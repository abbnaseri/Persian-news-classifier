افزایش حضور زنان ورزشکار کارگر ایران در مسابقات جهانی اسپانیا
رییس فدراسیون آماتور ورزش کارگری از اعزام ورزشکاران کارگر به مسابقات جهانی اسپانیا در نهم تیر خبر داد و گفت: هدف بر این است جایگاه هشتمی خود را ارتقاء ببخشیم و عملکرد موفق‌تری نسبت به دوره قبل داشته باشیم.
جواد رمضی در گفت‌وگو با ایسنا، زمان بدرقه جامعه کارگری به مسابقات جهانی اسپانیا را روز چهارشنبه پنجم تیر عنوان کرد و افزود: مراسم بدرقه ورزشکاران کارگر برای شرکت در مسابقات جهانی اسپانیا با حضور ۱۴۰ نفر روز چهارشنبه پنجم تیر از ساعت ۱۶ تا ۱۸ در سالن آمفی تئاتر وزارت کار، تعاون و رفاه اجتماعی برگزار می‌شود و نخستین کاروان اعزامی به این مسابقات متشکل از ۱۲۰ نفر ساعت ۶ صبح نهم تیر راهی این رقابت‌ها می‌شود و ۲۰ نفر دیگر ۱۱ تیر به اسپانیا خواهند رفت.
وی در پاسخ به این پرسش که آیا در برگزاری اردوهای تدارکاتی ورزشکاران کارگر مشکل خاصی وجود داشت یا خیر؟ گفت: تا به امروز تمام اردوهای تدارکاتی در ۹ رشته اعزامی به این مسابقات برگزار شده و هیچ مشکلی برای برپایی اردوها نداشتیم. اردوی نهایی ورزشکاران اعزامی نیز از روز چهارم تیر در مجموعه ورزشی شهید معتمدی آغاز و تا زمان اعزام ادامه خواهد داشت. همچنین برای تشکیل پرونده سلامت ورزشکاران کارگر قرار بر این است ورزشکاران از ۴ تا ۹ تیر در آکادمی ملی المپیک حضور پیدا کنند و از آنها تست سلامت گرفته شود.
رئیس فدراسیون آماتور ورزش کارگری همچنین پیرامون این پرسش که چقدر امیدوار به تکرار جایگاه قبلی خود هستید، خاطرنشان کرد: هر چند در دوره گذشته قریب به اتفاق ورزشکاران کارگر را ورزشکاران تیم ملی در رشته‌های مختلف تشکیل می‌داد، اما امسال سعی کردیم ورزشکاران اعزامی از دل جامعه کارگری باشد تا انگیزه و روحیه آنها را افزایش دهیم. من مطمئنم در این دوره با وجود اینکه تعداد نفرات اعزامی نسبت به دوره قبل کاهش پیدا کرده، اما جایگاه بهتری کسب خواهیم کرد.
وی با اشاره به حمایت وزارت کار و وزارت ورزش و جوانان برای اعزام ورزشکاران کارگر به مسابقات جهانی اسپانیا افزود: با حمایتی که دو وزارت و بویژه آقای محمد دادکان برای اعزام کاروان ورزشکاران کارگر به اسپانیا داشتند، این دوره شرایط بهتری از نظر مالی برای اعزام داشتیم و با مشکل خاصی مواجه نشدیم به طوری که هزینه اعزام کاروان چیزی حدود ۳ میلیارد تومان پیش‌بینی شده بود که با حمایت اسپانسر و همکاری وزارت کار و وزارت ورزش توانستیم این اعتبار را تأمین کنیم.
رمضی در پایان پیرامون این پرسش که در چه رشته‌هایی امید به کسب مدال دارید، اظهار کرد: کشتی، جودو، دوومیدانی، کاراته، پتانگ، تنیس‌روی میز و شنا جز رشته‌هایی هستند که امید زیادی برای کسب مدال داریم. در این دوره سعی کردیم با توجه به مشکلات اقتصادی کاروان کیفی را راهی مسابقات کنیم تا بیشترین مدال‌ها را کسب کنیم. همچنین با وجود کاهش تعداد نفرات اعزامی در این دوره نسبت به دوره قبل اما حضور زنان پررنگ‌تر از دوره قبل است.
انتهای پیام
