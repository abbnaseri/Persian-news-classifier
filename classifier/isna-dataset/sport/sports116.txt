پس از ۱۶ سال، مربیان زن، تیمشان را به فینال جام جهانی فوتبال رساندند
جیل الیس و سارینا ویگمن هدایت تیم‌های آمریکا و هلند را در فینال جام جهانی فوتبال زنان در فرانسه بر عهده خواهند داشت. 
به گزارش ایسنا و به نقل از کلارین، در حالی که هر لحظه به تعداد زنان فوتبالیست افزوده می‌شود این آمار در میان مربیان، داوران و مدیران دیده نمی‌شود. با این حال این موضوع روی توانایی‌های یک فرد تاثیر نمی‌گذارد. فینال امروز جام جهانی ۲۰۱۹ فرانسه نشان دهنده آن است. سرمربیان تیم‌های آمریکا و هلند، زن هستند. جیل الیس و سارینا ویگمن هدایت تیم‌هایشان را در بازی امروز (یکشنبه) بر عهده خواهند داشت.
آخرین باری که مربیان دو تیم فینالیست جام جهانی فوتبال بانوان، زن بودند به سال ۲۰۰۳ بر می‌گردد. آلمان در آن دیدار توانست ۲ بر یک سوئد را شکست دهد و برای نخستین بار فاتح جام جهانی زنان شود. هدایت ژرمن‌ها را تینا تونه بر عهده داشت و ماریکا دومانسکی لیفروس روی نیکمت سوئد نشسته بود.
تا آن جام جهانی ۶ فینالیست توسط مردان هدایت شده بودند. آنسون دورانس (سرمربی آمریکا) و ای ون پلرودن (سرمربی نروژ) در فینال ۱۹۹۱ بر نیکمت نشسته بودند. گرو بیسانز، سرمربی آلمان در سال ۲۰۱۵ بود و پلردون هدایت نروژ را بر عهده داشت. تونی دیسیکو و یوانان ما سرمربی‌های آمریکا و چین در فینال ۱۹۹۹ بودند.
پس از جام جهانی ۲۰۰۳ همیشه یک خانم در میان مربیان وجود داشت. سیلویا نید در سال ۲۰۰۷ توانست آلمان را برای دومین بار قهرمان جهان کند و پیا ساندهاگ هدایت آمریکا را در جام جهانی ۲۰۱۱ بر عهده داشت و جیل الیس توانست با آمریکا فاتح جام جهانی ۲۰۱۵ شود. او فرصت دارد امروز از عنوان قهرمانی‌اش دفاع کند.
الیس و ویگمن با پیروزی برابر مربیان مرد توانستند به فینال راه یابند. هدایت انگلیس را که مغلوب آمریکا شد فیل نویل بر عهده داشت و سرمربی سوئد، پتر گردهاردسون بود.
در جام جهانی ۲۰۱۹ فرانسه ۹ سرمربی زن در میان ۲۴ تیم حضور داشتند. به جز الیس و ویگمن، مارتین ووس تکلنبرگ (آلمان)، شلی کر (اسکاتلند)، کورین دیاکر (فرانسه)، میلنا برتولینی (ایتالیا)، آساکو تاکاکورا (ژاپن)، دزیره الیس (آفریقای جنوبی) و سانتونگوین (تایلند) مربیان زن جام جهانی بودند.
انتهای پیام
