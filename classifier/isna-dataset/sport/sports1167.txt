انریکه استعفا کرد/ مورنو، سرمربی جدید تیم ملی فوتبال اسپانیا
سرمربی اسپانیایی به دلیل مشکلات خانوادگی از سمتش استعفا کرد و روبرت مورنو به عنوان جایگزینش در تیم ملی اسپانیا انتخاب شد.
به گزارش ایسنا و به نقل از آس، لوییس روبیالس (رییس فدراسیون فوتبال اسپانیا) عصر امروز (چهارشنبه) در حضور خبرنگاران اعلام کرد که لوییس انریکه از سمتش استعفا داده و دیگر سرمربی تیم ملی اسپانیا نخواهد بود.
روبرت مورنو، دستیار سرمربی اسپانیایی هدایت لاروخا را بر عهده می‌گیرد. او در سه بازی اخیر به دلیل نبود انریکه هدایت اسپانیا را بر عهده داشت و توانست هر سه دیدار را با پیروزی به پایان برساند. مورنو تا سال ۲۰۲۰ روی نیمکت اسپانیا خواهد نشست.
انریکه به دلیل مسائل خانوادگی نتوانست لاروخا را همراهی کند. سرمربی اسپانیایی یک ماه فرصت داشت تا درباره آینده‌اش تصمیم‌گیری کند. او در پایان تصمیم گرفت از سمتش استعفا کند. با وجود اینکه آبلاردو گزینه اصلی برای جایگزینی بود عملکرد خوب مورنو باعث شد او به عنوان سرمربی اسپانیا انتخاب شود.
مورنو چهارمین سرمربی اسپانیا در یک سال اخیر است. خرداد سال گذشته یولن لوپتگی به دلیل توافق با رئال مادرید، دو روز پیش از جام جهانی از سمتش برکنار شد.
روبیالس، فرناندو هیرو را به عنوان سرمربی موقت لاروخا انتخاب کرد. سرمربی اسپانیایی تا پایان جام جهانی هدایت تیم ملی کشورش را بر عهده داشت (اسپانیا در مرحله یک هشتم نهایی با شکست برابر روسیه از صعود به دور بعد باز ماند). سپس انریکه به عنوان سرمربی جدید لاروخا انتخاب شد و قراردادش تا سال ۲۰۲۰ بود اما مشکلات شدید خانوادگی باعث شد او نتواند تیم ملی را همراهی کند.
انتهای پیام
