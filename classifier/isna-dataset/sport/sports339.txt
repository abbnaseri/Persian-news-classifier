بی‌توجهی به اعتراض باشگاه‌ها/ بازیکنان دو روز در هفته در اختیار تیم ملی فوتسال
بر اساس برنامه ریزی صورت گرفته، بازیکنان دعوت شده به تیم ملی فوتسال در دو روز ابتدایی هر هفته در اردوی تیم ملی حاضر خواهند شد.
به گزارش ایسنا، مربیان باشگاهی به خصوص تیم‌هایی که ملی پوش زیادی دارند بارها از شیوه عجیبی که ناظم الشریعه سرمربی تیم ملی فوتسال برای برگزاری تمرینات این تیم در نظر گرفته گلایه کرده‌اند. شیوه‌ای که بر اساس آن در طول برگزاری لیگ پس از پایان هر هفته، ملی‌پوشان راهی تهران شده و به مدت دو یا سه روز در تمرینات تیم ملی شرکت می‌کنند. این شیوه امسال هم تکرار خواهد شد و ناظم الشریعه بدون توجه به انتقادات قصد دارد تمرینات تیم ملی به این شیوه را ادامه دهد.
در جلسه دوشنبه هیأت رئیسه سازمان لیگ با سرمربی تیم ملی فوتسال، برنامه‌های آماده سازی این تیم بررسی و مقرر شد از هفته سوم به بعد بازیکنان ملی پوش هر هفته پس از پایان بازی‌های لیگ، خود را به کادر فنی معرفی کرده و به مدت دو روز در تمرینات تیم ملی شرکت کنند و پس از آن به تمرین تیم باشگاهی خود ملحق شوند.
انتهای پیام
