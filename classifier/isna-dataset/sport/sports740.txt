صالحی امیری: مشکلی با لالوویچ نداریم، مگر اینکه از داخل سمپاشی کنند
رییس کمیته ملی المپیک گفت: لالوویچ به ما اعلام کرد در بحث انتخابات به ما اعتماد دارد و هیچ مشکلی نیست و رفیق شده‌ایم مگر اینکه کسی از داخل سمپاشی کند.   
به گزارش ایسنا، سید رضا صالحی امیری در مورد سفر خود به لوزان سوییس و دیدار با مسئولان کشورهای دیگر بیان کرد: تقریباً همه کشورها در لوزان سوییس دفتر دارند و از ارتباطاتات برای حل مسائل خود استفاده می‌کنند اما ما از این موضوع غافل هستیم. گفته شد ۵۰۰ میلیون دلار به کشورها کمک شده و ما سهمی نداشتیم چون کاری در بخش بین الملل کاری نکرده ایم. همچنین ضعیف‌ترین کرسی را ما داریم.
صالحی امیری در مورد دیدار با لالوویچ نیز گفت: لالوویچ قبلاً موضع تندی راجع به ایران داشت. بیشترین ایجاد چالش با فدراسیون‌های جهانی از داخل است. من سه دیدار با لالوویچ داشتم و او گفت من برای دفاع از کشتی ایران شدیدترین انتقادها را تحمل کرده ام. او گفت مشکلی وجود ندارد. در مورد انتخابات هم گفت فقط نظارت کنید و به ما اعتماد دارد و مشکلی در مورد انتخابات نمی‌بیند و فقط انتخابات از طریق مجمع باشد. او متعقد بود کشتی جهان بدون کشتی ایران امکان پذیر نیست. ما هم گفتیم انتخابات فدراسیون دموکراتیک و توسط مجمع برگزار می‌شود اما ساختار بومی داریم و باید صلاحیت کاندیداها توسط مراجع ذی ربط تایید شود. سعی می‌کنیم در طول سه هفته آینده انتخابات فدراسیون کشتی برگزار شود. ما از او میزبانی رویدادی خواستیم که پاسخ داد هر رویدادی را بخواهیم به ما می‌دهد و به ایران هم دعوتش کردیم که موافقت کرد. الان با لالوویچ رفیق شده ایم و مشکلی نیست مگر اینکه کسی از داخل سمپاشی کند.
صالحی امیری همچنین گفت: اگر ما ورود نمی‌کردیم در کشتی و جودو تعلیق می‌شدیم. اما الان فضا آرام است.
رییس کمیته ملی المپیک در مورد دیدار با رییس فدراسیون جهانی دوومیدانی و تکواندو گفت: در دیدار با رییس فدراسیون جهانی دوومیدانی، او را به ایران دعوت کردیم همچنین میزبانی خواستیم که قبول کرد. رییس فدراسیون جهانی تکواندو هم در مورد ویزا ندادن به نماینده ایران گفت، کتباً از میزبان تعهد گرفتیم هیچ گونه محدودیتی برای ویزای ورزشکاران در مسابقات بعدی ایجاد نشود و کمیته فنی را برای حل مشکل ورزشکار ایران مامور کرده ایم که راه حلی را شناسایی کند. همچنین ملاقاتی با جلود دبیرکل فدراسیون جهانی وزنه برداری داشتیم که در مورد سهراب مرادی ابراز نگرانی کرد و گفت سهراب مرادی نماد طلایی ما است و حاضریم هزینه‌هایش را پرداخت کنیم و او حتماً باید به المپیک برسد.
صالحی امیری در پایان گفت: روزی که به کمیته المپیک آمدم به من گفتند تعلیق‌ها به زودی شروع می‌شود اما این اتفاق رخ نداد. در دیداری هم که با مسئولان فدراسیون‌های جهانی در لوزان سوییس داشتم هیچکدام مسئله رژیم صهیونیستی را مطرح نکردند.
انتهای پیام
