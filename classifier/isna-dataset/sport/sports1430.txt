لهستان هم در ارومیه حریف مردان والیبال ایران نشد
تیم ملی والیبال ایران در دومین بازی خود از هفته سوم لیگ ملت‌های والیبال ۲۰۱۹ در ارومیه به مصاف لهستان رفت و در ست پنجم پیروز شد. 
به گزارش ایسنا، از ساعت ۱۸:۳۰ امروز (شنبه) ۲۵ خرداد ماه ۱۳۹۸ تیم ملی والیبال ایران در دومین بازی خود از هفته سوم لیگ ملت‌های ۲۰۱۹ در ارومیه به مصاف تیم لهستان رفت. پیش از آغاز بازی مسعود سلطانی فر، وزیر ورزش و جوانان برای تماشای این مسابقه وارد سالن غدیر ارومیه شد و مورد استقبال افشین داوری، سرپرست فدراسیون والیبال و مسئولان محلی قرار گرفت.
در این دیدار ایران با ترکیب میلاد عبادی پور، پوریا فیاضی، سید سعید معروف (کاپیتان)، علی شفیعی، امیر غفور و محمدرضا حضرت پور (لیبرو) به میدان رفت. همچنین تیم لهستان نیز با ترکیب کازمارک، الکساندر اسلیوکا، مارسین، گروزسکی (لیبرو)، فورنال، هوبر و کارول به میدان رفت.
ست اول: ۲۵ – ۲۰ ایران با شروع بازی بازیکنان لهستان تمرکز خوبی داشت و ۴ – ۲ از ایران پیش افتاد تا کولاکوویچ درخواست وقت استراحت کند. ایران توانست در امتیاز ۷ بازی را به تساوی بکشد اما لهستان با کسب امتیاز ۸ وقت استراحت فنی اول را کسب کرد. با ورود دو تیم به زمین لهستانی‌ها یک امتیاز دیگر کسب کردند تا بار دیگر فاصله را به دو امتیاز افزایش دهند. با درخشش موسوی روی تور ایران فاصله را به یک امتیاز کاهش داد. لهستان در ادامه عملکرد بهتری روی دریافت‌های اول داشت و توانست فاصله را به سه امتیاز افزایش دهد تا کولاکوویچ درخواست وقت استراحت کند. با خطای روی تور بازیکن لهستان فاصله به یک امتیاز کاهش یافت. در ادامه هم این لهستان بود که با ۱۶ – ۱۴ وقت استراحت فنی دوم را هم کسب کرد.
با ورود دو تیم به زمین ایران عملکرد بهتری داشت و دو امتیاز متوالی را با درخشش عبادی پور کسب کرد و بازی را ۱۶ – ۱۶ به تساوی کشید تا لهستانی‌ها درخواست وقت استراحت کنند. جو سنگین سالن الغدیر با تشویق‌های بی امان هواداران باعث شد تیم ملی رفته رفته بازی را در دست بگیرد و ۱۹ – ۱۷ پیش بیافتد تا لهستانی‌ها بار دیگر درخواست وقت استراحت کنند. با پاس‌های سرعتی سعید معروف ایران دفاع لهستان را جا گذاشت تا با آبشارهای موسوی ۲۲ – ۱۸ پیش بیافتد و همین موضوع باعث شد هوادارن سعید معروف را به شدت تشویق کنند. با درخشش کاپیتان سعید ایران توانست فاصله خود با لهستان را به ۵ امتیاز افزایش داده و ۲۵ – ۲۰ پیروز ست اول بازی شود.
ست دوم: ۲۱ - ۲۵ لهستان با شروع ست دوم در میان تشویق بی امان هواداران ارومیه‌ای، لهستان توانست با ۴ امتیاز از ایران پیش بیافتد تا کولاکوویچ درخواست وقت استراحت کند. با بازگشت دو تیم به زمین باز هم این لهستان بود که دو امتیاز دیگر را کسب کرد تا ۶ – صفر از ایران پیش بیافتد. در میان تشویق و موج مکزیکی هوادارن ارومیه‌ای ایران با درخشش محمد موسوی در زدن توپ‌های سرعتی توانست فاصله را به ۲ امتیاز کاهش دهد تا لهستان درخواست وقت استراحت کند.
با ورود دو تیم به زمین لهستان دو امتیاز متوالی را کسب کرد تا در نهایت ۱۶ – ۱۲ وقت استراحت دوم را هم از آن خود کند. با شروع مجدد بازی لهستان به عملکرد خوب خود در این ست ادامه داد تا اینکه با نتیجه ۲۵ – ۲۱ ست دوم بازی را از آن خود کرد.
ست سوم: ۱۸ – ۲۵ لهستان در این ست دو تیم به صورت پایاپای پیش می‌رفتند تا اینکه ایران لهستان ۴ – ۳ از ایران پیش افتاد. برتری نسبی لهستان نسبت به ایران ادامه داشت تا ۸ – ۶ وقت استراحت فنی اول را از آن خود کرد. در حالی قائمی به جای فیاضی وارد زمین شده بود، در دریافت اول اشتباه کرد تا لهستان ۱۰ – ۶ از ایران پیشی بگیرد. پس از وقت استراحت ایران عملکرد ملی پوشان در دریافت‌های اول بهتر شد و محمد موسوی ستاره بی چون و چرای ایران در این ست فاصله را به یک امتیاز کاهش داد. با تشویق بی امان هواداران، ایران توانست بالاخره در امتیاز ۱۴ بازی را به تساوی بکشد. با این حال این لهستان بود که ۱۶ – ۱۵ وقت استراحت فنی دوم را هم از آن خود کرد.
با ورود دو تیم به زمین لهستان عملکرد بهتری در دفاع روی تور داشت و توانست با کسب سه امتیاز متوالی ۱۶ – ۱۹ از ایران پیش بیافتد. لهستانی‌ها که با سرویس‌های خوب خود دریافت‌های ایران را دچار مشکل کرده بودند فاصله خود با ایران را به ۴ امتیاز افزایش دادند. در ادامه هم این لهستان بود که با افزایش اختلاف امتیاز ۲۵ – ۱۸ ست دوم را پیروز شد تا دو بر یک از ایران پیش بیافتد.
ست چهارم: ۲۵ – ۱۷ ایران با شروع ست این تیم لهستان بود که بازی را با تمرکز شروع کرد اما در ادامه این ایران بود که ۳ – ۲ پیش افتاد. با اشتباه سعید معروف در دادن پاس سرعتی لهستان ۶ – ۵ پیش افتاد. با درخشش معروف در زدن آبشارها و سرویس زیبای میلاد عبادی پور ایران ۸ – ۷ وقت استراحت فنی اول را از آن خود کرد. با دفاع خوب محمد موسوی ایران برای اولین بار در این ست و ست قبل با دو امتیاز از لهستان پیش افتاد. با درخشش فیاضی و موسوی ایران ایران ۱۰ – ۱۳ از لهستان پیش افتاد تا هواداران سر از پا نشناسند و هینن برای لهستان تقاضای وقت استراحت کند. با ورود دو تیم به زمین باز هم این محمد موسوی بود که در دفاع روی تور خوش درخشید تا ایران فاصله را به ۴ امتیاز افزایش دهد. با سرویس خوب محمد موسوی ستاره درخشان امشب ایران، شاگردان کولاکوویچ ۱۶ – ۱۱ وقت استراحت فنی دوم را هم کسب کردند.
با ورود دو تیم به زمین باز هم این محمد موسوی بود که پشت خط سرویس خوش درخشید تا ایران فاصله را به ۶ امتیاز افزایش دهد و هینن بار دیگر درخواست وقت استراحت کند، اما باز هم این ایران بود که یک امتیاز دیگر کسب کرد و ۱۹ – ۱۱ پیش افتاد. در ادامه ایران توانست با حمایت هوادارن فاصله ۸ امتیازی را حفظ کرده و ۲۵ – ۱۷ پیروز ست چهارم شود.
ست پنجم: ۱۵ – ۸ ایران با شروع ست پنجم ایران با درخشش امیر عفور در زدن آبشار و دفاع روی تور ۲ – ۱ از لهستان پیش افتاد. با اشتباه بازیکن لهستان در زدن آبشار ایران ۵ – ۳ از حریف پیش افتاد و فاصله را به دو امتیاز افزایش داد. با اشتباه پشت خط زن تیم لهستان ایران ۸ – ۵ از حریف پیش افتاد تا هواداران ارومیه‌ای بار دیگر سر از پا نشناسند.
پس از جا به جایی دو تیم ایران همچنان با پاس‌های سعید معروف دفاع لهستان را جا گذاشته و فاصله را به چهار امتیاز افزایش داد تا ۱۰ – ۶ از حریف پیش بیافتد. با دفاع خوب موسوی ایران با کسب یک امتیاز دیگر ۱۲ – ۵ فاصله را بیشتر کرد. با آبشار فیاضی ایران فاصله را به ۶ امتیاز افزای داد و ۱۴ – ۸ پیشی گرفت. در ادامه هم ایران با آبشار یلی ۱۵ – ۸ این ست را از آن خود کرد تا در مجموع سه بر دو پیروز این بازی نفس گیر شود.
ایران فردا در آخرین دیدار خود از هفته سوم لیگ ملت‌ها به مصاف روسیه می‌رود.
انتهای پیام
