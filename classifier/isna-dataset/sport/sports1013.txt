کمرانی: سطح تکواندوی یونیورسیاد بالاست/ کیمیا علیزاده را به مسابقات سهمیه المپیک اعزام می‌کنیم
سرمربی تیم ملی تکواندو دانشجویان ایران با بیان اینکه نفرات اعزامی به بازی‌های یونیورسیاد برای کسب موفقیت از انگیزه و آمادگی بالایی برخوردارند، گفت: با توجه به سطح بالای این رقابت‌ها، قطعا کار سختی را در پیش خواهیم داشت.
مهرو کمرانی در گفتگو با ایسنا، درباره آخرین وضعیت تیم ملی تکواندو دانشجویان ایران برای حضور در سی‌امین دوره بازی‌های یونیورسیاد دانشجویان جهان، اظهار کرد:برای شناخت ۵ تکواندوکار اعزامی ایران به این رقابت‌ها، سه مرحله رقابت انتخابی برگزار کردیم. هر چند زمان زیادی برای آماده‌سازی تیم و انجام تمرینات نداشتیم اما با توجه به اینکه مسابقات قهرمانی جهان یک ماه پیش برگزار شد، نفرات اعزامی از آمادگی بدنی خوبی برخوردارند و ما نیز در این مدت سعی کردیم این آمادگی را حفظ کنیم. پریسا جوادی تنها نفری بود که بدون انتخابی به تیم ملی رسید که آن‌هم به این دلیل بود که او پیش از رقابت‌های جهانی که یک ماه پیش برگزار شد تمامی حریفانش را با اختلاف شکست داده بود و دیگر نیازی به برگزاری رقابت انتخابی برای او نبود.
سرمربی تیم ملی تکواندو دانشجویان ایران تصریح کرد: در بین نفرات اعزامی حدیثه پورکاظمی اولین تجربه بین‌المللی خود را در پیش دارد و فکر می‌کنم فقط چند سال پیش حدود یک ماه و نیم در اردوی تیم ملی حضور داشته است، اما اینک با حمایت‌های فدراسیون ورزش‌های دانشگاهی، توانست با برتری مقابل تمامی رقبا در انتخابی در نهایت به عضویت تیم ملی دانشجویان در بیاید. در بین سایر نفرات نیز کیانی و میرحسینی تجربه حضور در یونیورسیاد را دارند و شیدایی و جوادی نیز در اردوهای تیم ملی حضور داشته‌اند. در مجموع تیم خوب و آماده‌ای داریم که برای کسب بهترین نتیجه به مصاف رقبایشان می‌روند.
وی درباره پیش بینی خود از سطح کیفی این رقابت‌ها نیز گفت: از آنجا که در سال قبل از المپیک قرار داریم، و این رقابت‌ها نیز حداکثر ۲۰ امتیاز در کسب سهمیه المپیک دارد، تمامی کشورها و مخصوصاً کشورهای اروپایی با تمام توان خود به ایتالیا می‌آیند تا به موفقیت برسند. به همین دلیل سطح کیفی مسابقات بالا خواهد بود و قطعاً رقابت‌های سختی را در پیش خواهیم داشت.
کمرانی در ادامه درباره شرایط کیمیا علیزاده که با تیم دانشجویان در حال تمرین است، گفت: او دو ماه است تمرینات فشرده خود را شروع کرده و در حال حاضر نیز تمرینات خود را با تیم دانشجویان پیگیری می‌کند. خدا را شکر وضعیت او خوب است اما باید صبوری کند تا آرام آرام وارد چرخه مسابقات شود. علیزاده به احتمال زیاد در لیگ مسابقه می‌دهد و پس از آن قصد داریم او را به چند تورنمنت بین‌المللی اعزام کنیم چرا که بیش از یکسال است که دور از میادین بوده است.
وی با بیان اینکه پتانسیل فنی کیمیا علیزاده خوب است، گفت: او باید خیلی بر روی بدنسازی و روند آماده‌سازی خود کار کند تا هر چه سریع‌تر به شرایط مطلوب بدنی برسد. مطمئناً باید تلاش زیادی داشته باشد تا خود را به مسابقات کسب سهمیه برساند. برنامه ما این است او را وارد گردونه مسابقات کسب سهمیه المپیک کنیم تا با کسب مدال رنکینگ خود را بالا ببرد. در صورت کسب موفقیت در مسابقات و انتخابی تیم ملی او قطعاً یکی از شانس‌های مدال ما در المپیک خواهد بود.
کمرانی در پایان درباره برنامه‌های پیش روی تیم ملی بانوان نیز گفت: منتظر اعلام رنکینگ مهلا مومن زاده هستیم. فکر می‌کنم مومن‌زاده، ولی‌نژاد و کیانی جواز حضور در رقابت‌های گرندپری را بدست بیاورند. در حال حاضر مومن‌زاده و ولی نژاد در اردوی تیم نوجوانان هستند و کیانی نیز در تیم دانشجویان حضور دارد. به احتمال زیاد در گرند پری کشور ژاپن شرکت خواهیم کرد و پس از آن نیز رقابت‌های گرند اسلم را پیش رو خواهیم داشت.
انتهای پیام
