جوکوویچ و پلیسکووا در یک هشتم نهایی تنیس ویمبلدون
تنیسور صربستانی و زن شماره سه تنیس جهان با شکست حریفان‌شان به مرحله یک هشتم نهایی تنیس ویمبلدون صعود کردند.
به گزارش ایسنا، دور سوم تنیس ویمبلدون جمعه آغاز شد و نواک جوکوویچ و کارولینا پلیسکووا به مرحله یک هشتم نهایی صعود کردند.
در مهم‌ترین بازی روز پنجم جوکوویچ برابر هوبرت هورکاچ قرار گرفت و ۳ بر یک پیروز شد. مرد شماره یک جهان در ست نخست ۷ بر ۵ حریف لهستانی‌اش را شکست داد اما در ست دوم با نتیجه نزدیک ۷ بر ۶ مغلوب شد. تنیسور صربستانی در ادامه جبران کرد و توانست ست سوم و چهارم را با نتایج ۶ بر یک و ۶ بر ۴ به نفع خود پایان دهد.
حذف کوین اندرسون از دیگر اتفاق‌های مهم مسابقات مردان بود. مرد شماره ۸ جهان برابر گیدو پیا قرار گرفت و ۳ بر صفر مغلوب شد. تنیسور اهل آفریقای جنوبی در ست نخست ۶ بر ۴ شکست خورد و ست دوم را با نتیجه ۶ بر ۳ واگذار کرد. ست سوم با پیروزی ۷ بر ۶ پیا به پایان رسید تا تنیسور آرژانتینی به دور بعد صعود کند.
در دیگر بازی‌ها میلوش رائونیچ با پیروزی ۳ بر صفر مقابل ریلی اوپلکا به یک هشتم نهایی صعود کرد. دیدار فرناندو ورداسکو و فابیانو با پیروزی ۳ بر صفر تنیسور اسپانیایی پایان یافت. روبرتو آگوستین بائوتیستا با نتیجه مشابه کارن خاچانف را شکست داد. گوفین به سختی توانست مدودوف را ۳ بر ۲ شکست دهد و در جمع ۱۶ تنیسور برتر قرار بگیرد.
در بخش زنان پلیسکووا برابر وی هیسه سو قرار گرفت و ۲ بر یک پیروز شد. بانوی شماره ۳ جهان در ست اول ۶ بر ۳ حریفش را شکست داد اما ست دوم را با نتیجه ۶ بر ۲ واگذار کرد. در نهایت پلیسکووا در ست سوم ۶ بر ۴ پیروز شد تا به دور بعد صعود کند.
دیدار سیمونا هالپ و ویکتوریا آزارنکا با پیروزی ۲ بر صفر بانوی شماره ۸ جهان به پایان رسید. هالپ در ست نخست ۶ بر ۳ پیروز شد و ست دوم را با نتیجه ۶ بر یک به نفع خود پایان داد.
انتهای پیام
