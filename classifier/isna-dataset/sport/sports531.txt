سوءاستفاده از بی‌خبری لیگ برتری‌ها/ مالیات سازمان لیگ از جیب باشگاه‌ها پرداخت می‌شود!
سازمان لیگ در اقدامی عجیب از منابع درآمدی باشگاه‌ها برای پرداخت مالیات‌های عقب‌ افتاده‌اش استفاده می‌کند که این اقدام باعث کم شدن درآمد باشگاه‌ها شده است.
به گزارش ایسنا، مقوله تبلیغات محیطی در چندسال اخیر یکی از پر بحث‌ترین محل‌های درآمدی باشگاه‌های لیگ برتری بوده که باشگاه‌ها به خاطر ناتوانی سازمان لیگ در عقد قرارداد با تضمین بالا با شرکت‌های متولی همیشه در رسیدن تمام و کمال به آن ناکام بودند. البته سیستم پراشتباه مالی در سازمان لیگ باعث شده که حساب‌های بانکی این سازمان هر چند وقت یک بار به خاطر مشکلات مالیاتی مسدود و پول‌های لیگ برتری‌ها بلوکه شود.
این اتفاق، آخرین بار سه‌شنبه هفته گذشته رخ داد و حساب بانکی سازمان لیگ و فدراسیون فوتبال به خاطر قصور در پرداخت مالیات بر عملکرد مسدود شد. ماجرا از این قرار است که سازمان لیگ تا سال ۹۴ اقدام به پر کردن اظهارنامه مالیاتی نکرده و همین کم‌کاری باعث ایجاد مشکل برای آن‌ها شده است. این کم‌کاری سازمان لیگ باعث شده که سازمان امور مالیاتی در اقدامی قانونی برای محاسبه مقدار مالیاتی که سازمان لیگ برای آن سال‌ها پرداخت کند، مالیات را علی‌الراس محاسبه کند تا سازمان لیگ مجبور به پرداخت بیشترین میزان مالیات شود. بر اساس اطلاعات رسیده به خبرنگار ایسنا، مالیات علی‌الراس بر عملکرد سازمان لیگ برای هر سال حدود ۱۹ میلیارد تومان و در مجموع حدود ۴۵ میلیارد تومان به همراه جرائم دیگر تا پایان سال ۹۴ محاسبه شد.
این اتفاق به خاطر قصور سیستم مالی سازمان لیگ در حالی رخ داد که اگر اظهارنامه مالیاتی ارائه می‌شد، مالیات عملکرد سازمان لیگ حدود ۵۰۰ میلیون تومان برای هر سال تعیین می‌شد. نکته مهم دیگر این است که قصور سازمان لیگ منجر به لغو معافیت مالیاتی ورزشی این سازمان در آن سال‌ها شد.
اما ارتباط قصور سیستم مالی سازمان لیگ در ارائه اظهارنامه مالیاتی به درآمد باشگاه‌ها چیست؟
طبق پیگیری‌های خبرنگار ایسنا، سازمان لیگ فوتبال در این سال‌ها در اقدامی عجیب، تصمیم به تامین منابع مالی برای پرداخت ۴۵ میلیارد تومان از طریق درآمدهای باشگاه‌ها گرفته است. در تبلیغات محیطی - پس از کسر سهم شرکت متولی - ۸۰ درصد سهم باشگاه‌هاست و سازمان لیگ در اقدامی عجیب، تامین ۸۰ درصد این ۴۵ میلیارد تومان را برگردن باشگاه‌ها انداخته است، در حالی که پرداخت مالیات عملکرد بر عهده خود سازمان لیگ است نه باشگاه‌ها؛ اقدامی که باشگاه‌ها با توجه به عدم شفاف‌سازی سازمان لیگ در مورد تبلیغات محیطی، از آن بی‌اطلاع هستند.
هم‌چنین در قوانین مالیاتی به جز مالیات عملکرد، مالیات بر ارزش افزوده هم وجود دارد. مالیات بر ارزش افزوده یکی از انواع مالیات است که به صورت غیرمستقیم از مصرف کنندگان کالا و خدمات دریافت می‌شود. پرداخت کننده این مالیات، خریدار کالا یا استفاده کننده از خدمات است. به همین دلیل مالیات بر ارزش افزوده تبلیغات محیطی بر گردن شرکت متولی - یعنی آنکه استفاده کننده خدمات محسوب می‌شود - است.
سازمان لیگ قراردادهایی برای تبلیغات محیطی در فصول گذشته منعقد کرده که بخش اعظمی از آن وصول نشده است. برای مثال با شرکت ایران‌نوین به مدت ۲ فصل، قراردادی به ارزش ۱۶۰ میلیارد تومان به امضا رسید که نزدیک نیمی از آن وصول شد اما به خاطر قصور سیستم مالی سازمان لیگ در ارائه اظهارنامه مالیاتی، سازمان امور مالیاتی، مالیات بر ارزش افزوده را برای ۱۶۰ میلیارد تومان (۹ درصد) محاسبه کرد و سازمان لیگ مجبور به پرداخت مالیات پولی است که شاید در آینده بتواند آن را از شرکت‌های متولی تبلیغات محیطی دریافت کند.
سازمان لیگ موظف به پرداخت مبلغی در حدود ۱۹ میلیارد تومان مالیات بر ارزش افزوده است که برای سازمان لیگ قسط بندی شده اما در اتفاقی عجیب، در این بخش هم باشگاه‌ها جور اشتباهات و کم‌کاری‌های سازمان لیگ را کشیده‌اند و این ۱۹ میلیارد از سهم آن‌ها از درآمدهای تبلیغات محیطی کسر شده است.
البته در این بخش با توجه به عدم شفاف‌سازی سازمان لیگ، مشخص نیست که مبلغ قراردادها با احتساب مالیات بر ارزش افزوده بوده یا نه. برای مثال، اگر ارزش خالص قرارداد را ۱۰۰ واحد در نظر بگیریم، سازمان لیگ قراردادی به ارزش ۱۰۹ واحد با شرکت متولی به امضا رسانده تا با دریافت مالیات بر ارزش افزوده، خودش این مبلغ را به سازمان امور مالیاتی پرداخت کند یا ارزش قرارداد همان ۱۰۰ واحد است و مالیات بر ارزش افزوده توسط شرکت متولی به سازمان امور مالیاتی پرداخت می‌شود.
این اطلاعات نشان می‌دهد که یکی از دلایل درآمد کم باشگاه‌ها از طریق تبلیغات محیطی در سال‌های اخیر، اقدام عجیب سازمان لیگ برای پرداخت حدود ۶۵ میلیارد تومان مالیات است؛ مطلبی که اغلب باشگاه‌ها که هر سال با مشکلات مالی دست و پنجه نرم می‌کنند، از آن بی‌خبرند.
انتهای پیام
