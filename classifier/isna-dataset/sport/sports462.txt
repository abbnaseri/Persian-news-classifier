عیادت عنوان داران کشتی المپیک از کودک کار در بیمارستان
۲ عنوان‌دار کشتی جهان و المپیک با حضور در بیمارستان از یک کودک کار علاقمند به کشتی عیادت کردند و در جریان آخرین وضعیت او پس از تخلیه کامل یکی از چشمانش قرار گرفتند.
به گزارش ایسنا، کمیل قاسمی، دارنده مدال‌های نقره و برنز المپیک و نقره جهان به همراه حسن رحیمی، دارنده مدال‌های طلای جهان و برنز المپیک صبح امروز (دوشنبه) با حضور در بیمارستان پارسیان تهران از سجاد خوش تیغ، کودک کار و علاقمند به رشته کشتی عیادت کردند و در جریان آخرین اقدامات درمانی وی قرار گرفتند.
این نوجوان علاقمند به کشتی به علت تصادف شدید در بیمارستان پارسیان بستری شد و متأسفانه پزشکان مجبور به تخلیه کامل چشم چپ وی شدند. وی هم‌چنین از ناحیه زانو تحت عمل جراحی قرار گرفت.
کمیل قاسمی، آزادکار سنگین تیم ملی روز جمعه و پس از شکست در رقابت‌های انتخابی تیم ملی از دنیای قهرمانی خداحافظی کرد و حسن رحیمی، سبک وزن پرافتخار ایران نیز چندی پیش اقدام به خداحافظی از میادین کرد.
انتهای پیام
