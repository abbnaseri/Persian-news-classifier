فکری: باشگاه استقلال نباید گوش به فرمان مربی باشد
پیشکسوت استقلال نسبت به عملکرد مدیران استقلال درباره دستیاران ایرانی استراماچونی انتقاد کرد.
به گزارش ایسنا، محمود فکری سرمربی آلومینیوم اراک در حاشیه کلاس حرفه‌ای مربیان اظهار کرد: آخرین مرحله حرفه‌ای فوتبال است. در یکی دو روزی که گذشت مطالب خوبی را شاهد باشیم و امیدوارم این روند ادامه داشته باشد.
وی درباره شرایط استقلال گفت: حق باشگاه است که از دستیار ایرانی استفاده کند و آن هم از پیشکسوتانی استفاده کند که سال‌های آتی بتوان روی آن‌ها سرمایه‌گذاری کرد و در آینده سرمربی استقلال شوند. نوع رفتار با پیروز قربانی درست نبود و با وجود چنین کادر مدیریتی و این همه شلوغ‌کاری، نمی‌دانم چرا چنین چیزی رخ داد. آن‌ها دقیقاً چه کار می‌کنند؟ شما با یک پیشکسوت صحبت و مذاکره می‌کنی و دو روز بعد آبرویش را می‌بری؟ اگر سرمربی بخواهد سوء استفاده کند و فکر کند که باشگاه گوش به فرمان او است، باید جلویش گرفته شود.
فکر اضافه کرد: رایزنی‌ها باعث شد تا پیروز قربانی انتخاب شود و از او باید حمایت می‌شد. او آنالیزور نیست. کسانی که در باشگاه مسئول هستند باید مشاوره بگیرند و خود رأی نباشند و ابهت باشگاه را در نظر بگیرند. آن‌ها نباید فکر کنند که سال‌های سال در استقلال هستند و در آخر فصل باید به گونه‌ای کار کرده باشند که هواداران راضی باشند.
انتهای پیام
