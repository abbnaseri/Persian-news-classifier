نایب قهرمان تکواندوی جهان: هدفمان کسب بهترین نتیجه در بازی‌های یونورسیاد است
دارنده مدال نقره جهان ۲۰۱۹ با بیان این که تیمی فوق‌العاده از ایران مهیای حضور در بازی‌های یونیورسیاد دانشجویان جهان است، گفت: انگیزه زیادی داریم تا با کسب نتایج خوب به ایران بازگردیم.
سروش احمدی در گفت‌وگو با ایسنا، درباره آخرین وضعیت تیم تکواندوی دانشجویان ایران در آستانه حضور در سی‌امین دوره بازی‌های یونیورسیاد دانشجویان جهان در ایتالیا، اظهار کرد: خدا را شکر تمرینات بسیار خوبی را طی ماه‌های اخیر زیر نظر کادر فنی تیم ملی و برای حضور در رویدادهای مختلف که مهم‌ترین آن رقابت‌های قهرمانی جهان بود پشت سر گذاشتیم و همگی آماده‌ایم تا بار دیگر برای کشورمان افتخارآفرینی کنیم.
نماینده وزن ۶۳- کیلوگرم ایران افزود: از مردم می‌خواهم برای موفقیت این تیم دعا کنند. تیم فوق‌العاده‌ای داریم و همه نفرات مصمم هستند تا به مدال طلا برسند و همگی شایسته رسیدن به عنوان قهرمانی هستند، اما به هر حال تکواندو ورزش ثانیه‌هاست و همان‌طور که بسیاری از مدعیان جهان در رقابت‌های قهرمانی جهان در ثانیه‌های پایانی شکست خوردند ممکن است هر نتیجه‌ای به دست بیاید.
او تصریح کرد: همه نفرات سختی زیادی را در تمرینات متحمل شدند به این امید که بتوانند بهترین نتیجه را در یونیورسیاد ۲۰۱۹ کسب کنند. امیدوارم همگی دست پر به ایران بازگردیم و مردم را خوشحال کنیم.
دارنده مدال نقره جهان ۲۰۱۹ با تاکید بر اهمیت کسب مدال طلا در این رقابت‌ها به واسطه نقش آن در کسب سهمیه المپیک گفت: یک سال تا المپیک زمان داریم و همه بر روی این رویداد مهم و حضور در آن تمرکز کرده‌اند. طلای یونیورسیاد ۲۰ امتیاز کسب سهمیه المپیک دارد و به همین دلیل نیز قطعاً رقابت‌ها از سطح کیفی بالایی برخوردار خواهد بود. همه هدف ما نیز این است که بتوانیم ضمن کسب مدال طلا به این امتیاز برسیم.
این دانشجوی مقطع کاردانی رشته کامپیوتر دانشگاه آزاد جویبار در پایان درباره مهم‌ترین رقیبان خود در این رویداد نیز گفت: دیگر نمی‌توان تکواندو را مختص به دو یا سه کشور دانست چرا که در همه دنیا سرمایه‌گذاری زیادی روی این رشته شده و همه حریفان برای کسب پیروزی به میدان می‌آیند، بنابراین نباید هیچ حریفی را دست کم بگیریم. مربیان نیز حریفان را بخوبی آنالیز می‌کنند و متناسب با ویژگی‌های آن‌ها استراتژی مبارزه را تعیین می‌کنند.
به گزارش ایسنا، آرمین هادی پور (وزن ۵۸- کیلو گرم)، سروش احمدی (وزن ۶۳- کیلو گرم)، میرهاشم حسینی (وزن ۶۸- کیلو گرم)، امیرمحمد بخشی (وزن ۷۴- کیلو گرم)، مهران برخورداری (وزن ۸۰- کیلو گرم) و عرفان ناظمی (وزن ۸۷- کیلو گرم) ۶ نماینده تکواندوی ایران در بازی‌های یونیورسیاد دانشجویان جهان ۲۰۱۹ هستند که با سرمربیگری فریبرز عسکری به میدان خواهند رفت.
این رقابت‌ها از ۱۲ تا ۲۳ تیر ماه جاری به میزبانی ناپل ایتالیا برگزار خواهد شد.
انتهای پیام
