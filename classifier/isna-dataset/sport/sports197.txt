سحر چغلوند: توجه وزیر، بانوان ورزشکار را دلگرم کرد
سحر چغلوند گفت: پیام دکتر شریعتمداری وزیر کار و هم‌چنین توجه ایشان به ورزشکاران کارگر خصوصا بانوان، جامعه ورزش کارگری و بانوان ورزشکار را دلگرم کرد.
به گزارش ایسنا، سحر چغلوند در بازی‌های جهانی کارگری در اسپانیا موفق شد به مدال طلای وزن ۷۸ + کیلوگرم بانوان دست یابد تا برای اولین‌بار در تاریخ جودوی بانوان ایران، یک بانوی ملی پوش توانسته باشد در یک رویداد جهانی به مدال طلا دست پیدا کند. قهرمانی چغلوند در بازی‌های اسپانیا بازتاب زیادی داشت تا آنجا که محمد شریعتمداری وزیر تعاون، کار و رفاه اجتماعی قهرمانی ملی پوش جودوی بانوان را شخصاً تبریک گفت.
سحر چغلوند، کاپیتان تیم ملی جودوی بانوان در بازی‌های جهانی کارگری اسپانیا، در گفت‌وگو با ایسنا در رابطه با این رقابت‌ها اظهار کرد: مسابقات جهانی اسپانیا رقابت خیلی خوبی بود و برای اولین بار جودوی بانوان کارگری ایران فرصت حضور در مسابقات جهانی را پیدا کرد که در ۴ وزن اعزامی صاحب یک طلا، یک نقره و دو برنز شدیم ضمن اینکه خوشحالم به عنوان یک زن محجبه و مسلمان مسابقه دادم و توانستم با شکست رقبا صاحب مدال طلا شوم. او به پیام وزیر کار که قهرمانی‌اش را تبریک گفته بود اشاره کرد و افزود: از شریعتمداری، وزیر کار و تعاون بسیار تشکر می‌کنم چرا که توجه ایشان به ورزش کارگری خصوصاً بانوان ورزشکار همه ما را دلگرم کرد. شریعتمداری نشان داد که ورزش زنان اهمیت می‌دهد و امیدوارم حمایت‌های ایشان در ادامه نیز شامل حال جامعه ورزش کارگری خصوصاً خانمهای ورزشکار شود. چغلوند هم‌چنین گفت: از آقای رمضی، رئیس فدراسیون که همه جانبه از ما حمایت کردند تا به مسابقات جهانی اعزام شویم تشکر می‌کنم ضمن این که از آقای سعید قمی و آقای پوراسفندیار که به عنوان کادر فنی در کنار تیم بودند و زحمت زیادی کشیدند قدردانی می‌کنم. در این مدت خانم فروتن نایب رئیس انجمن جودوی کارگری نیز با اینکه می‌دانست به همراه تیم اعزام نمی‌شود، تلاش بسیاری برای برگزاری اردوهای ما کرد که حرکت و تلاش‌های او برای ما بسیار ارزشمند بود ضمن اینکه از خانم دانشور نایب رئیس بانوان فدراسیون کارگری نیز تشکر می‌کنم. قهرمان بازی‌های جهانی کارگری در ادامه اظهار کرد: با زحمات رئیس فدراسیون و همچنین توجه شریعتمداری امیدوارم بانوان بیش از گذشته حمایت شوند و باید به ورزشکاران خانم فرصت داد تا در میادین بین‌المللی صاحب تجربه شوند تا در آینده بتوانند نتایج بهتری را نیز به ارمغان بیاورند. چغلوند ضمن تشکر از رئیس اداره کار استان لرستان رئیس انجمن ورزش کارگری درویش پور و مسئول بانوان خانم ستوده خیلی زحمت کشیدند به مسابقات کشوری و انتخابی تیم ملی برویم. همچنین من کارمند شرکت مهراز سازه کاسیت هستم که از همکاری محل کارم برای حضور در اردوها و مسابقات جهانی تشکر می‌کنم. کارمند آن‌جا هستم تشکر زمان دادند به مسابقات بیایم. او درباره همکاری‌اش با فدراسیون جودو هم گفت: فدراسیون جودو از من دعوت کرد که به عنوان سرمربی نوجوانان همکاری کنم که به دلیل حضور در بازی‌های جهانی کارگری میسر نشد. امیدوارم در آینده فرصت همکاری به وجود آید چون موظف هستم تجربیاتم را در اختیار جوان‌ترها قرار دهم‌. من ۱۰ سال از سال ۸۴ تا ۹۴ عضو تیم ملی بودم و پس از آن به عنوان سرمربی و مربی با تیم‌های نوجوانان و جوانان کار کرده‌ام. انتهای پیام
