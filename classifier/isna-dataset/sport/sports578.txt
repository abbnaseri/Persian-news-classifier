رونی: فان خال بهترین سرمربی بوده که من تابه‌حال داشتم
کاپیتان پیشین منچستریونایتد از فان خال به عنوان بهترین سرمربی نام برد که با او کار کرده است.
به گزارش ایسنا و به نقل از تایمز، وین رونی بعد از سال‌ها حضور در منچستریونایتد، راهی اورتون شد و یک فصل در این تیم زیر نظر رونالد کومان کار کرد و در ادامه به لیگ آمریکا رفت تا برای دی سی یونایتد بازی کند.
وین رونی درباره کار با مربیان مختلف در دوران بازی خود گفت: فان خال با اختلاف بهترین مربی بوده که من تا به حال داشتم. ۱۰۰ درصد تاکتیک‌ها و نحوه آماده سازی برای بازی‌ها و توجه به جزئیات او بی‌نظیر بود. من هیچ‌وقت چنین چیزی را مثل او ندیدم. نحوه مربیگری او قطعاً برای خیلی از بازیکنان منچستریونایتد آسان نبود چون او خیلی ساده انتظارات زیادی از بازیکنان داشت. او البته می‌دانست که این متد سختگیرانه او برای بازیکنان سخت است و من هم با او درباره این مسئله صحبت کردم. حیف شد که دوران حضور او در یونایتد آن طور تمام شد. من خیلی چیزها از او یاد گرفتم و اگر روزی مربی شوم از چیزهایی که از فان خال یاد گرفتم استفاده می‌کنم و به سود من نیز خواهد بود.
رونی اضافه کرد: در اورتون نیز زیر نظر رونالد کومان کار کردم. او نیز به مانند فان خال مربی بزرگی بود و هر دو این مربی‌ها خصوصیت خوبی که داشتند این بود با صداقت با شما حرف می‌زدند و برخورد می‌کردند.
به گزارش ایسنا، وین رونی در حالی از این دو مربی هلندی یاد کرد که در یونایتد با آلکس فرگوسن و ژوزه مورینیو نیز کار کرده بود.
انتهای پیام
