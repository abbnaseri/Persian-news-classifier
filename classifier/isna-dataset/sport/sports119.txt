مالک داماش گیلان: حکم محرومیت به دست ما نرسیده است
مالک باشگاه داماش گیلان می‌گوید در صورتی که حکم کمیته اخلاق فدراسیون فوتبال ابلاغ شود و محکومیت صحت داشته باشد، یک کنفرانس مطبوعاتی در این رابطه و مسائل دیگر برگزار خواهد کرد.
اسماعیل حاجی‌پور، مالک باشگاه داماش گیلان در گفت‌وگو با ایسنا، در واکنش به رأی کمیته اخلاق فدراسیون فوتبال درباره فینال جام حذفی مبنی بر ۶ ماه محرومیت او از کلیه فعالیت‌های فوتبالی اظهار کرد: به من هنوز چیزی ابلاغ نشده است و تا وقتی که حکمی به دست من نرسیده باشد نمی‌توانم اظهار نظری کنم. باید به من ابلاغ شده باشد شاید یک شیطانی آمده باشد و در رسانه این خبر را منتشر کرده باشد.
او ادامه داد: برای من این حکم جای تعجب دارد. من که از حق تیم و هواداران دفاع کردم. در فینال جام حذفی ۵۰ درصد از جایگاه برای ما بود اما من گفتم که کمتر از این برای هواداران ما در نظر گرفته شود. همین جوانان ما برای احقاق حقشان شهید شدند اما حالا من حرف حق بزنم و من را محکوم کنند. خیلی جالب است!
حاجی‌پور افزود: تا موقعی که حکم را به من ابلاغ نکنند، اظهار نظر بی‌فایده است. اگر حکم به دست ما برسد آن وقت است که پیگیری‌های لازم را انجام دهیم و من در آن موقع حرف‌های زیادی دارم.
او در پایان گفت: بعید می‌دانم که این حکم برای ما داده شده باشد و اگر واقعیت داشته باشد، واقعاً جای تعجب دارد. شاید من یک کاری کردم که خودم نمی‌دانم چون من هر کاری کردم در چارچوب قانون و برای دفاع از حقوق خودم بوده است. اگر این حکم به ما ابلاغ شود و ما محکوم شده باشیم، قطعاً یک کنفرانس خبری خواهیم گذاشت و صحبت خواهیم کرد. مطالب بسیار زیاد است که در آنجا همه را خواهم گفت.
انتهای پیام
