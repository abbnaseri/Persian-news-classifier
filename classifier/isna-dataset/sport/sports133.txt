یانکی‌ها به دنبال چهارمین قهرمانی در ایستگاه پایانی جام جهانی فوتبال زنان  
جام جهانی فوتبال زنان امروز (یکشنبه) با دیدار تیم‌های آمریکا و هلند برای کسب جام قهرمانی به پایان می‌رسد.
به گزارش ایسنا، جام جهانی فوتبال زنان امروز (یکشنبه) با برگزاری دیدار فینال بین تیم‌های آمریکا و هلند به پایان می‌رسد و تکلیف تیمی که هشتمین جام را بالای سر می‌برد، مشخص می‌شود.
دیدار بین آمریکا و هلند دیدار پرافتخارترین تیم با حریفی است که برای اولین بار به فینال این رقابت‌ها راه یافته است. آمریکا با سه قهرمانی در ادوار مختلف جام جهانی امروز به دنبال فتح چهارمین جام است تا جایگاه خود را در تاریخ این مسابقات دور از دسترس کند. علاوه بر این یانکی در صورت پیروزی در فینال رکورد آلمان را که قهرمانی در دو دوره پیاپی است، می‌زنند تا اکثر رکوردهای این تورنمنت بزرگ را به نام خود ثبت کنند.
در سوی دیگر میدان هلند که با شکست سوئد تاریخ سازی کرد و به فینال راه یافت اکنون به دنبال این است که با کسب جام قهرمانی شبی رویایی برای خود رقم بزند. هلند که در اولین دوره حضور در جام جهانی از مرحله گروهی صعود کرد، در یک شانزدهم برابر ژاپن شکست خورد و حذف شد اما این بار مدعی جام قهرمانی است.
دیدار فینال امشب (یکشنبه) از ساعت ۱۹ و ۳۰ دقیقه به وقت ایران برگزار می‌شود تا قهرمان هشتمین جام جهانی زنان مشخص شود.
انتهای پیام
