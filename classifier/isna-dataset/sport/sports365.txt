مدیرعامل سپیدرود: باید چک‌های علی کریمی پاس شود/ پرونده نفت مسجد سلیمان را به AFC می‌بریم
مدیرعامل باشگاه سپیدرود می‌گوید به دنبال احقاق حقوق باشگاهش در راستای تخلف باشگاه نفت مسجد سلیمان است.
مسعود حیدری در گفت‌وگو با ایسنا، درباره انتخابش به عنوان مدیرعامل باشگاه سپیدرود رشت، گفت: ما در سپیدرود به دنبال ایجاد یک فضای وفاق و همدلی بین تمام کسانی که در سال‌های گذشته چه به عنوان مالک، مدیر، مربی و بازیکن برای این تیم زحمت کشیده‌اند، هستیم. سپیدرود اگر تا به امروز در توفان حوادث کشنده دوام آورده است و از بین نرفته تنها به دلیل عشق ریشه داری است که از سوی عاشقانش وجود داشته و ما باید در این روزهای سخت این عشق و علاقه‌مندی را تقویت کنیم.
او در ادامه گفت: سپیدرود ۵ سال پیش با دست خالی و کمک و ایثار و همدلی مدیران، هواداران، مربیان و بازیکنان توانست غیرممکن را ممکن سازد و از لیگ دسته دوم یک نفس تا لیگ برتر صعود کند و اگر مشکلات غیرقابل تصور فصل گذشته و اشتباهات غیرقابل کتمان داوری در فصل گذشته نبود، همچنان سپیدرود امروز در لیگ برتر حضور داشت.
مدیرعامل جدید باشگاه سپیدرود خاطرنشان کرد: هدف اصلی حضور ما کم کردن بدهی‌های مالی و سر و سامان دادن به چارت مدیریتی و سازمانی باشگاه است و در وهله اول باید چک‌هایی که آقای کریمی به خاطر تسویه بدهی‌های پیشین سپیدرود صادر کرده‌اند را جمع آوری و پرداخت کنیم. بدون تعارف باید بگویم اگر علی کریمی از شخصیت حقیقی خود برای تخفیف گرفتن از طلبکاران قدیمی سپیدرود و همچنین بازیکنان و مربیان فصل گذشته مایه نمی‌گذاشت امروز سپیدرود تبدیل به یک تیم کاملاً ورشکسته شده بود و حداقل کاری که برای قدرانی از ایشان می‌توانیم انجام دهیم تسویه چک‌ها است.
مسعود حیدری اضافه کرد: از این به بعد تمامی اختیارات‌های باشگاه از قبیل عقد قراردادهای فوتبالی و اقتصادی و اجازه مذاکره برای واگذاری و مسائل دیگر برعهده من است و آقای بیات به دلیل مشغله حضور در هیأت شطرنج در امور باشگاه دخالتی نخواهند داشت. همانطور که گفتم بزرگترین هدف من نظم بخشیدن به مسائل مالی و فنی است و پس از ایجاد یک آرامش نسبی به دنبال مذاکره با خریداران احتمالی و واجد شرایط خواهیم بود تا اگر این بار باشگاه به کسی واگذار شد عمر مالکیت او طولانی باشد.
او در ارتباط با این پرسش که آیا با انتخاب علی نظرمحمدی به عنوان سرمربی توسط کیومرث بیات مشکلی ندارد، گفت: من علاوه بر اینکه یک هوادار قدیمی سپیدرود و فوتبالی هستم که در این سال‌ها به تناوب به عنوان مشاور با مدیران باشگاه همکاری نزدیک داشتم و در آن شرایط نظرمحمدی بهترین گزینه برای سرمربیگری سپیدرود بود. او موفق شد تا سپیدرود را به لیگ برتر هدایت کند و اگر اختلاف نظرهای سلیقه‌ای و جزئی پیش نمی‌آمد عمر مربی‌گری وی بدون وقفه تا امروز در این تیم ادامه می‌یافت.
مدیرعامل سپیدرود با اشاره به پیگیری پرونده تخلف نفت مسجدسلیمان در فدراسیون فوتبال، اضافه کرد: علی رغم چندین اخطار کتبی از سوی سازمان لیگ مبنی ارسال مدارک و مستندات هیأت مؤسس جدید و قانونی این باشگاه و با منقضی شدن مهلت‌های چندباره سازمان لیگ اقدامی از سوی نفت مسجدسلیمان انجام نشده و تمامی قراردادهایی که در لیگ برتر فصل ۹۷-۹۸ توسط مدیرعامل منصوب شده هیأت مدیره و مؤسس غیرقانونی به امضا رسیده و بر مبنای اعلام رئیس هیأت مؤسس آن باشگاه فاقد اعتبار و مشکل دار است. در صورت عدم ترتیب اثر در رسیدگی به موقع در جهت احقاق حق تیم فوتبال سپیدرود رشت به ناچار به مراجع نظارتی بالاتر در کنفدراسیون فوتبال آسیا مراجعه خواهد شد.
او در پایان گفت: ما در یک دوره گذار هستیم و پس از هر سقوطی یک باشگاه به چنین بحران‌هایی دچار می‌شود اما سپیدرود روزهای سخت‌تری را هم به کمک هوادارانش پشت سر گذاشته است و تردید ندارم خیلی زودتر از آنچه که تصور شود ما به روزهای خوب قدیمی‌ترین تیم گیلان‌زمین باز خواهیم گشت.
انتهای پیام
