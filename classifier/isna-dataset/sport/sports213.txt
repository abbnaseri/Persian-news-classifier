اعزام ۵ جودوکار نابینا و کم بینا به مسابقات آسیایی قزاقستان
سرمربی تیم جودو نابینا و کم بینا از اعزام ۵ جودوکار نابینا و کم بینا به مسابقات قهرمانی آسیا قزاقستان برای کسب سهمیه بازی‌های پارالمپیک ۲۰۲۰ خبر داد.
محمد رضا حاج یوسف زاده در گفت و گو با ایسنا، در ارزیابی از وضعیت جودوکاران حاضر در اردو اظهار کرد: در حال حاضر سعید کوهکن در وزن ۶۰_ کیلوگرم، رضا غلامی در ۶۶_ کیلوگرم، علی عباس‌نژاد در ۷۳_ کیلوگرم، علی شنانی در ۸۱_ کیلوگرم، وحید نوری در ۹۰_ کیلوگرم و محمدرضا خیرالله زاده ۱۰۰+ کیلوگرم نفرات حاضر در اردوی آمادگی کمپ تیم‌های ملی ورزشگاه آزادی هستند که این اردو تا ۲۰ تیر ادامه خواهد داشت. در این اردو تلاش کردیم جودوکاران را از نظر فنی و تکنیکی مورد ارزیابی و برای مسابقات قهرمانی آسیا آماده کنیم تا جودوکاران خوبی را راهی مسابقات کنیم.
وی گفت: برخلاف گذشته که شرایط اردویی خوبی نداشتیم در حال حاضر اردوی جودوکاران به صورت مرتب در حال برگزاری است و فدراسیون کم بینایان و نابینایان و کمیته ملی پارالمپیک حمایت همه جانبه‌ای از جودوکاران دارند.
سرمربی تیم جودو اظهار کرد: در گذشته یکی از مشکلات جودوکاران نداشتن حریف تمرینی بود که خوشبختانه از زمانی که تیم جوانان در سالن تمرینی ورزشگاه آزادی مستقر شدند مرتباً با جودوکاران نابینا و کم بینا تمرین می‌کنند و دیگر مشکل حریف تمرینی نداریم.
وی ادامه داد: یکی از سیاست‌های کمیته ملی پارالمپیک کیفیت پروری و اعزام تنها مدال‌آوران به بازی‌های پارالمپیک ۲۰۲۰ است. بر اساس همین سیاست سعی می‌کنیم جودوکاران را طبق رنکینگ و رکوردی که تا به امروز در مسابقات مختلف کسب کردند اولویت بندی کنیم تا بتوانیم جودوکاران مطرحی را ابتدا به مسابقات قهرمانی آسیا و سپس مسابقات جهانی کانادا که از امتیاز بالای برخوردار است، اعزام کنیم.
یوسف‌زاده در پایان گفت: جودوکاران نابینا و کم بینا در این دوره شرایط خوبی نسبت به بازی‌های پارالمپیک قبل دارند و ما امیدواریم بتوانیم در بازی‌های پارالمپیک ۲۰۲۰ تعداد مدال‌های خود را نسبت به گذشته ارتقا ببخشیم و جایگاه بهتری را کسب کنیم.
انتهای پیام
