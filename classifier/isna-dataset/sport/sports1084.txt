ناکامی اسنوکربازان ایران در بخش انفرادی قهرمانی آسیایی 
اسنوکربازان ایران در بخش انفرادی مسابقات اسنوکر پانزده توپ قهرمانی آسیا موفق به کسب مقام نشدند. 
به گزارش ایسنا، در ادامه رقابت‌های انفرادی اسنوکر ۱۵ توپ قهرمانی آسیا، سیاوش مزینی در مرحله یک چهارم نهایی برابر اسجد اقبال از پاکستان با نتیجه ۵ بر ۱ شکست خورد و از دور رقابت‌ها حذف شد. مزینی که با پیروزی در مرحله گروهی و برتری ۴ بر صفر برابر نماینده هند در دور حذفی به مرحله یک چهارم نهایی صعود کرده بود در این مرحله کاری از پیش نبرد و دستش از مقام کوتاه ماند.
امیر سرخوش هم که در روزهای گذشته به مرحله حذفی این رقابت‌ها صعود کرده بود با شکست ۴ بر ۳ برابر بابر مسیح از پاکستان از صعود به مراحل بالاتر بازماند. ارسلان اسماعیل‌نژاد و احسان حیدری نژاد نیز موفق به کسب امتیاز لازم برای صعود از مرحله گروهی نشدند و از دور رقابت‌ها کنار رفتند. به این ترتیب تیم اعزامی اسنوکر ایران در بخش انفرادی مسابقات پانزده توپ قهرمانی آسیا کاری از پیش نبرد و حذف شد.
تیم ایران در ادامه این مسابقات و در بخش‌های اسنوکر ۶ توپ و تیمی برابر حریفان خود قرار می‌گیرد.
رقابت‌های اسنوکر ۱۵ توپ انفرادی، تیمی و ۶ توپ انفرادی قهرمانی آسیا ۲۶ خردادماه تا هفتم تیرماه به میزبانی کشور قطر در حال برگزاری است.
تیم ملی اسنوکر ایران با ترکیب امیر سرخوش، احسان حیدری نژاد، سیاوش مزینی و ارسلان اسماعیل‌نژاد در این رقابت‌ها شرکت کرده است. انتهای پیام
