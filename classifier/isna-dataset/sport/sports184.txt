مراسم معارفه زرینچه برگزار شد/ باقری تنها غایب تمرین امروز
تمرین امروز (شنبه) استقلال با برگزاری مراسم معارفه جواد زرینچه انجام شد.
به گزارش ایسنا، مراسم معارفه جواد زرینچه، سرپرست جدید استقلال امروز (شنبه) در تمرین نوبت صبح این تیم برگزار شد. آندره‌آ استراماچونی، سرمربی استقلال در رابطه با انتخاب زرینچه اظهار کرد: خیلی خوشحال هستم که آقای زرینچه به عنوان یکی از باتجربه‌ترین انسان‌ها چه از نظر بازیگری و چه از نظر مدیریتی و مربیگری در کنار ما هستند. امیدوارم که سال خیلی خوبی را با هم داشته باشیم.
جواد زرینچه پس از صبحت‌های استراماچونی گفت: من عاشقتان هستم و فقط همین را می‌توانم بگویم. امیدوارم که در کنار هم سال خوبی را داشته باشیم و بتوانیم با هم از تمام فراز و نشیب‌ها و راه سختی که داریم با سربلندی عبور کنیم تا در نهایت بتوانیم نتایج خوبی‌ را برای خودمان و هواداران کسب کنیم.
همچنین هادی مباشری، معاون اجرایی باشگاه استقلال که به نمایندگی از مدیران این باشگاه در مراسم معارفه حضور داشت، درباره انتخاب زرینچه بیان کرد: با تشکر از زحمات آقای اصغر حاجیلو، آقای زرینچه از امروز سرپرست استقلال خواهند بود. امیدوارم با همکاری بین ایشان، کادرفنی و بازیکنان سال خوبی را داشته باشیم و درنهایت برای تیم آرزوی موفقیت می‌کنم. مباشری در ادامه صحبت‌هایش گفت: جواد زرینچه را استاد می‌دانم چرا که هم در دوران بازیگری در استقلال و تیم ملی و هم در دوران مربیگری مثل یک استاد بودند. امیدوارم همه دست در دست هم دهیم تا نتایج خوبی را کسب کنیم و بتوانیم مشکلات را حل کنیم.

پس از پایان مراسم معارفه زرینچه، تمرین استقلال پیگیری شد و بازیکنان به کارهای بدنسازی و استقامتی پرداختند. در بخش پایانی تمرین امروز هم، کادرفنی کارهای تاکتیکی را در دستور کار بازیکنان قرار دادند. فرشید باقری تنها غایب تمرین امروز استقلال بود.
انتهای پیام
