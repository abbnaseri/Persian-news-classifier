صالحی امیری: در ورزش مرزبندی نداریم
رییس کمیته ملی المپیک گفت: سالن فارسی زیبا شناختی لازم را نداشت و اکنون سالن در شان جامعه ورزش بازسازی شد و مالکیت آن متعلق به جامعه ورزش است.
به گزارش ایسنا، سالن فارسی آکادمی ملی المپیک پس از بازسازی امروز (شنبه) توسط وزیر ورزش و جوانان افتتاح شد.
در این مراسم رضا صالحی امیری رئیس کمیته ملی المپیک، داورزنی معاون ورزش قهرمانی وزارت ورزش، طاهریان، فرهادی‌زاد و دیگر مسؤولان کمیته ملی المپیک و وزارت ورزش حضور داشتند.
از کمیته ملی المپیک هم برخی اعضای هیأت اجرایی نظیر، کیهانی، علیپور، ساعی حضور نداشتند.
ابتدا اعلام شد مالکیت این سالن متعلق به فدراسیون‌های ورزشی است. مرمت و بازسازی آن بعد از سال‌ها در دستور کار قرار گرفت و از سال ۹۷ به تصویب هیأت اجرایی رسید. عملیات بازسازی از اسفند ۹۷ آغاز شد.
رامین طباطبایی، علیرضا خسروی، مهرداد علی قارداشی، حسن طباطبایی رئیس و سرپرست فدراسیون‌های بسکتبال و وزنه برداری، تنیس روی میز کاراته در این مراسم حضور داشتند.
فدراسیون‌های ورزشی از این پس می‌توانند انتخابات خود را در این سالن برگزار کنند. وزنه برداری نخستین فدراسیونی است که انتخابات خود را در این سالن برگزار می‌کند.


رضا صالحی امیری در ابتدا این مراسم بیان کرد: ابتدا به خانم فرهادی زاد تبریک می‌گویم و حضورش در ورزش زنان مؤثر خواهد بود. هر زمان جلسات در این سالن برگزار می‌شد حس می‌کردم در شأن جامعه ورزش نیست و این سالن از امروز متعلق به فدراسیون‌ها و جامعه ورزش است. ما در ورزش مرز بندی نداریم و همه چیز متعلق به همه جامعه ورزش است.
او ادامه داد: از سال گذشته تصمیم‌گیری شد که آکادمی ملی المپیک به بازسازی اساسی نیاز دارد و تأسیسات نوسازی شد و سالن فارسی زیبا شناختی لازم را نداشت که اکنون بازسازی شده است. تلاش ما بر این خواهد بود بتوانیم تا پایان امسال بقیه حوزه‌های این مجموعه بزرگ را بازسازی و نوسازی کنیم و آکادمی در شأن ورزش خواهیم داشت. این سالن برای مجامع فدراسیون‌ها، وزارت ورزش و کمیته ملی المپیک و پارالمپیک رایگان است.
صالحی امیری هم‌چنین گفت: باید منیت‌ها از ورزش برداشته شود در این صورت شرایط کار زیباتر و منطقی‌تر خواهد بود.
انتهای پیام
