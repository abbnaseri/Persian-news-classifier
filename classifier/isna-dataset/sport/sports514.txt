محرمی: تهدید آمریکا علیه ایران تکراری شده/ دوست دارم بوندسلیگا بروم 
بازیکن ایرانی تیم دیناموزاگرب که از شرایط حضور در این تیم راضی است، درباره شرایط فوتبال ایران و زندگی شخصی خود صحبت کرد.
به گزارش ایسنا و به نقل از یوتارنی، صادق محرمی مدافع ۲۳ ساله ایرانی بازیکن کم صحبتی در تیم دیناموزاگرب بوده است. هر چند او می‌گوید انگلیسی خیلی خوبی ندارد ولی باید اعتراف کنیم زبان انگلیسی او خوب است.
خیلی از روزنامه نگاران ایرانی او را از پدیده‌های فوتبال ایران در سال‌های آینده و یکی از بهترین‌های آسیا می‌دانند و برانکو ایوانکوویچ نیز همین موضوع را تایید کرد. او عقب‌تر از بقیه نبود و در اولین فصل خود در دینامو عملکرد خوبی داشت ولی آن طور که باید انتظارات را برآورده نکرد.

صادق محرمی گفت: اینجا تمرینات خیلی سخت است، دو بار در روز برگزار می‌شود. الان یک سال است که در کرواسی هستم و باید بگویم در مجموع خوب بوده است ولی می‌خواهم و می‌توانم بهتر از اینها ظاهر شوم. من ۲۳ بار در فصل اول بازی کردم که آمار بدی برای فصل نخست نیست. امیدوارم فصل بعد بهتر باشم و عملکرد خوبی در تیم ارائه دهم. ایران کاملاً با کرواسی فرق دارد، از غذا بگیرید تا سبک زندگی به همین خاطر سخت است که خیلی زود شما بتوانید به شرایط خودتان را وفق دهید. با این حال رفته‌رفته شرایط برای من بهتر می‌شود و توانستم خودم را به شرایط جدید وفق دهم. در ایران بازی‌ها بیشتر فیزیکی است ولی در کرواسی بر مبنای تاکتیک و تکنیک نهفته است. به همین خاطر برای سازگار شدن من به زمان نیاز بود.
او در ادامه افزود: امسال کار برای من سخت‌تر هم است چون دو بازیکن آماده دیگر در پست من هستند و اگر می‌خواهم بازی کنم باید بهتر از این دو باشم. می‌خواهم بیشتر در زمین باشم و به همین خاطر نیاز است که بتوانم خودم را در تمرینات نشان دهم. من دوست دارم بتوانم در دینامو خودم را نشان دهم و در ادامه به بوندسلیگا بروم. وقتی شما از بهترین بازیکنان ایران در تاریخ یاد کنید همه از علی دایی، علی کریمی، مهدوی‌کیا و هاشمیان صحبت می‌کنند که همه این بازیکنان در بوندسلیگا بازی کردند.
مدافع ایرانی در پاسخ به این سوال که تهدیدهای اخیر آمریکا و نزدیکی جنگ ایران و آمریکا چه تاثیری روزی زندگی مردم ایران گذاشته است گفت: همه چیز خوب است. مردم اصلاً به جنگ فکر نمی‌کنند و آرام زندگی می‌کنند. شما می‌دانید که این تهدیدات همیشه وجود داشته و تکراری شده و هر سال این بحث هست و هیچ‌گاه نیز رخ نداده است. هر بار که از ایران می‌روم مردم در خارج از من سوال می‌کنند که آیا آمریکا به کشور شما حمله می‌کند؟ من می‌گویم هیچ مشکلی نیست و همه چیز آرام است. شاید خارج از ایران فکر کنید در داخل جنگ است و بمب می‌اندازند ولی وقتی به تهران برسید می‌بینید که همه چیز عادی است و مردم مثل جاهای دیگر زندگی می‌کنند.

صادق محرمی به ما گفت در صورتی که جنگ شود، الزام نیست حتماً به سربازی و جنگ برود چون دو سال خدمت سربازی خودش را انجام داده و می‌تواند تمرکزش را روی فوتبال قرار دهد. فوتبال در ایران هم سخت شده است. برانکو ایوانکوویچ و ماریو بودیمیر از پرسپولیس رفتند و به نظر می‌رسد روزهای خوب و قهرمانی‌های پرسپولیس به پایان رسیده است.
بازیکن ایرانی در ادامه افزود: من این افتخار را داشتم که زمان برانکو در پرسپولیس بازی کنم. پرسپولیس با هدایت او سه بار پیاپی قهرمان لیگ ایران شد و او الان به عربستان رفته است. شرایط پرسپولیس نگران کننده است. من هم نمی‌دانم سرمربی جدید چه کسی خواهد بود و شرایط چطور خواهد شد.
این بازیکن در پاسخ به این سوال که آیا این وضعیت به خاطر تاثیر تحریم‌هاست یا خیر گفت: بله همین‌طور است. نوسانات ارزی باعث شده که پرداخت به بازیکنان و مربیان خارجی با مشکل روبرو شود و همین مساله باعث شده که تعداد بازیکنان و مربیان خارجی کم شود.
انتهای پیام
