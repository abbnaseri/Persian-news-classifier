سید احمد محمدی: با یک اشتباه در انتخابی باختم/ می‌توانم با برترین‌های جهان سرشاخ شوم
دارنده مدال‌های نقره و برنز جهان گفت: برای اولین بار بود که در وزن ۷۴ کیلوگرم کشتی گرفتم و در انتخابی تیم ملی بر اثر یک اشتباه برابر افضلی شکست خوردم.
به گزارش ایسنا، سید احمد محمدی در حاشیه انتخابی تیم ملی در جمع خبرنگاران درباره نتایج دور از انتظارش در انتخابی تیم ملی کشتی آزاد گفت: تغییر وزن دادم و به ۷۴ آمدم و پس از مدت‌ها دوری از میادین اولین میدان بود که با حریفان داخلی که سال‌ها در این وزن حضور دارند و مدعی هستند کشتی گرفتم.
دارنده مدال‌های نقره و برنز جهان افزود: از نتیجه راضی نیستم اما در اولین حضورم کشتی‌های بدی نگرفتم و متوجه شدم فاصله زیادی با حریفان ندارم. در کشتی با افضلی یک لحظه اشتباه کردم و کشتی از دستم خارج شد اما شاید اگر دوباره کشتی بگیریم این اشتباه تکرار نشود.
او در پاسخ به این سوال که آیا در ۷۴ کیلوگرم خواهد ماند یا نه؟ گفت: در این وزن می‌مانم و هر تصمیمی که کادر فنی بگیرد تابع آن خواهم بود. سعی می‌کنم برای حضور در المپیک با آمادگی بیش‌تری به میدان بروم.
 محمدی خاطرنشان کرد: باید در میادین بیش‌تری شرکت کنم و با حضور در تورنمنت‌های مختلف آماده‌تر شوم. هر چه بیش‌تر در ۷۴ کشتی بگیرم بدنم بهتر می‌شود و می‌توانم با خوب‌های جهان سرشاخ شوم. این اولین میدانم در این وزن بود و ان‌شاءالله روزهای خوبی در انتظار خواهد بود.
محمدی درباره مصدومیت زانویش گفت: مصدومیتم کاملاً برطرف شده و مشکلی ندارم اما روز من نبود و شانس هم با من یار نبود.
انتهای پیام
