آرامش تیم ملی والیبال ایران مثال‌زدنی است
بازیکن دهه ۶۰ والیبال ایران با انتقاد از شرایط فعلی تیم ملی گفت: آرامش ملی‌پوشان ایران در هنگام بازی مثال زدنی است و به این تیم امیدوار هستم.
ابراهیم وطن‌پرست در گفت و گو با ایسنا، درباره عملکرد تیم ملی والیبال ایران در سه هفته گذشته لیگ ملت‌های ۲۰۱۹ گفت: خوشبختانه امسال تیم ملی ایران عملکرد کاملاً متفاوتی نسبت به سال‌های گذشته دارد و شروع فوق‌العاده ملی‌پوشان از هفته نخست تا به امروز کاملاً امید بخش است. والیبالیست‌های ما در این چند هفته سنگ تمام گذاشته‌اند و از آن‌ها تشکر می‌کنم.
او با اشاره به بردهای متوالی ایران مقابل تیم‌های سطح اول جهان، توضیح داد: اینکه بیشتر تیم‌ها با بازیکنان اصلی خود حاضر نشده‌اند درست است، اما دلیل اصلی این بردهای قاطع شرایط خوب ملی‌پوشان ایران است که پس از لژیونر شدن در لیگ‌های اروپایی به آن دست یافته‌اند. با اینکه تیم ملی ما بازی تدارکاتی نداشت، اما بازیکنان هماهنگی و آمادگی بدنی خوبی دارند و از ابتدای مسابقات تا کنون هم در بالاترین سطح ممکن بازی کرده‌اند.
پیشکسوت والیبال ایران ادامه داد: بازیکنان لژیونر ما تا قبل از ورود به تیم ملی در کورس مسابقات بودند و الان آمادگی جسمانی خوبی دارند. این انتقاد که تیم‌های دیگر از همه بازیکنانشان استفاده می‌کنند و ایران استفاده نمی‌کند به کادر فنی وارد است، اما باید به این بعد خوب ماجرا هم نگاه‬ کنیم که ۶ بازیکن ما از روز اول تا الان در بهترین شرایط بدنی و جسمانی والیبال بازی کرده‌اند و برای هفته‌های بعد هم مشکلی ندارند. این تیم ملی ایران امیدوار کننده بوده و امیدوارم همین روند خوب ادامه داشته باشد.
او در پاسخ به این سوال که عمده‌ترین تغییر تیم ملی والیبال ایران نسبت به سال‌های گذشته چیست؟ توضیح داد: بازیکنان ما نسبت به سال‌های گذشته پخته‌تر عمل می‌کنند. با این حال موضوعی که خیلی جلب توجه می‌کند، کم اشتباه بودن ملی‌پوشان در زدن سرویس‌ها در امتیازات حساس است. همه این موارد به تجربه بازیکنان ایران برمی‌گردد که با بازی کردن در لیگ‌ها معتبر به آن دست یافته‌اند. آرامش بازیکنان ما در هنگام بازی مثال زدنی است، یکی از بهترین بازیکنان ما که با آرامش خاصی بازی می‌کند، امیر غفور است. اگر این شرایط تیم ما ادامه دار باشد، من فکر می‌کنم در جمع سه تیم روی سکو باشیم.
پیشکسوت تیم ملی والیبال ایران در واکنش به انتقادهای برخی کارشناسان از سرمربی تیم ملی مبنی بر اینکه چرا جوانان تیم کاملاً نیمکت نشین هستند؟ اظهار کرد: در این روزها این سوال خیلی مطرح می‌شود اما باید دید هدفگذاری فدراسیون و کادر فنی تیم ملی ایران چیست. من فکرمی کنم کادر فنی قصد دارد امسال به هر قیمتی که شده روی سکو برود و از این جهت نمی‌خواهد ریسک کند. البته موضوع دیگر هم وجود دارد که باید به آن توجه کنیم؛ آن هم این است که تیم ملی ایران با دو برد دیگر در اردبیل صعودش به مرحله فینال را قطعی می‌کند و آن موقع می‌تواند بیشتر از جوانان خود استفاده کند.
او ادامه داد: تیم‌هایی چون روسیه و لهستان حریفان اصلی ما بودند که خوشبختانه در بازِ‌های رو در رو این تیم‌ها را شکست دادیم تا شرایط خوبی را در جدول داشته باشیم. ما الان ۹۰ درصد راه رسیدن به شیکاگو را پیموده‌ایم و از آنجایی هم که تیم‌هایی مانند استرالیا و پرتغال حریفان چندان قدری در اردبیل نخواهند بود، من فکر می‌کنم راحت به مرحله بعد صعود می‌کنیم. از نظر من کادر فنی می‌تواند از بازی اول هفته پنجم شروع به استفاده از جوانان کند. فعلاً هدفگذاری کادر فنی رسیدن به فینال لیگ ملت‌ها و سپس کسب سکو است که باید منتظر بمانیم تا برنامه‌ها پیش بروند.
وطن‌پرست افزود: هدفگذاری تیم‌های دیگر تغییر نسل است و به همین دلیل سعی دارند با بازی دادن به جوانان در این مسابقات آن‌ها را آماده کند. همانطور هم که دیدید تیم‌هایی مانند ایتالیا و لهستان هیچکدام از مهره‌های اصلی خود را در اختیار نداشتند و با جوانان خود مقابل حریفان حاضر شده‌اند. هدف ایران کسب سکو است و به همین کادر فنی دلیل ریسک نمی‌کند.
ملی‌پوش دهه ۶۰ تیم ملی والیبال ایران گفت: من از ۲۰ به تیم ملی ۱۸ می‌دهم. امسال تیم ملی ایران آرامش خاصی دارد و مقابل حریفان با اقتدار بازی می‌کند. ثبات و انسجام تیمی بازیکنان بهتر از سال‌های گذشته است. تجربه بازیکنان ایران را به یک تیم کامل تبدیل کرده و این مسائل امیدواری‌ها برای صعود به المپیک توکیو و موفقیت در این بازی‌های را بیشتر می‌کند.
او در پایان گفت: من به این تیم ملی ایران امیدوار هستم و بهتر است از این تیم حمایت کنیم تا روند خوب خود را ادامه دهد. تیم نقطه ضعف چندانی ندارد و در نقطه مقابل انگیزه‌ای میان افراد با تجربه تیم وجود دارد که در سال‌های گذشته اینگونه نبود. همچنین امیدوارم کادر فنی در بازی‌هایی که برد تیم قطعی است از بازیکنان جوان‌تر خود نیز مانند جواد کریمی بیشتر استفاده کند تا پشتوانه سازی مد نظر اهالی والیبال هم صورت بگیرد.
انتهای پیام
