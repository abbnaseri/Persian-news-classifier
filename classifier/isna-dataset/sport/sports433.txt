جزییات ممنوعیت لیگ‌برتری‌ها از ثبت نقل‌وانتقالات به جز سپاهان و ذوب‌آهن
رئیس کمیته تعیین وضعیت فدراسیون فوتبال اعلام کرد که ثبت قرارداد و نقل و انتقالات جدید باشگاه‌ها منوط به اخذ مجوز تسویه حساب تعهدات فصول گذشته از سوی این کمیته است. 
جمشید نورشرق در گفت‌وگو با ایسنا، درباره ممنوعیت ثبت قراردادهای جدید ۱۴ تیم لیگ‌برتری به جز تیم‌های سپاهان و ذوب آهن برای شرکت در لیگ نوزدهم، گفت: این اقدام در ادامه موارد بازدارنده از تجمیع بدهی تیم‌ها است که از فصل قبل شروع کردیم و اعلام کردیم که ثبت قراردادهای بازیکنان و نقل انتقالات جدید در سازمان لیگ و هیأت‌های فوتبال منوط به تسویه حساب کامل تعهدات باشگاه‌ها در فصل گذشته است و حتی با تسویه قسمتی از تعهدات تیم‌ها هم این مجوز صادر نمی‌شود.
*ثبت قراردادهای جدید منوط به اخذ مجوز تسویه حساب تعهدات فصول قبل است
وی یادآور شد: البته این حکم ممنوعیت و محرومیت نیست بلکه در حقیقت وقتی باشگاه‌ها می‌خواهند قرارداد جدید ثبت کنند، باید گواهی تسویه حساب را از کمیته تعیین وضعیت فدراسیون فوتبال اخذ کنند. این موضوع به نفع باشگاه‌ها هم هست که در حقیقت وضعیت مالی خود روشن می‌کنند و برای آینده با مشکلات و دیون مختلف مواجه نمی‌شوند.
رئیس کمیته تعیین وضعیت فدراسیون فوتبال خاطرنشان کرد: بدهی‌های انباشت شده و تلّی از دیون انضباطی، میراثی است که از مدیریتی به مدیریت دیگر می‌رسد و روز به روز کار باشگاه‌ها را سخت می‌کند اما با اخذ این مجوز که منوط به تسویه حساب تعهدات تیم‌ها است، مشکلی وجود نخواهد داشت.
نورشرق درباره جزئیات و مبلغ بدهی تیم‌ها برای تسویه حساب با بازیکنان و مربیان جهت اخذ این مجوز گفت: من اسم نمی‌برم ولی جزئیات لازم برای هر باشگاهی وجود دارد. می‌توانیم جزئیات بیشتری از پرونده‌های منجر به صدور احکام قطعی از کمیته تعیین وضعیت در خدمت تیم‌ها قرار دهیم. این آرا در گذشته به تیم‌ها ابلاغ شده و در جریان هستند. این احکام قطعیت یافته مسیر و تشریفات قانونی را طی کردند و ثبت قرارداد و نقل‌وانتقالات منوط به تسویه حساب این مسائل است.
*نقل و انتقال باشگاه‌های بدهکار ممنوع شد
رئیس کمیته تعیین وضعیت فدراسیون فوتبال از تعامل این کمیته با سازمان لیگ و هیأت‌های فوتبال در نقل و انتقال تیم‌ها و باشگاه‌ها خبر داد و افزود: به سازمان لیگ و هیأت‌های محترم فوتبال اعلام کردیم هر گونه نقل‌وانتقال باشگاه‌ها و تیم‌های فوتبال منوط به این است که کمیته تعیین وضعیت فدراسیون گواهی تسویه تعهدات صادر کرده باشد و اثری از هیچ گونه دیون و مشکلی نباشد.
وی تاکید کرد: مجموعه فدراسیون فوتبال پشت این تصمیمات است و نقل و انتقالات ثبت نمی‌شود و باشگاهی هم جابه‌جا نخواهد شد مگر اینکه تسویه حساب تعهدات خود را فراهم کند.
*قراردادهای سفید امضا ثبت نمی‌شوند
نورشرق همچنین به جلوگیری از ثبت قراردادهای سفید امضا میان برخی از بازیکنان و مربیان با باشگاه‌ها اشاره کرد و گفت: ثبت هر نوع قرارداد سفید و بدون درج مبلغ به کلی ممنوع شده است. مطلقاً قرارداد سفید را نباید ثبت کنند. این موضوع جز نقاط مشکل آفرین در فوتبال است که دعاوی زیادی در این زمینه مطرح می‌شود. ثبت قراردادهای سفید بدون درج مبلغ ممنوع است.
*طرحی برای جلوگیری از قراردادهای پنهانی در باشگاه‌ها و فرار از مالیات
رئیس کمیته تعیین وضعیت فدراسیون فوتبال به مشکل دیگری در بحث ثبت قراردادها اشاره کرد و ادامه داد: برخی از قراردادها با مبلغ کمتر در سازمان لیگ و هیأت‌های فوتبال ثبت می‌شود و قرارداد دیگری میان بازیکن و باشگاه وجود دارد که دارای مبلغ بیشتری است. ما قراردادی را به رسمیت می‌شناسیم که در مراجع قانونی ثبت شده باشد. از سازمان لیگ و هیأت‌های فوتبال خواستیم که این موضوع به اطلاع ذی‌نفعان قضیه از بازیکنان، مربیان و باشگاه‌ها برسانند که بدانند که امضا دو قرارداد با دو مبلغ مختلف با هر توجیهی به ضررشان تمام می‌شود.
وی اضافه کرد: با توجه به اینکه اغلب قراردادها با مبلغ کمتر به ثبت می‌رسد و با مبلغ بیشتری نزد طرفین باقی می‌ماند، برای جلوگیری از تعارض قراردادها و حمایت و تبعیت عرصه فوتبال کشور از نظام مالیاتی، این موضوع را دنبال می‌کنیم.
*مجوز حرفه‌ای AFC منوط به روشن شدن وضعیت مالی باشگاه‌ها است
نورشرق همچنین درباره صدور مجوزه حرفه‌ای از سوی AFC برای تیم‌های حاضر در فصل جدید لیگ قهرمانان آسیا، اظهار کرد: در راستای مجوز حرفه‌ای‌گری به دنبال اجرای این قوانین بازدارنده هستیم. شرایط و ضوابط باشگاه‌ها و روشن شدن وضعیت مالی و جلوگیری از انباشت بدهی‌ها و انتقال از فصل فوتبال به فوتبال دیگری از عوامل منجر به احراز مجوز حرفه‌ای AFC می‌شود. به طور شفاف مطابق با ضوابط AFC و فیفا حرکت می‌کنیم.
انتهای پیام
