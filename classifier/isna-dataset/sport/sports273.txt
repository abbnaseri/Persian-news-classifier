داورزنی: کاراته در المپیک سبد مدالی را پررنگ‌تر و قشنگ‌تر می‌کند
محمدرضا داورزنی، معاون قهرمانی و حرفه ای وزارت ورزش و جوانان گفت: وزارت ورزش و کمیته ملی المپیک در راه کسب سهمیه کاراته را تنها نخواهند گذاشت.
به گزارش ایسنا و به نقل از وزارت ورزش و جوانان، محمدرضا داورزنی گفت: وزارت ورزش و جوانان و همچنین کمیته ملی المپیک کاراته را در راه کسب سهمیه المپیک تنها نخواهد گذاشت تا این فدراسیون تیم قدرتمندی را سازماندهی کرده و راهی المپیک ۲۰۲۰ کند.
وی با اشاره به لغو برخی اعزام‌ها گفت: در سال ۹۵ و ۹۶ فدراسیون کاراته اعزام‌های متعددی داشته اما در سال ۹۷ و ۹۸ به فدراسیون‌ها اعلام شده با توجه به کاهش منابع و بالا رفتن قیمت ارز برنامه‌های خود را اولویت بندی کنند. این اولویت بندی نه تنها در کاراته بلکه در تمام رشته‌ها اجرا شده است.
داورزنی ادامه داد: فدراسیون کاراته با تأمین اسپانسر و منابع مالی می‌تواند اعزام‌های خوبی در آینده داشته باشد.
وی گفت: در کشور سالن‌ها و ظرفیت‌های خوبی داریم که بخشی در اختیار وزارت ورزش و جوانان و بخشی در اختیار سایر ارگان هاست.
داورزنی در پایان تصریح کرد: کاراته با ثبات ایجاد شده و برنامه ریزی بلندمدت و استراتژی مشخص می‌تواند منابع مالی‌اش را تأمین کند و با همدلی و مشارکت استان‌ها از ظرفیت‌های کشور درست استفاده کنیم.
انتهای پیام
