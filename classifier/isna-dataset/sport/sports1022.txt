شکست گنج‌زاده و عرب در لیگ جهانی سری آ کاراته
سجاد گنج زاده در نیمه نهایی لیگ جهانی کاراته نتیجه را به نماینده ترکیه واگذار کرد تا برای کسب مدال برنز به روی تاتامی برود.
به گزارش ایسنا، سومین مرحله از لیگ سری آ کاراته از بعدازظهر جمعه (۳۱ خردادماه) به وقت ایران در شهر مونترال کانادا آغاز شد و سجاد گنج زاده و هادی عرب دو نماینده کاراته ایران در وزن ۸۴+ کیلوگرم به مصاف رقبا رفتند. سجاد گنج زاده ابتدا حریفی از پرو را ۵ بر صفر شکست داد، سپس ۴ بر صفر از سد نماینده کره جنوبی گذشت و در ادامه موفق شد کاراته کای اوکراینی را ۳ بر صفر از پیش رو بردارد و گام به دور نیمه نهایی بگذارد.
او در این مرحله به مصاف آلپ ارسلان یامان اوغلو از ترکیه رفت و یک بر صفر نتیجه را به این حریف واگذار کرد تا روز یکشنبه برای کسب مدال برنز به مصاف زونیمیر زیوکویچ از کرواسی برود.  هادی عرب دیگر نماینده این وزن بود که در اولین مبارزه مقابل جاناتان هورنه آلمانی پس از تساوی صفر بر صفر در وقت قانونی مبارزه، در هانتی شکست خورد و از حضور در ادامه رقابتها بازماند.  در ادامه این رقابتها هامون درفشی پور در وزن ۶۷، بهمن عسگری و سعید احمدی در وزن ۷۵ و حمیده عباسعلی در وزن ۶۸+ کیلوگرم به روی تاتامی خواهند رفت.
انتهای پیام
