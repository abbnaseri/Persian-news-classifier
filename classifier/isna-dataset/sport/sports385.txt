آمریکا فینالیست جام جهانی فوتبال زنان شد
تیم فوتبال زنان آمریکا با شکست انگلیس به فینال جام جهانی صعود کرد.
به گزارش ایسنا، اولین بازی مرحله نیمه نهایی جام جهانی فوتبال زنان برگزار شد و طی آن آمریکا و انگلیس برابر هم به میدان رفتند. در پایان این بازی آمریکا موفق شد با نتیجه دو بر یک انگلیس را شکست دهد و اولین تیم صعودکننده به فینال این رقابت‌ها باشد.
آمریکا که تا پیش از این مسابقه پنج گل خود را در ۱۵ دقیقه ابتدایی بازی به ثمر رسانده بود، در دقیقه چهار بازی فرصت گلزنی داشت اما واکنش به موقع دروازه‌بان انگیس مانع از باز شدن زودهنگام دروازه این تیم شد، تا اینکه کریستین پرس، بازیکن آمریکا در دقیقه ۹ با ضربه سر دروازه انگلیس را باز کرد.
الن وایت، بازیکن انگلیس موفق شد در دقیقه ۱۹ بازی گل تساوی را به ثمر برساند.
در دقیقه ۲۸ مدافع آمریکا سانتر بازیکن حریف را به شکل خطرناکی و با فاصله کم از دروازه خود راهی کرنر کرد.
الکس مورگان، ستاره آمریکا در دقیقه ۳۱ با ضربه سر گل دوم تیم خود را به ثمر رساند. یک دقیقه بعد انگلیس فرصت جبران نتیجه را داشت اما شوت بازیکن این تیم با واکنش خوب دروازه‌بان آمریکا روبه‌رو شد و نیمه اول بازی با برتری دو بر یک آمریکا به پایان رسید.
دقیقه ۵۹ بازی اشتباه دروازه‌بان انگلیس و پاس دادن به بازیکن آمریکا، برای حریف موقعیت گلزنی به وجود آورد که با بی دقتی بازیکن آمریکا توپ به بیرون رفت.
الن وایت در دقیقه ۷۰ گل دوم انگلیس را به ثمر رساند اما از طریق VAR مشخص شد که هنگام گلزنی در موقعیت آفساید بود، در نتیجه گل این تیم مردود اعلام شد.
در ادامه داور با VAR برای انگلیس یک پنالتی گرفت اما ضربه بد بازیکن این تیم باعث شد تا دروازه‌بان آمریکا توپ را بگیرد و بهترین موقعیت گلزنی انگلیس از دست برود.
هفت دقیقه وقت اضافه هم نتیجه بازی را تغییر نداد و آمریکا با حساب دو بر یک فینالیست شد.

انتهای پیام
