مدیرعامل استقلال با استعفای حاجیلو موافقت کرد
اصغر حاجیلو از سمت خود در تیم استقلال کناره‌گیری کرد.
به گزارش ایسنا و به نقل از باشگاه استقلال، روز گذشته (چهارشنبه) اصغر حاجیلو از سرپرستی تیم بزرگسالان استقلال رسماً استعفا داد. امیر حسین فتحی ضمن تقدیر از زحمات ایشان، با استعفای او موافقت کرد.
در همین راستا امیرحسین فتحی مدیرعامل باشگاه استقلال طی نامه‌ای از زحمات اصغر حاجیلو تشکر و قدردانی کرد. متن این نامه به شرح زیر است:
برادر عزیز جناب آقای اصغر حاجیلو
با سلام و احترام
کاردانی، تعهد، دلسوزی و تلاش ارجمند جناب‌عالی از آغاز باشگاه استقلال تاکنون بر هیچ منصفی پوشیده نیست. همراهی و همکاری شما چه در عرصه دوران قهرمانی و مربیگری و چه به عنوان همکاری عزیز و شایسته در دوره مدیریت و سرپرستی تیم برای اینجانب مغتنم و منشاء خیر و اثر فراوان بوده است. علاقه‌مند بودم کاری را که با هم آغاز کرده بودیم با هم نیز به پایان ببریم ولی تقدیر حکم دیگری داشت لذا علی رغم میل باطنی با استعفای شما موافقت می‌کنم مشروط بر اینکه دانش، تجربه، شایستگی و تدبیر شما به گونه مناسب و در جایگاه دیگری مددکار استقلال بزرگ و هواداران دوست داشتنی آن باشد.
امیرحسین فتحی
مدیرعامل باشگاه استقلال
انتهای پیام
