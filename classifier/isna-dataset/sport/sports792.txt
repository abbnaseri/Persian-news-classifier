هیات فوتبال خراسان شمالی:‌ امتیاز خونه به خونه به این استان واگذار شد
نایب رئیس هیات فوتبال استان خراسان شمالی اعلام کرد امتیاز خونه به خونه به طور کامل به این استان واگذار شده است.
رضا رحیمی، نایب رئیس هیأت فوتبال استان خراسان شمالی در گفت‌وگو با ایسنا، درباره انتقال امتیاز باشگاه خونه به خونه به خراسان شمالی اظهار کرد: امتیاز باشگاه خونه به خونه خریداری شده است و سال آینده با نام آلومینیوم جاجرم در لیگ یک شرکت خواهد کرد.
او در ادامه تاکید کرد: دیشب (دوشنبه) کارهای انتقال را استانداری به ثبت رساند. تمام پروسه‌های انتقال این مساله انجام شده و به طور کامل امتیاز باشگاه خونه به خونه به خراسان شمالی واگذار شده است.
هم‌چنین کوروش بهادری، مدیر کل اداره وزارت ورزش و جوانان استان خراسان شمالی در گفت‌وگو با خبرنگار ایسنا، با اشاره به این که استاندار خراسان شمالی پیگیری ویژه‌ای در سطح کشور برای خرید امتیاز تیم دسته یک فوتبال از وزارت "صمت " داشته‌اند، اضافه کرد: با پیگیری‌های انجام شده مسؤولیت حمایت از لیگ دسته یک فوتبال در استان را شرکت آلومینای جاجرم به عهده گرفته است که برای خرید این تیم حدود بیش از شش میلیارد تومان اعتبار نیاز است.
وی با بیان این که شش هزار ورزشکار در این رشته ورزشی در استان وجود دارد، اظهار کرد: آمار ارائه شده در رابطه با ورزشکارانی است که بیمه ورزشی دارند و در این رشته ورزشی ساماندهی شده‌اند.
بهادری با بیان اینکه ظرفیت استادیوم بجنورد ۱۵ هزار نفر است، ادامه داد: مساحت این استادیوم ورزشی نیز ۷۵ هزار متر مربع است.
مدیرکل ورزش و جوانان خراسان شمالی عنوان کرد: باید از ظرفیت‌های استان به خوبی استفاده کرد و به دنبال خرید امتیازهای تیم‌های دسته یک والیبال، کوراش و… نیز در استان خواهیم بود.
به گزارش ایسنا، صحبت‌های نایب رئیس هیأت فوتبال استان خراسان شمالی، مدیر کل اداره وزارت ورزش و جوانان استان خراسان شمالی در حالی مطرح شده که غلامرضا بهروان، رئیس هیأت فوتبال استان مازندران تاکید کرده امتیاز خونه به خونه هنوز واگذار نشده است.
انتهای پیام
