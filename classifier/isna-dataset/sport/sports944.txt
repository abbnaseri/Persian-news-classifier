کولاکوویچ: معروف بخاطر ازدحام جمعیت به نشست نیامد! / از عملکرد معنوی‌نژاد راضی هستم
سرمربی تیم ملی والیبال ایران گفت: روز گذشته معروف به دلیل ازدحام جمعیت در نشست بعد از بازی حاضر نشد و امروز از عملکرد معنوی‌نژاد راضی بودم.
به گزارش ایسنا، ایگور کولاکوویچ سرمربی تیم ملی الیبال ایران در نشست خبری بعد از بازی گفت: برای تیم ما به جز اوایل ست نخست بازی راحتی بود و بازیکنان به خوبی بازی کردند. تعدادی از بازیکنان هم نتوانستند بازی کنند. به جز ابتدای بازی در کل توانستیم بهترین عملکرد را داشته باشیم.
او در مورد میزبانی‌های ایران در هفته‌های سوم و چهارم لیگ ملت‌ها گفت: در کل باید بگویم که همه تیم‌ها این امتیاز را داشتند که در این جو عالی بازی کنند و ما هم از حضور هواداران خود استفاده کردیم. البته حضور هواداران در بازی‌های مقابل کانادا و پرتغال تا حدودی روی تیم ما هم تأثیر گذاشت اما تشکر می‌کنم که از تیم ما حمایت کردند.
او در مورد تغییرات زیاد در ترکیب امروز تیم ملی والیبال نیز گفت: ابتدا این را بگویم که به عنوان مربی به خیلی از صحبت‌ها توجه نمی‌کنم و باید کار خودم را انجام دهم. دلایل تغییرات شاید مصدومیت و خستگی‌ها و حتی انتخاب مربی باشد، اما من از ابتدا گفته‌ام که قصد داریم ثبات را در تیم ملی داشته باشیم.
کولاکوویچ درباره عملکرد جواد معنوی نژاد نیز توضیح داد: او بازی‌های زیادی فرصت داشت که به تیم ملی کمک کند اما مقابل آرژانتین مصدوم شد و نتوانستیم از او در ارومیه استفاده کنیم، اما الان در تیم حضور دارد و باید اعتماد به نفس بهتری پیدا کند تا بهتر شود. در کل عملکرد او خوب بود.
انتهای پیام
