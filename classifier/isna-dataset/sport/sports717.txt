در مجمع فدراسیون مطرح شد: مفقودی 7 هزار دلار در اسکی
 مجمع عمومی فدراسیون اسکی برگزار شد و موضوعات مختلفی از جمله هفت هزار دلار طلب این فدراسیون مورد بررسی قرار گرفت.
به گزارش ایسنا، مجمع عمومی و سالیانه فدراسیون اسکی با حضور عبدالحمید احمدی، معاون فرهنگی وزارت ورزش و جوانان، طاهره طاهریان نماینده کمیته ملی المپیک، شروین اسبقیان و اعضای فدراسیون اسکی برگزار شد.
در این مجمع سید عبدی افتخاری رئیس فدراسیون اسکی گزارشی از عملکرد این فدراسیون و برنامه‌های پیش رو اسکی ارائه داد.
همچنین اعلام شد مبلغ هفت هزار دلار که یکی از رؤسای سابق فدراسیون برای اسکی دریافت کرده بنا بر ادعای فدراسیون فعلی، به مسئولان جدید ارائه نداده است.
احمدی در این مورد گفت: وزارت نمی‌تواند این رقم را از اسناد فدراسیون خارج کند مگر اینکه اسناد و مستندات لازم هزینه این رقم ارائه شود.
احمدی در پایان این مجمع بیان کرد: اسکی از نظر تجهیزات و مکان‌های ورزشی شرایط خاصی دارد و باید بخش‌های مختلف برای جذب مشارکت هر چه بیشتر مردم در این رشته همکاری کنند. اخذ تفاهم نامه بین هیئت‌ها با اداره‌های کل ورزش استانی مهم است.
او در مورد صحبت یکی از رؤسای هیئت‌ها در مورد اینکه با اداره کل استان مربوطه خود ۶۰۰ میلیون تفاهم نامه امضا کرده اما ۶ میلیون دریافت کرده است، گفت: از وزارت ورزش و جوانان به اداره‌های کل ورزش استان‌ها برای کمک به هیأت‌ها کمک می‌شود. اداره‌های کل نیز بر اساس سهمی که از وزارت ورزش گرفتند باید مطابق با تفاهم نامه سهم هیأت را پرداخت کنند، لازم است که آقای افتخاری در این مورد گزارش کاملی ارائه دهند. تاکیدمان این است که برای سال جاری رؤسای هیأت‌ها تفاهم نامه‌ها را دنبال کنند. البته قرار نیست منبع درآمد فدراسیون وزارت و ادارات کل باشد بلکه هیأت‌ها هم باید برای درآمد خود فعال باشند.
احمدی در پاسخ به خبرنگار ایسنا در مورد هفت هزار دلار فدراسیون اسکی گفت: در مجمع مصوب شد که فدراسیون با هماهنگی امور مجامع وزارت بررسی خواهد کرد و کار تسویه به لحاظ اسناد و هزینه انجام می‌شود. در این زمینه کارهایی انجام شده و رسیدگی می‌شود.

انتهای پیام
