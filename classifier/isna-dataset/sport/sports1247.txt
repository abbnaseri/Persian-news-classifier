کارشناس والیبال: کولاکوویچ جسارت جوانگرایی را دارد اما ما ایرانی‌ها نتیجه گرا هستیم
محمدرضا دامغانی گفت: کولاکوویچ جسارت جوانگرایی در تیم ملی را دارد، اما دلیل اینکه این کار را نمی‌کند نتیجه گرا بودن جامعه ایران، اصحاب رسانه و خانواده والیبال است.
کارشناس والیبال ایران در گفت و گو با ایسنا، درباره عملکرد تیم ملی والیبال ایران تا پایان هفته سوم لیگ ملت‌های ۲۰۱۹، توضیح داد: در کل باید بگویم که عملکرد تیم ملی در همه زمینه‌ها نسبت به دوره‌های گذشته و بازی‌های اول، خیلی بهتر است. در دوره‌های قبل بازی‌های اول را می‌باختیم و اگر هم بردی بود در ۵ ست و با حضور تماشاگران کسب می‌شد. ما حتی برزیل را هم می‌توانستیم ببریم که به دلیل شرایط مسابقه این اتفاق رخ نداد.
او افزود: شاید اگر قبل از بازی با برزیل از من می‌پرسیدید ایران برای برد در این مسابقه چند درصد شانس دارد، بنده عدد ۲۰ را انتخاب می‌کردم، اما وقتی بازی را دیدم این نظر من به صورت سینوسی تغییر کرد و در اواسط مسابقه شانس بیشتری را برای برد ایران متصور بودم و می‌گفتم قطع به یقین این بازی را می‌بریم. دلیل این موفقیت تیم ملی تجربه بالای بازیکنان است که با لژیونر شدن، در لیگ‌های اروپایی کسب کرده‌اند. بازیکنانی مانند غفور، عبادی‌پور، معروف و فیاضی در این روزها اوج آمادگی را پشت سر می‌گذارند. بازیکنان ما تجربه خوبی از لیگ‌های ایتالیا و لهستان کسب کرده‌اند و با آرامش خاصی والیبال بازی می‌کنند که نتیجه آن کسب این نتایج است.
کارشناس والیبال ایران گفت: بازیکنان ما در لیگ‌های داخلی در نهایت ۳ تا ۴ بازی پر فشار را پشت سر می‌گذارند، اما لژیونرهای ما مانند عبادی‌پور در این مدت نزدیک به ۴۰ تا ۵۰ بازی پر فشار را در لیگ‌های خارجی تجربه کرده‌اند که این موضوع تجربه و آمادگی ذهنی و بدنی آن‌ها را بسیار بالا برده است.
او در پاسخ به این سوال که آیا طبق گفته منتقدان دلیل این نتایج خوب تیم ملی عدم حضور بازیکنان اصلی تیم‌های دیگر در مسابقات است؟ اظهار کرد: تیم‌هایی چون ایتالیا، روسیه و لهستان واقعاً ترکیب اصلی خود را در اختیار نداشتند، اما این اتفاق امری طبیعی است. تنها برزیل شاکله اصلی خود را برای این مسابقات حفظ کرده است. این موضوع برای تیم‌های دیگر طبیعی است چون به جوان‌ترهای خود میدان داده و آن‌ها را تحت فشار قرار می‌دهند تا برای المپیک ۲۰۲۰ توکیو آماده شوند. ما هم می‌توانستیم این کار را انجام دهیم، اما دلایلی دارد که باید صریح مطرح کنم.
دامغانی ادامه داد: تصمیمات فعلی کولاکوویچ در مورد استفاده از با تجربه‌ها و بازی ندادن به جوانان، همه برگرفته از بازخوردهایی است که او از جامعه ما، اصحاب رسانه و خانواده والیبال دریافت می‌کند. صربستان قهرمان المپیک سیدنی بود، اما کولاکوویچ در ۸ سال سرمربیگری‌اش برای این تیم همه بزرگان را کنار گذاشت و کاری کرد که صربستان سال‌ها نتوانست حتی در جمع ۴ تیم برتر اروپا باشد، اما کسی به او خرده نگرفت که چرا این کار را انجام داده است. با این حال او توانایی این کار را داشت و تغییر نسل را در والیبال صربستان ایجاد کرد.
او افزود: اگر کولاکوویچ الان از بازیکنان جوان استفاده نمی‌کند دلیل آن واکنش‌های جامعه و خانواده والیبال است. ماندن یا نماندن در ایران را برد و باخت‌ها تعیین می‌کند و همه ما نتیجه گرا هستیم. اینکه باید به جوانان بازی دهیم کاملاً درست است، اما آیا می‌توانیم نتایج جوان گرایی را به جان بخریم؟ در حال حاضر فردی چون فرهاد قائمی که از بازیکنان خوب ایران است به دلیل بازی نکردن اعتماد به نفس خود را از دست داده و دلیل این اتفاق باز خوردی است که سرمربی تیم ملی از جامعه دریافت کرده و نمی‌تواند این ریسک را بپذیرد که ترکیب اصلی خود را کنار گذاشته و با جوانان پا به میدان مسابقه بگذارد. با این حال تاکید می‌کنم که ما از او خواسته‌ایم که چنین تصمیماتی بگیرد چون نتیجه گرا هستیم.
پیشکسوت والیبال ایران ادامه داد: اگر صادقانه حرف بزنیم، ما برای تیم ملی پاسور دوم نداریم، اگر همین الان سعید معروف را از تیم ملی کنار بگذاریم حتی برابر چین هم احتمال باختن داریم. در حالی که باید این مسائل را به جان بخریم، سعید معروف‌ها را کنار گذاشته و با بازی دادن به جوان‌ترها آن‌ها را برای المپیک ۲۰۲۰ توکیو آماده کنیم. قطع به یقین این کار تاوان دارد اما باید به جان خرید تا نتیجه گرفت. ما جوان گرایی می‌خواهیم اما تحمل باختن نداریم و اگر ببازیم همه از اهالی رسانه تا خانواده والیبال کولاکوویچ را نقد می‌کنیم در حالی که درست نیست. اگر می‌توانستیم خود را برای باختن در دوره جوان گرایی آماده کنیم، قطعاً کولاکوویچ در رزومه کاری خود این موضوع را اثبات کرده که می‌تواند بازیکنان جوان را برای نسل‌های بعد آماده کند، متأسفانه این شرایط چیزی است که خود ما از کولاکوویچ خواسته‌ایم.
او در واکنش به این موضوع که کولاکوویچ حتی در بازی‌هایی که برد ایران قطعی شده دست به ترکیب نمی‌زند، تصریح کرد: این انتقاد را قبول دارم و او می‌تواند در بازی‌هایی که ۶ تا ۷ امتیاز پیش هستیم کم کم به جوان‌ترها میدان دهد. با این حال ما در تمرینات تیم ملی نیستیم که شرایط بازیکنان را از نزدیک دیده باشیم. به ویژه اینکه دو مربی خوب کشورمان آقایان پیمان اکبری و سعید رضایی به عنوان کمک در کنار کولاکوویچ هستند و من به چشم دیدم که در این دوره مشورت‌های خوبی را در تعویض‌ها به سرمربی تیم می‌دهند. از نظر من الان درست نیست که انتقاد کنیم. باید در کنار تیم باشیم تا خدایی نکرده این بازیکنان که جوان هستند ناخواسته مقابل سرمربی تیم ملی قرار نگیرند و آرامش تیم برهم نریزد. اگر هم در مورد این مسائل انتقادی داریم باید در یک فضای دوستانه به خود کولاکوویچ گفته شود تا او هم پاسخ خود را ارائه کند.
دامغانی تاکید کرد: صادقانه بخواهیم نگاه کنیم، در حال حاضر برای تیم ملی ایران کسی در حد این نفرات که الان در تیم ملی هستند وجود ندارد و بهترین تیم ما همین نفراتی هستند که آن‌ها را می‌بینیم. باید آهسته آهسته به جوانان خود میدان دهیم تا آماده شوند اما همانطور که گفتم، کولاکوویچ بازخورد جامعه را دیده و با توجه به آن‌ها برخورد می‌کند. او جسارت جوان گرایی را دارد اما متأسفانه ما نتیجه گرا هستیم.
انتهای پیام
