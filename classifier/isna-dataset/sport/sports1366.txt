قاضی‌زاده هاشمی: آقای تاج! چرا تا حرف شفاف‌سازی می‌شود برآشفته می‌شوید
 عضو کمیسیون فرهنگی مجلس در بیانیه ای مفصل به سیاست‌های رییس فدراسیون فوتبال ایران تاخت و او را متهم به ناتوانی در اداره فدراسیون کرد. او تاکید کرد که کاپیتولاسیون در ایران جایی ندارد و او نباید مسوولان را از فیفا و شیخ‌نشین‌های عرب کنفدراسیون آسیا بترساند.
به گزارش ایسنا و به نقل از خانه ملت، در پی نشست خبری تاج رئیس فدراسیون فوتبال و صحبت‌های او در خصوص احسان قاضی‌زاده هاشمی و مجلس، این نماینده مردم خطاب به تاج بیانیه‌ای صادر کرد. متن کامل این بیانیه به این شرح است:
"جای تعجب ندارد وقتی شخصی التزام عملی خود به نظام و کشورش را با مستمسک قرار دادن رئیس فیفا و کنفدراسیون فوتبال آسیا، جهت حفظ میز و صندلی ریاست بر یک فدراسیون ورزشی زیر سوال می‌برد و در آن هتل معروف شمال شهر به عنوان صحنه گردان اصلی، نیمه شب پشت دوربین آن برنامه ورزشی معروف نشسته و قانون مجلس کشورش را زیر سوال برده و باعث می‌شود تا رئیس فیفا علیه قوانین مصوب کشورش موضع بگیرد، فرمایش بنیانگذار جمهوری اسلامی را نیز فراموش کند که "مجلس در راس امور است". همچنان که حضرت امام (ره) فرمودند ملاک حال فعلی افراد است نه سوابق و خدمات گذشته شان.
آقای تاج برای آشنایی جنابعالی با مسائل سیاسی - اجتماعی و قانون اساسی کشور باید عرض کنم دید ما خادمین ملت در مجلس، کلان است و زمانی که حس کنیم مجموعه های تحت نظارتمان از وظایف خویش عدول کرده‌اند بر اساس قوانین موجود ورود کرده و از اهرم نظارتی خویش استفاده بجا و لازم به عمل می‌آوریم. اینکه در سفر شما به فرانسه چه اتفاقاتی رخ داده که باعث شده در بدو ورود به کشور، ارکان نظام را زیر سوال ببرید، احتمالاً از مصونیتی خیالی و غیرواقعی نشات گرفته است که در ذهن شما بوجود آمده یا شاید می‌خواهید فضا را آماده کنید که در صورت ترک پست‌تان اعلام نمایید در امور فدراسیون دخالت شده است. زیرا اگر ذهنیت مصونیت از تخلف در شما به وجود نمی‌آمد این حجم تخلفات گسترده از قوانین مصوب کشور و اساسنامه فدراسیون فوتبال در مجموعه تحت مدیریت جنابعالی به وقوع نمی پیوست که به طور مفصل به آن خواهم پرداخت.
مصاحبه متناقض و حاوی اطلاعات غلط جنابعالی را مطالعه کردم. طبق معمول همیشه با فرار رو به جلو، پاک کردن صورت مسئله و مقصر اعلام کردن افراد سطوح پایین مدیریتی، سعی در شانه خالی کردن از مسئولیت تان داشتید. از سویی دیگر متذکر شدید امنیت ورزشگاه ها دست فدراسیون نیست. اما مگر آن چیزی که دست شماست به درستی انجام می شود؟ آیا انتخاب ورزشگاه دست مسئولین انتظامی است؟ ورزشگاه محل برگزاری را چه شخصی انتخاب می کند؟ انتخاب غلط، ریشه و مسبب تمام مشکالت بعدی می‌باشد. در مورد بلیت فروشی بر خلاف اظهاراتی که داشتید در گزارش وزارت کشور و نیروی انتظامی عنوان شده است که بیشتر از تعداد اعلام شده در جلسه هماهنگی، بلیت فروخته شده است که این مسئله باید راستی آزمایی شود. اما تجربه مسابقه پرسپولیس و سپاهان در ورزشگاه آزادی نشان داده که سیستم بلیت فروشی شما مشکل دارد زیرا در ورزشگاه ۷۸ هزار نفره آزادی نیز بیش از ۹۰ هزار نفر حضور داشتند.
در کنار جامعه فوتبال مایلم بدانم کمیته انضباطی تحت نظارت جنابعالی و هیات رئیسه محترمتان چه حکم بازدارنده‌ای را برای بازی هفتم اردیبهشت و نهم خرداد پرسپولیس و سپاهان و یا دیگر مسابقات مورددار صادر کرده است؟
مجموعه تحت ریاست شما از انجام بدیهی ترین وظایف عاجز است. تا چه موقع مردم و نظام تاوان رخوت در امورات محوله مجموعه شما را باید بپردازند؟ چرا آبروی کشور با بی‌مسئولیتی شما باید در مجامع بین المللی ریخته شود؟
در مصاحبه خود عنوان کردید دولت باید دست از سر فوتبال بردارد، آیا زمانی که ۱۳ میلیارد تومان منابع مالی فدراسیون خود را از بودجه کشور می‌گرفتید هم اینگونه پرده دری می‌کردید؟ آیا زمانی که دو و نیم میلیون دلار، طلب سرمربی گذشته تیم ملی از بودجه کشور پرداخت شد نیز همین نظر را داشتید؟ آیا در خلال جام ملت‌ها که مسئولان وزارت ورزش با خود دلار به امارات آوردند تا به تیم تزریق شود و بخاطر این مسئله ساعت‌ها در فرودگاه دبی دچار مشکل شدند تا سرمربی تیم با اشارات شما، آبروی کشور و نظام را در امارات نریزد نیز همین عقیده را داشتید؟
ای کاش حداقل نیم ساعت روی حرف خود می ماندید و در همان مصاحبه نمی گفتید از مسئولان کشور می خواهیم کمک کنند چون وضعیت خوبی نداریم. شما می خواهید کشور پول و بودجه به مجموعه شما را پرداخت کند اما احدی مجموعه فوتبال را ممیزی نکند. در کدام کلاس و دوره مدیریتی این شیوه را به شما آموزش داده‌اند؟
نام بنده را آوردید که هفته‌ای ۵ بار مصاحبه می کنم. اینجانب نه به عنوان نماینده مردم درمجلس، بلکه به عنوان یک ایرانی هرجایی احساس کنم بی مبالاتی و بی مسئولیتی رخ داده قطعاً صحبت می‌کنم و نیازی نیست بابت صحبت از شخصی اجازه بگیرم. اما بهتر است کتاب قانون اساسی کشور را مطالعه فرمایید و اگر توان تهیه آن را ندارید اطلاع دهید تا به عنوان هدیه برایتان از مجلس شورای اسلامی ارسال نمایم، اما برای کمک به فهم بهتر جنابعالی دو اصل از قانونی اساسی را یادآور می شوم:
اصل هفتاد و ششم: مجلس شورای اسلامی حق تحقیق و تفحص در تمام امور کشور را دارد.
اصل هشتاد و چهارم: هر نماینده در برابر تمام ملت مسئول است و حق دارد در همه مسائل داخلی و خارجی کشور اظهار نظر نماید.
عنوان کردید دستاورد فدراسیون به مراتب از دیگر نهادهای کشور بهتر بوده است. ابتدا شما را به تفکر عمیق درآیه ۳۶ از سوره مبارکه نساء دعوت می کنم:
إِنَّ اللَّهَ لَا یُحِبُّ مَنْ کَانَ مُخْتَالًا فَخُورًا
خدا کسی را که خیال پرداز، متکبر و فخرفروش است دوست نمی‌دارد.
آقای تاج، غرور و تکبر یکی از عادات زشت و قبیح و سرچشمه بداخالقی مذهبی و اجتماعی است.
اما حال بررسی کنیم که آیا واقعاً دستاورد شما از بسیاری از نهادهای کشور بهتر بوده است یا خیر؟؟
۱ - تیم ملی نوجوانان (پسر) در مسابقات قهرمانی آسیا انتخابی جام جهانی در گروهی که تیم های هند، ویتنام و اندونزی حضور داشته اند حذف شده است.
۲ - تیم ملی جوانان (پسر) ضعیف ترین نتیجه ۱۶ ساله اخیر را رقم زده و نتوانسته است از گروهش در مرحله اول انتخابی به مرحله نهایی صعود کند که از دست رفتن میزبانی ایران در این مهم بی تاثیر نبوده است.
۳ - میزبانی مسابقات جوانان با بی مبالاتی و بی فکری مجموعه تحت نظارت شما بعلت جابجایی مکرر محل مسابقات از تهران به مشهد و سپس کیش از ایران گرفته شده و به اردن سپرده شد که آن ماجرا نیز جای بحث دارد.
۴ -تیم ملی بزرگسالان نیز علیرغم تمام تمهیدات و حمایت های ارکان نظام، در جام ملتها حذف شد. یادتان باشد در قانون جدید مقام سوم یا سوم مشترک نداریم. شکست در نیمه نهایی یعنی حذف.
۵ -تیم فوتبال ساحلی ایران برای اولین بار در تاریخ از مرحله یک چهارم نهایی در آسیا بالا نیامد و جام جهانی را از دست داد.
۶ -تیم های ملی نوجوانان، جوانان و امید دختران نیز حذف شدند. چون تمرکز و خرج فدراسیون در جای دیگری بود که در انتها نیز نتیجه لازم حاصل نشد.
۷ -تیم امید در بازیهای آسیایی نتیجه لازم را نگرفت و در مسابقات مرحله انتخابی المپیک نیز با اینکه میزبان بود با تفاضل یک گل نسبت به مالزی به عنوان بهترین تیم دوم توانست جواز صعود به مرحله نهایی را دریافت کند. هنوز از خاطرمان نرفته که ساعتها پس از پایان بازی ایران و عراق مطمئن نبودیم که صعود کرده ایم یا نه
۸ -تیم فوتسال جوانان در مسابقات المپیک جوانان در آرژانتین در مرحله گروهی حذف شد.
۹ -برگزاری لیگ از رده برتر تا دستجات پایین‌تر (آقایان و بانوان) همانطور که همگان مشاهده کردند با چه خساراتی به پایان رسید و عکس درگیری‌های این مسابقات در تمام سایت‌ها و خبرگزاریهای داخلی و خارجی منتشر شد و آبروی نظام و کشور را به چالش کشید، تا دشمنان با حوادث برگرفته از مدیریت جنابعالی و همکارانتان به نظام جمهوری اسلامی بتازند.
آقای تاج منکر تلاش های ملی پوشان عزیز و بازیکنان غیور کشورمان نیستم و دست‌شان را بابت زحماتی که کشیدند می بوسم زیرا از پرچم کشور تا حد توان دفاع کردند، اما باور کنید اگر هریک از مجموعه های مدیریتی کشور که تحت نظارت مستقیم مجلس شورای اسلامی قرار دارند این افتضاح را از هر نظر به بار می‌آوردند و بابتش هزاران بار عذر خواهی می کردند، بی شک از استیضاح نمایندگان جان سالم بدر نمی بردند. چه رسد به اینکه بخواهند طلبکارانه و از موضع قدرت مانند شما سخن بگویند.
رئیس محترم فدراسیون فوتبال، تیتر یک خبر ساده که از ابتکار ژورنالیستی مسئولین بخش خبری فیفا نشأت می‌گرفت و برای خوشحالی فوتبال دوستان ایرانی تهیه شده بود را به صورت یک اتفاق بسیار بزرگ و شگرف به خورد مسئولین کشور دادید و تا توانستید روی آن مانور کردید و با عنوان ۵ ستاره پروپاگاندای خبری راه انداختید، در حالی که اهم این دستاورد مربوط به تلاش مدیران گذشته بود و شما میوه حاضر و آماده نفرات قبلی را نوش جان فرمودید. خروجی عملکرد جنابعالی همان حذف در تمامی رده های سنی بود که برای پوشش آن بسیار زیرکانه از آمار رنکینگ استفاده می‌کنید اما بدانید ممکن است یکبار با یک تیتر خبری و چاپ تابلوها و بیلبوردها اذهان عمومی را منحرف کنید اما این‌بار دیگر نمی‌شود.
ماجرای شکل گیری جدول رنکینگ فیفا در سال ۱۹۹۲ و به دلیل اتفاقات تعیین سرگروه در جام جهانی ۱۹۹۰ به وجود آمد. فرانسه تیم سوم جام جهانی ۱۹۸۶ نتوانسته بود به جام جهانی ۱۹۹۰ ایتالیا صعود کند و بین اسپانیا، انگلیس و هلند فیفا تصمیم گرفت انگلیس را با توجه به نتایج این تیم در جام های جهانی ۱۹۸۲ و ۱۸۶ به عنوان سرگروه انتخاب کند و این انتخاب تا مدتها حرف و حدیث به همراه داشت. در نهایت فیفا تصمیم گرفت در سال ۱۹۹۲ با ابداع رنکینگ، سرگروهها و تیم ها را بر اساس رتبه آنها، در قرعه کشی جام جهانی قرار دهد، این فلسفه بوجود آمدن رنکینگ بود. می دانید که به تیم های داخل رنکینگ جام و مدال اهدا نمی شود؟ بگذارید مثال بزنم تا بهتر متوجه شوید:
بعد از بوجود آمدن رنکینگ، برزیل در سال ۱۹۹۴ قهرمان جام جهانی شد و در سال ۱۹۹۶ آلمان در اروپا و عربستان در آسیا قهرمان جام ملتها شدند. فرانسه نیز قهرمان جهان در ۱۹۹۸ شد. کسی به خاطر میآورد که ترتیب تیم ها در رنکینگ فیفا در آن سالها به چه صورت بوده است؟
ما رنکینگ اول آسیا در فوتبال هستیم بابت آن از تمام جامعه زحمتکش فوتبال اعم از بازیکنان، مربیان و داوران تشکر می کنیم و به غیرتشان درود می فرستیم. اما آیا بابت آن به ما جام و مدالی دادند؟ چه تیمی قهرمان جام ملت‌ها در سال ۲۰۱۹ شد؟ قطر تیمی که در رنکینگ در جایگاه شصت و چندم قرار داشت. پس با آمار بی فایده عدم نتیجه گیری فدراسیون تحت نظارت خود را تطهیر نفرمایید. یادتان باشد با تناسب درآمد کشور، بودجه و پول مناسبی در اختیارتان بوده است که عدم مدیریت تان چنین نتایجی را به بار آورد.
آیا مقصر حضور نزدیک به ۱۸ نفر غیر ایرانی در کادر فنی تیم ملی و هزینه های سرسام آور برای ایشان، چیزی جز سو مدیریت است که از آن به عنوان مدارا یاد می‌کنید؟ این مدارای جنابعالی و اعضای هیات رئیسه باعث از بین رفتن میلیاردها تومان پول بیت المال شد و تیم های ملی دیگر را در مضیقه قرار داد. حداقل میتوانستید با جایگاه تیم مان در رنکینگ درآمد زایی کنید اما آوردن تیمی آماتور از سیرالئون و پرداخت کلیه هزینه های آن در حالیکه فدراسیون شان در تعلیق بود از دیگر مداراهای مدیریتی شما بوده است که باعث زیر سوال رفتن اعتبار فوتبال ایران در افکار عمومی جهان شد. از این دست شاهکارهای مدیریتی، مجموعه شما کم نداشته است که گرفتن لباس تیم ملی از بازیکنان رده پایه در بدو ورود به کشور پس از اتمام مسابقاتشان را باید به آن اضافه کرد.
حرف امام راحل سرلوحه کارمان قرار دارد، آقای تاج بدانید مردم ولی نعمت ما هستند و امثال بنده نه برای منفعت شخصی بلکه برای نفع عمومی و پیشرفت و آبادانی ایران عزیز، خدمتگذاری به مردم را به عنوان یک افتخار تلقی می کنم. برای ورود به مقوله فوتبال نیز دغدغه هواداران و مردم و عدم مدیریت شفاف و اصولی شما و مجموعه تحت نظرتان باعث شده است که جهت اصلاح امور ورود داشته باشم.
سوال مهم و اساسی خادمین ملت از شما این است که چرا تا حرف شفاف سازی می شود شما برآشفته می شوید و پای نهادهای بین المللی را وسط میکشید؟ بنده گمنام، کوچک و خدمتگزار ملت که بنا به گفته شما قصدم این است تا از نردبان شهرت بالا بروم و شهرت بدست آورم. شما که در بالای نردبان و در اوج قرار دارید بگویید آیا این شهرت شما با خوشنامی همراه است یا بدنامی؟؟
باید اذعان داشت فوتبال برای برخی از افراد آنقدر منفعت داشته است که حتی حاضر می شوند نهادهای قانونی و رسمی کشورشان را زیر سوال ببرند.
عقیده بنده این است اگر بجای آنکه تمام انرژی و تلاش خود را برای مجاب کردن سران فوتبال آسیا و فیفا از کوالالامپور تا شیخ نشین های خلیج فارس و زوریخ سوئیس جهت حمایت از جنابعالی برای ادامه کار در فدراسیون فوتبال، معطوف به احقاق حق پخش می کردید، امروز این مشکل نیز بر طرف شده بود. اما بهتر است این مطلب مهم را برای یادآوری جنابعالی متذکر شوم:
اینجانب در کمیسیون تلفیق برنامه ششم توسعه پیشنهادی را ارائه دادم که دولت را ملزم به تهیه لایحه برای حق پخش میکرد که این بند به شرح زیر می باشد:
برنامه ششم توسعه
بخش ۱۷: فرهنگ، هنر و ورزش – ماده ۹۲
بند پ: دولت مکلف است تا پایان سال اول اجرای برنامه با مشارکت صدا و سیما و وزارت ورزش و جوانان، تمهیدات قانونی لازم در خصوص نحوه تقسیم درآمدهای ناشی از حق پخش مسابقات ورزشی را پیش بینی نماید.
پیشنهاد بنده در مورد حق پخش به صورت ماده قانونی درآمد، اما شما چندبار بابت پیگیری آن به شخص بنده یا دیگر نمایندگان مراجعه کردید؟ البته بارها شما و اعضای هیات رئیسه محترمتان را در مجلس رویت کردم، از جلسه با ریاست محترم مجلس و معاونت محترم قوانین تا دیگر نمایندگان محترم، اما نه برای احقاق حق پخش بلکه برای دور زدن قانون منع به کارگیری بازنشستگان مصوب مجلس شورای اسلامی.
در جلسه ای که چندی پیش در مجلس برگزار شد عنوان کردید که رتبه و مقام شما در نایب رئیسی آسیا بالا است و تصمیمات عمده فوتبالی آسیا با مشورت و سپس امضای شما گرفته می شود، پس اگر اینگونه است چرا در انتخابات کمیته های انضباطی، اخلاق، استیناف و تایید صلاحیت های آسیا که ایران در گذشته ۳ نماینده داشت امسال ۲ نماینده داریم؟ این کم شدن یک کرسی چگونه موفقیت آمیز تلقی می شود؟ البته عادت شما وارونه جلوه دادن شکست هاست.
این چه قدرت و نفوذی است که تیم فوتبال ذوب آهن برای مسابقه به عراق سفر می کند، تیم عربستانی عزیمت نمی کند و کنفدراسیون فوتبال آسیا نامه لغو مسابقه را صادر می کند و هزینه های اضافی به باشگاه ایرانی تحمیل می شود. شما چگونه قرار است از منافع ایران دفاع کنید در حالی که کمترین آشنایی را به زبان انگلیسی دارید؟ توضیح دهید در جلسات محرمانه و خصوصی که امکان حضور مترجم وجود ندارد چگونه از حق فوتبال کشور دفاع می کنید؟ آقای تاج فوتبال با شعار و یا چرخیدن به سمت بیگانگان درست نخواهد شد. یادتان باشد در این کشور کاپیتولاسیون جایی ندارد، همانگونه که حضرت امام خمینی (ره) پایه انقلاب اسلامی ۵۷ را بر مبارزه با کاپیتولاسیون بنا نهادند.
در پایان عرایضم باید عنوان کنم پرونده ای از تخلفات گسترده شما و همکارانتان در فدراسیون، به دست نمایندگان مجلس شورای اسلامی رسیده است که در مرحله راستی آزمایی میباشد.
به محض اینکه مرحله راستی آزمایی آن به پایان رسید، آن را توسط رسانه ها و سایت های خبری به آگاهی عموم مردم عزیز و شریف کشورمان نیز خواهیم رساند و در صورت اثبات اتهامات وارده، بابت این تخلفات گسترده، علاوه بر جنابعالی و مجموعه مدیریتی تحت نظرتان، وزیر محترم ورزش نیز باید پاسخگو باشد.
با احترام
سید احسان قاضی زاده هاشمی"
انتهای پیام
