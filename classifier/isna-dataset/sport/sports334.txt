برگزاری اولین کنفرانس پزشکی و دوره آموزش پزشکان توسط اتحادیه جهانی کشتی
اتحادیه جهانی کشتی اولین کنفرانس بین المللی پزشکی کشتی و دوره آموزش پزشکان تیم‌های کشتی را در تاریخ سوم و چهارم آبان ماه سال جاری در شهر بوداپست مجارستان برگزار می‌کند.
به گزارش ایسنا، این کنفرانس و دوره آموزشی در حاشیه مسابقات جهانی زیر ۲۳ سال در بوداپست مجارستان برگزار می‌شود و متخصصین پزشکی و علوم ورزشی از کمیته بین‌المللی المپیک و کالج پزشکان ورزشی اروپا به همراه تنی چند از اساتید دانشگاه‌های اروپایی و آمریکای شمالی در این کنفرانس سخنرانی خواهند کرد ضمن این که کمیسیون پزشکی و ضد دوپینگ اتحادیه جهانی کشتی نیز برنامه‌های آموزشی متعددی را در نظر گرفته است.
دکتر بابک شادگان، رئیس کمیسیون پزشکی اتحادیه جهانی کشتی و مدیر علمی این برنامه در این باره به ایسنا گفت: در این دوره که مختص پزشکان تیم‌های کشتی است، مواردی از جمله اصول پیشگیری و درمان بیماری‌ها و آسیب‌های شایع در ورزش کشتی، نحوه پوشش پزشکی مسابقات کشتی و هم‌چنین قوانین جدید مبارزه با دوپینگ و اصول پیشگیری از ارتکاب به دوپینگ تدریس خواهد شد. در کنار سخنرانی‌های در نظر گرفته شده فرصت ارائه مطالب مرتبط توسط شرکت کنندگان نیز در نظر گرفته شده است. هدف از برگزاری این برنامه علمی، آموزش بهینه و هماهنگ رسیدگی به بیماری‌ها و آسیب‌های ویژه رشته کشتی به منظور حفظ و ارتقا سلامت کشتی گیران و پیشگیری از مصدومیت‌ها و ارتکاب به دوپینگ در رشته کشتی است.
او هم‌چنین حضور در این دوره را برای پزشکان رسمی تیم‌های ملی بسیار با اهمیت دانست و بیان نمود: در آینده انتظار می‌رود تا پزشکان باشگاه‌ها و تیم‌های ملی کشتی کشورهای عضو اتحادیه جهانی ضمن طی این دوره ویژه از دانش لازم و اشراف کامل بر مقررات پزشکی و مبارزه با دوپینگ اتحادیه جهانی کشتی برخوردار باشند. پیش‌بینی می‌شود تا دارا بودن مدرک این دوره آموزشی در آینده یکی از موارد ضروری برای عضویت در کمیسیون پزشکی اتحادیه جهانی باشد. علاقه مندان به شرکت و ارائه مقاله در کنفرانس بین‌المللی پزشکی کشتی و دوره آموزشی پزشکان کشتی می‌توانند تا با مراجعه به وب سایت اتحادیه جهانی و یا پیگیری این لینک نسبت به ارسال مقالات و ثبت نام به موقع به جهت بهره‌گیری از تخفیف ویژه اتحادیه جهانی اقدام کنند.
انتهای پیام
