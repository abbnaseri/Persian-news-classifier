اسنوکر باز ایران: بازی‌های سختی داشتم اما قهرمان شدم 
اسنوکر باز ایران می‌گوید به دلیل کبمبود بودجه و شرایط اقتصادی اسنوکربازان اردوهای مداوم و منظم ندارند. 
به گزارش ایسنا، امیر سرخوش، اسنوکر باز ایران در مسابقات اسنوکر ۶ توپ قهرمانی آسیا توانست برای دومین بار طلای مسابقات را از آن خود کند. این اسنوکر باز با شکست حریفان خود بر جایگاه نخست ایستاد و افتخار آفرینی کرد. سرخوش در مورد این قهرمانی به ایسنا گفت: در این مسابقات ۱۷ کشور در دو بخش تیمی و انفرادی شرکت کرده بودند و از ایران هم ۴ بازیکن حضور داشتیم. یک بار دیگر در سال ۲۰۱۴ قهرمان شده بودم و امسال هم دومین قهرمانی را به دست آوردم. علاوه بر این ۶ ماه پیش هم در مسابقات جهانی اول شدم.
او در ادامه بیان کرد: اکثر تیم‌های حاضر در مسابقات جز خوب‌های آسیا بودند و به همین دلیل مسابقات در سطح بالایی برگزار شد. کشورهای قدرتمندی مثل هند و پاکستان هم حضور داشتند و در بخش تیمی اول شدند. چین هم هر سال با بازیکنان جوان و با استعدادی شرکت می‌کنند. خوشبختانه توانستم هم در گروهی و هم حذفی خوب بازی کنم و با وجود بازی‌های سختی که داشتم قهرمان شدم.
سرخوش در مورد عملکرد سایر بازیکنان ایران در مسابقات قهرمانی آسیا گفت: مسابقات یک طلا، یک نفره و یک برنز دارد و نمی‌شود همه با هم مدال بیاورند. گاهی اوقات ممکن است بازیکنان شرایط خوبی نداشته باشند یا از آمادگی لازم برخوردار نباشند. البته شانس هم در بازی‌مان دخیل است. نمایندگان ایران در دور گروهی همه خوب کار کردند و در دور حذفی به پاکستان و تایلند باختند اما همه در حال پیشرفت هستند و مطمئنم سال آینده نتایجشان بهتر می‌شود.
او در مورد عملکرد ایران در بخش تیمی مسابقات آسیایی بیان کرد: در مرحله یک چهارم نهایی باختیم. اگر یک بازی دیگر برنده می‌شدیم به مدال می‌رسیدیم. امسال در ترکیب تیم ملی بازیکنان جدیدی داشتیم که نیاز به تجربه بیشتری دارند. مطمئناً با تجربه‌های بیشتر در سال‌های بعد نتایج بهتری می‌گیرند.
اسنوکر باز ایران به کمبود اردوهای تیم ملی اشاره کرد و گفت: بازیکنان ایران همه زحمت می‌کشند ولی به دلیل کمبود بودجه و شرایط مملکت اردوهایمان مثل قبل نیست. اردوهای مداوم نداریم. از نظر کیفیت وسایلی که تمرین کنیم نیاز بیشتری به حمایت داریم، حتی اگر در داخل کشور هم اردو داشته باشیم خوب است اما فعلاً تمریناتمان را شخصی ادامه می‌دهیم تا اردو برگزار شود. امیدوارم با حمایت ریاست فدراسیون همه چیز درست شود. به تازگی فدراسیون ایران و لبنان برای اردو قرارداد امضا کردند.
سرخوش در مورد نحوه پیگیری تمرینات خود گفت: در کرج باشگاهی دارم که همانجا به صورت شخصی تمرین می‌کنم اما اگر جایی لازم باشد با دعوت از حریف تمرینی کارم را ادامه می‌دهم.
انتهای پیام

