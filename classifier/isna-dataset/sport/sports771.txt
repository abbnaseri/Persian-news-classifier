زرگر پس از خداحافظی از دنیای داوری: نمی‌خواستم سر نخواستنم دعوا شود
یکی از داوران با سابقه فوتبال ایران تصمیم گرفت از دنیای داوری خداحافظی کند.
به گزارش ایسنا، حسین زرگر یکی از داوران با سابقه لیگ هجدهم با مشورت با پیشکسوتان داوری و با توجه به تحقیقات شخصی تصمیم گرفت از دنیای داوری خداحافظی کند و از این پس به عنوان ناظر در جامعه داوری فوتبال ایران حضور داشته باشد.
وی در گفت‌وگو با ایسنا، درباره این تصمیمش اظهار کرد: با مشورتی که با بزرگان و پیشکسوتان جامعه داوری داشتم تصمیم گرفتم که از این حرفه خداحافظی کنم زیرا فکر می‌کردم زمان آن رسیده بود. به هر حال داوران جوان زیادی اکنون در صف هستند که در بالاترین سطح فوتبال ایران سوت بزنند. همچنین در استان من داوران خوبی هستند که می‌خواهم فرصت را به آنها بدهم تا خودی نشان دهند و از لحاظ پیشرفت کاری از من هم بالاتر بروند. به نظر من گاهی لازم است پیشکسوتان داوری چنین فداکاری‌هایی را برای داوران جوان و برای پیشرفت آنها انجام دهند.
زرگر ادامه داد: زمان خداحافظی من فرا رسیده بود و دوست داشتم موقعی داوری را کنار بگذارم که در شرایط خوبی باشم و به قول معروف در وضعیتی نسبت به اوج خداحافظی کنم. دوست نداشتم بر سر نخواستنم دعوا باشد و موقعی که دیگران بخواهند دو دل باشند که از من استفاده کنند یا نه. سوت و پرچم را کنار بگذارم.
او درباره فشارهایی که در چند وقت اخیر بر روی داوری کشور بود و همچنین لزوم استفاده از سیستم کمک داور ویدئویی (VAR) تصریح کرد: این اواخر فشار روی داوران ما زیاد شده بود که فکر نمی‌کنم فشارهای درستی بود. به هر حال وظیفه یک داور است که به صورت منصفانه عملکرد ۲۲ نفر را قضاوت کند. زیرا خود این داور است که توسط ۲۲ میلیون نفر قضاوت می‌شود. داوران ما از جمله من یاد گرفته‌ایم حق‌خوری نکنیم و این مساله که ما را به تیم‌های رنگی نسبت می‌دهند را نادیده بگیریم زیرا این موضوعات صحت ندارد. داوری کار ظریفی است و نیازمند دقت و تلاش زیاد است و تمام کسانی که این وظیفه را قبول می‌کنند نهایت تلاش خود را در این راستا انجام می‌دهند که من هم از این قاعده مستثنی نبودم.
زرگر ادامه داد: کشور و فوتبال ما به VAR نیاز دارد اما اگر بخواهم صادقانه بگویم حتی تا یکی دو سال آینده هم از داشتن آن محروم خواهیم بود. زیرا زیرساختی در باشگاه‌ها و استادیوم‌هایمان برای استفاده از این تکنولوژی داوری وجود ندارد. هنوز مالکیت استادیوم‌ها مشخص نیست و باشگاه‌های ما عزم جدی برای استفاده از کمک داور ویدئویی ندارند. زیرا اگر این‌طور بود باید به فدراسیون فوتبال کمک می‌کردند و با پرداخت هزینه‌های این سیستم فدراسیون فوتبال را مجاب می‌کردند تا از آن در ورزشگاه‌هایشان استفاده شود.
او همچنین در پایان ضمن تقدیر از کسانی که در مسیر پیشرفت داوری او حضور داشتند گفت: من باید تشکر ویژه‌ای از خانواده خود انجام دهم که بارها برنامه‌هایشان نظیر مسافرت‌ها و مهمانی‌ها را به خاطر من لغو کردند. در خیلی از مواقع نتوانستم در کنارشان باشم و به خاطر شغلم تحت فشار قرار گرفتم. همچنین از پیشکسوتان و بزرگان داوری که در این راه مرا کمک کردند و مرا مشورت دادند کمال تشکر را دارم و خوشحالم که از این پس و در مسند نظارت در کنار بعضی از آنها خواهم بود.
انتهای پیام
