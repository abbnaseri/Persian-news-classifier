داوران در کوپا آمه‌ریکا با ونزوئلا مهربانند!
سیستم فناوری بازبینی تصاویر باعث شده دروازه تیم ملی فوتبال ونزوئلا در کوپا آمه‌ریکا ۲۰۱۹ برزیل باز نشود. 
به گزارش ایسنا و به نقل از کلارین، ونزوئلا دو بازی در کوپا آمه‌ریکا ۲۰۱۹ برزیل انجام داده و از تساوی بدون گل برابر پرو و میزبان دو امتیاز به دست آورده است. نکته عجیب اینجاست که در هر دو بازی ویلکر فارینیس پنج بار دروازه‌اش باز شد ولی هیچیک از گل‌ها قبول نشد. دو بار این اتفاق برابر پرو رخ داد و سه بار گل‌های برزیل مردود اعلام شد.
خوش شانسی ونزوئلا با دیدار برابر تیم ریکاردو گارکا آغاز شد. نخستین گل با خروج بد فارینیس باعث شد کریستوفر گونسالس در دقیقه شش دروازه این تیم را باز کند. بازیکنان پرو به خوشحالی پرداختند اما داور به کمک VAR آن را مردود اعلام کرد.
سپس در دقیقه ۱۷ یک صحنه جنجالی دیگر رقم خورد. پرو با ضربه سر جفرسون فارفان به گل دست یافت. با این حال این گل در شرایط آفساید به ثمر رسید. باز هم VAR در مردود کردنش نقش داشت.
این شرایط در دیدار برابر برزیل ادامه یافت و این بار خولیو باسکونیان در راس این کار قرار داشت. داور شیلیایی گل فیرمینو را به دلیل خطا روی ویانوئوا قبول نکرد. او به چشمان خود اعتماد کرد و از VAR کمک نگرفت.
در نیمه دوم باز هم گل‌های برزیل مردود اعلام شد و این بار VAR در آن نقش داشت. ابتدا گل گابریل ژسوس به دلیل آفساید مورد قبول واقع نشد. آخرین گل توسط فیلیپ کوتینیو به ثمر رسید اما چون در لحظه آخر توپ به فیرمینو برخورد کرد داور آن را مردود اعلام کرد.
به همین خاطر دروازه ونزوئلا هنوز در این رقابت‌ها باز نشده است. برای این کار نیازی نبود فارینیس کاری انجام دهد.
انتهای پیام
