آشنایی با رقبای ایران در هفته پنجم لیگ ملت‌های والیبال ۲۰۱۹
تیم ملی والیبال ایران در هفته پنجم (پایانی) لیگ ملت‌های والیبال ۲۰۱۹ به مصاف تیم‌های صربستان، بلغارستان و آمریکا می‌رود که با کسب تنها یک برد در این هفته می‌تواند به مرحله فینال این مسابقات در شیکاگو صعود کند.
به گزارش ایسنا، تیم ملی والیبال ایران در هفته چهارم لیگ ملت‌های والیبال ۲۰۱۹ در اردبیل میزبان تیم‌های پرتغال، استرالیا و فرانسه بود که می‌توانست با پیروزی در این سه دیدار صعودش به فینال لیگ ملت‌ها را یک هفته مانده تا پایان مرحله نخست قطعی کند، اما سرو قامتان ایران پس از پیروزی مقابل استرالیا و پرتغال یک باخت دیگر را مقابل فرانسه تجربه کردند تا به این ترتیب در مجموع ۱۲ بازی انجام شده، با کسب ۱۰ برد و دو باخت صدر جدول را به برزیل واگذار کرده و جایگاه دوم جدول را در اختیار بگیرند.
تیم ملی ایران در حالی که می‌توانست با کسب سومین پیروزی در هفته چهارم مقابل فرانسه صعودش را به مرحله فینال لیگ ملت‌ها قطعی کند، در این بازی با جوانان خود مقابل فرانسه قرار گرفت و نتیجه را ۳ بر صفر واگذار کرد تا تکلیف صعود سرو قامتان ایران به شیکاگو، در هفته پنجم که به میزبانی بلغارستان برگزار خواهد شد مشخص شود. ایران در هفته پایانی (پنجم) مرحله نخست لیگ ملت‌ها به مصاف تیم‌های صربستان، بلغارستان و آمریکا خواهد رفت و در صورت کسب یک پیروزی از این سه بازی، جواز حضور در شیکاگو را کسب می‌کند.
در حال حاضر تیم ملی برزیل با ۱۱ برد، یک باخت و ۳۰ امتیاز در صدر جدول مسابقات قرار دارد، ایران با ۱۰ برد، ۲ باخت و ۳۰ امتیاز جایگاه دوم را در اختیار دارد و تیم ملی فرانسه هم با کسب ۹ برد، ۳ باخت و ۲۸ امتیاز تیم سوم جدول است. با توجه به شرایط جدول صعود ایران تا حد زیادی قطعی است، با این حال برای اینکه اما و اگرها به پایان برسد والیبالیست‌های ایران باید یک برد دیگر کسب کنند. در ادامه گزارش نگاهی آماری به رقبای شاگردان ایگور کولاکوویچ در هفته پنجم داشته‌ایم که آن‌ها را می‌خوانید.

بازی اول: ایران - صربستان، جمعه ۷ تیر ۱۳۹۸ ساعت ۱۸:۳۰
نخستین بازی ایران در این هفته مقابل قهرمان سابق المپیک خواهد بود که در این دوره از مسابقات شرایط چندان ایده‌آلی را برای صعود به فینال مسابقات ندارد. در حال حاضر صربستان با ۵ برد، ۷ باخت و ۱۴ امتیاز از ۱۲ بازی انجام شده، رتبه یازدهم جدول را در اختیار دارد. با این حال صربستان هیچ‌گاه برای رقبا رقیب دست و پا بسته‌ای نبوده و شاگردان کولاکوویچ در این دیدار کار راحتی نخواهند داشت. صربستان تنها تیمی است که در این دوره لیگ ملت‌ها با نتیجه ۳ بر ۲ تنها باخت برزیل را رقم زده است.
شاگردان گربیک نیکولا با سه باخت مقابل تیم‌های ایتالیا، لهستان و آرژانتین به استقبال بازی با ایران می‌روند و شاگردان کولاکوویچ شانس خوبی را دارند که با برتری مقابل تیم پر نوسان صربستان صعودشان به شیکاگو را قطعی کنند.
نتایج تیم ملی صربستان در ۱۲ بازی گذشته:
هفته اول
صربستان ۱ - ۳ ژاپن (۱۷-۲۵، ۱۲-۲۵، ۲۶-۲۴ و ۱۷-۲۵)
صربستان ۱ - ۳ فرانسه (۱۲-۲۵، ۲۲-۲۵، ۲۵-۲۰ و ۲۰-۲۵)
صربستان ۲ - ۳ روسیه (۲۵-۲۰، ۲۴-۲۶، ۲۳-۲۵، ۲۵-۲۲ و ۱۰-۱۵)
هفته دوم
صربستان ۲ - ۳ آلمان (۲۰-۲۵، ۲۵-۱۶، ۲۸-۲۶، ۲۴-۲۶ و ۹-۱۵)
صربستان ۳ - ۲ استرالیا (۲۲-۲۵، ۱۴-۲۵، ۲۵-۲۱، ۲۵-۲۱ و ۱۵-۹)
صربستان ۳ - ۲ کانادا (۲۵-۱۷، ۲۴-۲۶، ۲۵-۲۱، ۲۶-۲۸ و ۱۵-۱۲)
هفته سوم
صربستان ۳ - ۲ برزیل (۱۷-۲۵، ۲۵-۲۲، ۱۷-۲۵، ۲۵-۲۰ و ۱۵-۱۲)
صربستان ۳ - ۲ پرتغال (۲۱-۲۵، ۲۵-۱۵، ۲۵-۲۲، ۳۰-۳۲ و ۱۵-۹)
صربستان ۳ - ۱ چین (۲۵-۱۷، ۲۵-۲۲، ۲۵-۲۷ و ۲۵-۱۸)
هفته چهارم
صربستان صفر - ۳ ایتالیا (۲۴-۲۶، ۱۹-۲۵ و ۲۲-۲۵)
صربستان ۲ - ۳ لهستان (۳۰-۳۲، ۲۵-۲۱، ۲۱-۲۵، ۲۵-۱۹ و ۱۱-۱۵)
صربستان صفر - ۳ آرژانتین (۱۷-۲۵، ۲۳-۲۵ و ۱۸-۲۵)

میانگین سنی تیم ملی صربستان در این دوره از رقابت‌ها ۲۵ سال است. میانگین قدی این تیم نیز ۱۹۸ سانتی متر است. میانگین ارتفاع آبشارهای بازیکنان این تیم ۳۳۹ سانتی‌متر و میانگین ارتفاع دفاع روی تور بازیکنان این تیم هم ۳۲۳ سانتی‌متر است.
استفن کوواسویچ با ۲۰۵ سانتی‌متر بلند قدترین و نیکولا پکوویچ با ۱۷۶ سانتی‌متر کوتاه قدترین بازیکنان صربستان هستند. همچنین لازار کایروویچ نیز با کسب ۱۱۳ امتیاز (۸۹ آبشار، ۱۶ دفاع روی تور و ۸ امتیاز سرویس) در چهار هفته گذشته، امتیاز آورترین بازیکن این تیم به شمار می‌رود. نمانجا پتریک ۳۲ ساله با ۲۰۳ سانتی‌متر قد و ۹۶ کیلو وزن، کاپیتان تیم ملی صربستان است.
بازی دوم: ایران - بلغارستان، شنبه ۸ تیر ۱۳۹۸ ساعت ۲۲:۱۰
ملی‌پوشان ایران در صورتی که بتوانند در بازی مقابل صربستان به برتری برسند، کار سختی مقابل میزبان هفته پنجم نخواهند داشت و کادر فنی می‌تواند با استراحت دادن به باتجربه‌ها، جوانانش را به بازی بگیرد. ضمن اینکه بلغارستان همواره حریف چندان دندان‌گیری نیست که ملی‌پوشان ایران را به زحمت بیاندازد، اما با استفاده از شرایط میزبانی، شاید در ابتدای بازی کار را برای شاگردان کولاکوویچ سخت کند. ایران اگر مقابل صربستان به برتری نرسد، این شانس را دارد که در بازی دوم مقابل بلغارها جواز حضور در شیکاگو را کسب کند.
شاگردان پرندی سیلوانو با کسب دو باخت مقابل برزیل و روسیه و یک برد مقابل آلمان به استقبال هفته پنجم می‌روند. در حال حاضر بلغارها با ۴ برد، ۸ باخت و کسب ۱۰ امتیاز از ۱۲ بازی لیگ ملت‌ها، در جایگاه ۱۲ جدول قرار گرفته‌اند.
نتایج تیم ملی بلغارستان در ۱۲ بازی گذشته:
هفته اول
بلغارستان ۳ - ۱ کانادا (۲۰-۲۵، ۲۴-۲۶، ۲۵-۱۹ و ۱۷-۲۵)
بلغارستان صفر - ۳ آرژانتین (۲۵-۱۶، ۲۵-۲۱ و ۲۵-۲۳)
بلغارستان ۱ - ۳ پرتغال (۲۵-۲۱، ۱۹-۲۵، ۲۸-۲۶ و ۲۵-۲۳)
هفته دوم
بلغارستان صفر - ۳ چین (۲۶-۲۴، ۲۵-۲۰ و ۲۵-۱۷)
بلغارستان ۱ - ۳ لهستان (۲۲-۲۵، ۲۵-۱۹، ۲۷-۲۵ و ۲۵-۲۰)
بلغارستان ۳ - ۲ فرانسه (۱۸-۲۵، ۲۳-۲۵، ۲۵-۲۱، ۲۵-۲۳ و ۱۵-۱۱)
هفته سوم
بلغارستان ۳ - ۲ استرالیا (۲۰-۲۵، ۲۹-۲۷، ۲۲-۲۵، ۲۵-۲۱. ۱۵-۱۳)
بلغارستان ۲ - ۳ ژاپن (۲۵-۲۲، ۱۹-۲۵، ۲۵-۱۶، ۱۹-۲۵ و ۱۹-۲۱)
بلغارستان ۱ - ۳ ایتالیا (۲۵-۱۴، ۲۵-۲۰، ۲۳-۲۵ و ۲۵-۲۱)
هفته چهارم
بلغارستان ۱ - ۳ برزیل (۲۵-۲۰، ۲۱-۲۵، ۲۵-۱۹ و ۲۵-۱۴)
بلغارستان صفر - ۳ روسیه (۲۰-۲۵، ۲۰-۲۵ و ۲۱-۲۵)
بلغارستان ۳ - ۲ آلمان (۲۸-۲۶، ۲۵-۱۸، ۲۳-۲۵، ۱۹-۲۵ و ۱۰-۱۵)

میانگین سنی تیم ملی بلغارستان در این دوره از رقابت‌ها ۲۷ سال است. میانگین قدی این تیم نیز ۱۹۹ سانتی متر است. میانگین ارتفاع آبشارهای بازیکنان این تیم ۳۴۳ سانتی‌متر و میانگین ارتفاع دفاع روی تور بازیکنان این تیم هم ۳۲۸ سانتی‌متر است.
ولیزار چرنوکوژو با ۲۱۲ سانتی‌متر بلند قدترین و پتار کاراکاشو با ۱۸۴ سانتی‌متر کوتاه قدترین بازیکنان صربستان هستند. همچنین روزالین پنچو نیز با کسب ۱۰۸ امتیاز (۹۴ آبشار، ۶ دفاع روی تور و ۸ امتیاز سرویس) در چهار هفته گذشته، امتیاز آورترین بازیکن این تیم به شمار می‌رود. ویکتور یوسیفوف ۳۴ ساله با ۲۰۴ سانتی‌متر قد و ۱۰۰ کیلو وزن، کاپیتان تیم ملی بلغارستان است.
بازی سوم: ایران - آمریکا، یکشنبه ۹ تیر ۱۳۹۸ ساعت ۱۸:۳۰
تیم ملی ایران در آخرین بازی خود از هفته پنجم لیگ ملت‌های والیبال و در مرحله اول، به مصاف تیم ملی آمریکا خواهد رفت که اگر ملی‌پوشان ایران بتوانند در یکی از دو بازی قبلی صعودشان به شیکاگو را قطعی کنند، این دیدار بیشتر جنبه تشریفاتی برای شاگردان کولاکوویچ خواهد داشت.
در حال حاضر تیم ملی والیبال آمریکا با کسب ۷ برد، ۵ باخت و ۲۲ امتیاز در رتبه هفتم جدول رده‌بندی مسابقات قرار دارد. شاگردان نیئلسون رابرت با کسب دو برد مقابل ژاپن و چین و یک باخت مقابل کانادا، به استقبال هفته پایانی لیگ ملت‌های والیبال خواهند رفت.
نتایج تیم ملی آمریکا در ۱۲ بازی گذشته:
هفته اول
آمریکا صفر - ۳ برزیل (۲۲-۲۵، ۲۲-۲۵ و ۲۳-۲۵)
آمریکا ۲ - ۳ لهستان (۲۵-۱۷، ۳۲-۳۴، ۲۸-۲۶، ۲۳-۲۵ و ۹-۱۵)
آمریکا ۳ - ۱ استرالیا (۲۵-۱۹، ۲۵-۱۲، ۱۶-۲۵ و ۱۶-۲۵)
هفته دوم
آمریکا ۱ - ۳ ایتالیا (۲۵-۲۳، ۱۳-۲۵، ۲۵-۲۰ و ۲۵-۲۳)
آمریکا صفر - ۳ روسیه (۲۵-۲۲، ۲۵-۱۹ و ۲۵-۱۵)
آمریکا ۳ - ۱ پرتغال (۲۰-۲۵، ۲۵-۲۲، ۲۲-۲۵ و ۱۷-۲۵)
هفته سوم
آمریکا ۳ - ۱ آرژانتین (۲۵-۲۲، ۲۵-۱۹، ۲۱-۲۵ و ۲۵-۲۱)
آمریکا ۳ - ۱ آلمان (۲۵-۲۲، ۲۱-۲۵، ۲۵-۱۹ و ۲۵-۲۰)
آمریکا ۳ - ۱ فرانسه (۲۵-۲۳، ۲۲-۲۵، ۲۶-۲۸ و ۲۵-۲۷)
هفته چهارم
آمریکا ۳ - صفر ژاپن (۲۵-۱۵، ۲۵-۱۹ و ۲۵-۱۹)
آمریکا ۱ - ۳ کانادا (۲۲-۲۵، ۲۵-۲۲، ۲۳-۲۵ و ۱۷-۲۵)
آمریکا ۳ - صفر چین (۲۵-۲۰، ۲۵-۱۹ و ۲۵-۱۹)

میانگین سنی تیم ملی آمریکا در این دوره از رقابت‌ها ۲۶ سال است. میانگین قدی این تیم نیز ۱۹۸ سانتی متر است. میانگین ارتفاع آبشارهای بازیکنان این تیم ۳۴۷ سانتی‌متر و میانگین ارتفاع دفاع روی تور بازیکنان این تیم هم ۳۳۰ سانتی‌متر است.
جیورج هوهمان با ۲۱۲ سانتی‌متر بلند قدترین و کیل داگوستینو با ۱۷۵ سانتی‌متر کوتاه قدترین بازیکنان آمریکا هستند. همچنین بنجامین پاتچ نیز با کسب ۱۰۸ امتیاز (۱۰۱ آبشار، ۶ دفاع روی تور و یک امتیاز سرویس) در چهار هفته گذشته، امتیاز آورترین بازیکن این تیم به شمار می‌رود. تایلور ساندر ۲۸ ساله با ۱۹۶ سانتی‌متر قد و ۸۰ کیلو وزن، کاپیتان تیم ملی آمریکا است.
انتهای پیام
