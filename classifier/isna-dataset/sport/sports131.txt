جاوید: لیگ فوتسال امسال دو قطبی نیست/ مس در سه جام می‌جنگد
بازیکن ملی‌پوش تیم فوتسال مس سونگون می‌گوید تیمش در هر سه جام یعنی لیگ برتر، جام باشگاه‌های آسیا و جهان به دنبال درخشش و موفقیت است.
به گزارش ایسنا، مهدی جاوید آقای گل فصل گذشته لیگ برتر، امسال به مس سونگون پیوسته تا در جام باشگاه‌های آسیا و جهان هم به تکرار موفقیت‌های خود دست پیدا کند. گفت‌وگوی ایسنا با ستاره گلزن مس سونگون را بخوانید:
* این فصل لیگ برتر را چطور می‌بینید؟
همین هفته اول نشان داد که همه تیم‌ها بازی‌ها را جدی گرفته‌اند. فکر می‌کنم وجود پلی‌آف باعث شده تا رقابت بسیار سخت شود و فکر می‌کنم لیگ امسال شاهد بازی‌های پر هیجانی باشیم.
* همه از وجود دو قطبی مس و گیتی پسند در فوتسال می‌گویند. شما چنین اعتقادی دارید؟
به نظر من فصل پیش این قضیه بود و این دو تیم اختلاف زیادی با بقیه داشتند اما در فصل جدید تیم‌های دیگری هم هستند که می‌توانند مدعی باشند و مثلاً سن‌ایچ، حفاری و فرش آرا هم می‌توانند در زمره مدعیان قرار بگیرند.
* شرایط خودت در مس چگونه است؟
مس باشگاهی حرفه‌ای است که شرایط خوبی دارد و این فصل در سه جام رقابت خواهد کرد. در لیگ کار سختی داریم و هر ۱۴ تیم برای نشان دادن خود تلاش می‌کنند. در آسیا باید از قهرمانی خود دفاع کنیم و کارمان به هیچ وجه آسان نیست و در جام باشگاه‌های جهان هم با تیم‌های قدرتمندی روبرو هستیم که باید فوتسال ایرانی را در این رقابت‌ها ثابت کنیم.
* در دوره‌های قبل جام باشگاه‌های آسیا به عنوان بازیکن کمکی حضور داشتی اما این دوره در ترکیب مس خواهی بود. فکر می‌کنی شانس بهترین بازیکن آسیا شدن را داشته باشی؟
همیشه گفته‌ام امیدوارم که هر بازیکن ایرانی که شایسته این عنوان است به آن دست پیدا کند و جایزه بر اساس شایستگی باشد نه چیز دیگر و خودم اولین کسی هستم که به این بازیکن تبریک می‌گویم. امسال هم در مس به این فکر می‌کنم که نماینده ایران موفق شود و هم در جام باشگاه‌های آسیا و هم جام باشگاه‌های جهان بهترین نتایج را گرفته و باعث اعتبار فوتسال ایران شویم.
انتهای پیام
