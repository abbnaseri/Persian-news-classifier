واکنش برانکو به شکایت پرسپولیس به فیفا/ "مربی آزادم"
سرمربی سابق پرسپولیس به شکایت این باشگاه از او به فیفا واکنش نشان داد.
به گزارش ایسنا و به نقل از الریاضیه، برانکو ایوانکوویچ بعد از کسب عناوین و افتخارات زیاد از پرسپولیس جدا شد و راهی الاهلی عربستان شد. این مربی کروات درباره مذاکره با باشگاه الاهلی گفت: مذاکرات خیلی سریع اتفاق افتاد. ما اهداف مشترکی داشتیم و می‌خواهیم با هم به موفقیت و کسب جام‌ها دست پیدا کنیم. می‌خواهیم هواداران را شاد کنیم و از فوتبال لذت ببریم.
برانکو درباره این سوال با وجود توافق با الاهلی با پرسپولیس هم مذاکره داشت، گفت: من چهار سال را در پرسپولیس پشت سر گذاشتم و بهترین نتایج را با این تیم به دست آوردم. بهترین نتایج تاریخ فوتبال ایران را رقم زدیم. ترک پرسپولیس آسان نبود و تصمیم سختی برای من و هواداران بود اما من یک مربی حرفه‌ای هستم و نیاز به چالش‌های جدید داشتم. به نظر من بهترین چالش باشگاه الاهلی و بازگرداندن این تیم به سکوهای قهرمانی است.
این مربی کروات درباره شکایت باشگاه پرسپولیس هم از او به فیفا اینگونه واکنش نشان داد: برای من مهم نیست که پرسپولیس چکار می‌کند. اعتراض آنها برای من مهم نیست. آنها می‌گویند که به فیفا شکایت کرده‌اند اما چیزی به دست باشگاه الاهلی نرسیده است. همه آنچه که در گذشته انجام شده فقط حرف است و نه چیز دیگر. من مربی آزاد هستم. پرسپولیس را ترک کردم چرا که به بعضی از بندها و شروط قراردادم احترام نگذاشتند.
انتهای پیام
