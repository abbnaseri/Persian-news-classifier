جوکوویچ تنیس ویمبلدون را با پیروزی آغاز کرد
 مرد شماره یک جهان در نخستین بازی‌اش در تنیس ویمبلدون توانست فیلیپ کولشریبر را شکست دهد و به دور دوم راه یابد.
به گزارش ایسنا، تنیس ویمبلدون امروز (دوشنبه) آغاز شد و نواک جوکوویچ، مدافع عنوان قهرمانی توانست به دور دوم صعود کند.
مرد شماره یک جهان برابر فیلیپ کولشیبر قرار گرفت و توانست با نتیجه ۳ بر صفر پیروز شود. تنیسور صربستانی در ست نخست ۶ بر ۳ پیروز شد. ست دوم را با نتیجه ۷ بر ۵ به نفع خود پایان داد و در ست سوم ۶ بر ۳ حریف آلمانی‌اش را شکست داد.
در دیگر بازی مهم استن واورینکا برابر روبن بملمنز قرار گرفت و با پیروزی ۳ بر صفر به دور بعد راه یافت.
یانکو تیپسارویچ، کوین اندرسون، فلیسیانو لوپس، آگوستین بائوتیستا، اوپلکا، لئوناردو مایر، استیو دارسی، کودلا و آندراس سپی با شکست حریفانشان به دور دوم صعود کردند.
در بخش بانوان کارولینا پلیسکووا برابر لین ژو قرار گرفت و ۲ بر صفر پیروز شد. بانوی شماره ۳ جهان در ست نخست ۶ بر ۲ حریفش را شکست داد و ست دوم را با نتیجه ۷ بر ۶ به خود اختصاص داد و به دور بعد راه یافت.
در دیگر بازی مهم سیمونا هالپ برابر الکساندرا ساسنوویچ قرار گرفت و با پیروزی ۲ بر صفر به دور دوم صعود کرد.
انتهای پیام
