امیدواری کلمبیا به رکورد بدون شکست کی‌روش مقابل قطر 
سایت antena۲ از رکورد بدون باخت کارلوس کی‌روش در مصاف با قطر رقیب دوم کلمبیا در کوپا آمه‌ریکا نوشت. 
به گزارش ایسنا و به نقل از سایت antena۲، تیم ملی فوتبال کلمبیا که هدایت آن را کارلوس کی‌روش سرمربی پرتغالی سابق ایران بر عهده دارد در دومین دیدار خود در کوپا آمه ریکا ۲۰۱۹ باید برابر قطر قرار گیرد. تساوی روز نخست قطر برابر پاراگوئه نشان داد که این تیم آسیایی تیم دست و پا بسته‌ای نیست.
نکته امیدوارکننده برای کلمبیا این است که کارلوس کی‌روش برابر قطر رکورد خوبی داشته است. از سال ۲۰۱۱ که این مربی هدایت ایران را بر عهده گرفت تا سال ۲۰۱۹، این مربی ۷ بار برابر قطر قرار گرفت و هیچ گاه شکست نخورد. در این مدت تیم کی‌روش به ۵ برد و دو تساوی رسید. در انتخابی جام جهانی روسیه در بازی رفت تیم ملی ایران با هدایت کی‌روش توانست با دو گل قطر را شکست دهد و در بازی برگشت نیز ایران با یک گل در زمین این تیم به برتری رسید.
قبل از جام ملت‌های آسیا ۲۰۱۹ که به میزبانی امارات برگزار شد، تیم ملی ایران در یک دیدار دوستانه با یک گل قطر را از پیش روی برداشت تا رکورد خوب کی‌روش برابر قطری‌ها ادامه داشته باشد.
انتهای پیام
