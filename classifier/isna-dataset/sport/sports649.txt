میکس تیم ریکرو ایران رکورد جهان را زد
 در ادامه رقابت‌های تیروکمان قهرمانی جهان معلولان که در هلند در حال برگزاری است، میکس تیم ریکرو ایران رکورد جهان را زد.
به گزارش ایسنا، در ادامه رقابت‌های تیروکمان قهرمانی جهان معلولان و انتخابی پارالمپیک که با حضور ۶۰۰ کماندار معلول از ۹۲ کشور جهان در هلند در حال برگزاری است، در پایان مرحله مقدماتی ریکرو بانوان، زهرا نعمتی با امتیاز ۶۲۳ امتیاز در رده دوم ایستاد و راضیه شیرمحمدی در ماده کامپوند در جدول رده بندی مرحله مقدماتی با امتیاز ۶۵۸ در رده ۲۵ قرار گرفت.

همچنین در مرحله مقدماتی میکس تیم ریکرو ایران با ترکیب پوریا جلالی پور و زهرا نعمتی با امتیاز ۱۲۸۱ در رده نخست ایستاد. تیم ایران در مرحله حذفی پس از استراحت در دور نخست در دور دوم با برنده دیدار هند و اوکراین مصاف خواهد کرد. تیم میکس ریکرو ایران در این مسابقات رکورد جهان را زد و این رکورد به نام ایران ثبت شد.

میکس تیم کامپوند نیز در مرحله مقدماتی با ترکیب علی سینا منشازاده و راضیه شیرمحمدی با امتیاز ۱۳۵۶ در رده هفتم قرار گرفت. تیم ایران پس از استراحت در دور نخست در دور دوم با برنده تیم‌های جمهوری چک و کره جنوبی مصاف خواهد کرد.

انتهای پیام
