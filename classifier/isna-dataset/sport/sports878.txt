اسکالونی: در نیمه دوم ترس مان از بین رفت
سرمربی تیم ملی فوتبال آرژانتین اعلام کرد در نیمه دوم بدون ترس بازی کردند و تواتستند نمایش بهتری داشته باشند.
به گزارش ایسنا و به نقل از TN، تیم ملی فوتبال آرژانتین یکشنبه شب با پیروزی ۲ بر صفر برابر قطر توانست به مرحله یک چهارم نهایی کوپا آمه ریکا ۲۰۱۹ برزیل صعود کند. لیونل اسکالونی پس از بازی گفت: هیجان زده هستیم. در این بازی خود را نشان دادیم، به خصوص در نیمه دوم. تیم دیگر ترسی نداشت.
سرمربی تیم ملی آرژانتین افزود: بازی را خوب شروع کردیم. سپس تیم حریف برای دقایقی مالکیت توپ را در اختیار گرفت. با این حال ما به اندازه کافی خوب بودیم. آن‌ها زمانی که توپ را در اختیار داشتند نتوانستند به ما ضربه بزنند. شرایط در نیمه دوم متفاوت بود. ما بهتر حریف را تحت فشار قرار دادیم و همه به دنبال روشی برای باز کردن دروازه حریف بودند.
او در ادامه اظهار کرد: تفاوت ما در این بازی با دیدار برابر پاراگوئه استفاده از یک بازیکن تهاجمی بیشتر بود. زمانی که همه بازیکنان متعهد باشند می‌توان از روش‌های بیشتری بهره برد. همه خوب بازی کردند.
اسکالونی درباره انتقادها گفت: در جریان یک تورنمنت بزرگ من اولین کسی هستم که انتقادها را می‌پذیرم. با این حال به نظر می‌رسد بازیکنانم وارد یک جنگ می‌شوند و نه برای انجام یک بازی فوتبال. همه برای یک هدف در این رقابت‌ها می‌جنگیم. باید همدلی در آرژانتین وجود داشته باشد چون همه از صعود این تیم خوشحال هستند.
گل‌های آرژانتین را لائوتارو مارتینس و سرخیو آگوئرو به ثمر رساندند. سرمربی آلبی سلسته به آنها تبریک گفت و افزود: برای هر دو خوشحالم. تلاش آن‌ها فوق العاده بود.
انتهای پیام
