 برزیل باخت و ایران صدرنشین باقی ماند
 با باخت تیم ملی والیبال برزیل مقابل صربستان در بازی نخست هفته سوم لیگ ملت‌های ۲۰۱۹، سروقامتان ایران در صدر جدول این مسابقات باقی ماندند.
به گزارش ایسنا، تیم ملی والیبال صربستان در هفته سوم لیگ ملت‌های والیبال ۲۰۱۹ توانست با نتیجه سه بر دو (۲۵-۱۷، ۲۲-۲۵، ۲۵-۱۷، ۲۰-۲۵ و ۱۲-۱۵) تیم ملی برزیل را شکست دهد تا به این ترتیب با ثبت نخستین شکست برزیل، ایران صدرنشین لیگ ملت‌های والیبال باقی بماند.
به این ترتیب تا به این لحظه ایران با ۶ برد، یک باخت و ۱۹ امتیاز به صدر جدول مسابقات صعود کرد، روسیه با ۶ برد، یک باخت و ۱۷ امتیاز دوم شد و تیم ملی برزیل هم با ۶ برد، یک باخت و ۱۶ امتیاز در جایگاه سوم است.
نتایج کلی هفته سوم لیگ ملت‌های والیبال ۲۰۱۹ تا به این لحظه: روسیه ۳ - ۱ لهستان (۲۴-۲۶، ۲۵-۲۰، ۲۵-۲۲ و ۲۵-۱۹) ژاپن ۱ - ۳ ایتالیا (۲۵-۲۳، ۱۵-۲۵، ۲۷-۲۹ و ۲۱-۲۵) ایران ۳ - صفر کانادا (۲۵-۱۵، ۲۶-۲۴، ۲۵-۱۶) آمریکا ۳ - ۱ آرژانتین (۲۵-۲۲، ۲۵-۱۹، ۲۱-۲۵ و ۲۵-۲۱) برزیل ۲ - ۳ صربستان (۲۵-۱۷، ۲۲-۲۵، ۲۵-۱۷، ۲۰-۲۵ و ۱۲-۱۵)
در دیگر بازی‌های روز نخست هفته سوم لیگ ملت‌ها نیز تیم بلغارستان با استرالیا و فرانسه با آلمان به مصاف یکدیگر رفته‌اند. تا ساعاتی دیگر هم پرتغال به مصاف تیم ملی چین خواهد رفت.
تیم ملی ایران در دومین بازی خود از هفته سوم لیگ ملت‌های ۲۰۱۹ در ارومیه ساعت ۱۸:۳۰ شنبه ۲۵ خرداد ماه ۱۳۹۸ به مصاف تیم لهستان خواهد رفت.
انتهای پیام
