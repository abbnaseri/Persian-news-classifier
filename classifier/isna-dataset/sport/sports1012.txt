یحیی گل‌محمدی در فرودگاه مشهد: فعلا در پدیده می‌مانم
جلسه مدیرعامل باشگاه پرسپولیس و سرمربی تیم فوتبال پدیده شهر خودرو و مالک این باشگاه برای حضور گل‌محمدی در پرسپولیس بی نتیجه بود.
به گزارش ایسنا، یحیی گل‌محمدی به همراه داود فنایی و مهدی رحمتی دقایقی پیش به فرودگاه مشهد رسید تا آماده نخستین تمرین این تیم برای فصل جدید شوند. این سرمربی در گفت‌وگو با ایسنا، درباره ماندنش در پدیده و جلسه صبح امروز (شنبه) او با حمیداوی و ایرج عرب اعلام کرد: فعلاً در پدیده می‌مانم.
صبح امروز ایرج عرب و یحیی گل‌محمدی همراه با فرهاد حمیداوی، مالک باشگاه پدیده جلسه‌ای تشکیل دادند تا درباره جدایی گل‌محمدی از پدیده و حضورش در پرسپولیس مذاکره شود.
با وجود اینکه در این جلسه مدیرعامل پرسپولیس اصرار بر حضور گل‌محمدی در پرسپولیس داشت اما در نهایت مالک پدیده اعلام کرد، به هیچ عنوان به جدایی سرمربی تیمش رضایت نخواهد داد. از این رو این جلسه بی نتیجه به اتمام رسید تا گل‌محمدی راهی مشهد شود و خود را برای حضور در تمرین عصر تیمش آماده کند.
انتهای پیام
