ام‌باپه می خواهد در المپیک ۲۰۲۰ شرکت کند
با صعود تیم امید فرانسه به المپیک ۲۰۲۰، کیلیان ام‌باپه می خواهد حضور در این رقابت‌ها را تجربه و تیم امید فرانسه را همراهی کند. 
به گزارش ایسنا و به نقل از اسپورت، تیم فوتبال امید فرانسه تواسنت صعود خود را به بازی‌های المپیک در فوتبال قطعی کند و حالا کیلیان ام‌باپه در رویای حضور در این رقابت‌هاست. فوتبال فرانسه بعد از ۲۴ سال توانست بالاخره جواز حضور در المپیک را به دست بیاورد.
کیلیان ام‌باپه که در تیم‌های زیر ۱۷ و زیر ۱۹ سال فرانسه بازی کرده است می‌تواند فرانسه را در این رقابت‌ها همراهی کند. البته فرانسه در سال ۲۰۲۰ باید در یورو نیز شرکت کند و احتمالاً حضور ام‌باپه در این رقابت‌ها بستگی به حضور او در یورو خواهد داشت. ۱۰ روز بعد از پایان یورو ۲۰۲۰، بازی‌های المپیک توکیو شروع می‌شود و کیلیان ام‌باپه نیز پیش‌تر ابراز امیدواری کرده بود با آمادگی بدنی کامل بتواند خروس‌ها را در المپیک همراهی کند. ام‌باپه حضور در المپیک توکیو را یک رویا برای خود دانسته است که به دنبال محقق کردن آن است و حالا با صعود فرانسه به این رقابت‌ها باید دید او چه تصمیم خواهد گرفت.
تاکنون غیر از ژاپن میزبان، صعود تیم‌های فرانسه، اسپانیا، رومانی و آلمان به رشته فوتبال المپیک ۲۰۲۰ توکیو قطعی شده است و در ادامه یازده تیم دیگر باید به این رقابت‌ها صعود کنند و تیم امید ایران نیز یکی از تیم‌هایی است که باید برای رسیدن به المپیک در رقابت‌های قهرمانی آسیا شرکت کند.
انتهای پیام
