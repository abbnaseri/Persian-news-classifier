کولاکوویچ: من را بکُشید اما به ملی‌پوشان والیبال ایران احترام بگذارید
سرمربی تیم ملی والیبال ایران با ابراز ناراحتی از برخی انتقادات، گفت: حاضرم من را بکُشید اما به ملی‌پوشان والیبال ایران احترام بگذارید.
به گزارش ایسنا، ایگور کولاکوویچ سرمربی تیم ملی والیبال ایران پس از پیروزی سه بر دو مقابل لهستان در چارچوب هفته سوم لیگ ملت‌های والیبال ۲۰۱۹، در نشست خبری بعد از بازی گفت: می‌خواهم از همکار بسیار خوبم آقای هینن (سرمربی لهستان) تشکر کنم که بعد از یک جنگ تمام عیار، والیبال زیبایی را دیدیم. به‌دلیل برخی از تصمیمات داوری کمی عصبی شدم. با توجه به جو سالن و حضور تماشاگران توانستیم والیبال زیبایی را مقابل قهرمان جهان به نمایش بگذاریم. به نظر من ما مستحق این پیروزی بودم.
او افزود: در ابتدای بازی در دریافت‌های اول و توپ‌های برگشتی خوب عمل نکردیم، اما با آنالیزی که داشتیم توانستیم یک‌بار دیگر به بازی برگردیم. با این حال باز هم برای تیم قهرمان جهان احترام بسیار زیادی قائل هستم و آن‌ها کیفیت بسیار بالایی دارند و از این برد خوشحالیم.
سرمربی تیم ملی والیبال ایران در پاسخ به این سوال که آیا استفاده از ترکیب ثابت موجب فرسودگی تیم نخواهد شد؟ خاطرنشان کرد: شما چرا اولین سوالتان را به جای تبریک پیروزی، این‌گونه می‌پرسید که چرا فقط ۶ بازیکن بازی کردند؟ ما بردیم، اما شما از من سوال می‌کنید چرا با ترکیب ثابت بازی کردیم؟ کریمی، یلی، شریفی و… را هم به بازی فرستادم و ۱۱ بازیکن را در زمین قرار دادم. شما دنبال چه چیزی هستید؟
ایگور ادامه داد: می‌خواهم مسائلی را به شما بگویم. به نظر من امشب تماشاگران برنده اصلی این رقابت بودند. من فکر می‌کنم آنها از پیروزی ایران لذت بردند! به نظر من شما می‌توانستید سوالات زیادی در مورد نحوه مربیگری من و برد امشب از من سوال کنید. من ۷ بازی را بردم و امیدوار هستیم که به فینال برسیم. شما باید خیلی به این بازیکنان افتخار کنید. نحوه تمرینات آنها به قدری سخت است که هر روز تحت فشار و سختی هستند. شما باید کاملاً به این موضوع احترام بگذارید و به این فکر کنید که چقدر آنها هر روز تلاش می‌کنند.
او افزود: آنها (بازیکنان تیم ملی)، ایران و این مردم را دوست دارند، چون هیچ‌کس مثل مردم ایران نمی‌جنگد. شما می‌توانید من را بکُشید و خواهش می‌کنم این کار را بکنید. من برای این کار آماده هستم، اما حق این بازیکنان را بیشتر در نظر بگیرید، چرا که آنها قهرمان‌های واقعی ایران هستند. همه از پیروزی ایران خوشحال هستند و نباید کسی بپرسد چند نفر بازی کردند. نمی‌خواهم فقط تکرار کنم که تاکنون چه نتایجی گرفته‌ایم، مقابل تیم‌های بسیار بسیار بزرگ نتایج خوبی گرفته‌ایم. ما حتی تیم قهرمان جهان را شکست دادیم. ما باید به این بازیکنان احترام بگذاریم.
انتهای پیام
