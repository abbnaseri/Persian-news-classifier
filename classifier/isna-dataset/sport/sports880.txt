مسی: دیگر نمی‌توانیم اشتباه کنیم
مهاجم تیم ملی فوتبال آرژانتین اعلام کرد در مراحل حذفی کوپا آمه ریکا دیگر نباید اشتباه کنند چون از این رقابت‌ها کنار می‌روند.
به گزارش ایسنا و به نقل از اوله، لیونل مسی پس از صعود آرژانتین به مرحله یک چهارم نهایی کوپا آمه ریکا ۲۰۱۹ برزیل که با پیروزی ۲ بر صفر برابر قطر به دست آمد با رسانه‌ها صحبت کرد. ستاره آلبی سلسته گفت: دیگر نمی‌توانیم اشتباه کنیم. پیروزی را به دست آوردیم و اکنون باید از فرصتی که داریم بهترین بهره ببریم.
مهاجم آرژانتینی در ادامه افزود: به چنین بازی نیاز داشتیم. یک پیروزی برای کسب اعتماد به نفس و آرامش. دیگر برای بازی بعد محکوم نیستیم. اکنون باید برای ماندن در کوپا تنها پیروز شویم.
کاپیتان آلبی سلسته درباره بازی گفت: نیمه اول سخت بود اما شرایط در نیمه دوم بهتر شد. دیگر تحت فشار قرار نگرفتیم و توانستیم با حمله‌های متعدد به گل برسیم. دوست داریم با تعداد بازیکنان تهاجمی زیادی بازی کنیم. با این حال باید تعادل را حفظ کرد. بیش از همه عملکرد تیم قابل توجه بود. بازیکنان تمایل زیادی برای بازی داشتند. می‌دانستیم اگر بازی نکنیم دوباره همان اتفاق‌ها تکرار می‌شود. گاهی اوقات بازی کردن در چنین شرایطی سخت می‌شود. توانستیم موقعیت سازی کنیم، تحت فشار قرار گرفتیم و برابر تیمی قرار گرفتیم که پاراگوئه و کلمبیا را به دردسر انداخت. ما محکوم به پیروزی بودیم.
امروز مسی ۳۱ ساله می‌شود. ستاره آرژانتینی در این باره اظهار کرد: مانند همیشه در ۱۲ سال اخیر تولدم را در کنار تیم ملی گذارنده‌ام. فکر می‌کنم تنها یک بار این اتفاق رخ نداد. با این حال خانواده ام اینجا هستند و من می‌توانم برای لحظاتی با آن‌ها باشم.
مهاجم بارسلونا در پایان به هواداران آرژانتینی اشاره کرد و گفت: می‌دانستیم در برزیل به خاطر نزدیکی به آرژانتین مانند یک میزبان خواهیم بود. تجربه جام جهانی را داشتیم. می‌دانیم مردم آرژانتین چگونه هستند و انتظارش را داشتیم. هر روز یک دیوانگی بود. مردم در کنارمان بودند و ما را همراهی می‌کردند. این بهترین روش است که همه کنار هم باشند.
انتهای پیام
