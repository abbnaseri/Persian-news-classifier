جاسوسی آمریکایی‌ها از محل اقامت تیم ملی فوتبال زنان انگلیس
فدراسیون فوتبال انگلیس از یک "جاسوس" آمریکایی در محل اقامت تیم ملی زنانش در فرانسه شکایت کرد. 
به گزارش ایسنا و به نقل از آس، تنها یک روز به دیدار تیم ملی زنان آمریکا و انگلیس در نیمه نهایی جام جهانی ۲۰۱۹ فرانسه باقی مانده است. شاگردان جیل الیس و فیل نویل در بهترین سطح خود برابر هم قرار می‌گیرند و به دنبال صعود به فینال خواهند بود. فیر پلی اغلب یکی از ویژگی‌های فوتبال زنان است اما یک خبر همه را شگفت زده کرد. فدراسیون فوتبال انگلیس از آمریکا به خاطر یک جاسوسی احتمالی شکایت کرد.
یکی از اعضای کاروان تیم ملی آمریکا در هتلی که تیم ملی انگلیس اقامت دارد دیده شد. این در حالی بود که تیم آمریکا در کمپ در حال تمرین بود. کارکنان آنجا متوجه این موضوع شدند و پس از بررسی این فرد متوجه شدند پیراهن کاروان آمریکا را بر تن ندارد.
جیل الیس، سرمربی تیم ملی زنان آمریکا گفت: آن دو نفر تنها می‌خواستند از امکانات هتل آگاه شوند و در صورت صعود به فینال در آنجا اقامت کنند.
نویل از رفتار آمریکایی‌ها انتقاد کرد و گفت: از اعضای کاروانم نمی‌خواهم چنین کاری را انجام دهند. جیل الیس قطعاً از این کار خشنود نمی‌شد. از هتل و کمپ خود راضی هستم. امیدوارم از حضورشان در هتلمان لذت برده باشند. ما کسی را به هتلشان نمی‌فرستیم اما این مشکل خودشان است.
سرمربی انگلیس در پایان گفت: این موضوع روی بازی‌مان تاثیر نخواهد گذاشت و اگر بخواهم صادق باشم حتی یک اتفاق خوشایند بود.
انتهای پیام
