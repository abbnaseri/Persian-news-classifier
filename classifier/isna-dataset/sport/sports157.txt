مس رفسنجان در فصل آینده لیگ دسته یک نتایج خوبی کسب می‌کند
علی علیزاده می‌گوید تیمش در فصل آینده لیگ دسته یک می‌تواند نتایج خوبی به دست‌ آورد.
علی علیزاده، معاونت فنی باشگاه مس رفسنجان در گفت‌وگو با ایسنا، درباره آخرین شرایط و وضعیت باشگاه مس رفسنجان اظهار کرد: طبق صحبت‌هایی که با هیأت مدیره انجام شده است، مربی ما آقای میشو کرستیچوویچ برای فصل آینده لیگ دسته یک خواهد بود. ایشان تا سه روز آینده به ایران می‌آیند و هدایت مس رفسنجان را بر عهده می‌گیرند. از بازیکنانی که برای فصل آینده در نظر گرفته شده‌اند، با ۱۱ نفر از آن‌ها با نظر خود سرمربی توافق انجام شده است.
او ادامه داد: اگر مشکلی پیش نیاید، تا سه روز آینده تمرینات خود را آغاز می‌کنیم و حدود ۱۰ روز دیگر یک اردوی بدنسازی در سرچشمه خواهیم داشت. بعد از اردوی سرچشمه، چهار بازی تدارکاتی در تهران برگزار و خود را برای مسابقات لیگ یک آماده خواهیم کرد.
علیزاده درباره هدف گذاری مس رفسنجان در لیگ دسته یک گفت: ما با توجه به یارگیری که انجام دادیم، شک نکنید می‌توانیم نتایج خوبی در فصل آینده لیگ دسته یک به دست آوریم. ما امسال بازیکنان بومی باانگیزه‌ای داریم و تمرکز و محوریت کار با بازیکنان بومی با کیفیت است.
بازیکن سابق باشگاه استقلال درباره تغییرات این تیم و سرمربی جدیدش، آندره‌آ استراماچونی گفت: استقلال در حال حاضر یک تیم جدید و تازه است و با توجه به اینکه هیأت مدیره از سرمربی جدید حمایت می‌کند، امسال می‌تواند سال خوبی برای استقلال در لیگ برتر باشد.
او افزود: در استقلال بازیکنان جوان و باانگیزه‌ای وجود دارد ولی دوست داشتم که بازیکنان باتجربه هم کنار بازیکنان جوان حضور داشتند چون وزن و اعتبار تیم را افزایش می‌دهد و در مقاطع حساس که مربی نمی‌تواند تیم را مدیریت کند، بازیکنان بزرگی هستند که می‌توانند تیم را جمع کنند. شک نکنید که استقلال یکی از مدعیان اصلی قهرمانی در فصل آینده است و امسال می‌تواند سال بسیار خوبی برای استقلال باشد.
انتهای پیام
