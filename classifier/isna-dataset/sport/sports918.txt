برانکو: خودم را با سیاستمداران مقایسه نمی‌کنم اما در ایران محبوبم
سرمربی تیم فوتبال پرسپولیس از عملکرد خود با این تیم ابراز رضایت دارد و هواداران پرسپولیس را بهترین هواداران جهان دانست.
به گزارش ایسنا و به نقل از سایت ۲۴sata کرواسی، برانکو ایوانکوویچ بعد از سه فصل موفق در پرسپولیس راهی الاهلی عربستان شده است تا از فصل جدید در این تیم فعالیت خودش را ادامه دهد. برانکو ایوانکوویچ ۶۵ ساله با افتخار از این دستاوردهای خود در تیم سابقش می‌گوید.
پرسپولیس هنوز به او مقداری پول بدهکار است ولی او ترسی ندارد که به پولش خواهد رسید.
امسال چه شرایطی با تیم پرسپولیس داشتید؟
ما امسال موفق‌ ترین باشگاه جهان بودیم. توانستیم قهرمان لیگ، جام حذفی و سوپرجام شویم و در فینال لیگ قهرمانان نیز بازی کردیم. ما توانستیم بهترین نتیجه را در تاریخ پرسپولیس کسب کنیم.
از عملکرد خودتان در تیم پرسپولیس بگویید؟
کسب قهرمانی و بردن جام آسان است ولی اینکه مداوم یک تیم را قهرمان کرد و در صدر جدول نگه داشت سخت‌ترین کار ممکن است. هر بازی تیم رقیب تمام توان خودش را به خرج می‌دهد که برای شما مشکل ایجاد کند و انتظارات هواداران نیز بسیار بالا می‌رود.
شما در ایران از محبوبیت بالایی برخوردار هستید. می‌توان این محبوبیت را با تیتو (رئیس‌جمهور یوگسلاوی و رهبر اتحادیه کمونیست‌های یوگسلاوی) مقایسه کرد؟
من خودم را با سیاست مداران مقایسه نمی‌کنم ولی بله ما در ایران بسیار محبوب هستیم. وقتی ۱۰۰ هزار نفر در ورزشگاه یک صدا می‌گویند "برانکو" احساس فوق‌العاده‌ای است. هواداران پرسپولیس در جهان بهترین هستند. هر بازی خانگی آنها یار دوازدهم ما بودند. من یازده جام قهرمانی در دوران مربیگری خودم به دست آوردم که خیلی باعث افتخار است.
چرا شما در هر بازی با یک کت و شلوار متفاوت در زمین حاضر می‌شدید؟
این نشانه من شده است. هر بازی مثل یک مهمانی می‌ماند و شما انگار دارید به کلیسا می‌روید. اینکه چطور برای یک بازی آماده شوید مهم است. من کت و شلوارهای زیادی دارم و این شاید برای همسرم ناراحت کننده بود که وقتی در تلویزیون من را می‌دید عصبانی می‌شد.
انتهای پیام
