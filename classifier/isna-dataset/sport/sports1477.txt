اظهارات تیته پس از نخستین پیروزی برزیل در کوپا آمه‌ریکا
سرمربی تیم ملی فوتبال برزیل پس از پیروزی تیمش در کوپا آمه‌ریکا ۲۰۱۹ با رسانه‌ها صحبت کرد و به اعتراض هواداران نسبت به بازی این تیم در نیمه نخست واکنش نشان داد.
به گزارش ایسنا و به نقل از آس، تیم ملی فوتبال برزیل در نخستین دیدارش در کوپا آمه‌ریکا ۲۰۱۹ با سه گل، بولیوی را شکست داد. تیته پس از بازی گفت‌: فضای زیادی برای خلق موقعیت داشتیم. با گذشت زمان چند تغییر داشتیم و توانستیم موقعیت گل بیشتری خلق کنیم. مهم‌تر از همه شروع خوب و بهره بردن از اشتباه‌های حریف بود.
سرمربی تیم ملی فوتبال برزیل نسبت به اعتراض هواداران در رابطه با عملکرد سلسائو در نیمه نخست اظهار کرد: زمانی که خوب بازی نکنید، نباید انتظار داشته باشید که هواداران احساس راحتی کنند و از شما حمایت کنند. فوتبال این چنین است. احساسات بر همه چیز غلبه می‌کند. ما نمی‌توانیم نسبت به رفتار هواداران اعتراض داشته باشیم. اگر چیزی را دوست نداشته باشند آن را ابراز می‌کنند که منطقی است. همه ما احساساتی هستیم. تنها ما باید تمرکزمان بالا باشد. اکنون در پروسه پیشرفت قرار داریم. در این پروسه ممکن است اتفاقات بد و خوب رخ دهد. با این حال این یک پیشرفت است.
نیمار، ستاره تیم ملی برزیل، کوپا آمه‌ریکا را به دلیل مصدومیت از دست داد. تیته درباره رهبر تیم در غیاب مهاجم برزیلی گفت‌: باید از بازیکنان جوان حمایت کرد تا پیشرفت کنند. نرس، ریچارلیسون و اورتون از جمله آنها هستند. نمی‌توانم یک بازیکن را به عنوان رهبر انتخاب کنم. بازیکنان زیادی می‌توانند رهبر تیم باشند و در لحظات مختلف بتوانند تعیین کننده باشند. یک گروه به همه بازیکنانش وابسته است. همیشه به کار گروهی جایزه می‌دهند. گاهی اوقات به بازی‌های فردی نیاز می‌شود اما بازی‌های گروهی ارزشمندتر است.
سرمربی سلسائو در پایان اظهار کرد: زمانی که اشتباه‌هایمان زیاد می‌شود، نمی‌توانیم بازی مورد نظرمان را به نمایش بگذاریم و هواداران از این موضوع انتقاد می‌کنند. فوتبال ورزشی بر اساس تمرین است. هیچ وقت نمی‌توان در بازی‌ها ۱۰۰ درصد بود.
انتهای پیام
