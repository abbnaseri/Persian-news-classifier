کولاکوویچ: هفته پنجم آخرین فرصت برای رسیدن به شیکاگو است
سرمربی تیم ملی والیبال ایران می‌گوید تیمش با تمام قدرت در هفته پنجم لیگ ملت‌های والیبال ۲۰۱۹ به میدان می‌رود.
به گزارش ایسنا، ایگور کولاکوویچ سرمربی تیم ملی والیبال ایران در نشست خبری هفته پنجم لیگ ملت‌های ۲۰۱۹ که به میزبانی بلغارستان، در پاسخ به این سوال که تیم ایران تنها با یک برد به دور نهایی صعود می‌کند، آیا می‌خواهید با ۱۳ برد به مرحله نهایی برسید یا فقط به قطعی کردن حضورتان در مرحله نهایی بسنده می‌کنید، گفت: مهم‌ترین نکته این است که ما به جز این هفته، فرصت دیگری برای حضور در مرحله نهایی نداریم و به همین دلیل این تورنمنت برای ما خیلی مهم است. ما می‌خواهیم از این تورنمنت فرصت حضور در شیکاگو را به دست بیاوریم. حالا اینکه با چند پیروزی آن را تمام کنیم در درجات بعدی اهمیت قرار می‌گیرند. مهم صعود به مرحله نهایی است.
سرمربی تیم ملی والیبال ایران با اشاره به دیدارهای سخت ایران، تصریح کرد: ما سه بازی سخت داریم و هر سه حریف ما قدرتمند هستند. ما تمام تلاش خود را می‌کنیم که برنده از زمین بیرون بیاییم.
کولاکوویچ درباره بازی با بلغارستان که میزبان این هفته از مسابقات است، عنوان کرد: ما سال گذشته در مسابقات قهرمانی جهان با بلغارستان بازی کردیم که یک برد و یک باخت داشتیم. تیم امسال بلغارستان با حضور بازیکنانی مثل سوکولوف کامل‌تر از پارسال شده و بازی مقابل این تیم  در حضور هوادارانش برای هر تیمی دشوار است.
انتهای پیام
