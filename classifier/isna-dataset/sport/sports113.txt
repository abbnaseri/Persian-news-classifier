رای ابلاغ نشده/ تخلف کمیته اخلاق بررسی می‌شود!/ کفاشیان باخداست
کاظم طالقانی عضو هیات رئیسه فدراسیون فوتبال می‌گوید رای کمیته اخلاق به آنها ابلاغ نشده است. او تاکید دارد که این حکم در استیناف بررسی خواهد شد و نهایی نیست.
کاظم طالقانی عضو هیات رییسه فدراسیون فوتبال در گفت‌وگو با ایسنا، درباره رای صادر شده مبنی بر محرومیت ۵ ساله رییس سازمان لیگ و محرومیت ۲ ساله سعید فتاحی اظهار کرد: هنوز رای کمیته اخلاق به ما ابلاغ نشده است. حکمی که این کمیته صادر کرده الآن در کمیته استیناف است و باید این رای در استیناف هم بررسی شود.
وی ادامه داد: تخلف کمیته اخلاق در انتشار این حکم مشخص است که فدراسیون فوتبال آن را بررسی خواهد کرد. نمی‌دانم بر چه اساسی این حکم را صادر کرده‌اند. اگر قرار باشد برای یک تاخیر در فینال جام حذفی ۵ سال محرومیت صادر شود، احتمالاً برای مسابقات مهم‌تر، این محرومیت بیشتر است. البته این حکم بر اساس قانون بوده و در قانون پیش‌بینی شده اما باید دید برای خلاف‌هایی مثل تبانی چه حکمی می‌دهند؟ نمی‌دانم مبنای این حکم چیست.
طالقانی درباره اعتراض بهاروند به کمیته اخلاق مبنی بر تعلل در دادن رای سه پرونده فساد که در این کمیته مفتوح است، تصریح کرد: این هم حرفی است! البته من درباره این پرونده‌ها اطلاعی ندارم. اگر مواردی بوده که کمیته اخلاق باید بررسی می‌کرده و تخلف مشخص بوده است و مدارک معینی وجود داشته اما تا به حال تعلل کرده است و بررسی نکرده یا نشر نداده باید پاسخگو باشد.
عضو هیات رییسه فدراسیون فوتبال درباره محرومیت‌های کفاشیان و ترابیان هم بیان کرد: رای این دو نیز هنوز قطعی نشده و در کمیته استیناف، باز است. کفاشیان آدم سالم، متدین، کاری و باخدایی است. من ترابیان را خیلی نمی‌شناسم اما از زحمت‌کشان فوتبال است. کفاشیان را به خوبی می‌شناسم و می‌دانم که آدم مومنی است و این وصله‌ها به او نمی‌چسبد.
انتهای پیام
