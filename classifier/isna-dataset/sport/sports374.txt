کامران قاسمپور: بدشانسم که با حسن یزدانی در یک وزن قرار دارم/ برگزاری تک مبارزه منطقی بود
آزادکار وزن ۸۶ کیلوگرم ایران و دارنده مدال‌های طلای زیر ۲۳ سال جهان و بزرگسالان آسیا با بیان اینکه برگزاری تک مبارزه برای انتخابی تیم ملی تصمیمی منطقی بود، گفت: اگر من هم جای سرمربی تیم ملی بودم همین تصمیم را می‌گرفتم.
کامران قاسمپور در گفت و گو با ایسنا، درباره عملکردش در رقابت‌های انتخابی وزن ۸۶ کیلوگرم تیم ملی کشتی آزاد که با شکست برابر حسن یزدانی همراه بود، اظهار کرد: مسلماً هیچ کشتی‌گیری برای باخت به میدان نمی‌رود و من نیز هدفم پیروزی در این مبارزه بود و برای رسیدن به این هدف نیز سعی کردم با تغییر تاکتیک نسبت به مبارزه‌های قبلی و برطرف کردن نقاط ضعف در این مبارزه به پیروزی برسم اما در سوی دیگر میدان نیز حسن یزدانی هم نقاط ضعف خود را پوشش داده بود و با تغییر استراتژی و سبک مبارزه به روی تشک آمد که همین امر باعث شد نتوانم به اهدافم برسم و مواردی که مدنظرم بود را پیاده کنم.
* هر چه داشتم رو کردم
آزادکار وزن ۸۶ کیلوگرم ایران افزود: من در این مبارزه هر چه داشتم رو کردم و با تمام توان کشتی گرفتم اما به هر حال حسن هم کشتی‌گیر بسیار خوبی است و با برنامه کشتی گرفت و پیروز شد. من در شکست‌های قبلی اشتباهات زیادی مقابل یزدانی داشتم که با تمرینات زیاد سعی کردم این اشتباهات را به حداقل برسانم اما همانطور که گفتم او نیز سبک مبارزه‌اش را تغییر داد و در نهایت به دوبنده تیم ملی رسید. هر دو تاکتیکمان را عوض کردیم اما او از موقعیت‌هایش بهتر استفاده کرد و به برتری رسید.

*من هم جای کادر فنی بودم یک مبارزه می‌گذاشتم
وی درباره تصمیم کادر فنی تیم ملی مبنی بر برگزاری تک مبارزه در این وزن و اینکه آیا این توقع را نداشت در ۲ یا ۳ مبارزه برابر یزدانی قرار بگیرد تا در نهایت فرد پیروز مشخص شود، گفت: من هم اگر جای کادر فنی بودم همین تصمیم را می‌گرفتم چرا که در مسابقات جهانی یا المپیک هم شرایط به همین شکل است و اگر یک کشتی را شکست بخوری فرصتی برای جبران نداری و کار تمام می‌شود. یک کشتی‌گیر اگر می‌تواند به پیروزی برسد باید در همان تک مبارزه هر چه دارد رو کند و به نظرم تصمیم کادر فنی منطقی بود.
* از شانس من است که با یزدانی در یک وزن هستم
دارنده مدال طلای زیر ۲۳ سال جهان در ادامه گفتگو با ایسنا، درباره قرار گرفتن با حسن یزدانی در یک وزن که باعث شده دو کشتی‌گیر خوب ایران در یک وزن قرار گیرند، خاطرنشان کرد: به هر حال کشتی است و این هم از شانس من است که با یزدانی در یک وزن قرار گرفتم اما انگیزه زیادی دارم و تمریناتم را با قدرت ادامه می‌دهم تا در مسابقات پیش رو بهترین نمایش را داشته باشم.
*برای المپیک فکرهایی در سر دارم
قاسمپور در پاسخ به این سوال که آیا برای المپیک ۲۰۲۰ توکیو امکان دارد در وزنی دیگر کشتی بگیرد، گفت: وزن من به گونه‌ای است که نه می‌توانم یک وزن پایین‌تر بیایم یا اینکه بخواهم یک وزن بالاتر بروم. فکر نمی‌کنم وزنم را تغییر بدهم و فعلاً برنامه‌ای برای این‌کار ندارم. سعی می‌کنم از این شکست درس بگیرم تا به موفقیت برسم. البته فکرهایی نیز در سر دارم و فعلاً نمی‌توانم چیزی را عنوان کنم!
*برای موفقیت یزدانی هر کاری بتوانم می‌کنم
آزادکار با آتیه کشتی ایران، ضمن آرزوی موفقیت برای حسن یزدانی در رقابت‌های جهانی قزاقستان، گفت: حسن دوست صمیمی من است و از صمیم قلب آرزو می‌کنم با خوشرنگ ترین مدال به ایران بازگردد. در این مدت نیز در اردوی تیم ملی هر کمکی از دستم بربیاید برای موفقیت او انجام می‌دهم. از کادر فنی تیم ملی نیز تشکر می‌کنم که این فرصت را در اختیار من قرار دادند تا بدانم در کجای کارم و تا چه حد با حریفم فاصله دارم.
انتهای پیام
