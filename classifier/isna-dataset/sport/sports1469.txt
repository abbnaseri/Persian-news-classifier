حمایت تراویسا از کوبیاک قبل از بازی با ایران
بازیکن ایتالیایی که در گذشته برای شهرداری ارومیه بازی می کرد به حمایت از کوبیاک پرداخت و اعلام کرد صحبت های این بازیکن نژادپرستانه نبوده است.
به گزارش ایسنا و به نقل از سایت sportowefakty لهستان، میشل کوبیاک، کاپیتان تیم ملی والیبال لهستان که صحبت‌های جنجال برانگیزی درباره بازیکنان و هواداران ایرانی داشت، در بیانیه‌ای موضع قبلی خود را تکرار کرد.
دراگان تراویسا بازیکن تیم والیبال ایتالیا که سابقه بازی در شهرداری ارومیه را نیز در کارنامه خود دارد و با ایتالیا برنز المپیک ۲۰۱۲ را کسب کرده است درباره صحبت‌های میشل کوبیاک گفت: قطعاً این مواضع را نمی‌توان مواضع نژادپرستانه دانست که موبیاک به آن متهم شده است. او نظر خودش را داشته است و هر کس می‌تواند نظر خودش را ابراز کند. البته شاید او در بیانیه خود زیاده روی کرد. البته او در آن دیدار شاید تحریک شده بود اما بازیکنان ایرانی در زمین فرشته نیستند.
لهستان در حالی باید برابر ایران قرار گیرد که کوبیاک را در اختیار ندارد ولی با این حال نمی‌تواند روی مهمان نوازی هواداران ایرانی حساب باز کند. در همین رابطه تراویسا گفت: این بازی می‌تواند خطرناک باشد. ایرانی‌ها مردمانی مهربان و خوب هستند ولی به شدت روی تیم خود تعصب دارند. آنها از ابتدا تا انتهای بازی بی وقفه تیم خودشان را حمایت می‌کنند و کار برای تیم مهمان بسیار سخت می‌شود. اگر بازیکنی و کسی روبروی آنها قرار گیرد، هواداران به شدت علیه این اتفاق بلند می‌شوند و به همین خاطر بازیکنان و کادرفنی باید مراقب باشند.
انتهای پیام
