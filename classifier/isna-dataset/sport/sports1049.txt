آغاز جام ملت‌های آفریقا در مصر با پیروزی یاران صلاح/ نبرد الماس‌های سیاه در سرزمین فراعنه
جام ملت‌های آفریقا از بامداد امروز شنبه با پیروزی میزبان رقابت‌ها آغاز شد.  
به گزارش ایسنا و به نقل از فوتبال دیلی، جام ملت‌های آفریقا از بامداد امروز شنبه آغاز شد و در آن تیم ملی فوتبال مصر توانست با یک گل زیمبابوه را شکست دهد. محمود ترزگه تنها گل این دیدار را برای تیمش به ثمر رساند تا میزبان بازی‌ها را با یک برد خفیف شروع کند.
این رقابت‌ها با حضور ۲۴ تیم در شش گروه چهار تیمی برگزار می‌شود و علاوه بر صعود دو تیم برتر از هر گروه، چهار تیم برتر سوم گروه‌ها نیز به مرحله بعد راه خواهند یافت.
این رقابت‌ها سی و دومین دوره جام ملت‌های آفریقاست که در کشور مصر برگزار می‌شود.
مصر با ۷ قهرمانی پرافتخارترین تیم در تاریخ این رقابت‌هاست و محمد صلاح که توانست قهرمانی در لیگ قهرمانان را با لیورپول به دست بیاورد در صورتی که بتواند در این رقابت‌ها هم تیمش را قهرمان کند می‌تواند امیدوار به رقابت برای دریافت توپ طلا نیز باشد.
کامرون با ۵ قهرمانی دومین تیم برتر و غنا با ۴ قهرمانی، در رده سوم پرافتخارترین‌ها قرار دارد.
این رقابت‌ها برخلاف قاره‌های دیگر هر ۲ سال یک بار برگزار می‌شود و به همین خاطر مربیان اروپایی اعتراض زیادی به کنفدراسیون آفریقا داشتند و از روسای این نهاد خواستند تا جام ملت‌های آفریقا نیز به مانند دیگر قاره‌ها هر ۴ سال یک بار برگزار شود.
خبر حاشیه‌ای دیگر از این جام اینکه ساموئل کالو بازیکن تیم نیجریه در آستانه بازی اول تیمش در این رقابت‌ها در تمرین سکته کرد و در حال حاضر تحت مداوا قرار دارد.
انتهای پیام
