شریعتمداری: ورزشکاران کارگر دربازیهای جهانی اسپانیا باید سفیرانی با ارزش باشند
وزیر کار، تعاون و رفاه اجتماعی در حاشیه مراسم بدرقه ورزشکاران کارگر به مسابقات جهانی اسپانیا گفت: ورزشکاران کارگر در جریان مسابقات جهانی باید با به نمایش گذاشتن توانمندی‌های اخلاقی از آنها به عنوان سفیران باارزش نام برده شود.
به گزارش ایسنا، محمد شریعتمداری در این مراسم افزود: در گذشته که ورزش سنتی به فدراسیون جهانی زورخانه‌ای تغییر نام داد این رشته نیز همانند سایر رشته‌ها اهمیت فوق العاده ای پیدا کرد و در جهان به رسمیت شناخته شد و ورزش پهلوانی جایگاه ویژه‌ای پیدا کرد.
وی گفت: در زمان‌های گذشته جایگاه پهلوان در بین مردم از ارزش بالایی برخوردار بود و اگر کسی را ضمانت می‌کرد، ضمانت وی برای مثال از ضمانت صندوق رفاه اجتماعی و حتی بانک مرکزی بالاتر بود. حتی وقتی پهلوان یک موی سبیل خود را به عنوان ضمانت می‌گذاشت همه به راستی و درستی او ایمان و اعتقاد داشتند.
شریعتمداری اضافه کرد: دیپلماسی ورزش الان در دنیا جایگاه خود را پیدا کرده و در برقراری روابط بین‌الملل تأثیر بسزایی دارد.
وزیر کار، تعاون و رفاه اجتماعی خاطرنشان کرد: ورزشکاران اعزامی به بازی‌های جهانی کارگری در اسپانیا باید با به نمایش گذاشتن توانمندی‌های اخلاقی بعد از پایان مسابقات از آنها به عنوان سفیران باارزش نام برده شود.
وی در پایان گفت: در ورزش قهرمانی ما می‌توانیم به همبستگی ملی برسیم، در حقیقت وقتی تیم ملی در هر رشته ورزشی به قهرمانی می‌رسد همه مردم شاد می‌شوند مثل رقابت‌های والیبال در جام ملت‌ها که باعث شادی همه قشر جامعه شد. من معتقدم نگاه به ورزش نباید نگاه تک بعدی باشد بلکه باید نگاه همه جانبه باشد.
در پایان این مراسم سوگندنامه ششمین دوره مسابقات جهانی ورزش کارگری توسط دو نفر از ورزشکاران قرائت شد و ورزشکاران اعزامی برای شرکت در این مسابقات ضمن گرفتن عکس یادگاری با وزیر کار، تعاون و رفاه اجتماعی از زیر قرآن عبور کردند.
انتهای پیام
