کاپیتان والیبال دانشجویان: امکانات ایتالیا بسیار ضعیف است!
کاپیتان تیم ملی والیبال دانشجویان ایران با انتقاد از میزبانی ایتالیا در یونیورسیاد دانشجویان جهان، گفت: ما در حالی به فرانسه باختیم که یک بار هم در این زمین تمرین نکردیم و محل تمرین‌مان هم وضعیت افتضاحی دارد.
به گزارش خبرنگار اعزامی ایسنا از ایتالیا، مصطفی کارخانه پس از شکست تیم ملی والیبال دانشجویان ایران مقابل فرانسه در بازی‌های یونیورسیاد دانشجویان جهان، گفت: شرایط سخت بود و ما یک بار هم در این زمین تمرین نکردیم. من نمی‌دانم این چه وضع میزبانی است که ایتالیا دارد. ما در جایی تمرین کردیم که وضعیتش افتضاح است و هیچ امکاناتی ندارد. ایتالیا این ادعا را دارد که مهد والیبال جهان هستند اما امکانات‌شان در حد کشورهای فقیر هم نیست!
کاپیتان تیم ملی والیبال دانشجویان ایران افزود: فرانسوی‌ها در این بازی واقعاً خوب بودند و ما را غافلگیر کردند. پس از شکست در دو ست نخست بازی ما هم توانستیم خودمان را جمع و جور کنیم و به بازی برگردیم اما در ست پنجم اشتباهاتی داشتیم که در نهایت شکست خوردیم. می‌توانستیم فرانسه را شکست دهیم اما به هر حال بازی است و آن طور که می‌خواستیم برنامه‌های‌مان در ست پنجم پیاده نشد.
وی خاطرنشان کرد: با یک باخت ناامید نمی‌شویم و قطعاً هنوز هم یکی از شانس‌های صعود از گروه‌مان هستیم. در گروه بسیار سختی قرار داریم و باید با تیم‌های قدرتمند لهستان، برزیل و کانادا نیز بازی کنیم. بازی بعدی ما با لهستان است که توانست برزیل را ۳ بر صفر شکست دهد و تیم بسیار خوبی است.
کارخانه در پایان با بیان این که قطعاً در بازی بعدی برای برد به میدان می‌رویم، گفت: این بازی به هماهنگی و انسجام تیمی ما کمک زیادی کرد و قطعاً در بازی‌های بعدی بهتر ظاهر خواهیم شد. امیدوارم با دعای خیر مردم مقابل حریفان‌مان به پیروزی برسیم.
انتهای پیام
