سرمربی تیم ملی تفنگ بانوان: درحال مذاکره با کشور دیگری هستم
 الهام هاشمی گفت: قراردادم با فدراسیون تیراندازی پایان یافته و درحال مذاکره با کشور دیگری هستم.
به گزارش ایسنا، بعد از اینکه ابراهیم اینانلو مربی تیم ملی تفنگ ایران با کشور اندونزی قرارداد بست اکنون نیز الهام هاشمی سرمربی تیم ملی تفنگ بانوان در حال مذاکره با کشور دیگری است. البته هاشمی می‌گوید زمانی تیم ملی ایران را ترک می‌کند که مطمئن باشد لطمه‌ای به ملی پوشان وارد نمی‌شود.
با توجه به در پیش بودن مسابقات انتخابی المپیک توکیو و در این شرایط که دو مربی از تیم ملی تفنگ جدا شده اند معلوم نیست که فدراسیون تیراندازی چه برنامه‌ای برای ملی‌پوشان تفنگ دارد؟
الهام هاشمی سرمربی تیم ملی تفنگ بانوان در گفت و گو با ایسنا، در مورد تصمیم خود برای ماندن یا نماندن در تیم ملی تیراندازی ایران اظهار کرد: با وجود موفقیت‌هایی که با تیم ملی سنگاپور داشتم تصمیم گرفتم به ایران بازگردم. بعد از آن هم ٦ پیشنهاد از دیگر کشورها داشتم اما تصمیم گرفته بودم مدتی به تیم ملی ایران کمک کنم. در این شرایط خودم از فدراسیون خواستم قراردادم سه ماهه باشد تا هم شرایط را ببینم و هم در این مدت کمکی کرده باشم. اکنون هم تنها اتفاقی که افتاده اتمام قراردادم است که متأسفانه با رفتن اینانلو مصادف شد. لذا هرچند قراردادم با فدراسیون پایان یافته و در حال مذاکره با کشور دیگری هستم اما زمانی تیم ملی ایران را ترک خواهم کرد که مطمئن باشم لطمه‌ای به ملی‌پوشان وارد نمی‌شود.
انتهای پیام
