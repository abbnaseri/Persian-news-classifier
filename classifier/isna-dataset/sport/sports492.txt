واکنش کفاشیان و ترابیان به‌ چرایی محرومیت ۵ساله از سوی کمیته اخلاق فدراسیون فوتبال
علی کفاشیان و عباس ترابیان به گزارش چرایی محکومیت پنج‌ساله خود از سوی کمیته اخلاق فدراسیون فوتبال واکنش نشان دادند.
به گزارش ایسنا، علی کفاشیان، رئیس سابق فدراسیون فوتبال و عباس ترابیان، رئیس سابق کمیته بازاریابی فدراسیون فوتبال درباره گزارش منتشر شده در پرونده شرکت MP&SILVA مبنی بر وضعیت نامشخص مبلغ ۳۱۶ هزار دلار برای حق پخش چهار بازی تیم ملی ایران در مرحله دوم انتخابی جام جهانی، توضیحاتی را ارائه کردند.
در متنی که از سوی این دو در اختیار ایسنا قرار گرفته، آمده است:
۱ – در مورد ادعای آمده مبنی‌بر عدم ثبت قرارداد با شرکت ام پی سیلوا در هیچ کجای فدراسیون فوتبال! به استحضار مردم می‌رساند که اولاً قرارداد قبلی با شرکت ام پی سیلوا به مبلغ ۴۰ هزار دلار برای ارسال سیگنال هر مسابقه در اوایل ۲۰۱۴ به امضا رسیده بود که اجرا گردید و قرارداد موردنظر فعلی به عنوان قرارداد دوم در مرحله نخست در کمیته بازاریابی با حضور اعضا مورد بحث و تصمیم‌گیری قرار گرفت و بعد از امضا نیز طبق روال گذشته، قرارداد مذکور جهت ثبت و وصول وجوه مربوط به آن، به امور مالی ارجاع شده بود.
از طرف دیگر ادعای پرداخت ۳۱۶ هزار دلار به حساب فدراسیون فوتبال صحت ندارد و کل طلب فدراسیون فوتبال فقط ۷۹ هزار دلار بوده. زیرا بعد از عدم پرداخت ۷۹ هزار دلار توسط شرکت طرف قرارداد در مقابل پخش بازی اول، سیگنال سه بازی بعدی ارسال نگردید و قرارداد خود به خود کنسل شد.
۲ – در مورد استفاده از ایمیل شخصی عباس ترابیان، لازم به توضیح است که در سال ۱۳۹۴ هنوز سیستم متمرکز (اتوماسیون) متعلق به فدراسیون جهت مکاتبات ایمیل در هیچیک از فدراسیون‌های ورزشی راه‌اندازی نشده بود و طبق روال کنترل‌شده‌ای، مکاتبات ایمیلی و مخصوصاً ارسال صورت‌حسابی جهت وصول با روش خاص انجام می‌پذیرفت. پذیرش صورت را که مبلغ و زمان وصول را بخش مالی یادآوری نموده و صورتحساب (INVOICE) مربوط توسط بخش روابط بین‌الملل تایپ و بعد از تأیید رئیس فدراسیون و مهر شدن آن توسط دفتر ایشان به روابط بین‌الملل و از آن طریق به ایمیل عباس ترابیان ارسال و نهایتاً توسط وی صورتحساب برای طرف قرارداد ارسال می‌گردید.
۳ – در این مطلب ادعا شده که ام پی سیلوا مبلغ مذکور (۷۹ هزار دلار) را به حساب شرکت معرفی شده توسط ایمیل عباس ترابیان پرداخت نموده است. در این مورد نظر شما را به نکات ذیل جلب می‌نماید:
الف: شرکت ام پی سیلوا طبق نظریه و گزارش کتبی معاون وقت دبیرکل فدراسیون که مأمور رسیدگی به این پرونده شده بود، جعل اسناد نموده و از روی صورتحساب ارسالی مورخ سوم نوامبر ۲۰۱۵ سندسازی نموده و یک سوئیفت جعلی نیز ارسال نموده است و طبق نظر کارشناس بین‌الملل بانک ملی ایران، سوئیفت موردنظر نیز جعلی بوده است.
ب: رئیس وقت بخش IT فدراسیون فوتبال نیز با در اختیار گرفتن ایمیل عباس ترابیان کتباً جعلی بودن سند مربوطه را تأیید نموده و آن را صرفاً یک فتوشاپ تشخیص داده است.
ج: کارشناس پلیس فتا نیز با بررسی ایمیل عباس ترابیان جعلی بودن سند ام پی سیلوا را تأیید نموده است.
ه: طی حکمی هوشنگ مقدس از سوی رئیس فدراسیون مأمور گردید تا در دوبی موضوع پرداخت را بررسی کند و ایشان به آقای کفاشیان اظهار داشت که اصولاً چنین پولی به آن شرکت مورد ادعای ام پی سیلوا واریز نگردیده است.
۴ – پیرامون موضوع هک شدن ایمیل ترابیان و ادعای عدم گزارش ایشان به فدراسیون، باید به اطلاع برساند که درست بعد از اتفاق مذکور، در آغاز بنا بر ظواهر امر تصور می‌شد که ایمیل هک شده باشد، لیکن خیلی زود با حضور یکی از کارشناسان روابط بین‌الملل فدراسیون موضوع هک رد شد و جعل با فتوشاپ قوت گرفت و سریعاً طی نامه‌ای از سوی رئیس فدراسیون به مدیر شرکت ام پی سیلوا در لندن مراتب اعتراض و درخواست رسیدگی به موضوع جعل مطرح شده و طی نامه‌ای به فیفا و AFC از ایشان نیز خواسته شد که موضوع این تقلب را در دستور کار خود قرار دهند. ضمناً دبیرکل وقت فدراسیون نیز طی نامه‌ای رسمی از ام پی سیلوا خواست که مبلغ پرداختی مورد ادعای آن‌ها به شرکت مجهول از طریق بانک عمل‌کننده به حساب ام پی سیلوا بازگردانده شود که متأسفانه موافقت نکردند چرا که خود واقف بر اصل مطلب بودند!!
در ادامه رئیس فدراسیون فوتبال از آقای مقدس در دوبی خواست که توسط وکیل، مورد را پیگیری نمایند که البته با توجه به هزینه اعلام‌شده توسط وکیل موردنظر که بیش از مبلغ ۷۹ هزار دلار بود، علی کفاشیان با رئیس وقت فدراسیون فوتبال امارات نیز تماس و از ایشان خواست که در این باب ورود و کمک کند. لیکن بنا بر مشکلاتی که ام پی سیلوا با آنها دست به گریبان بود، به ایشان نیز جواب داده نشد.
علی کفاشیان – عباس ترابیان
انتهای پیام
