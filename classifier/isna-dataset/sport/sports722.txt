آزمون دیگر از پنالتی زدن نمی‌ترسد!
به نظر می‌رسد سردار آزمون در صدد تقویت مهارت پنالتی زدن خود است تا بتواند این ویژگی را نیز به فوتبال خود اضافه کند. 
به گزارش ایسنا، تیم زنیت سن‌پترزبورگ در ادامه دیدارهای دوستانه توانست لفسکی بلغارستان را با یک گل شکست دهد. تنها گل این دیدار را سردار آزمون از روی نقطه پنالتی به ثمر رساند.
آزمون تا هفته پایانی این فصل فوتبال روسیه هیچ پنالتی رسمی در تیم ملی و بازی‌های باشگاهی خود نزده بود اما با درخواست سرگئی سماک، او در هفته پایانی برابر کراسنویارسک توانست از روی نقطه پنالتی گلزنی کند. آن اولین گل سردار آزمون از روی نقطه پنالتی بود.
حالا در بازی دوستانه پیش فصل نیز بار دیگر آزمون پشت توپ ایستاد و توانست گلزنی کند و به نظر می‌رسد سردار که هم در زدن ضربات سر و هم پا توانایی بالایی دارد، زدن پنالتی را نیز به ویژگی‌های بازی خود اضافه کرده است.
آزمون در تیم ملی فوتبال ایران نیز در ۴۵ بازی توانسته است ۲۸ گل به ثمر برساند که هیچ‌کدام از گل‌های او از روی نقطه پنالتی نبوده است. او در بازی با عراق در جام ملت‌ها نیز به سمت زدن ضربه پنالتی نرفت. چه بسا اگر آزمون در این مدت پنالتی‌های تیم ملی ایران را به گل تبدیل می‌کرد، علاوه بر افزایش اعتماد به نفس خود، شمار گل‌های ملی خود را نیز افزایش می‌داد.
همان‌طور که مهاجمانی چون کریستیانو رونالدو، لیونل مسی، زلاتان، هری کین پنالتی‌زن تیم‌های شان هستند، مهاجم ایرانی نیز می‌تواند همچون علی دایی از این به بعد این وظیفه را در تیم باشگاهی و تیم ملی ایران انجام دهد.
انتهای پیام
