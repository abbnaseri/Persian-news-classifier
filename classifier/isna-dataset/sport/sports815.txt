استقلال با فرمان "توفیقی-افتخاری" بازیکن می‌گیرد!/ پرسپولیس اندر خم یک کوچه
چند وقتی است که فصل نقل و انتقالات لیگ برتر آغاز شده و تیم‌ها در حال مذاکره با بازیکنان متفاوت برای تقویت تیم خود هستند. مدعیان قهرمانی یعنی استقلال، سپاهان و تراکتور با توپ پر به بازار آمدند و مدافع عنوان قهرمانی یعنی پرسپولیس هنوز اندر خم پیدا کردن جانشین برانکو است.
به گزارش ایسنا، تاکنون ۵۱ بازیکن در فصل نقل و انتقالات، تیم جدیدی را برای خود انتخاب کرده‌اند و تیم‌های بزرگ موفق شده‌اند قرارداد بازیکنان اصلی خود را تمدید کنند. در این بین، استقلال با وجود فتحی و خطیر، با همان فرمان مدیریت قبلی یعنی افتخاری و توفیقی پیش رفته و کمیت در جذب بازیکن را در اولویت قرار داده است؛ بازیکنانی که مثل سال‌های قبل و بدون نظر سرمربی تیم، حاضر به گرفتن عکس یادگاری با آبی‌پوشان تهران شده‌اند و هنوز معلوم نیست شش، هفت بازیکن جدید این تیم آخر فصل را در ورزشگاه آزادی می‌بینند یا نه.
جذب ولسیانی، محمدرضا حسینی و مرتضی منصوری سپاهان را تقویت کرده و تیم قلعه‌نویی با تمدید قرارداد بازیکن‌هایی مثل مسلمان و کیانی به دنبال ششمین قهرمانی لیگ برتری‌اش است. مالک دیگر تیم شهرستانی یعنی تراکتور علاقه خود را برای جذب بازیکنان ملی‌پوش بار دیگر ثابت کرد و رشید مظاهری و محمدرضا خانزاده را قرمزپوش کرد. البته شروع نقل و انتقالات برای تراکتور خوب پیش نرفته بود و بازیکنان زیادی از جمله مهدی مهدی‌پور و دانیال اسماعیلی‌فر از این تیم جدا شدند و حضور شجاعی در تبریز هنوز روی هوا ست.
مدافع عنوان قهرمانی یعنی پرسپولیس فعالیت خاصی در بازار نقل و انتقالات نداشته و بازگشت فرشاد احمدزاده نشان می‌دهد سرخ‌ها بعد از رفتن برانکو اندر خم یک کوچه هستند و آن هم پیدا کردن جایگزین سرمربی کروات است. بازیکنان مدنظر پرسپولیس برای لیگ نوزدهم یا قرارداد خود را با تیمشان تمدید کرده‌اند یا مثل محمدرضا حسینی به تیم‌های دیگر پیوسته‌اند. نام مهدی طارمی در اطراف باشگاه پرسپولیس شنیده می‌شود و به نظر می‌رسد مهاجم فصل پیش الغرافه برای سومین بار با پیراهن پرسپولیس عکس بگیرد.
در بین سایر تیم‌ها، پارس جنوبی با جذب فراز کمالوند به عنوان سرمربی و ۱۱ بازیکن، فعال‌ترین تیم از این حیث بود. تیم بوشهری در لیگ نوزدهم برای کسب سهمیه آسیا می‌جنگد. نساجی و نفت مسجدسلیمان تنها تیم‌هایی هستند که موفق به خرید بازیکن نشده‌اند و حتی تکلیف نیمکت آن‌ها نیز مشخص نیست. پدیده، یکی از نمایندگان ایران در فصل بعد لیگ قهرمانان آسیا با تمدید قرارداد یحیی گل‌محمدی و ۹ بازیکن، سعی در حفظ ستون تیم داشته است. همچنین تیم‌هایی مثل سایپا، فولاد و پیکان بازیکنانی را جایگزین مهره‌های جدا شده خود کرده‌اند و به نظر می‌رسد فعالیت این تیم‌ها در بازار نقل و انتقالات ادامه داشته باشد.
تیم‌های تازه لیگ برتری شده شاهین بوشهر و گل‌گهر سیرجان هنوز نتوانسته‌اند و خودی نشان دهد و بیشتر صید آن‌ها از دریای لیگ یک بوده است. البته شاهین دیروز (دوشنبه) نخستین بازیکن خود را جذب کرده و به جز مهرداد بایرامی و میلاد فراهانی سیار بازیکنان خریداری شده این تیم از لیگ آزادگان هستند.
انتهای پیام
