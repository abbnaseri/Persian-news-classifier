بدبیاری بزرگ سنگال در ادامه جام ملت‌های آفریقا
دروازه بان اصلی تیم ملی فوتبال سنگال به دلیل مصدومیت ادامه بازی‌های جام ملت‌های آفریقا ۲۰۱۹ را از دست داد.
به گزارش ایسنا و به نقل از تایمز، جام ملت‌های آفریقا در کشور مصر در حال برگزاری است و سنگال باید برای صعود به جمع هشت تیم برتر این دوره از رقابت‌ها جمعه برابر اوگاندا قرار گیرد.
ادوارد مندی، دروازه‌بان اول تیم ملی فوتبال سنگال مصدوم شده و نمی‌تواند تیمش را در ادامه رقابت‌ها همراهی کند. او به دلیل مصدومیت و توصیه تیم پزشکی به کشورش باز خواهد گشت تا بتواند مراحل درمان خودش را آغاز کند.
این دروازه‌بان ۲۷ ساله که در تیم رن فرانسه بازی می‌کند، فصلی بسیار خوب را در فوتبال فرانسه سپری کرد و نبود او در ادامه بازی‌های جام ملت‌ها می‌تواند بدبیاری بزرگی برای تیم ملی سنگال باشد. مندی در این فصل طی ۳۸ بازی در لیگ فرانسه توانست ۱۴ کلین‌شیت کند و تنها ۴۲ گل دریافت کرد.
در نبود او آلفرد گومیس دروازه‌بان تیم اسپال ایتالیا جانشین مندی در ترکیب تیم ملی فوتبال سنگال خواهد شد.
انتهای پیام
