تیشه‌گران: برای اعزام تیم ناشنوایان به هنگ‌کنگ دچار مشکل اعتباری هستیم
رییس فدراسیون ناشنوایان گفت: برای اعزام کاروان ناشنوایان به بازیهای آسیایی هنگ‌کنگ دچار مشکل اعتباری هستیم که امیدوارم با حمایت وزارت ورزش و جوانان، کمیته ملی المپیک و پارالمپیک زودتر این مشکل اعتباری مرتفع شود.
مهران تیشه‌گران در گفت و گو با ایسنا، درباره وضعیت تیم ناشنوایان برای شرکت در بازی‌های آسیایی هنگ‌کنگ اظهار کرد: از زمانی که ریاست فدراسیون را بر عهده گرفتم با وجود مشکلات مالی تلاش کردم کارها را به خوبی پیش ببرم تا در روند اعزام تیم‌های ناشنوایان به بازی‌های آسیایی مشکلی ایجاد نشود.
وی از فوتبال، دوومیدانی، فوتسال، جودو، تکواندو، والیبال ساحلی، تنیس روی میز و شنا به عنوان رشته‌های اعزامی به بازی‌های آسیایی نام برد و گفت: البته هنوز اعزام رشته‌های شنا و تنیس‌روی میز به هنگ‌کنگ مشخص نیست و اگر اعزامی در این دو رشته صورت بگیرد به احتمال زیاد تنها یک یا دو ورزشکار به این بازی‌ها اعزام می‌شوند.
رئیس فدراسیون ناشنوایان با اشاره به کمبود اعتباران برای اعزام کاروان ناشنوایان به بازی‌های آسیایی هنگ‌کنگ تصریح کرد: بودجه امسال فدراسیون ۳ میلیارد تومان است که البته در سه مال اول سال مقداری از بودجه پرداخت شده و منتظر پرداخت مابقی بودجه فدراسیون هستیم. البته با توجه به اینکه بازی‌های آسیایی هنگ‌کنگ را در آبان ماه پیش رو داریم امیدوارم وزارت بودجه ناشنوایان را زودتر از موعد و تا شهریورماه واریز کند تا دغدغه‌ای برای آماده‌سازی تیم‌ها و اعزام کاروان نداشته باشیم.
تیشه‌گران اضافه کرد: البته به دنبال جذب اسپانسر هستیم تا با کمک هیأت رئیسه فدراسیون و سایر سازمان‌ها و ارگان‌ها بودجه لازم برای اعزام کاروان ناشنوایان به بازی‌های آسیایی را فراهم کنیم. هر چند هنوز در جذب اسپانسر خوب عملکرد قابل قبولی نداشتیم.
وی در پایان پیرامون این پرسش که چقدر توانسته‌اید به دغدغه ورزشکاران ناشنوا از زمانی که ریاست فدراسیون را برعهده گرفتید پاسخ مثبت بدهید، تصریح کرد: طی ۳ ماهی که در رأس این فدراسیون قرار گرفتم هدفم بر این بود که مشکلات ورزشکاران ناشنوا را مرتفع کنم. اما با توجه به پیش رو بودن بازی‌های آسیایی هنگ‌کنگ تلاش کردم با تغییرات در انجمن‌ها، تعیین کادر فنی تیم‌ها و برپایی اردوهای تدارکاتی زودتر شرایط آماده سازی تیم‌ها را برای بازی‌های آسیایی هنگ‌کنگ فراهم کنم تا ورزشکاران بدون دغدغه خود را برای این مسابقات آماده کنند.
انتهای پیام
