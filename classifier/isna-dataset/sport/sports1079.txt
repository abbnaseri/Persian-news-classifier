دو برابر شدن گل‌های مسی نسبت به مارادونا در تیم ملی آرژانتین
تعداد گل‌های کاپیتان تیم ملی فوتبال آرژانتین پس از دیدار برابر پاراگوئه، دو برابر ستاره سال‌های دور آلبی سلسته شد.
به گزارش ایسنا و به نقل از آس، هنوز در آرژانتین درباره بهترین بازیکن تاریخ ادوار این کشور بین دیگو آرماندو مارادونا و لیونل مسی بحث است. دلایلی که مطرح می‌شود باعث نمی‌شود از ارزش هیچ یک کم شود. با این حال اگر این موضوع از لحاظ گلزنی بررسی شود مسی بهتر از مارادونا است.
پس از گل مسی در دیدار آرژانتین و پاراگوئه در هفته دوم کوپا آمه ریکا، مهاجم آلبی سلسته به رکورد ۶۸ گل ملی رسید و با این گل دو برابر بیشتر از مارادونا برای تیم ملی گلزنی کرد. مارادونا ستاره سال‌های دور آلبی سلسته تنها ۳۴ گل ملی در کارنامه داشت.
مسی برای رسیدن به این رکورد به ۱۳۲ بازی نیاز داشت و مارادونا در ۶۹ بازی توانست ۳۴ گل به ثمر برساند. میانگین گل مهاجم بارسلونا ۰.۵۱ و مارادونا ۰.۴۹ است.
اگر گل‌های باشگاهی هم در کنار گل‌های ملی قرار داده شود باز هم برتری مسی آشکار است. او برای بارسلونا ۶۰۳ بار گلزنی کرده است که با گل‌های ملی به ۶۷۱ می‌رسد. این در حالی است که مجموع تعداد گل‌های مارادونا ۳۴۵ است. یعنی مسی به ۱۹ گل نیاز دارد تا در این بخش نیز دو برابر ستاره سال‌های دور آرژانتین گلزنی کرده باشد.
علاوه بر این مهاجم بارسلونا در حالی بهترین گلزن تاریخ آلبی سلسته محسوب می‌شود که با دومین بازیکن ۱۴ گل فاصله دارد. گابریل باتیستوتا در جایگاه دوم و سرخیو آگوئرو با ۲۹ گل در جایگاه سوم قرار دارد.
با این حال زمانی درباره عملکرد مسی در تیم ملی ابهام به وجود می‌آید که او در این ۱۳۲ بازی هیچ جامی با آلبی سلسته فتح نکرده است. او تنها مدال طلای المپیک پکن ۲۰۰۸ را با تیم زیر ۲۳ سال به دست آورد و با تیم زیر ۲۰ سال قهرمان جام جهانی ۲۰۰۵ شد، این در حالی است که مارادونا با آلبی سلسته فاتح جام جهانی ۱۹۸۶ مکزیک شد اما در سایر بخش‌ها ستاره کنونی بارسلونا برتر از مارادونا است.
انتهای پیام
