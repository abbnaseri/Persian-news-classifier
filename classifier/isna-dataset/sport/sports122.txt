صوفی‌زاده: برای حضور بانوان در ورزشگاه‌های فوتبال تابع قانون هستیم
نایب‌رئیس فدراسیون فوتبال بانوان می‌گوید در بحث حضور بانوان در ورزشگاه و صحبت‌های اینفانتینو رئیس فیفا ما هم دوست داریم این اتفاق رخ دهد اما تابع قوانین و مقررات کشور هستیم.
لیلا صوفی زاده در گفت‌وگو با ایسنا، درباره اینکه پاسخ شما به اولتیماتوم جیانی اینفانتینو رئیس فیفا در موضوع حضور بانوان در ورزشگاه‌ها چیست، گفت: در یک کشور اسلامی زندگی می‌کنیم که در کنار آزادی‌هایی که وجود دارد همگی ملزم به احترام و اجرای قوانین و مقررات کشور هستیم، همگی دوست داریم بانوان هم در ورزشگاه حضور داشته باشند، اما اجرای این مساله منوط به قوانین و تصمیم‌گیری‌های مسئولان کشوری است و من نمی‌توانم در این زمینه تصمیم‌گیری شخصی داشته باشم، اما در کل در این خصوص تابع قوانین کشور هستیم.
وی در ادامه درباره فصل گذشته فوتبال بانوان گفت: خوشبختانه فصلی که گذشت در هر دو بخش فوتسال و فوتبال شاهد رشد و پیشرفت سطح کمی و کیفی مسابقات بودیم. تیم‌ها از هر نظر رشد خوبی داشتند و توانستیم مسابقات را منظم برگزار کنیم. البته در بخش فوتبال باتوجه به اردوهای تیم ملی کمی زمان بیشتری را در برگرفت.
صوفی زاده افزود: یکی از مشکلاتی که همواره فوتبال، فوتسال و فوتبال ساحلی و در کل ورزش بانوان با آن روبرو بوده است بحث نبود اسپانسر قوی است که بتواند همانند بخش آقایان سرمایه‌گذاری‌های بلندمدت داشته باشد. در بخش بانوان به‌ غیر از چند باشگاه معتبر و صاحب‌نام بیشتر اسپانسرهای مقطعی و فصلی داریم که زیاد خوب نیست.
وی ادامه داد: با این وجود دختران ما با غیرت و جسارتی که داشتند در مسابقات خود به میدان می‌رفتند و ما شاهد رشد و پیشرفت فنی و تکنیکی بازیکنان و تیم‌ها در طول فصل بودیم که امیدواریم این روند در فصل جدید لیگ ادامه پیدا کند.
نایب‌ رئیس فدراسیون فوتبال با تقدیر از حمایت رسانه‌ها از ورزش بانوان به‌ویژه فوتسال و فوتبال تاکید کرد: اگر این حمایت‌ها بیشتر شود و در رسانه‌های دیگر نیز فضای دیده شدن فوتبال و فوتسال بانوان را بیشتر کنند، اسپانسرها نیز بیشتر به آمدن در حوزه ورزش بانوان ترغیب می شوند، همچنین باید قوانین بیشتری در ارتباط با ورود بخش خصوصی به ورزش بانوان در نظر گرفته شود.
وی تصریح کرد: فدراسیون فوتبال تمامی باشگاه‌هایی که در بخش آقایان تیمداری می‌کنند را الزام به تیمداری در بخش بانوان کرده که در این میان تنها چند باشگاه به‌ طور جدی و منظم وارد این کار شدند، تلاش فدراسیون بر این است که تعداد تیم‌هایی که این شرایط را دارند بیشتر شود تا شاهد رشد سطح کمی و کیفی بیشتری در لیگ‌های کشوری باشیم.
صوفی زاده در خصوص وضعیت تیم‌های ملی نیز گفت: با معرفی کادر فنی تیم‌های ملی در رشته‌های مختلف و برنامه‌ریزی که داریم، تلاش می‌کنیم اردوهای باکیفیت و منظمی را داشته باشیم و بتوانیم در مسابقات پیش رو موفق عمل کنیم. برگزاری منظم و خوب لیگ برتر این فرصت را به ما داده که بازیکنان خوبِ بیشتری از دل لیگ شناسایی کرده و به اردوهای ملی دعوت کنیم و درواقع خروجی خوبی از لیگ داشتیم.
نایب‌رئیس فدراسیون فوتبال بانوان در پاسخ به این سئوال که برای جلوگیری از ورود خشونت و حاشیه در فوتبال بانوان چه راهکارهایی اندیشیده شده است، گفت: ببینید در تمامی رشته‌ها این برخوردها وجود دارد، باید ریشه‌یابی کنیم که علت به وجود آمدن این مسائل چه بوده است، کسانی که درگیر این حاشیه‌ها بودند از بازیکنان خوب ما هستند و باید ببینیم شرایطی که آن‌ها را به این حد از عصبانیت و خشونت کشانده است چیست تا برای آن راهکاری داشته باشیم، اما یقین بدانید با چنین رفتارهایی برخورد خواهد شد و در آینده تکرار نمی‌شود. دختران ما همیشه به دنبال ورزش در فضایی سالم و پرنشاط و به‌ دوراز حاشیه بوده و خواهند بود.
انتهای پیام
