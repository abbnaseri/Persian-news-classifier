محرومیت ۱۵ ساله مدیران فوتسالی!
 کمیته اخلاق فدراسیون فوتبال در مدت اخیر سه رئیس سابق کمیته فوتسال را به مدت ۱۵ سال از فعالیت محروم کرده است.
به گزارش ایسنا، صادق درودگر، عباس ترابیان، رضا افتخاری و علی کفاشیان چهار رئیس سابق کمیته فوتسال هستند که اکنون سه نفر از آن‌ها مجموعاً ۱۵ سال محروم شده‌اند.
چندی پیش سید رضا افتخاری مدیرعامل سابق استقلال به دلیل جعل سند در تیم‌های پایه این باشگاه ۵ سال از فعالیت‌های مرتبط با فوتبال محروم شد. این در حالی است که افتخاری سابقه ریاست کمیته فوتسال را هم دارد و در روزهای نزدیک به جام جهانی ۲۰۱۶ صندلی خود را به علی کفاشیان داد.
از سوی دیگر هفته پیش در ماجرای حق پخش مسابقات فوتبال مقدماتی جام جهانی ۲۰۱۴ فوتبال برای علی کفاشیان رئیس وقت فدراسیون فوتبال و عباس ترابیان رئیس وقت کمیته بین الملل محرومیت‌های ۵ ساله‌ای از سوی کمیته اخلاق صادر شد. این دو نفر نیز هر کدام سابقه چندساله ریاست کمیته فوتسال را دارند تا در فاصله چند روز سه رئیس این کمیته روی هم ۱۵ سال محرومیت را تجربه کنند.
جالب اینکه این سه مدیر در زمان حضور در کمیته فوتسال مرتکب این تخلف نشده‌اند و این محرومیت‌ها مربوط به زمانی است که خارج از فوتسال فعالیت می‌کردند. با این حال ترابیان، کفاشیان و افتخاری هر سه از مدیران فوتبالی بودند که وارد فوتسال شده‌اند. در حال حاضر نیز داود پرهیزگار ریاست این کمیته را برعهده دارد.
انتهای پیام
