حسن حمیدی: مدال‌های فرنگی کاران کمک شایانی به ارتقا جایگاه کاروان ایران می‌کند
 سرپرست تیم کشتی کارگران در بازی‌های جهانی اسپانیا گفت: ۷ مدال طلای فرنگی کاران کمک شایانی به ارتقا جایگاه کاروان ایران در بازی‌های جهانی کارگران می‌کند.
به گزارش ایسنا، حسن حمیدی، سرپرست تیم کشتی کارگران ایران در بازی‌های جهانی ۲۰۱۹ اسپانیا در رابطه با عملکرد فرنگی کاران اظهار کرد: کسب هفت طلا و یک برنز توسط فرنگی کاران نتیجه بسیار خوبی بود که توانستیم با این مدال‌های خوش رنگ به ارتقا جایگاه کاروان ایران بین ۴۲ کشور شرکت کننده در بازی‌های جهانی اسپانیا کمک کنیم.
حمیدی همچنین گفت: در ادامه مسابقات تیمی نیز برگزار می‌شود که تیم ایران بخت نخست قهرمانی است ضمن اینکه در ادامه مسابقات ساحلی را هم داریم و در آنجا نیز کشتی گیران برای قهرمانی به میدان می‌روند. البته در بازی‌های اسپانیا مسابقات کشتی آزاد برگزار نمی‌شود و رقابت‌ها تنها در بخش‌های فرنگی و ساحلی است.
سرپرست تیم کشتی کارگران ایران در پایان اظهار کرد: امیدوارم کاروان ایران در تمامی رشته‌های اعزامی به مدال‌های خوبی دست پیدا کند و با کمک همه تیم‌های ورزشی شرکت کننده بتوانیم ورزش ایران را صاحب جایگاه قابل توجهی در بازی‌های جهانی کنیم و پرچم پرافتخار کشورمان را بارها به اهتزاز در آوریم.
انتهای پیام
