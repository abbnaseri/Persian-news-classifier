هازارد: به خاطر زیدان، عاشق فوتبال شدم
خرید جدید رئال مادرید تاکید کرد که به خاطر زیدان عاشق فوتبال و تیم ملی فوتبال فرانسه شده است. 
به گزارش ایسنا و به نقل از اسکای اسپورت، ادن هازارد سرانجام تصمیم گرفت که از چلسی جدا شود تا پیراهن رئال مادرید را بر تن کند. این بازیکن بلژیکی باز هم تاکید کرد که عشق به زین الدین زیدان نقش زیادی در تصمیم او برای پیوستن به رئال مادرید داشته است.
او گفت‌: من به خاطر زیدان عاشق فوتبال شدم. در بلژیک زندگی می‌کردم اما به خاطر زیدان طرفدار تیم ملی فوتبال فرانسه بود. هیچ وقت گلی را که زیدان به لورکوزن در فینال لیگ قهرمانان اروپا زد فراموش نمی‌کنم. آن گل از خاطرات خوب من بود.
او در بخش دیگری از صحبت‌های خود، اضافه کرد: در حال حاضر خوشبختانه با چهره‌ای که عاشق او بودم کار خواهم کرد و این احساس بسیار خوبی به من می‌دهد.
این بازیکن بلژیکی در ادامه درباره استقبال باشکوه هواداران گفت‌: پیراهن رئال مادرید برای من معنای زیادی دارد. رئال بهترین باشگاه جهان است و سخت است که آنچه در دل دارم را بیان کنم. در زمانی که چهار، پنج ساله بودم و برای نخستین بار توپ را لمس کردم عاشق این تیم شدم و آرزویم این بود که پیراهن رئال مادرید را بر تن کنم. بسیار خوشحال هستم که در ۲۸ سالگی به این آرزوی خود رسیدم. وقتی که در رئال بازی می‌کنی باید آماده قهرمانی در هر رقابتی باشی و من هم این آمادگی را دارم و برای رسیدن به آن نهایت تلاشم را می‌کنم.
انتهای پیام
