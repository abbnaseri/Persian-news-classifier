آلیسون: حریفان از فان دایک می‌ترسند
دروازه بان برزیلی تیم لیورپول به تمجید ویژه از مدافع هلندی این تیم پرداخت. 
به گزارش ایسنا و به نقل از تایمز، آلیسون بکر دروازه‌بان لیورپول با تمجید از فیرجیل فان دایک گفت: فان دایک مدافع ویژه‌ای برای ما محسوب می‌شود. حضور او در زمین باعث می‌شود که تیم ما از اعتماد به نفس بالاتری برخوردار شود. وقتی شما این بازیکن بزرگ که مثل غول است را در ترکیب دارید، شاید حریفان را ترسانده‌اید. از نظر من او بازیکن فوق العاده‌ای محسوب می‌شود. البته مدافعان خوب زیادی در تیم لیورپول هستند ولی فان دایک بازیکن ویژه‌ای است.
این دروازه‌بان ۲۶ ساله درباره فصل اول حضور خود در تیم لیورپول گفت: فصل اول من در لیورپول بسیار خوب سپری شد. خاطرات خیلی خوبی از این فصل دارم و توانستم قهرمانی در لیگ قهرمانان را نیز به دست بیاورم که آرزوی هر فوتبالیستی است. هر روز که به تمرین می‌روم و بازی می‌کنم حس می‌کنم یک روز خاص است. حضور در لیورپول اتفاق بسیار خوبی برای من بوده است. من در تیم ملی برزیل و لیگ ایتالیا برابر بازیکنان بزرگی بازی کردم ولی حضور در لیگ برتر انگلیس باعث شد تا سطح بازی من بالا برود و دروازه‌بان بهتری شوم. تمام تلاش خودم را خواهم کرد تا در دومین فصل حضورم در لیورپول نیز موفق شوم و بتوانم پیروزی‌های بزرگی در کنار هواداران به دست بیاورم.
انتهای پیام
