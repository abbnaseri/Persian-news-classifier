توجیه نتایج ضعیف تیم ملی تنیس ایران در دیویس کاپ با جوانگرایی!
تیم ملی تنیس ایران عملکرد بسیار ضعیفی در مسابقات دیویس کاپ داشت و پس از آن بحث جوانگرایی تیم مطرح شد در حالی که به جرات می‌توان گفت کم تجربه بودن و نرفتن به مسابقات بین المللی بلای جان تیم ملی در این مسابقات شده است. 
به گزارش ایسنا، مسابقات تنیس گروه سه دیویس کاپ آسیا برگزار شد و تیم ایران یکی از بدترین نتایج خود را در این مسابقات رقم زد. ایران هر سه بازی مرحله گروهی خود را مقابل سوریه، مالزی و قطر واگذار کرد و برای کسب مقام هفتمی هم برابر سنگاپور شکست خورد و در نهایت تیم هشتم و آخر این گروه شد.
یکی از بحث‌هایی که در مورد این تیم مطرح شده این است که این دوره از بازیکنان جوان استفاده شده و به نوعی جوانگرایی انجام گرفته است. شاید نسبت به سال‌های قبل که از بازیکنان سن بالا استفاده می‌کردیم، تیم جوان‌تر شده است اما وقتی به سن بازیکنان تیم‌های رقیب ایران نگاهی می‌اندازیم، متوجه می‌شویم جوانگرایی به آن معنی هم در تیم ایران اتفاق نیفتاده و بهتر است گفته شود از بازیکنان کم تجربه استفاده شده است. کسانی که در مسابقات بین‌المللی کمتری حاضر شده‌اند و دایره رقابت آن‌ها بیشتر به ایران محدود شده است.
البته در تیم ایران یک بازیکن باتجربه هم حضور داشته که نتوانست انتظارات را برآورده کند. شاهین خالدان ۲۹ ساله که از سال ۲۰۱۰ برای ایران در دیویس کاپ بازی می‌کند، در این مسابقات ۴ بازی را واگذار کرد و تنها در یک بازی انفرادی و یک دوبل برنده از زمین خارج شد.
خالدان در ایران فعالیت ندارد و به آمریکا رفته است و نسبت به سال‌های قبل در مسابقات بین المللی بیشتری شرکت کرد با این حال عملکرد خوبی در این مسابقات نداشت و همانطور که بازیکن بی تجربه ما بازی خود را واگذار کرد، خالدان هم در اکثر مسابقات با شکست زمین مسابقه را ترک کرد. این اتفاقی است که نباید در حاشیه قرار بگیرد و نیاز دارد فدراسیون تنیس بررسی نسبت به عملکرد این بازیکن داشته باشد. چراکه به هر حال بازیکنان تنیس باید مسئولیت شکست‌ها را برعهده بگیرند و پاسخگوی عملکرد خود باشند. همانطور که در رشته‌های مختلف بسیاری از قهرمانان این کار را انجام می‌دهند.
کیارش سوری و حسام یزدی نیز هر دو ۲۶ سال دارند اما اینکه بازیکن ۲۶ ساله ما برای نخستین بار است در مسابقات دیویس کاپ شرکت می‌کند نمی‌تواند توجیه خوبی برای این ناکامی بزرگ باشد. قاعدتاً یک بازیکن ۲۶ ساله باید رقابتهای مختلفی را تجربه کرده باشد تا بتواند از پس رقابت در دیویس کاپ هم برآید. اگر این مسئله در مورد بازیکنان ایران صدق نمی‌کند به این دلیل است که با مسابقات بین‌المللی بیگانه هستند و کمتر در این مسابقات حاضر می‌شوند.
البته نمی‌توان گفت ۱۰۰ درصد این مسئله به بالا رفتن قیمت ارز و مواردی از این قبیل ارتباط دارد چرا که از سال‌های بسیار قبل تر هم شاهد این بوده ایم که بازیکنان ایران فقط در آستانه دیویس کاپ راهی مسابقات بین المللی می‌شوند و بس. رنکینگ‌های جهانی آنها گواه بر این موضوع است. در هر حال بارها گفته شده که مسئله تیم بزرگسالان ایران باید ریشه‌ای حل شود اما تاکنون خبری از این مسئله نشده است و فقط هر سال شاید رفت و آمد به گروه‌های مختلف آسیا هستیم.
در ادامه نگاهی داریم به سن و تعداد سال حضور بازیکنانی داریم که در دیوس کاپ با ایرانی‌ها بازی کرده اند:
*تیم سوریه:
کریم علاف: ۲۱ ساله مدت حضور در دیویس کاپ: ۲۰۱۵ تا ۲۰۱۹
مکزومه :۲۴ ساله مدت حضور در دیویس کا پ:۲۰۱۷ تا ۲۰۱۹
نتیجه با ایران: نتیجه با ایران :۳ برصفر پیروز شد.
*تیم مالزی:
محد آگیل: ۲۵ ساله مدت حضور در دیویس کاپ: ۲۰۱۲ تا ۲۰۱۹
شامیرول: ۱۹ ساله مدت حضور در دیویس کا پ:۲۰۱۹
کریستین چن: ۱۹ ساله مدت حضور در دیویس کاپ: ۲۰۱۷ تا ۲۰۱۹
نتیجه با ایران: ۳ بر صفر پیروز شد.
*تیم قطر:
موسی زائد: ۲۵ ساله مدت حضور در دیویس کا پ:۲۰۰۸ تا ۲۰۱۹
شنان مبارک: ۲۴ ساله مدت حضور در دیویس کا پ:۲۰۱۱ تا ۲۰۱۹
علامی: ۱۹ ساله مدت حضور در دیویس کا پ۲۰۱۹
نواف رشید: ۱۴ ساله مدت حضور در دیویس کا پ:۲۰۱۹
نتیجه بازی با ایران: ۲بر۱ به برتری رسید.
*تیم سنگاپور:
شاهد علام: ۲۱ ساله مدت حضور در دیویس کا پ:۲۰۱۴ تا ۲۰۱۹
یوان هائو: ۲۴ ساله مدت حضور در دیویس کا پ:۲۰۱۲ تا ۲۰۱۹
روی هوبس: ۳۰ ساله مدت حضور در دیویس کاپ: ۲۰۱۱ تا ۲۰۱۹
نتیجه بازی با ایران: ۲بر۱ پیروز شد.
*تیم ایران:
شاهین خالدان: ۲۹ ساله مدت حضور در دیویس کا پ:۲۰۱۰ تا ۲۰۱۹
حسام یزدی: ۲۶ ساله مدت حضور در دیویس کا پ:۲۰۱۹
مهدی سوری: ۲۳ ساله مدت حضور در دیویس کا پ:۲۰۱۹
کیارش سوری: ۲۶ ساله مدت حضور در دیویس کاپ ۲۰۱۲ و ۲۰۱۹

انتهای پیام
