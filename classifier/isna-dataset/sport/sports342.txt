چرا پرسپولیس انعقاد قرارداد کالدرون را اعلام نمی‌کند؟
با وجود این که سرمربی آرژانتینی به همراه دستیارانش در تمرین پرسپولیس حضور یافته اما مدیران این باشگاه هنوز رسماً از انعقاد قرارداد او با باشگاه تهرانی خبر نداده‌اند.
به گزارش ایسنا، پس از ورود گابریل کالدرون به ایران روز دوشنبه جلسه‌ای فشرده در طبقه ۲۳ هتل آزادی تهران میان این مربی آرژانتینی و ایرج عرب و همین طور علی رغبتی برگزار شد تا قرارداد همکاری امضا شود. البته پیش از این جلسه توافقات نهایی بر سر مبلغ و مدت قرارداد انجام شده بود اما قرار بود در این جلسه بندهای دیگر نهایی و پیش قرارداد پرداخت شود. پس از این جلسه سایت باشگاه پرسپولیس طی اطلاعیه‌ای رسمی اعلام کرد: "کنفرانس خبری ایرج عرب مدیرعامل باشگاه و گابریل کالدرون از ساعت ۱۴ روز سه‌شنبه برگزار می‌شود و در این نشست از قرارداد باشگاه با گابریل کالدرون سرمربی جدید پرسپولیس رونمایی می‌شود." ساعاتی بعد، سایت باشگاه پرسپولیس از لغو نشست خبری و رونمایی از قرارداد مربی آرژانتینی خبر داد. نکته‌ای که باعث ایجاد سوالات زیادی شد؛ سوالاتی نظیر اینکه آیا اساساً قرارداد کالدرون با پرسپولیس امضا شده است؟
با وجود اینکه سایت باشگاه پرسپولیس صحبت از رونمایی از قرارداد گابریل کالدرون مطرح کرد اما این سایت هیچ وقت خبری از انعقاد قرارداد رسمی دو طرف به میان نیاورد تا شائبه‌های زیادی درباره قرارداد کالدرون آرژانتینی و پرسپولیس مطرح شود. با این وجود کالدرون امروز (چهارشنبه) به همراه دستیارانش در تمرین پرسپولیس حاضر شد اما باز هم خبر رسمی انعقاد قرارداد او با پرسپولیس رسماً روی خروجی سایت باشگاه قرار نگرفت تا سوال دیگری در ذهن ایجاد شود که وقتی مربی در تمرین تیم حاضر می‌شود، آیا قرارداد همکاری با باشگاه نبسته است؟ البته سابقه همکاری مربیان حرفه‌ای خارجی با باشگاه‌های ایرانی نشان می‌دهد، که این‌گونه مربیان قبل از انعقاد رسمی قرارداد به در تمرین تیم حاضر نمی‌شوند.
درباره این موضوع مباحث مختلفی مطرح است. خبرهایی در برخی رسانه‌ها مطرح شد مبنی بر اینکه پرسپولیسی‌ها به خاطر نحوه جدایی برانکو به دنبال دریافت غرامت از او هستند و به همین خاطر، عقد قرارداد با کالدرون را رسانه‌ای نمی‌کنند تا در فیفا حرفی برای گفتن داشته باشند. چنین کاری را نیز باشگاه الاهلی عربستان انجام داده و با وجود اینکه تصاویر حضور برانکو در تمرین تیمشان منتشر شده اما خبر رسمی انعقاد قرارداد با مربی کروات را منتشر نکرده‌اند. البته اینکه آیا این ترفند در آینده به کار پرسپولیسی‌ها خواهد آمد یا خیر، مساله‌ای جداست.
گابریل کالدرون صبح امروز (چهارشنبه) به همراه دستیارانش به ورزشگاه شهید کاظمی رفت و رسماً با پوشیدن لباس ورزشی، تمرینات تیم را زیر نظر گرفت اما با این حال هنوز از سوی باشگاه پرسپولیس تصاویر انعقاد قراردادش منتشر نشده است.
انتهای پیام
