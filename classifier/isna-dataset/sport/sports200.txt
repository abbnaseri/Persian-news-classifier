اتلتیکومادرید گریزمان را به تمرینات احضار کرد
باشگاه اتلتیکومادرید که از بارسلونا و مهاجم فرانسوی عصبانی است خواستار حضور این بازیکن در تمرینات پیش فصل شد.
به گزارش ایسنا و به نقل از آس، اتلتیکو مادرید نسبت به اظهارات دیشب خوسپ ماریو بارتومئو واکنش نشان داد. رییس باشگاه بارسلونا گفته بود که پنج‌شنبه یک جلسه داشتیم. اسکار گرائو، نزد میگل آن خل خیل رفت تا از او بپرسد امکان امضای قرارداد با آنتوان گریزمان وجود دارد یا نه. نخستین مذاکره ما با گریزمان دیروز بود.
باشگاه اتلتیکو در یک بیانیه تاکید کرد که بارسلونا و مهاجم فرانسوی در ماه مارس به توافق رسیدند. این مذاکرات از اواسط فوریه آغاز شده بود. آنها (بارسلونا و گریزمان) به باشگاه بی احترامی کردند.
تیم مادریدی در پایان بیانیه اعلام کرد که گریزمان باید یکشنبه این هفته در تمرینات پیش فصل حاضر شود و در کنار دیگر بازیکنان تیم به تمرین بپردازد.
انتهای پیام
