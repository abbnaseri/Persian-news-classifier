شمسایی: درست نبود به کادر فنی امید دست بزنیم/ جای بانوان خالی بود
یک عضو کمیته فنی و توسعه فوتسال با انتقاد از عملکرد کادرفنی تیم ملی زیر ۲۰ سال گفت: وقتی که ما به این کمیته آمدیم کادرفنی امیدها انتخاب شده بودند و زمان نبود تا دست به تغییرات بزنیم.
به گزارش ایسنا، وحید شمسایی، پیشکسوت فوتسال ایران و عضو کمیته فنی و توسعه فوتسال و فوتبال ساحلی مهمان ویژه روز پایانی مسابقات قهرمانی زیر ۲۰ سال آسیا بود که ضمن تماشای دو دیدار رده بندی و فینال، در مراسم اهدای جام نیز حاضر بود. شمسایی که بعد از راه پیدا نکردن تیم زیر ملی ۲۰ سال به فینال آسیا، مدافع عملکرد تیم بود، در مصاحبه‌اش با ایسنا نظرات تازه‌ای در مورد عملکرد این تیم در مسابقات زیر ۲۰ سال آسیا را بیان کرد. گفت‌وگوی ایسنا با وحید شمسایی را بخوانید:
* ابتدا در مورد حضورتان در تبریز و میزبانی این مسابقات نظرتان را بگویید؟
باید از مسؤولان شهر تبریز، هیأت فوتبال و مردم تبریز که میزبانی آبرومندانه‌ای برای این رقابت‌ها داشتند تشکر کنم. واقعاً نقش پرهیزکار، رئیس کمیته فوتسال در برگزاری خوب این تورنمنت پر رنگ بود و خدا را را شکر که همه تیم‌ها با رضایت ایران را ترک کردند. در سالن بازی هم همه چیز خوب بود و حتی بانوان خارجی هم در سالن حاضر بودند و تنها جای بانوان عزیز ایرانی در سالن خالی بود. من ابتدا به دعوت فدراسیون فوتبال ایران برای مرحله نیمه نهایی مسابقات دعوت شدم که به دلیل شرایط کاری نتوانستم به تبریز بروم اما برای روز پایانی جدا از دعوت فدراسیون، به صورت رسمی از سوی کنفدراسیون فوتبال آسیا هم دعوت شدم تا در مراسم اهدای جام هم شرکت داشته باشم.
* این دوره از بازی‌ها را چطور دیدید؟ ما باید از این رقابت‌ها درس بگیریم. دیدیم که تیم‌هایی مثل ژاپن، تایلند و اندونزی سرمربی بزرگسالان خود را هم آورده بودند و با برنامه‌ریزی وارد مسابقات شدند. آن‌ها حتی شاید جام‌هایی را از دست بدهند اما به برنامه‌های بلند مدت و اصلی که در ذهن دارند خواهد رسید. ژاپن هر ساله چند بازیکن تیم‌های امید خود را به بزرگسالان تزریق می‌کند تا جوانگرایی کند. ما استعدادهای بیش‌تر و برنامه‌ریزی ضعیف‌تر را نسبت به کشورهای دیگر داریم.
* پرهیزکار، رئیس کمیته فوتسال اذعان داشت که نباید از ایران انتظار داشت در هر تورنمنتی قهرمان شود؟
هر کسی می‌تواند نظر شخصی‌اش را بدهد اما واقعیت این است که همه منتظر بودیم تا ایران قهرمان شود. البته در این رده همه تیم‌ها اکثراً نزدیک هستند و جز سه بازی که نتایج پرگلی رقم خورد در سایر بازی‌ها اختلاف‌ها یکی دو گل بیش‌تر نبود و ژاپن یک گام جلوتر از بقیه نشان داد.
* عملکرد کادر فنی تیم امید را چطور دیدید؟
وقتی تیم جامی را از دست می‌دهد نمی‌توان به مربی او عنوان بهترین را اطلاق کرد. در هر صورت ما باید هم مباحث فنی و هم مباحث روانی را در نظر بگیریم و حیف شد که قهرمان نشدیم. البته کادر فنی زحمات خود را کشیدند اما اوایل هفته آینده جلسه کمیته فنی و توسعه فوتسال برگزار خواهد شد و در مورد عملکرد کادر فنی با حضور خود آن‌ها بحث و تصمیم‌گیری می‌شود.
* انتقادی هم که به کمیته فنی و توسعه وارد است حمایت از این کادر فنی با وجود نگرانی‌هایی که وجود داشت و هم‌چنین نتایج ضعیف در بازی‌های دوستانه بود؟
وقتی ما وارد کمیته فنی و توسعه شدیم این کادر فنی انتخاب شده بود و مسابقات انتخابی در پیش بود و درست نبود که دست به کادر فنی بزنیم. ضمن اینکه این کادر فنی افرادی بودند که در زمان علی صانعی هم در تیم ملی بودند و منطقی‌ترین گزینه همین آقای شاندیزی بود. از طرفی زمان هم برای تغییرات نداشتیم. ما از این کادر فنی حمایت کردیم. برنامه‌های تدارکاتی که می‌خواستند فراهم کردیم و فکر می‌کنم از جانب کمیته فنی کوتاهی نشد.
* اضافه شدن هاشم‌زاده به تیم امید با نظر کمیته فنی و توسعه بود؟
ما در کمیته به این نتیجه رسیدیم که به یک فردی احتیاج داریم که به شاندیزی از لحاظ فکری و فنی کمک کند. به خود آقای شاندیزی هم گفتم که قبول کردند و نام هاشم‌زاده را به عنوان مدیر فنی دادند. هاشم‌زاده از این بعد که مثل تیم‌های ژاپن، اندونزی، تایلند و.. یک مربی بود که از کادر فنی بزرگسالان به تیم امید می‌آمد، گزینه خوبی بود. ضمن اینکه با شاندیزی ارتباط خوبی داشت و از همه لحاظ می‌توانست به او کمک کند.
* اینکه می‌گویند شاندیزی از هاشم‌زاده حرف شنوی نداشت درست است؟
من لحظه به لحظه با آن‌ها در ارتباط نبودم اما هر وقت با این دو نفر صحبت می‌کردم اهداف‌شان و نظرات‌شان با یکدیگر هم‌سو بود.
انتهای پیام
