رفتارهای عجیب بازیکنان کامرون در جام جهانی فوتبال زنان 
بازیکنان تیم ملی فوتبال بانوان کامرون در دیدار برابر انگلیس در جام جهانی ۲۰۱۹ فرانسه نسبت به تصمیمات داوری اعتراض داشتند و رفتارهای عجیبی از خود نشان دادند.
به گزارش ایسنا و به نقل از آس، تیم ملی فوتبال زنان کامرون در جام جهانی ۲۰۱۹ فرانسه با شکست ۳ بر صفر برابر انگلیس از صعود به مرحله یک چهارم نهایی بازماند. این دیدار پر از حاشیه و لحظات جنجالی بود. بازیکنان تیم آفریقایی دو بار داور را تهدید به ترک زمین کردند. ابتدا این کار را پیش از پایان نیمه نخست انجام دادند. داور گل مردود انگلیس را توسط VAR قبول کرد و این موضوع باعث خشم بازیکنان کامرون شد. در نیمه دوم دوباره VAR علیه این تیم عمل کرد و گل انشوت را آفساید اعلام کرد.
این اتفاق‌ها توسط فیفا مورد بررسی قرار خواهد گرفت اما آنها تنها صحنه‌های جنجالی بازی نبودند. در این بازی ضربه با آرنج، خطاهای شدید و آب دهان انداختن دیده شد. کار تا جایی پیش رفت که در یک صحنه داور هم هل داده شد و ممکن بود تعادلش را از دست بدهد. بازیکنان کامرون در اغلب اوقات به تصمیمات داوری اعتراض داشتند و زمانی که در تونل حضور داشتند با چشمان گریان فیفا را به نژاد پرستی محکوم کردند.
سرمربی کامرون و دیگر بازیکنان ذخیره این تیم، شروع به آرام کردن هم تیمی‌هایشان کردند. سرمربی کامرون پس از بازی گفت که داوری بر علیه ما بود. با این حال این تصمیمات را به خاطر نژادپرستی نمی‌دانست. از طرفی فیل نویل، سرمربی انگلیس نسبت به چهره بدی که بازیکنان کامرون به نمایش گذاشتند واکنش نشان داد و گفت: رفتارشان خجالت‌آور بود. هفت میلیون نفر این بازی بین‌المللی را برابر کامرون با این رفتارها تماشا کردند.
انتها ی پیام
