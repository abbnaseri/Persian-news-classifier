قهرمانی مقتدرانه آزادکاران نوجوان ایران در آسیا
با صعود ۶ نماینده ایران به دیدار فینال رقابت های کشتی آزاد نوجوانان آسیا و با توجه به دو طلای روز نخست، ایران مقتدرانه عنوان قهرمانی زودهنگام این مسابقات را بدست آورد.
به گزارش ایسنا، مسابقات روز دوم رقابت‌های کشتی آزاد نوجوانان قهرمانی آسیا با برگزاری مسابقات ۷ وزن از صبح امروز (یکشنبه) در شهر نور سلطان کشور قزاقستان آغاز شد و در پایان دیدارهای مقدماتی علی عرب در وزن ۴۵ کیلوگرم، رحمان عموزاد خلیلی در وزن ۴۸ کیلوگرم، علی قلی زادگان در وزن ۵۱ کیلوگرم، عرفان الهی در وزن ۶۰ کیلوگرم، سهیل یوسفی در وزن ۹۲ کیلوگرم و سالار حبیبی در وزن ۱۱۰ کیلوگرم به دیدار فینال راه یافتند. مهدی ویسی در وزن ۵۵ کیلوگرم نیز راهی دیدار رده بندی شد.
نتایج کشتی گیران کشورمان به شرح زیر است:
در وزن ٤٥ کیلوگرم علی عرب پس از استراحت در دور اول در دور دوم الاومیری از عربستان را با نتیجه ۱۲ بر ۲ شکست داد و به مرحله نیمه نهایی راه یافت. وی در این مرحله انکری از هند را با نتیجه ۲ بر صفر مغلوب کرد و راهی دیدار فینال شد. حریف عرب در دیدار فینال یعقوب اف از کشور ازبکستان است.
در وزن ٤٨ کیلوگرم رحمان عموزاد خلیلی پس از استراحت در دور نخست در دور دوم اودیت از هند را با نتیجه ۸ بر ۲ مغلوب کرد. وی در دور بعد و در مرحله نیمه نهایی با نتیجه ۵ بر صفر مقابل کاداموف از ازبکستان پیروز شد و به دیدار فینال راه یافت.
در وزن ٥١ کیلوگرم عی قلی زادگان در دور نخست خدایبرگان از ازبکستان را با نتیجه ١٤ بر ٢ شکست داد. وی در دور دوم با نتیجه ۱۰ بر صفر کومیا از ژاپن را مغلوب کرد و در مرحله نیمه نهایی با نتیجه ۴ بر صفر از سد سونیل از کشور هند گذشت و راهی دیدار فینال شد، حریف قلی زادگان در این دیدار اولان اولو از کشور قرقیزستان است.
در وزن ٥٥ کیلوگرم مهدی ویسی در دیدار نخست با نتیجه ۱۱ بر صفر مغلوب رحیم اف از ازبکستان شد و به دیدار رده بندی رفت. وی در این دیدار به مصاف یومیکا از ژاپن می‌رود.
در وزن ٦٠ کیلوگرم عرفان الهی در دور اول اوتاخانوف از ازبکستان را با نتیجه ٣ بر یک از پیش رو برداشت. وی در دور دوم مقابل هات از کره جنوبی با نتیجه ۱۰ بر صفر پیروز شد و در مرحله نیمه نهایی نیز تولیجنوف از قزاقستان را با نتیجه ۸ بر صفر مغلوب کرد و به دیدار فینال راه یافت. حریف الهی در این دیدار تاکاهاشی از ژاپن است.
در وزن ٩٢ کیلوگرم سهیل یوسفی در مبارزه نخست یونگ از کره جنوبی را با نتیجه ١٠ بر صفر مغلوب کرد. وی در دور دوم تاژی از قزاقستان را با نتیجه ۸ بر ۲ و ضربه فنی از پیش رو برداشت و راهی مرحله نیمه نهایی شد. یوسفی در این مرحله مقابل کشتی گیری از ژاپن با نتیجه ۱۰ بر صفر به برتری دست یافت و راهی دیدار فینال شد.
در وزن ۱۱۰ کیلوگرم سالار حبیبی پس از استراحت در دور اول، در دور دوم با نتیجه ۱۰ بر صفر انرود از هند را مغلوب کرد و به مرحله نیمه نهایی رفت. حبیبی در این مرحله مقابل ماخمدعلیف از تاجیکستان در کمتر از ۳۰ ثانیه و با نتیجه ۱۰ بر صفر به پیروزی رسید و راهی دیدار فینال شد.
تیم ایران در روز نخست به ٢ نشان طلا دست یافت و با ٥٠ امتیاز به همراه قزاقستان در صدر جدول قرار دارد.
انتهای پیام
