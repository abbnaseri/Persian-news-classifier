واکنش سرمربی اروگوئه بعد از حذف از کوپا آمه ریکا
سرمربی تیم ملی فوتبال اروگوئه شکست برابر پرو و حذف از کوپا آمه ریکا را دردآور توصیف کرد.
به گزارش ایسنا و به نقل از اسکای اسپورت، تیم ملی فوتبال اروگوئه در ضربات پنالتی مغلوب پرو شد و از صعود به مرحله نیمه‌نهایی کوپا آمه‌ریکا ۲۰۱۹ بازماند. اوسکار تابارس سرمربی اروگوئه این‌گونه به شکست تیمش واکنش نشان داد: این یک ناامیدی و ناکامی بزرگ برای ما به شمار می‌آید چرا که برای پیروزی و قهرمانی به برزیل آمده بودیم. متأسفانه در انجام مأموریت خود ناکام بودیم. به هر حال این فوتبال است و باید آن را چه به هنگام پیروزی و چه به هنگام شکست پذیرفت.
او ادامه داد: ما بهتر از حریف بودیم. پرو حتی یک ضربه هم به سمت دروازه ما نزد. عدالت اجرا نشد. پرو در ضربات پنالتی بهتر از ما بود و باید به آنها به خاطر این پیروزی تبریک گفت.
سرمربی اروگوئه در پایان گفت: هر شکستی ناراحت کننده و درد آور است. به هر حال ما حذف شدیم اما نباید ناامید شد.
انتهای پیام
