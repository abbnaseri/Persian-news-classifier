ژاپن با توقف اروگوئه به صعود امیدوار شد
تیم ملی فوتبال ژاپن با تساوی برابر اروگوئه توانست نخستین امتیازش را در کوپا آمه ریکا به دست آورد و شانس صعود داشته باشد.
به گزارش ایسنا، تیم ملی فوتبال اروگوئه بامداد جمعه در دومین بازی‌اش در مرحله گروهی کوپا آمه ریکا ۲۰۱۹ برزیل برابر ژاپن قرار گرفت که این دیدار با تساوی ۲ بر ۲ به پایان رسید.
گل نخست بازی را برخلاف انتظار کوجی میوشی در دقیقه ۲۵ به ثمر رساند و ژاپن یک بر صفر پیش افتاد. دقایقی بعد اروگوئه محبور شد تعویض کند. دیگو لاکسالت آسیب دیده زمین بازی را ترک کرد و جووانی گونسالس جایگزینش شد. در دقیقه ۳۲ داور یک پنالتی به نفع اروگوئه اعلام کرد و لوئیس سوارس توانست بازی را به تساوی برساند. نیمه اول با تساوی به پایان رسید.
در شروع نیمه دوم باز هم میوشی تیم حریف را شگفت زده کرد. بازیکن ژاپن توانست دومین گلش را در این دیدار به ثمر برساند. با این حال خوسه خیمنس در دقیقه ۶۶ بازی را دوباره به تساوی رساند. در ادامه توپی از خط دروازه‌ها عبور نکرد تا امتیازها تقسیم شود. ژاپن نخستین امتیازش را در این رقابت‌ها به دست آورد تا به صعود به دور بعد امیدوار شود. اروگوئه با چهار امتیاز در صدر جدول قرار گرفت.
دیگر دیدار این گروه بامداد شنبه بین دو تیم شیلی و اکوادور برگزار می‌شود.
انتهای پیام
