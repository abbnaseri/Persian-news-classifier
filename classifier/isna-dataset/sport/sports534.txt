یخچالی: سطح بازی‌های تدارکاتی ما مثل جام جهانی است
گارد تیم ملی بسکتبال ایران معتقد است که سطح بازی های تدارکاتی مورد نظر کادرفنی برای آماده سازی مانند بازی‌های جام جهانی است.
گزارش ایسنا، بهنام یخچالی ملی‌پوش بسکتبال ایران در حاشیه تمرین امروز (یکشنبه) ۹ تیر ماه ۱۳۹۸ گفت: بعد از اتمام لیگ کادر فنی تصمیم گرفت استراحت بیشتری و حدوداً یک ماهه را به ملی پوشان بدهند که فکر می‌کنم تصمیم درستی بود، بازیکنان به آسیب‌ها و مشکلات خود رسیدگی کردند و الان با ذهن آزاد به اردوها آمدند.
او ادامه داد: سه هفته تمرینات در فشار را پشت سر گذاشتیم و اکثر بازیکنان در این مدت تعطیلات تمرینات انفرادی داشتند، الان نیز تمرینات تیمی را پشت سر می‌گذارند و آماده‌تر شده‌ایم. همه بازیکنان با انگیزه بالا تمرین می‌کنند تا با شروع جام جهانی به آمادگی کامل برسیم.
ملی‌پوش بسکتبال ایران ادامه داد: مسابقات باشگاهی تموم شد تیم ملی و بازی‌های باشگاهی تفاوت زیادی دارند. امیدوارم بهترین عملکرد را با وجود این شرایط متفاوت در تیم ملی داشته و از پرچم ایران دفاع کنیم.
او در مورد بازی‌های تدارکاتی تیم ملی نیز گفت: خیلی فکر می‌کنم حرفه‌ای نیست که از الان بخواهیم در مورد عملکرد و نتیجه صحبت کنیم، اما تلاش می‌کنیم با ۱۰۰ درصد توان در این رویداد بزرگ شرکت کنیم، بازی‌های تدارکاتی هم که کادر فنی در نظر دارد سطحشان تقریباً مانند بازی‌های جام جهانی است و قطعاً می‌تواند کمک کننده باشد.
انتهای پیام
