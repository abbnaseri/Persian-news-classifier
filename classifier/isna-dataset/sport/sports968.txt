تیلیه: تجربه به کمک فرانسه آمد
سرمربی تیم ملی والیبال فرانسه گفت: مقابل پرتغال خوش شانس بودیم و تجربه ما کمک کرد بازی را ببریم.
به گزارش ایسنا، تیلیه سرمربی تیم ملی والیبال فرانسه در نشست خبری پس از بازی مقابل پرتغال و برتری سه بر صفر تیمش گفت: مهم این بود که راه را برای پیروز شدن پیدا کنیم و این اتفاق خوشبختانه رخ داد، بازی خوبی بود. با این حال باید بگویم که ما از تجربه خودمان استفاده کرده و پرتغال را شکست دادیم. خوش شانس هم بودیم.
او افزود: پرتغال تیم خوبی است و در دقایقی از بازی ما را تحت فشار گذاشت، اما تجربه به کمک فرانسه آمد.
سرمربی تیم ملی والیبال فرانسه در پاسخ به این سوال که آیا این تیم می‌تواند در این دوره از لیگ ملت‌ها کسب سکو کند؟ توضیح داد: گفتن این موضوع سخت است با توجه به اینکه این فصل سخت‌تر از فصل گذشته است. انتخابی المپیک و قهرمانی اروپا را پیش رو داریم. در کل هدف اصلی ما لیگ ملت‌ها نیست و باید خودمان را برای بازی‌های بعدی بهتر کنیم.
انتهای پیام
