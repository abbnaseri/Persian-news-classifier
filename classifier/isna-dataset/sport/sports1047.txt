کیهانی: ورزشکار بر اساس رکورد به دایموند لیگ دعوت می‌شود/ برنامه تفتیان را صیامی مدیریت می‌کند
رئیس فدراسیون دوومیدانی گفت: امکان برگزاری اردوی خارجی و جذب مربی خارجی را نداریم، همه موضوعات مربوط به تفتیان را دبیر فدراسیون مدیریت می‌کند.
مجید کیهانی در گفت و گو با ایسنا، در مورد گلایه احسان حدادی از مسئولان درباره دعوت نشدنش به لیگ الماس مراکش اظهار کرد: دایموند لیگ ربطی به فدراسیون ندارد و یک مسابقه کاملاً شخصی است. ورزشکار برحسب رکورد و شرایطش به این مسابقات دعوت می‌شوند. من برای حضور حسین کیهانی و امیر مرادی در دایموند لیگ قطر کلی رایزنی کردم، دهلان ال احمد رئیس کنفدراسیون آسیا، رئیس فدراسیون قطر، محمد عیسی مسئول برگزاری دایموند لیگ قطر همگی از دوستان نزدیک من هستند اما وقتی از آن‌ها خواستم گفتند ظرفیت پر شده است.
وی ادامه داد: نفرات برای مسابقات دایموند لیگ از قبل انتخاب می‌شوند و هیچ فدراسیونی هیچ دخل و تصرفی ندارد. برای حضور در لیگ الماس ورزشکار به یک رکوردی می‌رسد و با هماهنگی مدیر برنامه‌اش به مسابقه دعوت می‌شود. شاید مراکشی‌ها به سبب مسائل سیاسی، از حدادی دعوت نکرده باشند ولی این‌ها باز هم هیچ ربطی به فدراسیون، وزارت ورزش و کمیته ملی المپیک ندارد. این موضوع کاملاً شخصی است.
رئیس فدراسیون دوومیدانی در مورد اعتراض تفتیان در مورد بلاتکلیفی مربی و اردوهایش خاطرنشان کرد: امسال دوومیدانی برخلاف سال‌های گذشته فصل مسابقاتش جلوتر آغاز شد. مسابقات قهرمانی آسیا قطر در فروردین ماه برگزار شد. ما مسابقه دیگری را نداریم که بخواهیم اردویی را فوری برگزار کنیم. انشاالله بعد از مسابقات قهرمانی کشور اردوهای تیم ملی بزرگسالان، جوانان و نوجوانان را برای مسابقات پیش رو برگزار خواهیم کرد.
کیهانی ادامه داد: مشخصاً در مورد تفتیان باید بگویم در قهرمانی آسیا که آسیب دیده بودند. من به دکتر اردیبهشت مأموریت دادم موضوع آسیب دیدگی او را بررسی کنند تا به سلامت کامل برسد. با آسیب دیدگی نمی‌شود کار کرد. اکنون دکتر اردیبهشت گزارش داده است که تفتیان کاملاً سلامت است. من هم به صیامی دبیر فدراسیون مأموریت دادم تا موضوع تمرینات، برنامه‌های تفتیان و مربی‌اش را با هماهنگی با سعادتمند رئیس هیأت شهرش، پیگیری کند.
وی در پاسخ به این سوال که مشخصاً چه زمانی مربی تفتیان مشخص خواهد شد گفت: آنچه که مسلم است امکان برگزاری اردوی خارجی و جذب مربی خارجی را نداریم. ما در حال حاضر برنامه‌ها را مهم و مهمتر می‌کنیم. منتهی همه موضوعات مربوط به تفتیان را صیامی مدیریت می‌کند. اصلاً در این شرایط اقتصادی جذب مربی خارجی امکان پذیر نیست. با توجه به وضعیت اقتصادی کشور باید مهم‌ترین برنامه‌ها را انجام دهیم.
رئیس فدراسیون دوومیدانی در مورد حضور تفتیان در مسابقات قهرمانی جهان گفت: بر اساس آنچه که در مسابقات انتخابی تیم ملی به دست آمده از نظر ما رکورد جهانی را کسب کرده است، اما فدراسیون جهانی بر حسب رنکینگ محاسبه می‌کند. یعنی فکر می‌کنم برای دوی ۱۰۰ متر ۶۴ نفر را انتخاب می‌کند، اگر ورزشکارانی که حدنصاب آوردند در جمع آن نفرات باشند حتماً اعزام می‌شوند. از نظر ما تفتیان ورودی را آورده اما باید منتظر تأیید فدراسیون جهانی بمانیم. البته ما برای انجام برنامه‌های تفتیان منتظر نمی‌مانیم و انشاالله با پیگیری صیامی برنامه‌های تفتیان پیگیری می‌شود و به امید خدا زودتر شروع می‌کنیم.
کیهانی در پاسخ به این سوال که آیا فدراسیون جهانی در مورد احتمال دوپینگ حسین کیهانی نامه جدیدی ارسال نکرده است گفت: فعلاً منتظریم، ببینیم نظر فدراسیون جهانی چیست. نمی‌دانم چه مدت طول می‌کشد و منتظریم. امیدواریم که اتفاق خوبی رخ دهد.
رئیس فدراسیون دوومیدانی در ادامه در مورد اعتراض برخی از مربیان دوومیدانی به موضوع قراردادهایشان گفت: ما هر زمان که کار بقیه مربیان را انجام دهیم کار آنها را هم انجام می‌دهیم. به محض تشکیل اردوی تیم ملی همه مربیان به اردوها دعوت می‌شوند. البته کار برخی از ورزشکاران همچون حدادی و تفتیان جلوتر انجام خواهد شد. ما با کسی مشکلی نداریم، فدراسیون شرایطی دارد که برخی می‌پذیرند و برخی دیگر نمی‌پذیرند.
وی در خصوص اینکه این مشکلات مالی است یا خیر گفت: قطعاً مشکلات مالی است، ما در سطح مربیان ملی به آن‌ها حقوق می‌دهیم. آن طور هم که گفته می‌شود مقطعی نبوده است. ما به محض اینکه مسابقات قهرمانی آسیا تمام شد از مربیانمان خواستیم که کارشان را آغاز کنند. ما دنبال این نیستیم که چالش ایجاد کنیم اما باید افراد بدانند که هر فدراسیون شرایط خاصی دارد. یا می‌پذیرند یا نه، اما فدراسیون نمی‌تواند شرایط خود را تغییر دهد.
انتهای پیام
