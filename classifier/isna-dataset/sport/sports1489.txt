‌آغاز کوپا آمه‌ریکا با پیروزی قاطع برزیل
تیم‌ ‌ملی فوتبال برزیل رقابت‌های کوپا آمه ریکا را با پیروزی آغاز کرد و در دیدار افتتاحیه به سه گل بولیوی را شکست داد.
به گزارش ایسنا، مراسم افتتاحیه کوپا آمه ریکا ۲۰۱۹ برزیل بامداد شنبه در ورزشگاه مورومبی سائوپائولو برگزار شد. پس از پایان مراسم دو تیم برزیل و بولیوی برابر هم قرار گرفتند که میزبان با پیروزی ۳ بر صفر توانست سه امتیاز بازی را به دست آورد.
سلسائو مطابق انتظار بازی را شروع کرد و توپ و میانه میدان را در اختیار داشت. میزبان در نبود نیمار (مهاجم برزیلی به دلیل آسیب دیدگی جام را از دست داد) موقعیت های زیادی خلق نکرد و تنها یک شوت در چارچوب داشت. از طرفی بولیوی هرگز نتوانست دروازه برزیل را تهدید کند. اشتباه های بازیکنان این تیم می‌توانست باعث به گل رسیدن سلسائو شود.
در نهایت ۴۵ دقیقه نخست با تساوی بدون گل به پایان رسید. مهمترین اتفاق این نیمه استفاده از VAR بود. نستور پیتانا آرژانتینی برای بازدید صحنه خطای فرناندو سائوسدو روی کاسمیرو از این فناوری بهره برد تا برای نخستین بار از VAR در این بازی ها استفاده شود. بازیکن بولیوی در نهایت تنها با کارت زرد جریمه شد.
در شروع نیمه دوم داور یک پنالتی به نفع برزیل اعلام کرد. او باز هم به کمک VAR چنین تصمیمی را گرفت. در یکی از حمله های برزیل توپ در محوطه جریمه به دست مدافع حریف برخورد کرد و پس از اینکه توپ به کرنر رفت داور بازی را متوقف کرد تا صحنه بازبینی شود. در نهایت پنالتی برای میزبان اعلام شد و فیلیپ کوتینیو نخستین گل جام را در دقیقه ۵۰ به ثمر رساند.
او دقایقی بعد توانست با ضربه سر دومین گل خود و تیمش را به ثبت برساند. پس از این گل شرایط برای میزبان بهتر شد و این تیم توانست راحت تر به کار خود ادامه دهد. تلاش های بولیوی برای جبران نتیجه بی فایده بود. گابریل خسوس، اورتون و ویلیان در نیمه دوم برای برزیل به میدان رفتند. اورتون توانست با یک شوت سرکش در دقیقه ۸۴ بازی را ۳ بر صفر به نفع سلسائو کند. در دقایق پایانی اتفاق مهمی رخ نداد و سه امتیاز بازی به میزبان رسید.
در ادامه این رقابت‌ها امشب یک دیدار برگزار می‌شود که در آن تیم‌ ملی فوتبال ونزوئلا به مصاف پرو می‌رود. بامداد هم در یکی از حساس ترین دیدارهای جام آرژانتین به مصاف کلمبیا می‌رود.
انتهای پیام
