مدیران پیشین پدیده: سازمان لیگ بابت حق پخش تلویزیونی و تبلیغات محیطی به تیم بدهکار است
مدیران پیشین پدیده می‌گویند سازمان لیگ نتوانسته بود به تعهداتش مبنی بر پرداخت حق پخش تلویزیونی و تبلیغات محیطی پایبند باشد و باشگاه پدیده بابت این موضوع از این سازمان طلبکار است.
به گزارش ایسنا، در سال‌های اخیر باشگاه‌ها همیشه طلب زیادی بابت حق پخش تلویزیونی و تبلیغات محیطی از سازمان لیگ داشته‌اند که این سازمان به خوبی از عهده پرداخت این پول برنیامده و باعث شکایت تیم‌های مختلف شده است. در این بین هرساله مدیران مختلف تیم‌های لیگ برتری به این موضوع شکایت داشته‌اند و بارها در جلسات مختلف از مسؤولان سازمان لیگ خواسته‌اند تا این وضعیت را سروسامان دهد و پول باشگاه‌ها را بدهند.
هادی برزگر، مدیرعامل پیشین پدیده در گفت‌وگو با ایسنا، درباره این موضوع گفت: حق پخش و تبلیغات محیطی در انتهای هرسال محاسبه می‌شد و حداقلی برای باشگاه‌ها در نظر گرفته می‌شد. با توجه به رتبه تیم و تعداد بازی‌هایی که به صورت مستقیم پخش شده بود مبلغی به این حداقل اضافه می‌شد و در اختیار تیم‌ها قرار می‌گرفت.
او ادامه داد: در آن زمان با احتساب معیارهای مختلف این حداقل به ۹۰۰ میلیون تومان رسید که تنها برای تبلیغات محیطی بود. در طول لیگ و برای پرداخت بدهی بازیکن‌های خارجی خود دو درخواست ۱۵۰ و ۲۵۰ میلیونی به سازمان لیگ دادیم که از حق تبلیغات محیطی ما ۳۰۰ میلیون به باشگاه داده شد. هم‌چنین مقداری نیز باید از این پول باقی‌مانده برای کمیته انضباطی برداشته می‌شد و چیزی حدود ۶۰۰ میلیون و یا کمی بیش‌تر باید در انتهای فصل به تیم پدیده تعلق می‌گرفت. البته فقط این در خصوص تبلیغات محیطی بود و من حق پخش تلویزیونی را در آن دخیل نکردم متأسفانه من تا انتهای فصل در سمت مدیریت باشگاه دوام نیاوردم و خبر ندارم که این پول به باشگاه داده شد یا خیر.
پس از برکناری برزگر از مدیریت پدیده و به روی کار آمدن حمیدرضا کریمویی وی مدیریت عامل این باشگاه مشهدی را تا انتهای فصل برعهده داشت.
او در گفت‌وگو با ایسنا درباره این‌که آیا پول‌هایی که برزگر گفته به باشگاه پدیده پرداخت شد؟ تصریح کرد: سازمان لیگ نه آن ۶۰۰ میلیون تبلیغات را به ما داد و نه آن پول میلیاردی حق پخش را. ما چند بار جلسه گرفتیم و با سازمان لیگ در این‌باره صحبت کردیم و هر بار جلسات به خوبی به اتمام رسید، اما خبری از پول نشد. این پول‌ها همیشه مطالبه جدی باشگاه‌ها بودند و هنوز هم که هنوز است سازمان لیگ از پرداخت مطالبات خود به لیگ برتری عاجز است.
انتهای پیام
