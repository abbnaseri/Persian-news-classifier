۱۸ مدال ایران در تنیس روی میز و شنای بازی‌های جهانی کارگران
 در روز سوم بازی‌های جهانی کارگران در اسپانیا ورزشکاران ایران در شنا و تنیس روی میز ۱۸ مدال بدست آوردند.
به گزارش ایسنا، پس‌از کسب ۶ طلا، ۳ نقره و ۳ برنز جودوکاران و قهرمانی تیم کشتی فرنگی کارگران در بخش تیمی، ورزشکاران ایران در سه رشته دیگر به مصاف رقبای خود رفتند که نتایج آن به شرح زیر است:
یک طلا، دو نقره و دو برنز دیگر در تنیس روی میز  در پایان رقابت‌های تنیس روی میز دونفره مردان کارگران جهان تیم پرهام یک با ترکیب مجید احتشام زاده و هادی صبحی به مقام قهرمانی رسید و صاحب مدال طلا شدند. تیم دوم با ترکیب حکیمی و فروغی با پذیرش شکست سه بر صفر در دیدار نهایی مدال نقره گرفتند و تیم سوم ایران هم با ترکیب گلستانی و قطبی با برتری برابر حریف اتریشی با نتیجه سه بر یک به مدال برنز رسیدند و سکوی رقابتهای دونفره را تمام ایرانی کردند.

 در بخش بانوان هم رقیه حق شناس به مدال برنز گرفت و تیم ویدا عبدی و مهسا کردی پور صاحب مدال نقره شدند.
 ر اهیابی تیم‌های والیبال ساحلی ایران به جمع ۸ تیم پایانی
دو تیم والیبال ساحلی کارگران ایران به جمع هشت تیم پایانی بازی‌های جهانی اسپانیا راه یافتند. در ادامه رقابت‌های والیبال ساحلی بازی‌های جهانی کارگران، تیم ملی والیبال ساحلی کارگران ایران پس از پیروزی در مسابقه صبح خود مقابل فرانسه، در دیدار حساس پلی آف به مصاف اتریش رفت. ایران دست اول را ۲۱ بر ۱۹ واگذار کرد اما در دست دوم تیم ایران به خود آمد و به برتری با اختلاف بالا دست یافت و ۲۱ بر ۱۰ برنده شد. در ست سوم نیز ایران به برتری ۱۵ بر ۷ رسید تا این دیدار را دو بر یک به نفع خود به پایان برساند و به مرحله یک چهارم نهایی صعود کند. سید امید حسینی، عبدالله آذر، محمد غلامی، کیا شوشتری زاده ترکیب تیم ایران را تشکیل می‌دادند. حمید حق بین (سرمربی) و بهزاد محمودی (مربی) این تیم را هدایت می‌کنند و محمد حسن خوشدل سرپرست تیم است.
اما تیم شهرداری مشهد نیز در سومین مسابقه خود مقابل ایتالیا به میدان رفت که در یک بازی یک طرفه ۲ بر صفر پیروز شد. تیم مشهد دست اول را ۲۱ بر ۱۱ برنده شد و در دست دوم ۲۱ بر ۱۴ پیروز شد تا به جمع هشت تیم برسد.

 برای تیم شهرداری مشهد هم مجتبی رجبیان، سعید صفاریان، محسن سالاری و آرش سرابی مقدم بازی می‌کنند. علی عابدی مربی و احمد صالح آبادی نیز سرپرست تیم هستند.
 شناگران ۱۳ مدال دیگر صید کردند
تیم شنای کارگری در سومین روز از مسابقات بازی‌های جهانی در تورتوسا اسپانیا امروز ۴ مدال طلا، ۵ نقره و ۴ برنز کسب کرد. در شنای ۲۰۰ متر پروانه تیم ایران ۲ مدال طلا توسط امین شایسته و فرشاد دادفر و یک نقره توسط میلاد دلفان به دست آورد. در شنای ۲۰۰ متر گروه سنی ۵۰ تا ۵۵ سال ساسان کریمی هم مدال طلای این رشته را از آن خود کرد. در ادامه رقابت‌های شنا و در رشته ۴۰۰ متر آزاد فرشاد دادفر یک مدال خوشرنگ طلا برای کاروان طلایه داران رونق تولید بدست آورد. در همین رشته علیرضا نوری با رسیدن به جایگاه دوم مدال نقره گرفت و ساسان کریمی دیگر شناگر کشورمان مقام سوم و مدال برنز را از آن خود کرد در رشته شنای ۵۰ متر کرال پشت غلامرضا شادروان دوم شد و به مدال نقره دست پیدا کرد در همین رشته امین شایسته نیکو سوم شد و برنز گرفت. در ۱۰۰ متر قورباغه مهراد کشاورز در رده سنی ۲۵ تا ۲۹ سال دوم شد و نقره گرفت. در ۱۰۰ متر قورباغه علیرضا نوری در رده سنی ۳۴ تا ۲۹ سال دوم شد و نقره گرفت. در ۱۰۰ متر قورباغه مهراد کشاورز در رده سنی ۲۹ تا ۳۵ سال سوم شد و مدال برنز گرفت.

انتهای پیام
