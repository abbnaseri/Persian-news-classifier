داورزنی: مربی لهستان حاشیه‌سازی می‌کند/ سالن غدیر واقعاً برای مردم ارومیه کوچک است
معاون توسعه ورزش قهرمانی وزیر ورزش و جوانان گفت: سرمربی تیم ملی لهستان حاشیه‌سازی می‌کند و قدرت جوانان ما به مسئولان قدرت چانه‌زنی می‌دهد.
به گزارش ایسنا، محمدرضا داورزنی پس از پیروزی تیم ملی والیبال ایران مقابل روسیه در جمع خبرنگاران گفت: میزبانی ارومیه‌ای‌ها بسیار عالی بود و مردم شریف ارومیه نشان دادند واقعاً پایتخت والیبال ایران و آسیا هستند. فکر می‌کنم امروز حدود ۴۰-۵۰ هزار نفر هم در خیابان‌ها و پارک‌ها بودند و بازی ایران را زنده تماشا می‌کردند. ما با این ظرفیتی که در ارومیه داریم باید به اندازه یک زمین فوتبال فضا داشته باشیم. به استاندار گفتم که اگر بتوانیم شرایطی فراهم شود تا مثل لهستان و ایتالیا مسابقه را در استادیوم فوتبال برگزار کنیم، خیلی عالی می‌شود. ورشو هم مانند ارومیه بوده و والیبال از رشته‌های اصلی آنهاست. باید از همه کسانی که در این میزبانی بسیار مهم نقش داشتند تشکر کنم. میلیون‌ها نفر مسابقات ارومیه را تماشا کردند و به ظرفیت بالای ارومیه پی بردند. شرایط امروز نشان داد که سالن غدیر واقعاً برای مردم ارومیه کوچک است. در آینده باید شرایطی فراهم کرد تا تماشاگران راحت‌تر به سالن مسابقه بیایند.
او ادامه داد: می‌توانم بگویم که یکی از بهترین سال‌های والیبال ایران را تجربه می‌کنیم. ایران هشت پیروزی کسب کرده و تنها یک شکست دارد و صدرنشین لیگ ملت‌هاست. تمام کشورهای دنیا می‌بینند که ما چقدر تحت فشار و تحریم هستیم. قدرت جوانان ما به مسئولان قدرت چانه‌زنی می‌دهد. ملی‌پوشان با انگیزه بالا نمایش خوبی داشتند و لبخند شادی را به لب‌های مردم شریف ایران آوردند که من به اندازه سهم خودم از آنها تشکر می‌کنم.
داورزنی درباره انتقاد هینن، سرمربی تیم ملی والیبال لهستان از میزبانی مردم ارومیه نیز اظهار کرد: من پیگیری کردم. او زمانی که مربی آلمان هم بود همین شرایط را داشت. زمانی که تیم ما به المپیک رسید، اعلام کرد که چرا ایران به المپیک رفت و آلمان چنین شرایطی نداشت. او همیشه در مواقع شکست حاشیه‌سازی می‌کند. این بحث‌ها و شکایت‌ها جوسازی است. کوبیاک پیش از این بی‌تربیتی و گستاخی کرده بود که فدراسیون لهستان و فدراسیون جهانی او را تنبیه کردند. مهمان‌نوازی مردم خوب ارومیه و هجوم مردم برای تماشای بازی موجب شده بود تا بترسند و به ایران نیایند؛ حتی در این شرایط بازیکنان ایران هم آسیب دیدند. لهستانی‌ها از استقبال زیاد مردم ترسیده بودند.
او در واکنش به این موضوع که ارومیه پایتخت والیبال آسیا و جهان است، تصریح کرد: زمانی که میزبان جام ملت‌های آسیا بودیم دنبال گرفتن این عنوان بودیم و امروز این لقب ثابت شد. بدون شک امکانات بهتری را باید برای مردم ارومیه آماده کنیم تا کمتر اذیت شوند. به استاندار هم گفتم که اگر به جای استادیوم فوتبال، یک سالن والیبال بسازیم بهتر باشد.
داورزنی درباره زمان انتخابات فدراسیون والیبال نیز گفت: بعد از اتمام لیگ ملت‌ها ثبت نام‌ها انجام خواهد شد.
انتهای پیام
