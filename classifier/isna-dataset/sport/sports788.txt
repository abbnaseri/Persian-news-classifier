ورود وزارت ورزش به پرونده پروپئیچ و استقلال
یک عضو هیات مدیره استقلال می‌گوید که پرونده پروپئیچ با تلاش وزارت ورزش و هیات مدیره باشگاه و مساعدت وزارت امور خارجه حل می‌شود.
به گزارش ایسنا، کامران منزوی، عضو هیأت مدیره باشگاه استقلال در گفت‌وگویی تلویزیونی درباره انتقاداتی که به شفاف‌سازی‌های بدموقع علی خطیر درباره مسائل تیم انجام می‌گیرد، اظهار کرد: آقای خطیر زیرمجموعه آقای فتحی است و زحمت می‌کشد. زمانی که من یا آقایان دیگر در این پست حضور داشتیم، انتقادات زیادی نسبت به ما وارد می‌شد. ما آن زمان نمی‌دانستیم گله‌مان را کجا ببریم. آقای خطیر هم زحمت می‌کشد و کار زیادی دارد. بهترین قاضی درباره عملکرد ایشان، آقای فتحی است. البته بعضی اوقات اتفاقاتی می‌افتد که نباید بیفتد ولی نمی‌توان زحمات او را نادیده گرفت. او افزود: آقای خطیر اگر کاری می‌کند در راه خیر و صلاح باشگاه است چون هیچ‌گونه نفع شخصی یا مشکل شخصی ندارد ولی باید با شرایط استقلال یا استقلال شناسی بیش‌تر آگاه شود. این عضو هیأت مدیره استقلال درباره پرونده پروپئیچ که در جلسه دیروز (دوشنبه) هیأت مدیره هم بررسی شد، توضیح داد: من قبلاً گفتم که امیدوارم با مساعدت فدراسیون فوتبال مشکل حل شود، چون آن زمان قول‌هایی گرفته بودیم. خوشبختانه با ورود وزیر ورزش و مساعدت وزارت امور خارجه، به امید خدا مشکلی که با ۳۰ هزار دلار حل می‌شد اما الان باید با ۴۰۰ هزار دلار حل شود، برطرف می‌شود. یادتان باشد که این حل شدن، آینده استقلال را خراب می‌کند و بودجه فعلی را خرج گذشته می‌کنیم و در نتیجه زمان حال تبدیل به ویرانه‌ای برای آینده می‌شود. خدا را شکر در حال حاضر این مشکل در حال حل شدن است و با تلاش وزارت ورزش و هیأت مدیره و مساعدت وزارت امور خارجه برطرف می‌شود. این مشکل، مشکل مدیر وقت هم نیست چون اگر آن زمان پول داشت، پرداخت می‌کرد. مشکل استقلال و پرسپولیس این است که مشکلات‌شان از یکی به دیگری می‌رسد که ناشی از محدودیت‌های منابع مالی است. منزوی افزود: الان هم همین محدودیت‌ها وجود دارد و باید ساعت‌ها درباره تأمین منابع مالی صحبت کنیم. بحث مهم‌تر این است که ما از ورود بازیکن بی‌کیفیت خارجی جلوگیری کنیم. بازیکن بی‌کیفیت خارجی یعنی خرید غیر اقتصادی. خیلی‌ها خرده می‌گیرند که من مخالف بازیکن خارجی هستم اما این‌طور نیست. ما فابیو جانواریو، گیلائوری و… را آوردیم. پاتوسی هم بازیکن باکیفیتی است اما نباید بازیکن خارجی روی نیمکت بنشیند و حق امیدهای استقلال را بخورد. او در پایان درباره وضعیت پاتوسی بیان کرد: خطیر با پاتوسی در تماس است و جزو کارهای اجرایی است. ان‌شاءالله مشکل پاتوسی هم حل شود اما مشکل این است که من با اساس مشکل دارم. وقتی بازیکنی مثل پروپئیچ می‌آید که به در نمی‌خورد، حداقل زمان جدایی با او تسویه حساب کنیم. انتهای پیام
