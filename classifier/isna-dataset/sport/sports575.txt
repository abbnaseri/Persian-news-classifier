شیلی؛ بهترین تیم در ضربات پنالتی 
تیم ملی فوتبال شیلی توانسته است به بردن در ضربات پنالتی عادت کند و یک بار دیگر این قدرت خود را در بازی برابر کلمبیا به رخ کشید.
به گزارش ایسنا و به نقل از گلوبو، بازیکنان تیم ملی فوتبال شیلی بار دیگر مهارت بالای خود را در ضربات پنالتی اثبات کردند و با شکست کلمبیا راهی مرحله بعد کوپا آمه ریکا ۲۰۱۹ شدند. بعد از حذف دراماتیک شیلی در جام جهانی ۲۰۱۴ برزیل برابر میزبان رقابت‌ها که در ضربات پنالتی رقم خورد، این تیم در تمام دیدارهایی که به ضربات پنالتی رسیده است توانسته حریفان خود را شکست دهد.
شیلی ۳ بار در کوپا آمه ریکا و یک بار در جام کنفدراسیون توانسته در ضربات پنالتی حریفان خودش را شکست دهد. در مجموع این دیدارها، بازیکنان تیم فوتبال شیلی ۱۶ ضربه پنالتی از ۱۷ ضربه را توانستند به گل تبدیل کنند و تنها آرتورو ویدال بازیکنی بود که در سال ۲۰۱۶ ضربه پنالتی خود را از دست داد.
در مرحله نیمه نهایی کوپا آمه ریکای ۲۰۱۹ دو تیم مدعی برزیل و آرژانتین برابر هم قرار خواهند گرفت و تیم ملی فوتبال شیلی نیز باید با برنده دیدار اروگوئه - پرو قرار گیرد که این دیدار امشی (شنبه) برگزار خواهد شد.
انتهای پیام
