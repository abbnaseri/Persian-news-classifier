راه‌اندازی نخستین آکادمی تخصصی تیروکمان
مدیر تخصصی آکادمی تیروکمان هدف از راه‌اندازی این آکادمی را تخصصی کردن و استانداردسازی رشته تیروکمان عنوان کرد و گفت: سعی داریم با تخصصی کردن تیروکمان در آینده کمانداران مطرح و قوی را تزریق تیم ملی کنیم. 
بهرام ملکی در گفت‌وگو با ایسنا، درباره نخستین آکادمی تخصصی تیروکمان که در زمین چمن مصنوعی سایت تیروکمان تأسیس شده است، اظهار کرد: نخستین آکادمی تخصصی تیروکمان که در زمین شماره ۲ سایت تیروکمان تأسیس شده است با حمایت پتروکیمیاگرراد از هفته آینده به طور رسمی افتتاح خواهد شد. در این آکادمی قرار است ضمن استعدادیابی به کمانداران آموزش‌های تخصصی در رده‌های مختلف سنی ارائه شود. البته این آکادمی مجهز به باشگاه بدنسازی و دستگاه‌های آنالیزور است و کمانداران پس از ثبت نام در آکادمی از نظر آمادگی بدنی توسط این دستگاه مورد ارزیابی قرار می‌گیرند که در این رشته امکان موفقیت دارند یا خیر؟ حتی تجهیزات آنها نیز توسط این دستگاه مورد سنجش و ارزیابی قرار می‌گیرد که اگر ایراداتی دارد مرتفع شود.
وی گفت: از تمام کمانداران در هر رده سنی در این آکادمی توسط متخصصان تست‌های آمادگی جسمانی گرفته می‌شود و سپس کمانداران پس از استعدادیابی تحت آموزش‌های تئوری و عملی توسط مربیان باتجربه داخلی قرار می‌گیرند.
مدیر آکادمی تخصصی تیروکمان پیرامون این پرسش که آیا به دنبال جذب مربی خارجی نیز در این آکادمی هستید یا خیر؟ تصریح کرد: فعلاً کار را در رشته‌های ریکرو و کامپوند با مربیان داخلی همچون مجید احمدی، اسماعیل عبادی، نیما محبوبی، علیرضا بیگی و… آغاز می‌کنیم و در صورت نیاز از مربیان مطرح خارجی نیز استفاده خواهیم کرد.
وی همچنین در پاسخ به این پرسش که آیا هدف شما تربیت کمانداران برای تیم ملی و حضور در المپیک است، گفت: در ابتدای امر به دنبال استانداردسازی رشته تیروکمان هستیم و هدف بعدی استعدادیابی، تربیت و پرورش و آماده‌سازی کمانداران نخبه برای راهیابی به تیم ملی بویژه در رشته ریکرو خواهیم بود. البته اینکه بخواهیم در تیروکمان تحول بزرگی ایجاد کنیم و کماندارانی تربیت کنیم که بتوانند در المپیک‌های آینده حرفی برای گفتن داشته باشند نیاز به یک بازده زمانی ۱۰ تا ۱۵ سال است تا با سرمایه‌گذاری روی آنها و آموزش‌های تخصصی در آینده بتوانیم کمانداران خوبی را تربیت و وارد تیم ملی کنیم.
ملکی گفت: یکی از مشکلات این رشته این است که استانداردسازی خوبی روی کمانداران از پایه صورت نگرفته و در یک برهه زمانی استعدادی پیدا شده و به خاطر عدم سرمایه‌گذاری متأسفانه رها شده است. هدف ما بر این است که چنین استعدادهایی را شناسایی و با سرمایه‌گذاری روی آنها بتوانیم تیروکمان ایران را به صورت حرفه‌ای در دنیا مطرح کنیم و در المپیک‌های آینده مدال آور باشیم.
وی در پایان افزود: طی قراردادی که فدراسیون تیروکمان با شرکت توسعه و نگهداری اماکن ورزشی منعقد کرده است، مجوز تأسیس این آکادمی به صورت قانونی مورد تأیید قرار گرفته و ما نیز برای تأسیس آن با فدراسیون تیروکمان قرارداد بستیم. البته برای راه‌اندازی این آکادمی تاکنون بیش از یک و نیم میلیارد تومان هزینه شده که از طریق اسپانسر این اعتبار تأمین شده است.
انتهای پیام
