تیم ملی والیبال براحتی استرالیا را هم شکست داد
تیم ملی والیبال ایران در دومین بازی خود از هفته چهارم لیگ ملت‌های والیبال ۲۰۱۹ در اردبیل به مصاف استرالیا رفت و در سه ست پیاپی براحتی بازی را برد. 
به گزارش ایسنا، تیم ملی والیبال ایران از ساعت ۱۸:۳۰ امروز (شنبه) یکم تیر ماه ۱۳۹۸ در دومین بازی خود از هفته چهارم لیگ ملت‌های والیبال ۲۰۱۹ در اردبیل در سالن ۶ هزار نفری رضازاده به مصاف تیم ملی استرالیا رفت.
ایران در این بازی با ترکیبی کاملاً متفاوت پا به میدان گذاشت. ترکیب ابتدایی ایران در این بازی را علی اصغر مجرد، محمدجواد معنوی نژاد، علی شفیعی، فرهاد قائمی، سعید معروف، امیر غفور و محمدرضا حضرت پور (لیبرو) تشکیل می‌دادند. استرالیا نیز با ترکیب گراهام، آرشدیپ، لوک پری (لیبرو)، والکر، ویلس، جیمز استکتون بازی را شروع کرد.
ست اول: ۲۵ – ۱۹ ایران
تیم ملی استرالیا توانست با توجه به تغییرات زیاد در ترکیب ایران بازی را بهتر آغاز کرده و ۶ – ۳ از ایران پیش بیافتد. در ادامه ایران توانست عملکرد بهتری را در دریافت‌های اول داشته و با تک دفاع فوق العاده مجرد بازی را در امتیاز ۷ به تساوی کشانده و با آبشار امیر غفور ۸ – ۷ وقت استراحت فنی اول را از آن خود کند. با ورود دو تیم به زمین استرالیا عملکرد بهتری در زدن سرویس داشت و ۱۱ – ۹ پیش افتاد، اما ایران با سرویس خوب قائمی بازی را به تسای کشاند. با سرویس خوب علی اصغر مجرد و تک دفاع امیر غفور ایران ۱۴ – ۱۲ پیش افتاد تا لبدو درخواست وقت استراحت کند. در ادامه ایران توانست فاصله دو امتیازی را حفظ کرده و ۱۶ – ۱۴ وقت استراحت فنی دوم را هم کسب کند.
با ورود دو تیم به زمین، امیر غفور ستاره درخشان این روزهای تیم ملی ایران توانست عملکرد خوب خود در زدن سرویس را ادامه داده و با کسب دو امتیاز سرویس متوالی ایران را ۱۸ – ۱۴ پیش بیاندازد تا لبدو درخواست وقت استراحت کند. با درخشش فرهاد قائمی در خط سرویس ایران فاصله را به ۶ امتیاز رسانده و ۲۵ – ۱۹ پیروز ست اول بازی شد.
ست دوم: ۲۵ – ۱۹ ایران
با شروع ست دوم ایران عملکرد خوب خود در زدن سرویس را ادامه داد و ۳ – ۱ از استرالیا پیش افتاد. روند خوب سرویس‌های ایران ادامه داشت و با درخشش دوباره علی اصغر مجرد در دفاع روی تور شاگردان کولاکوویچ ۸ – ۳ وقت استرااحت فنی اول را از آن خود کردند. با به کار گیری سرعت در خط حمله ایران فاصله ۵ امتیازی دو تیم حفظ شد تا اینکه ایران ۱۶ – ۱۱ وقت استراحت فنی دوم را هم از آن خود کرد.
پس از ورود دو تیم به زمین ایران توانست روی تک دفاع محمدجواد معنوی نژاد فاصله را به ۶ امتیاز افزایش داده و ۱۸ – ۱۲ پیش بیافتد. در حالی که استرالیا فاصله را به ۵ امتیاز کاهش داد، با تک دفاع بی نظیر علی اصغر مجرد ایران باز هم ۲۵ – ۱۹ استرالیا را در ست دوم شکست داد تا در مجموع دو صفر از حریف پیش بیافتد.
ست سوم: ۲۵ – ۱۴ ایران
با شروع این ست ایران برتری خودش را به حریف دیکته کرد و ۴ – ۲ از استرالیا پیش افتاد. ایران توانست با درخشش امیر غفور در خط سرویس ۶ – ۲ از استرالیا پیش بیافتد تا لبدو را مجور به درخواست وقت استراحت کند. با ورود مجدد دو تیم به زمین باز هم این ایران بود که دو امتیاز دیگر کسب کرد تا ۸ – ۲ وقت استراحت فنی اول را کسب کند. در ادامه ایران توانست با عملکردی فوق العاده در زدن سرویس دریافت‌های اول استرالیا را دچار مشکل کرده و ۱۴ – ۷ از حریف پیش بیافتد. برتری ۸ امتیازی ایران ادامه داشت تا اینکه شاگدان کولاکوویچ ۱۶ – ۸ وقت استراحت فنی دوم را هم از آن خود کردند.
برتری ۸ امتیازی ایران ادامه داشت تا اینکه با آبشار فرهاد قائمی نتیجه ۲۰ – ۱۱ به سود ایران شد. با درخشش دوباره فرهاد قائمی در خط سرویس و ستاره جوان ایران (علی اصغر مجرد) در دفاع روی تور، فاصله به ۱۱ امتیاز افزایش یافت و ایران ۲۵ – ۱۴ پیروز ست سوم شد تا در مجموع با نتیجه قاطع ۳ بر صفر استرالیا را شکست دهد.
انتهای پیام

