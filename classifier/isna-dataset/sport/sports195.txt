بازگشت ستاره‌های حریف تیم ملی والیبال ایران در انتخابی المپیک
طبق اعلام فدراسیون والیبال کوبا ستاره‌های این تیم برای حضور در مسابقات انتخابی المپیک برای کشورشان بازی می‌کنند.
به گزارش ایسنا، پس از تصویب قانون جدید در فدراسیون والیبال کوبا مبنی بر این که "بازیکنانی که برای بازی در کشورهای دیگر این کشور را ترک کرده‌اند می‌توانند برای تیم ملی کوبا بازی کنند"، فدراسیون والیبال کوبا اعلام کرد ملی‌پوشان و ستاره‌های این تیم نیز می‌توانند برای بازی در تیم ملی به کشور بازگشته و پیراهن تیم ملی کوبا را در انتخابی المپیک بر تن کنند.
بر همین اساس تیم ملی کوبا از بازیکنانی چون روبرت‌لاندی سیمون، مایکل سانچس و ریدل هیرسوئلو در بازی‌های انتخابی المپیک استفاده خواهد کرد تا با بازگشت ستاره‌های خود حریف سر سختی برای تیم ملی ایران در این رقابت‌ها باشد.
مرحله نخست مسابقات انتخابی المپیک از ۱۸ تا ۲۱ مرداد ماه به میزبانی روسیه برگزار می‌شود و تیم ملی ایران در این مرحله با تیم‌های کوبا، مکزیک و روسیه بازی خواهد کرد. دومین مرحله انتخابی المپیک در آذرماه برگزار خواهد شد.
انتهای پیام
