سحر چغلوند: از مسابقات جهانی اسپانیا دست پر برمی‌گردم
عضو تیم ملی جودوی بانوان کارگران ایران می‌گوید برای حضور در پیکارهای جهانی اسپانیا کار سختی پیش رو دارد.
سحر چغلوند در گفت‌وگو با خبرنگار ایسنا، اظهار کرد: برای حضور در پیکارهای جهانی شرایط خوبی دارم و تمریناتم را به خوبی انجام می‌دهم و اردوها نیز به طور مرتب برگزار می‌شود.  وی ادامه داد: از لحاظ روحی در شرایط خیلی خوبی قرار ندارم، چون خواهرم لیلا با اینکه خیلی آماده بود اما به علت مشکل بیمه نمی‌تواند در این رقابت‌ها شرکت کند و واقعاً حیف شد.  چغلوند با اشاره به اینکه در وزن مثبت ۷۸ کیلوگرم باید به مصاف حریفان برود، تصریح کرد: در انتخابی به خاطر خواهرم و برای اینکه در یک وزن نباشیم در وزن مثبت ۷۸ شرکت کردم و خواهرم در منفی ۷۸ کیلوگرم مسابقه داد. برای همین کار سختی در پیکارهای جهانی دارم، چون وزنم نسبت به حریفان خیلی کمتر است.  این ورزشکار لرستانی اضافه کرد: خوشبختانه تجربه خوبی از حضور در پیکارهای مهم بین‌المللی دارم و تمام تلاشم را به کار می‌گیرم که دست پر برگردم.  وی یادآور شد: جودو بانوان ایران چند سالی درجا زده که امیدواریم با مدیریت جدید فدراسیون شاهد روزهای خوبی در این رشته باشیم.
 انتهای پیام
