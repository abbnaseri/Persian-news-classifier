فهرست پرابهام ویلموتس/ کار درست در زمان غلط
سرمربی تیم‌ملی ۲۳ بازیکن را به اردوی پیش روی تیم‌ملی دعوت کرد که در بین بازیکنان دعوت شده، ملی‌پوشان نامدار حضور ندارند.
به گزارش ایسنا، تیم‌ملی فوتبال بزرگسالان و امید قرار است ۲۴ تیرماه در پشت درب‌های بسته ورزشگاه آزادی به مصاف هم بروند. در همین راستا، مارک ویلموتس، سرمربی تیم‌ملی فوتبال ۲۳ بازیکن را به اردوی تیم‌ملی بزرگسالان که از ۲۲ تیر آغاز و در ۲۴ تیر با بازی مقابل تیم امید به پایان می‌رسد، دعوت کرده است. نکته جالب در لیست ویلموتس، عدم حضور بازیکنان با تجربه و لژیونر است و سرمربی بلژیکی تیم‌ملی در این لیست از بازیکنان لیگ برتری که اغلب جوان هستند، استفاده کرده است. البته در بین آن‌ها مهرداد محمدی هم حضور دارد که تا پایان لیگ هجدهم در سپاهان حضور داشت و در روزهای اخیر به آوس پرتغال پیوست.
به نظر دلیل این اقدام ویلموتس، رسیدن به شناخت بیشتر از بازیکنان داخلی است تا بتواند پس از آشنایی با این بازیکنان، از برخی از آن‌ها در لیست تیم‌ملی برای اردوی شهریورماه استفاده کند و احتمالاً تغییراتی در ترکیب ملی‌پوشان ایجاد کند.
با این حال باتوجه به نام‌های جدید که برخی از آن‌ها تا فصل قبل در لیگ یک توپ می‌زده‌اند، این سوال به وجود می‌آید که ویلموتس با چه شناختی و مشاوره گرفتن از چه کسانی اقدام به دعوت این بازیکنان کرده است؟ سوالی که با توجه به قرار داشتن در فصل نقل و انتقالات، شائبه زیادی را به وجود می‌آورد، زیرا حضور در تیم‌ملی می‌تواند باعث افزایش قیمت بازیکنان شود.
برای مثال در لیست جدید تیم‌ملی محمد محبی و پیمان رنجبری فصل قبل در لیگ یک حضور داشتند یا در مورد سعید واسعی که در تیم پیکان حضور داشته، در فصل گذشته آمار 3 گل و یک پاس گل را به ثبت رسانده، در حالی که در همان تیم پیکان، عیسی آل‌کثیر 8 گل به ثمر رسانده و دو پاس گل هم داده اما به تیم‌ملی دعوت نشده است. البته شاید بتوان اختلاف سنی پنج ساله این دو بازیکن را مطرح کرد اما آمار واسعی، آمار شگفت‌انگیزی در سن و سال او (24 سال) نیست که بتوان آن را به عنوان یک پدیده حساب کرد.
البته در هر صورت اقدام ویلموتس برای فرصت دادن به بازیکنانی که شاید شانس کمی برای دعوت شدن به تیم‌ملی داشته باشند، اقدام مثبتی است اما بهتر بود که این تصمیم در زمان دیگری گرفته می‌شد.
اسامی بازیکنان و تیم‌هایی که در آن حضور دارند به شرح زیر است:
دروازه‌بانان:
محمد رشید مظاهری (29 ساله): تراکتور
مهدی امینی (23 ساله): پیکان
احمد گوهری (23 ساله): سایپا
مدافعان:
محمد انصاری (27 ساله): پرسپولیس
محمدحسین مرادمند (26 ساله): پدیده
سیاوش یزدانی (27 ساله): استقلال
ایمان سلیمی (23 ساله): تراکتور
دانیال اسماعیلی‌فر (26 ساله): ذوب‌آهن
مهدی شیری (28 ساله): پرسپولیس
محمد نادری (22 ساله): پرسپولیس
سعید آقایی (24 ساله): سپاهان
هافبک‌ها:
علی کریمی (25 ساله): بدون باشگاه
احمد عبدالله‌زاده (26 ساله): فولاد
امیرحسین کریمی (23 ساله): پیکان
رضا اسدی (23 ساله): بدون باشگاه
مهرداد محمدی (25 ساله): آوس پرتغال
محمد محبی (21 ساله): به تازگی از شاهین بوشهر به سپاهان پیوسته است.
محمد کریمی (23 ساله): سپاهان
سعید واسعی (24 ساله): پیکان
آرش رضاوند (25 ساله): استقلال
مجید علیاری (24 ساله): سایپا
مهاجمان:
شهریار مغانلو (24 ساله): پیکان
پیمان رنجبری (26 ساله): گل‌گهر
انتهای پیام
