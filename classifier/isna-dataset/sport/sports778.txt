آقاعلی‌نژاد: جایگاه مربیان بدنساز علمی نسبت به گذشته پررنگ شده است
یک مربی بدنساز معتقد است با توجه به این که در سال کسب سهمیه بازی‌های المپیک 2020 توکیو قرار داریم، تنها ورزشکارانی می‌توانند عملکرد موفقی در کسب سهمیه و همچنین المپیک داشته باشند که برنامه تمرینات خود را کاملا به صورت علمی دنبال کنند.
دکتر حمید آقا علی نژاد در گفت‌وگو با ایسنا، درباره اهمیت جایگاه مربیان بدنساز بین تیم‌های ورزشی نسبت به گذشته اظهار کرد: هر چند در گذشته علم بدنسازی به صورت علمی و آکادمیک در بین تیم‌های ورزشی جایگاه پررنگی نداشت و اکثر ورزشکاران برای آماده‌سازی خود به همان شیوه‌های سنتی بسنده می‌کردند اما با پیشرفت علم و موفقیتی که ورزشکاران دنیا در رقابتهای بین‌المللی و حتی المپیک کسب کردند حضور مربیان بدنساز علمی و آکادمیک نسبت به گذشته بین تیم‌های ورزشی جایگاه بهتری پیدا کرد. البته هنوز هم بسیاری از فدراسیون‌ها به مقوله بدنسازی علمی اهمیت زیادی قائل نیستند و اصول تمرینات ورزشکاران خود را به شیوه سنتی پیش می‌برند اما باید قبول کنیم که دیگر روش‌های سنتی جوابگوی نیاز ورزشکاران حرفه‌ای نیست و برای موفقیت در المپیک باید ورزشکاران به صورت علمی و هوشمندانه تمرین کنند.
وی گفت: در گذشته مربیان تصورشان بر این بود که هر چقدر فشار تمرینات را بیشتر کنند ورزشکاران از نظر آمادگی بدنی شرایط بهتری پیدا می‌کنند و عملکرد آنها بهتر می‌شود، بدون اینکه به اصول علم تمرین توجه خاصی داشته باشند. در حالی که ورزشکار زمانی می‌تواند در عرصه‌های بین‌المللی حرفی برای گفتن داشته باشد که اصول تمرینات وی بر اساس آخرین تحقیقات علمی باشد و بداند برای چه رشته ورزشی از چه تمریناتی استفاده کند تا به موفقیت دست پیدا کند.
این مربی بدنساز در پاسخ به این پرسش که آیا برای هر رشته ورزشی می‌توان از یک اصول تمرین یکسان استفاده کرد، خاطرنشان کرد: هر رشته ورزشی بر حسب اینکه استقامتی باشد یا قدرتی و سرعتی تمرینات خاص خود را دارد و این طور نیست که یک تمرین را در تمام رشته‌های ورزشی استفاده کرد. به هر صورت ورزشکاری که استقامتی کار می‌کند با ورزشکاری که قدرتی یا سرعتی کار می‌کند تمرینات یکسانی ندارند و باید برای هر کدام یک روش تمرین خاص آن رشته در نظر گرفت تا ورزشکار به موفقیت برسد.
آقا علی نژاد در پایان درباره وضعیت تیم جودو که در حال حاضر مربی بدنساز این تیم را بر عهده دارد، افزود: تمام هدف ما المپیک ۲۰۲۰ توکیوست و امیدوارم با اعتقادی که رئیس فدراسیون جودو به کادر فنی علمی در این رشته دارد در المپیک با کسب مدال برای نخستین بار تاریخ ساز شود.
انتهای پیام
