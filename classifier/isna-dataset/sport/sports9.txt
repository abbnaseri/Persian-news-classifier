صعود تیم‌های پومسه مردان و زنان ایران به فینال یونیورسیاد ۲۰۱۹
 تیم‌های مردان و زنان پومسه ایران موفق به صعود به مرحله فینال سی امین دوره یونیورسیاد دانشجویان جهان در ایتالیا شدند.
به گزارش خبرنگار اعزامی ایسنا از ایتالیا، در جریان رقابت‌های تیمی مرحله نیمه نهایی پومسه یونیورسیاد دانشجویان جهان در ناپل ایتالیا، تیم‌های مردان و زنان ایران راهی دیدار فینال شدند.
این رقابت‌ها در ۲ گروه ۱۵ تیمی مردان و زنان برگزار شد که در پایان تیم پومسه مردان ایران با امتیاز ۷/۸۸۲ در میان ۱۵ تیم به عنوان صدرنشین راهی مرحله فینال شد.
همچنین تیم پومسه زنان ایران نیز با امتیاز ۷/۵۹۹ به عنوان تیم دوم راهی مرحله فینال شد.
در مرحله فینال ۸ تیم در قسمت مردان و ۸ تیم در قسمت زنان به رقابت با یکدیگر می‌پردازند.
کوروش بختیار، امیررضا مهربان و علی سهرابی تیم پومسه مردان ایران در این رقابت‌ها را تشکیل می‌دهند و مرجان سلحشوری، فاطمه حسام و مرجان تاجی رستم آبادی نیز در تیم زنان پومسه ایران حضور دارند.
رقابت‌های مقدماتی میکس و فینال تیمی مردان و زنان ایران نیز امروز پیگیری خواهد شد.

انتهای پیام
