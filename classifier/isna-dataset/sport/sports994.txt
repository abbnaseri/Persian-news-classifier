واکنش ثوری به جعل نام خلیج فارس در سایت کنفدراسیون آسیا: لازم باشد تحریم می‌کنیم
رئیس فدراسیون بوکس با اعلام اعتراض رسمی به جعل نام خلیج فارس در سایت گفت: شخصاً پیگیر این موضوع هستم و یک لحظه هم کوتاه نخواهم آمد.
به گزارش ایسنا، کنفدراسیون بوکس آسیا در تبلیغات خود برای برگزاری مسابقات بوکس قهرمانی نونهالان آسیا در صفحه رسمی خود در اینستاگرام از نام جعلی خلیج ع ر ب ی برای خلیج فارس استفاده کرده است که با واکنش فدراسیون بوکس ایران مواجه شده است.
حسین ثوری رئیس فدراسیون بوکس ایران در این مورد به ایسنا گفت: کاملاً این موضوع را از طریق حراست وزارت ورزش و جوانان پیگیری کرده ام. اگر قرار باشد در این مسابقات از چنین نام جعلی برای خلیج همیشه فارس استفاده شود ایران در مسابقات قهرمانی نونهالان آسیا شرکت نخواهد کرد.
او ادامه داد: ضمناً باید بگویم که خلیج فارس هویت دینی و ملی ما ایرانی‌ها است. من شخصاً پیگیر این موضوع هستم و یک لحظه هم کوتاه نخواهم آمد.
به گزارش ایسنا، قرار است مسابقات بوکس نونهالان آسیا در کویت برگزار شود که در تبلیغات این مسابقات از واژه جعلی خلیج ع ر ب ی استفاده شده است.
انتهای پیام
