بلغارستان حریف جوانان والیبال ایران نشد
تیم ملی والیبال ایران در دومین بازی خود از هفته پنجم لیگ ملت‌های والیبال ۲۰۱۹ سه بر صفر بلغارستان را شکست داد.
به گزارش ایسنا، از ساعت ۲۲:۱۰ امشب (شنبه) ۸ تیر ماه ۱۳۹۸ تیم ملی والیبال ایران در دومین بازی خود از هفته پنجم لیگ ملت‌های ۲۰۱۹ به مصاف تیم میزبان یعنی کشور بلغارستان رفت و با نتیجه قاطع سه بر صفر (۲۵-۲۳، ۲۵-۲۳ و ۲۵-۲۱) میزبان خود را شکست داد. تیم ملی ایران روز گذشته با برتری مقابل صربستان به عنوان نخستین تیم صعودش به فینال لیگ ملت‌های ۲۰۱۹ را قطعی کرد. به این ترتیب ایران موقتاً با کسب ۱۲ برد، ۲ باخت و ۳۶ امتیاز در مجموع ۱۴ بازی موقتاً صدرنشین جدول رده بندی شد.
دراین بازی تیم ملی ایران با ترکیب دوم خود به میدان رفت و فرهاد قائمی، مسعود غلامی، محمدجواد معنوی نژاد، علی اصغر مجرد، محمدرضا مؤذن (لیبرو)، پوریا یلی و جواد کریمی ترکیب تیم ملی ایران را تشکیل می‌دادند. تیم ملی بلغارستان نیز با ترکیب جیورجیو، آتاناسو، گوتسو، پنچو، سگانوف، سالپاروف (لیبرو) و سوکولو به مصاف شاگردان ایگور کولاکوویچ رفت.
*ست اول: ۲۵ – ۲۳ ایران
تیم ملی ایران در این بازی ست نخست را خوب شروع نکرد و با سه امتیاز از بلغارها عقب افتاد اما پس وقت استراحتی که کولاکووچ گرفت، بازیکنان جوان ایران با ورود به زمین عملکرد بهتری داشته و بازی را ۴ – ۴ به تساوی کشاندند. در ادامه باز هم این بلغارستان بود که از ایران پیش افتاده و ۸ – ۶ وقت استراحت فنی اول را از آن خود کرد. در ادامه بلغارها با حمایت هواداران خود ۱۴ – ۱۲ از ایران پیش افتادند اما بازیکنان ایران با درخشش جواد کریمی در دادن پاس‌های سرعتی بازی را در امتیاز ۱۵ به تساوی کشاند. با این وجود بلغارها بودند که ۱۶ – ۱۵ وقت استراحت فنی دوم را هم از آن خود کردند.
با شروع مجدد بازی، جوانان ایران که عملکرد فوق العاده ای در دفاع روی تور داشتند، پس از یک رالی زیبا که ۱۶ ثانیه طول کشید، برای اولین بار ۱۷ – ۱۶ از بلغارستان پیش افتادند. دو تیم به صورت پایاپای پیش رفتند که در نهایت ایران با درخشش یلی ۲۳ – ۲۱ از حریف پیش افتاد تا بلغارها درخواست وقت استراحت کنند. با ورود مجدد دو تیم به زمین باز هم این ایران بود که فاصله دو امتیازی خود را حفظ کرده و ۲۵ – ۲۳ ست نخست بازی را با برتری پشت سر گذاشت.
* ست دوم: ۲۵ – ۲۳ ایران
در این ست دو تیم شروع خوبی داشتند و ایران با عملکرد خوب جوانانش توانست ۸ – ۷ وقت استراحت فنی اول را از آن خود کند. با ورود تیم‌ها به زمین باز هم این ایران بود که با درخشش معنوی‌نژاد در دفاع روی تور همچنان ۹ – ۸ از بلغارها پیش افتاد. در حالی که بازی ۱۲ – ۱۲ مساوی بود، ایران با درخشش علی‌اصغر مجرد در دفاع روی تور ۱۳ – ۱۲ از میزبان پیشی گرفت. در ادامه اما این بلغارها بودند که با حمایت هواداران خود سرانجام ۱۵ – ۱۴ از ایران پیش افتادند. با این حال باز هم این ایران بود که پس از مساوی کردن بازی در امتیاز ۱۵، با سرویس فوق‌العاده قائمی یک امتیاز دیگر کسب کرده و ۱۶ – ۱۵ وقت استراحت فنی دوم را از آن خود کرد.
با ورود دو تیم به زمین بار دیگر این ایران بود که با عملکرد خوب یلی و مجرد در دفاع روی تور حملات بلغارها را دفاع کرده و ۱۹ – ۱۵ پیش افتاد تا بلغارها درخواست وقت استراحت کنند. با ورود تیم‌ها به زمین تیم میزبان فاصله را به دو امتیاز کاهش داد اما باز هم این ایران بود که ۲۰ – ۲۳ از حریف پیش افتاد. بلغارها پس از گرفتن وقت استراحت فاصله را به یک امتیاز کاهش دادند تا کولاکوویچ در امتیاز ۲۴ – ۲۳ برای ایران تقاضای وقت استراحت کند. با بازگشت دو تیم به زمین ایران روی پاس سرعتی جواد کریمی و درخشش مجرد در زدن آبشار امتیاز ۲۵ را کسب کرد تا ست دوم را نیز ۲۵ – ۲۳ پیروز شود.
*ست سوم: ۲۵ – ۲۱ ایران
با شروع این ست نیز باز هم ایران با عملکرد خوب خود در دریافت‌های اول و زدن سرویس ۴ – ۲ از بلغارستان پیش افتاد. بلغارها سرانجام در امتیاز ۶ بازی را به تساوی کشانده و با آبشار سوکولوف ۷ – ۶ از ایران پیش افتادند. در نهایت این بلغارها بودند که با کار سرعتی یک امتیاز دیگر را توسط سوکولوف کسب کرده و ۸ – ۷ وقت استراحت فنی اول را از آن خود کردند. با شروع مجدد بازی بلغارها توانستند فاصله را به ۳ امتیاز افزایش داده و ۱۲ – ۹ از ایران پیش بیافتند تا ایگور کولاکوویچ درخواست وقت استراحت کند. فاصله سه امتیازی دو تیم ادامه داشت تا این که بلغارها ۱۶ – ۱۳ وقت استراحت فنی دوم را هم در این ست از آن خود کردند.
با شروع مجدد بازی ایران دو امتیاز متوالی را روی اشتباه بازیکن بلغار و سرویس خوب قائمی کسب کرد تا سرمربی بلغارستان در امتیاز ۱۶ – ۱۵ تقاضای وقت استراحت کند. ایران در نهایت پس از یک رالی ۱۳ ثانیه‌ای در امتیاز ۱۹ بازی را به تساوی کشاند. با تک‌دفاع بسیار خوب علی اصغر مجرد ایران سرانجام برای اولین بار در این ست ۲۱ – ۲۰ از بلغارستان پیش افتاد تا سرمربی این تیم تقاضای وقت استراحت کنند. با ورود مجدد دو تیم به زمین ایران توانست یک امتیاز دیگر را کسب کرده و ۲۲ – ۲۰ از حریف پیش بیافتد. با سرویس خوب شفیعی سرعت از خط حمله بلغارها گرفته شد تا با دفاع روی تور یلی و اشتباه پشت خط زن بلغارستان، این ست نیز با نتیجه ۲۵ – ۲۱ به سود ایران تمام شود تا شاگردان کولاکوویچ در مجموع سه بر صفر پیروز این دیدار شوند.
تیم ملی ایران در آخرین بازی خود از هفته پنجم لیگ ملت‌های والیبال ۲۰۱۹، ساعت ۱۸:۳۰ یکشنبه ۹ تیر ماه ۱۳۹۸ به مصاف تیم ملی آمریکا خواهد رفت.
انتهای پیام
