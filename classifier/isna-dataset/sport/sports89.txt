برزیل قهرمان کوپا آمه‌ریکا شد
تیم ملی فوتبال برزیل با شکست پرو توانست قهرمان کوپا آمه‌ریکا ۲۰۱۹ شود.
به گزارش ایسنا، فینال کوپا آمه ریکا ۲۰۱۹ بامداد دوشنبه بین برزیل میزبان و پرو برگزار شد و سلسائو با پیروزی ۳ بر یک جام قهرمانی را بالای سر برد.
شاگردان تیته در دقیقه ۱۵ توسط اورتون به گل دست یافتند تا برزیل یک بر صفر پیش بیفتد. در دقیقه ۴۴ داور یک پنالتی به نفع پرو گرفت و پائول گررو توانست بازی را یک بر یک کند. لحظاتی بعد و در وقت‌های اضافه نیمه نخست گابریل ژسوس نتیجه را ۲ بر یک به نفع میزبان کرد. مهاجم منچسترسیتی در دقیقه ۷۰ با دریافت کارت زرد دوم از بازی اخراج شد. در حالی که پرو فرصت داشت از ۱۰ نفره شدن برزیل بهترین استفاده را ببرد اما در دقایق پایانی باز هم دروازه‌اش باز شد. ریچارلیسون این گل را از روی نقطه پنالتی به ثمر رساند تا پیروزی تیمش قطعی شود.
انتهای پیام
