صعود تیم ملی هندبال ساحلی ایران به نیمه نهایی
 تیم ملی هندبال ساحلی ایران در آخرین دیدارش در رقابت‌های قهرمانی آسیا مقابل عمان شکست خورد و به عنوان تیم دوم به مرحله نیمه نهایی رسید.
به گزارش ایسنا، ساحلی‌بازان هندبال ایران در آخرین بازی دور مقدماتی رقابت‌های قهرمانی آسیا در چین با نتیجه ۲ بر ۱ مقابل عمان مغلوب شدند.
تیم ملی هندبال ساحلی ایران که پیش از این در مرحله گروهی چهار پیروزی مقابل ژاپن، تایلند، عربستان و پاکستان داشت اکنون با شکست برابر عمان به عنوان تیم دوم راهی مرحله نیمه نهایی این رقابت‌ها شد.
تیم ایران باید در مرحله نیمه نهایی روز شنبه اول تیرماه ساعت ۱۲:۱۵ به وقت ایران مقابل تیم ملی قطر قهرمان چهار دوره رقابت‌های هندبال ساحلی آسیا قرار بگیرد.
هفتمین دوره از رقابت‌های هندبال ساحلی قهرمانی آسیا و انتخابی جهان از ۲۵ خرداد به میزبانی چین آغاز شد و تا اول تیرماه ادامه دارد. تیم ملی هندبال ساحلی ایران در گروه دوم با عمان، تایلند، پاکستان، ژاپن و عربستان هم‌گروه بود که در همه دیدارها به جز مقابل عمان پیروز شد. تیم ایران و عمان وارد مرحله نیمه نهایی شدند.
در گروه نخست نیز قطر، ویتنام، چین تایپه، افغانستان، اندونزی و فیلیپین قرار دارند. قطر و ویتنام از گروه اول به نیمه نهایی رسیدند.
انتهای پیام
