شاندیزی: قهرمانی ما هنوز مسجل نیست
سرمربی تیم فوتسال زیر ۲۰ سال ایران گفت: هدفمان حفظ قهرمانی در ایران است اما نمی‌توان گفت این قهرمانی از قبل مسجل است.
به گزارش ایسنا، حمید شاندیزی، سرمربی تیم امید فوتسال ایران در نشست خبری بعد بازی با افغانستان اظهار کرد: پیش‌بینی می‌کردیم که سخت‌ترین بازی‌مان مقابل افغانستان باشد؛ چرا که آنان فوتسال ما را می‌شناسند و با فوتسال ایرانی بزرگ شدند.
او درباره هیجان بالای بازیکنانش بیان کرد: شرایط بازی به شکلی بود که تعدادی از بازیکنان‌مان هواداران را برای تشویق بیشتر تحریک می‌کردند که رفتار غیر حرفه‌ای و غیر معمول نیست.
شاندیزی درباره استراتژی تیمش مقابل افغانستان گفت: افغانستان تیم بسیار خوب و قدرتمندی بوده که توانایی بالایی دارد و استراتژی ما در این دیدار به جای توپ‌گیری و پرس، تحت فشار گذاشتن آنان بود.
او درباره استفاده از سه بازیکن چپ پا در بازی نیز گفت: این انتخاب آگاهانه و شاید با برنامه‌ریزی بود.
وی در خصوص این که آیا ایران می‌تواند قهرمان مسابقات شود، مطرح کرد: بر خلاف تیم فوتسال بزرگسالان که دو رقیب سنتی دارد، در رده سنی زیر ۲۰ سال همه تیم‌ها خوب هستند و طوری نیست که از قبل قهرمانی‌مان مسجل باشد. به بازیکنانم نیز گفته‌ام پنج فینال داریم و جا برای اشتباه نداریم.
سرمربی تیم فوتسال زیر ۲۰ سال ایران درباره بازی بعدی تیمش مقابل لبنان گفت: لبنان تیم خوبی بوده که توانسته به مرحله بعدی صعود کند. ما بازی به بازی پیش می‌رویم و تا این لحظه به لبنان فکر نکرده‌ایم.
همچنین عبدالرزاق ممرک، سرمربی افغانستان در نشست خبری بعد از بازی با ایران، اظهار کرد: به ایران بابت این برد تبریک می‌گویم. هر دو تیم بازی خوبی انجام دادند. ما می‌خواستیم مساوی گرفته و به عنوان سرگروه صعود کنیم، به خاطر همین بازی پرفشاری بود و از عملکرد بازیکنان راضی هستم.
او افزود: اگر همچون بازی مقابل ایران، بازی‌های بین‌المللی بیشتری داشته باشیم، بازیکنان خونسردتر عمل می‌کردند و معتقدم ما بیش از هر چیزی به بازی‌های سنگین نیاز داریم.
ممرک درباره پیش‌بینی‌اش از تیم‌های حاضر در مراحل بعدی گفت: با پیش‌بینی اینکه می‌توانیم به مراحل بعدی برسیم، وارد مسابقات شدیم و پیش از مسابقات در بازی دوستانه مقابل ژاپن پیروز شدیم که این موضوع اعتماد به نفس ما را بالا برد. همچنین میدان‌داری در بازی امروز مقابل ایران به من و تیم، اعتماد به نفس و باور داد که می‌توانیم به مراحل بعدی و فینال برسیم.
انتهای پیام
