اعزام کاروان ورزشی ایران به یونیورسیاد حاوی پیام برای جهان است
معاون وزیر علوم، تحقیقات و فناوری با قدردانی از حمایت های ویژه وزیر علوم از ورزش دانشجویی گفت: امیدوارم مانند دو دوره قبل شاهد موفقیتهای ورزشکاران دانشجوی ایران در یونیورسیاد ۲۰۱۹ ایتالیا باشیم.
به گزارش ایسنا، مجتبی صدیقی معاون وزیر علوم، تحقیقات و فناوری و رییس سازمان امور دانشجویان در مراسم بدرقه ورزشکاران اعزامی ایران به یونیورسیاد ۲۰۱۹ طی سخنانی با قدردانی از حمایت‌های وزیر علوم، گفت: اگر شاهد موفقیت ورزش دانشجویی طی سال‌های اخیر بوده ایم حاکی از توجه و حمایت مسئولان وزارت علوم از این حوزه بوده است. این سومین دوره حضور ما در دوره دولت تدبیر و امید در بازی‌های یونیورسیاد است. در دو دوره قبل عنوان‌های بسیار خوبی را با کسب عناوین نهم و دهمی در جهان کسب کردیم.
صدیقی اظهار کرد: علاوه بر توجه به ورزش قهرمانی در دانشگاه‌ها و کسب موفقیت‌های بین المللی، توجه ویژه ای نیز به توسعه ورزش‌های همگانی داریم کما اینکه المپیاد ورزش‌های همگانی هر دو سال یکبار برگزار می‌شود و امسال نیز پس از یونیورسیاد در دانشگاه‌های بوعلی همدان و الزهرا در دو بخش پسران و دختران و با حضور گسترده ورزشکاران دانشجو برگزار می‌شود و خوشبختانه در این بخش نیز شاهد اقدامات بسیار خوبی بوده ایم.
وی با بیان توجه ویژه به رشد سرانه ورزشی در دانشگاه‌ها، خاطرنشان کرد: به حدود ۲ متر سرانه ورزشی در دانشگاه‌های وزارت علوم رسیده ایم و ان‌شاءالله با اقداماتی همچون راه اندازی چمن‌های مصنوعی شاهد افزایش این سرانه خواهیم بود تا دانشجویان بتوانند با خیالی آسوده به فعالیت‌های ورزشی بپردازند.
معاون وزیر علوم افزود: از نظر تعداد ورزشکار شرکت کننده در یونیورسیاد حدود ۵۰ درصد کاهش نسبت به دوره قبل داریم اما کیفی بودن این کاروان باعث افزایش امیدها برای کسب عناوین ارزشمند در یونیورسیاد است. در فضای سیاسی که در کشور و دنیا داریم حضور ورزشکاران ما با وجود تحریم‌ها پیام ویژه ای دارد و نشان می‌دهد جوانان با شور و نشاط در حال فعالیت هستند.
صدیقی در پایان خاطرنشان کرد: برگزاری یونیورسیاد در سال قبل از المپیک باعث افزایش سطح کمی و کیفی این رقابت‌ها شده است. برنامه ریزی مناسب برای آماده سازی تیم اعزامی صورت گرفته و امیدوار هستیم با تلاش ورزشکارانمان شاهد موفقیت و اهتزاز پرچم پرافتخار ایران باشیم. ورزشکاران شرکت کننده نماینده دانشگاهی ایران هستند و قطعاً نماینده خوبی برای فرهنگ و جایگاه بالای ایران خواهند بود.
انتهای پیام
