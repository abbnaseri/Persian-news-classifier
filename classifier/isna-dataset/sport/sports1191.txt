مورینیو می‌خواهد سرمربی تیم ملی شود
سرمربی پرتغالی در یک مصاحبه اعلام کرد دوست دارد ماجراجویی جدیدی داشته باشد و هدایت یک تیم ملی را بر عهده بگیرد. 
به گزارش ایسنا و به نقل از مریدیانو، ژوزه مورینیو بدون شک یکی از پرافتخارترین و موفق‌ترین سرمربیان جهان در ۲۰ سال اخیر است. سرمربی ۵۶ ساله توانست در چهار کشور مختلف جام قهرمانی را بالای سر برد. سه قهرمانی در لیگ برتر انگلیس، دو سری A ایتالیا و دو لیگ قهرمانان اروپا از برجسته‌ترین آنها هستند. با این حال در سه سالی که در منچستریونایتد حضور داشت نتوانست تیمی بسازد که توان رقابت با منچسترسیتی را داشته باشد. این تیم همچنین در لیگ قهرمانان اروپا فاصله زیادی با دیگر تیم‌ها داشت و نتوانست موفق باشد. در نهایت سرمربی پرتغالی در ماه دسامبر با یونایتد خداحافظی کرد.
آقای خاص دوست دارد دوباره هدایت یک تیم را بر عهده بگیرد. او در آخرین اظهاراتش نشان داد علاقه‌مند به مربیگری در یک تیم ملی است. مورینیو در یک مصاحبه گفت: می‌خواهم در مسابقات جدیدی رقابت کنم. به جام جهانی و یورو فکر می‌کنم. مدت‌هاست که دوست دارم در چنین ماجراجویی حضور داشته باشم. اکنون خودم را بیش از همه در یک تیم ملی می‌بینم تا یک تیم باشگاهی. دوست دارم سرمربی تیم ملی باشم اما این تیم نباید حتماً پرتغال باشد.
مورینیو با این حال هدایت یک تیم باشگاهی را کامل رد نکرد و گفت: پنجمین قهرمانی در یک کشور دیگر یا قهرمانی در لیگ قهرمان با سومین تیم کاری است که دوست دارم انجام دهم. می‌خواهم راضی و شاد باشم و فقط به پیروزی و فتح جام فکر نمی‌کنم. پیشنهادی که رضایتم را جلب نکند نمی‌پذیرم. به همین خاطر اگر تیمی به من بگوید در شرایط قهرمانی قرار ندارد اما خواهان من است من این پیشنهاد را بررسی می‌کنم.
انتهای پیام
