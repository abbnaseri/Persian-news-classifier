ویلموتس: ایران از اروپا هم امن‌تر است/ تیمم باید بتواند با بزرگان رقابت کند
 سرمربی تیم ملی ایران گفت: طرح و فلسفه من همیشه بازی رو به جلو بوده است.
به گزارش ایسنا و به نقل از فدراسیون فوتبال، مارک ویلموتس، سرمربی تیم ملی در گفت‌وگویی با سایت اسپورتسا درباره حضورش در فوتبال ایران عنوان کرد: وقتی به ایران آمدم شگفت زده شدم. در آغاز کمی احتیاط کردم اما آنها تلاش زیادی کردند که مرا جذب کنند. رئیس فدراسیون فوتبال ایران به بلژیک آمد تا مذاکره کنیم بعد من سه روز به تهران رفتم تا امکانات آنجا را از نزدیک ببینم. وقتی به آنجا رفتم، دهانم از تعجب بازماند چون آنجا ورزشگاه ۱۰۰ هزار نفری، زمین چمنی خوب مثل میز بیلیارد و یک مرکز ورزشی مانند توبک که زمین تمرینی تیم ملی بلژیک است وجود داشت. بله، وقتی به ایران رسیدم غافلگیر شدم.
وی ادامه داد: در گذشته کارلوس کی‌روش، سرمربی سابق ایران به نتایج خوبی رسیده بود. ایران با او همواره به جام جهانی رفته بود اما آنها مرا می‌خواستند که ایران را مثل بلژیک تیمی قابل رقابت با بزرگان کنم.
سرمربی تیم ملی ایران درباره استعدادهای موجود در فوتبال ایران اظهار کرد: ایرانی‌ها عاشق فوتبال هستند. در اینجا پدیده جوان زیاد است. اینجا دروازه‌بانی دارم که هیچ‌کس او را نمی‌شناسد اما قادر است در تیمی درجه یک در اروپا بازی کند. همین‌طور مهاجمی ۱۸ ساله دارم که اجازه دادم اولین حضورش را در تیم ملی جشن بگیرد. او با تیم زیر ۱۷ ساله‌ها دو مرتبه مقابل آلمان گلزن کرده بود. او به تیم ملی بزرگسالان آمد و فوری یک گل به سوریه زد. من اطمینان دارم باز هم چنین استعدادهایی در این فوتبال وجود دارد. فقط باید برویم و آنها را پیدا کنیم. به عنوان سرمربی تیم ملی با شور و علاقه دنبال اقلام مختلفی می‌گردم تا معجونی عالی را آماده کنم. فقط در این میان سئوالی که باقی می‌ماند این است که چطور می‌خواهیم بازی کنیم. بدیهی است که بعد از سه جلسه تمرین نمی‌توان همه چیز را تغییر داد اما در بازی تدارکاتی با کره صاحب ۱۶ موقعیت گل شدیم. این چیزی نبود که قبلاً از تیم ملی دیده شده باشد. نترسیدم و تلاش کردم بازی رو به جلو را اجرا کنم. این طرح و فلسفه من در تمام تیم‌هایم بوده است.
وی درباره تفاوت فرهنگ ایران و بلژیک گفت: من عاشق کشف کشورهای جدیدم و همچنین کنجکاو هستم. در اروپا و آفریقا کار کرده بودم و اکنون در آسیا حضور دارم. باید با فرهنگ ایران سازگار شوم. در زمان حضورم در تهران متوجه شدم آنجا بسیار تمیز است و در همه جا گل می‌بینید. فکر می‌کنم مانند یک شهر اروپایی و واقعاً عالی است. ما مرکز تمرینی جادویی داریم. محل تمرین ما در جایی اعجاب‌انگیز مشرف به رشته‌های کوه‌ها است.
سرمربی تیم ملی همچنین گفت: نمی‌خواهم درباره سیاست حرف بزنم چرا که من یک چهره ورزشی هستم. درباره اینکه چرا می‌گویند ایران ناامن است هیچ چیز نمی‌فهمم چرا که به دلیل کنترل‌های بیشتر ایران حتی از اروپا هم امن‌تر است. احترام زیادی در تمام سطوح وجود دارد و من مجبور نیستم در طول تمرینات تیمم نقش یک پلیس را بازی کنم.
ویلموتس درباره ارتباط کلامی با ملی پوشان ایران اظهار داشت: ۷۰ درصد بازیکنان انگلیسی متوجه می‌شوند. به آن ۳۰ درصد بقیه نیز از طریق دستیارانم کمک می‌گیرم. وحید هاشمیان فوتبالیستی است که سابقه ۵۰ بازی ملی دارد و چندی قبل هم تیم زیر ۱۷ ساله‌های هامبورگ را تمرین داده است. امیدوارم دامنه همکاری ما گسترش یابد. من به آلمانی با او حرف می‌زنم و او نیز حرف‌هایم را به فارسی ترجمه می‌کند.
انتهای پیام
