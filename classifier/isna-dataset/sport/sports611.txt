آرژانتین حریف برزیل در نیمه‌نهایی کوپا آمه‌ریکا شد
تیم ملی فوتبال آرژانتین با پیروزی برابر ونزوئلا توانست به نیمه‌نهایی کوپا آمه‌ریکا ۲۰۱۹ صعود کند و حریف برزیل میزبان در این مرحله شود.
به گزارش ایسنا، تیم ملی فوتبال آرژانتین جمعه شب در مرحله یک‌چهارم نهایی کوپا آمه ریکا ۲۰۱۹ برزیل به مصاف ونزوئلا رفت و توانست دو بر صفر پیروز شود.
آلبی سلسته بازی تهاجمی را به نمایش گذاشت و از شروع ونزوئلا را تحت فشار قرار داده بود. نخستین فرصت گلزنی در دقیقه ۳ ایجاد شد و دروازه‌بان ونزوئلا ضربه سرخیو آگوئرو را به کرنر فرستاد. سپس چند کرنر پیاپی به نفع آرژانتین اعلام شد که در یکی از آن‌ها این تیم توانست دروازه حریفش را باز کند. لیونل مسی توپ را سانتر کرد. آگوئرو پس از دریافت توپ آن را به لائوتارو مارتینس پاس داد تا مهاجم آرژانتینی به زیبایی و با یک ضربه پشت پا دروازه ونزوئلا را باز کند. آلبی سلسته سپس برای چند دقیقه باز هم حریف خود را تحت فشار قرار داد اما بازی در ادامه در مسیری قرار گرفت که بارها به دلیل خطاهای متعدد متوقف شد.
ونزوئلا به دنبال جبران نتیجه بود اما نمی‌توانست ضربه نهایی را به سمت دروازه آرژانتین بزند. شاگردان لیونل اسکالونی با آرامش بازی می‌کردند و عجله‌ای برای دست یافتن به گل دوم نداشتند. در دقیقه ۳۷ ضربا سر پتسلا به بیرون رفت. داور چهار دقیقه وقت اضافه اعلام کرد. در لحظات نخست همکاری مسی و آکونیا باعث شد آرژانتین صاحب یک موقعیت خوب شود اما توپ به مارتینس نرسید. در نهایت نیمه نخست با پیروزی آلبی سلسته به پایان رسید. شاگردان اسکالونی در ۴۵ دقیقه نخست بهترین نمایش خود را در کوپا آمه ریکا نشان دادند.
در شروع نیمه دوم مارتینس یک فرصت خوب برای گلزنی داشت اما شوت قدرتمندش به بیرون رفت. کم کم ونزوئلا توپ و میانه میدان را در اختیار گرفت و به دنبال پیدا کردن راهی برای تساوی بازی بود. آرژانتین دو تعویض انجام داد و آنخل دی ماریا به جای مارتینس وارد زمین شد. سپس آکونیا زمین را ترک کرد تا جووانی لو سلسو جایگزینش شود. دقایقی بعد ونزوئلا بهترین فرصت خود را به دست آورد که آرمانی با یک واکنش فوق‌العاده اجازه گلزنی به این تیم را نداد. در یک صحنه بازیکنان آرژانتین در زمین ونزوئلا پرس شدید کردند و این اتفاق باعث اشتباه مدافع حریف شد. د پائول توپ‌گیری کرد و سپس به آگوئرو پاس داد. مهاجم منچسترسیتی به سمت دروازه شوت کرد اما دروازه‌بان ونزوئلا توپ را نتوانست مهار کند و آن به لو سلسو رسید. هافبک آرژانتینی به راحتی گل دوم بازی را به ثمر رساند.
پس از این گل حمله‌های ونزوئلا دوباره شد. این تیم چند موقعیت نه چندان خطرناک به دست آورد. پائولو دیبالا هم در دقیقه ۸۴ فرصت بازی پیدا کرد و جانشین آگوئرو شد. ضربه دی ماریا را فارینس به راحتی مهار کرد. تلاش‌های ونزوئلا برای باز کردن دروازه آلبی سلسته بی‌نتیجه بود و آرژانتین هم در ضد حمله‌ها نتوانست اختلاف را بیشتر کند. در نهایت بازی با پیروزی آلبی سلسته به پایان رسید تا این تیم به نیمه نهایی صعود کند و حریف برزیل شود. سوپر کلاسیکو بامداد چهارشنبه برگزار خواهد شد.
انتهای پیام
