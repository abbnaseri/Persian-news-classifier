صعود آرژانتین در شب پیروزی کلمبیا در کوپاآمه‌ریکا
تیم ملی فوتبال آرژانتین در آخرین بازی گروهی‌اش توانست قطر را شکست دهد و با توجه به پیروزی کلمبیا برابر پاراگوئه به عنوان تیم دوم به مرحله یک‌چهارم نهایی کوپاآمه‌ریکا ۲۰۱۹ صعود کند.
به گزارش ایسنا، دیدارهای سوم گروه B کوپا آمه‌ریکا ۲۰۱۹ برزیل یکشنبه‌شب به طور همزمان برگزار شد و آرژانتین توانست در جمع هشت تیم برتر این رقابت‌ها قرار بگیرد.
در مهم‌ترین بازی آرژانتین برابر قطر قرار گرفت و با دو گل حریف آسیایی‌اش را شکست داد. شاگردان لیونل اسکالونی با این پیروزی به مرحله یک‌چهارم نهایی صعود کردند.
آلبی‌سلسته که برای صعود به پیروزی نیاز داشت از ابتدا توپ و میانه میدان را در اختیار گرفت. نخستین فرصت بازی را لیونل مسی از دست داد. ضربه او با اختلاف زیادی از بالای دروازه به بیرون رفت. دقایقی بعد لائوتارو مارتینس یک موقعیت را از دست داد. با این حال مهاجم آرژانتینی چند لحظه بعد از اشتباه مدافع قطر بهترین استفاده را برد و گل نخست بازی را در دقیقه چهار به ثمر رساند. برتری آرژانتین ادامه داشت و اوتامندی ضربه سرش با اختلاف به بیرون رفت. در ادامه سرخیو آگوئرو با پاس مسی در یک موقعیت خوب قرار گرفت اما در عین ناباوری ضربه‌اش را به بیرون زد.
قطر در حمله‌های خود خطرناک بود و به راحتی می‌توانست از دفاع ضعیف آرژانتین عبور کند. پدرو میگل بهترین فرصت این تیم را از دست داد و ضربه‌اش به بیرون رفت. در دقیقه ۳۹ دروازه‌بان قطر در محوطه جریمه اشتباه کرد اما این بار شاگردان لیونل اسکالونی از آن بهره نبردند و بازیکنان قطر توپ را از محوطه جریمه دور کردند. تیم آسیایی در دقایق پایانی بازی بهتری به نمایش گذاشت و می‌توانست بازی را به تساوی برساند. ضربه آزاد بسام الراوی به تیرک برخورد کرد تا نیمه اول با پیروزی آلبی سلسته به پایان برسد.
در نیمه دوم هر دو تیم به دنبال گلزنی بودند اما موقعیت‌های خطرناکی ایجاد نکردند. اولین تعویض بازی انجام شد و آکونیا به جای لو سلسو به میدان رفت. پس از این تغییر آرژانتین برای دقایقی قطر را تحت فشار قرار داد و سه کرنر پیاپی زد اما درخشش دروازه‌بان قطر و دفع توپ‌های مدافع‌های این تیم اجازه نداد بازی ۲ بر صفر شود. آلبی سلسته همچنان توپ را در اختیار داشت و باز هم آگوئرو در گلزنی ناکام ماند. در ادامه مسی در محوطه جریمه ضربه‌اش را به آسمان زد. در مقابل اکرم عفیف می‌توانست دروازه آرژانتین را باز کرد اما با بی‌دقتی به توپ ضربه زد. در دقیقه ۷۶ پائولو دیبالا به جای مارتینس به میدان رفت. حرکت زیبای آگوئرو که با پاس دیبالا شروع شد باعث شد آرژانتین به گل دوم دست پیدا کند. مهاجم منچسترسیتی به زیبایی دروازه قطر را در دقیقه ۸۲ باز کرد. در نهایت آلبی سلسته توانست با چهار امتیاز به عنوان تیم دوم صعود کند. حریف این تیم در مرحله بعد ونزوئلا خواهد بود.
در دیگر بازی کلمبیا برابر پاراگوئه قرار گرفت و توانست با یک گل حریفش را شکست دهد. تک گل تیم کارلوس کی‌روش را گوستاوو کوئیار در دقیقه ۳۱ به ثمر رساند. کلمبیا در نیمه دوم هم توسط لوئیس دیاس گلزنی کرد اما داور به کمک VAR این گل را مردود اعلام کرد.
کلمبیا با ۹ امتیاز به عنوان صدرنشین به یک چهارم نهایی صعود کرد و هنوز حریفش در این مرحله مشخص نشده است.
انتهای پیام
