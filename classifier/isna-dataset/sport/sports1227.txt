ایراد احمدی به هزینه‌ها در استعدادیابی و فرهنگی پینگ پنگ: چرا اعداد لاغر هستند؟
مجمع سالیانه فدراسیون تنیس روی میز برگزار شد.
به گزارش ایسنا، مجمع عمومی و سالیانه فدراسیون تنیس روی میز سال ۹۷ به ریاست عبدالحمید احمدی معاون ورزش قهرمانی وزارت ورزش و جوانان در محل هتل المپیک برگزار شد. کیکاووس سعیدی سرپرست دبیر کلی کمیته ملی المپیک هم در این مجمع حضور داشت.
در ابتدا مجمع، مهرداد علی قارداشی رئیس فدراسیون بیان کرد: به دستور آقای داورزنی در جلسه با رؤسای فدراسیون‌ها، فدراسیون‌ها موظف هستند تا تیر ماه گزارش مالی سال ۹۷ خود را ارائه کنند و ما اولین فدراسیون هستیم که این کار را انجام می‌دهد. باید این را بگویم چون قرار است جلسه مهم برون سازمانی در کمیته ملی المپیک برگزار شود و از نمایندگان مجلس در آن حضور دارند، آقای احمدی و اسبقیان باید به آن جلسه برسند، بنابراین سعی می‌کنیم مجمع زود به پایان برسانیم.
تمام گزارش‌ها را به اطلاع اعضای مجمع رساندیم و فقط از مجمع می‌خواهیم موافقت این را بدهند که در مهر ماه روز ملی تنیس روی میز را داشته باشیم که برای اولین بار است چنین اتفاقی می‌افتد و همچنین تفاهم نامه‌ای با ۱۷ کلان شهر داشته باشیم.
سپس حسابرس گزارش مالی سال ۹۷ را ارائه کرد.
خزانه دار نیز گزارش عملکرد سال ۹۷ فدراسیون را قرائت کرد. در این گزارش گفته شد فدراسیون مبلغ ۲۹ میلیون و ۶۰۰ هزار تومان از شهرداری تبریز طلب دارد.
*انجام هزینه در بخش فرهنگی و استعدادیابی باید تقویت شود
احمدی در مورد گزارش خزانه دار گفت: در این گزارش ۷۶ میلیون تومان برای فعالیت توسعه‌ای و استعدادیابی و ۱۴ میلیون تومان برای فعالیت فرهنگی هزینه شده است و کمترین اعداد مربوط به فعالیت استعدادیابی و فرهنگی است در حالی که باید تقویت شود و آقای قارداشی توضیح بدهد چرا این اعداد نسبت به بقیه لاغر هستند.
قارداشی هم پاسخ داد ما در جلسه‌ای که با Hقای افشین مولایی داشتیم گفتیم مگر چقدر بودجه به ما می‌دهید که انتظار فعالیت فرهنگی دارید با این حال فعالیت‌هایی را داشتیم در بخش استعدادیابی هم همکاری‌هایی را با کشورهای دیگر داریم که هزینه‌ها را آنها پرداخت می‌کنند. با این حال حرف‌های اقای احمدی متین است.
* اختلاف در میزان دریافتی بودجه کمیته ملی المپیک
سعیدی نیز بیان کرد: فعالیت‌های فدراسیون تنیس روی میز در بخش مالی و اسپانسری مشهود بوده است و روند رو به رشدی داشته اند. در گزارش خزانه دار آمده ۸۸ درصد بودجه کمیته ملی المپیک پرداخت شده در حالی که ما ۱۰۰ درصد را پرداخت کرده ایم و این نیاز به بازنگری دارد که این اختلاف عدد از کجا آمده است. از این رو دوستان به بخش مالی کمیته ملی المپیک مراجعه کنند و این مسئله بررسی شود.
*فوتبال ریشه همه رشته‌ها را سوزانده است
رئیس هیأت بوشهر نیز گفت: فوتبال ریشه همه رشته‌ها را در این کشور سوزانده است. احمدی هم گفت: بهتر است به رشته‌های دیگر نپردازیم اما رئیس هیأت بوشهر ادامه داد: ما در استان خودمان برای ۲۰ میلیون تومان باید التماس کنیم در حالی که کار کرده ایم اما اداره کل ورزش و جوانان و نماینده مجلس دنبال فوتبال هستند و کنار آنها عکس می‌گیرند. مگر می‌شود در مرکز استان فقط یک سالن داشته باشیم که سه میز به زور در آنجا جا می‌شود. پول بیت المال باید عادلانه تقسیم شود.
احمدی در پایان مجمع بیان کرد: آقای داورزنی جلسه مهمی در مجلس داشت و این مسئولیت به من محول شد که در این مجمع حاضر شوم. موفقیت‌های تنیس روی میز جای تقدیر دارد و چشم انداز تنیس روی نیز بسیار امید بخش هست که این هم حاصل زحمات فدراسیون و هیأت‌ها است.
او افزود: اینکه در تقویم روزی را به نام روز ملی تنیس روی داشته باشیم اقدام شایسته ای است.
وضعیت اقتصادی ایران را همه در جریان هستیم و در یک شرایط خاص قرار داریم که از آن به جنگ اقتصادی تعبیر می‌شود و این، تأثیر مستقیمی با میزان در آمد و تخصیص دارد. از این رو باید در مدیریت دقیق‌تر عمل کنیم. انتظارات را در سال ۹۸ کمتر کنیم البته تلاش کمیته ملی المپیک و وزارت ورزش بر این است نیازها را برآورده کند.
انتهای پیام
