منصوریان: بازیکنان سربازمان را می‌خواهیم
سرمربی ذوب‌آهن می‌گوید تیمش به بازیکنان سرباز خود نیاز دارد.
به گزارش ایسنا، علیرضا منصوریان سرمربی ذوب‌آهن اصفهان در حاشیه نشست هم‌اندیشی مربیان لیگ برتر اظهار کرد: هر کدام از مربیان درباره اتفاقات و موارد خوب و بدی که در لیگ گذشت، صحبت کردند. عمده مربیان در دو موضوع باهم اشتراک داشتند. اولی در تغییر لیست بزرگسالان هر تیم که از ۱۸ نفر به ۲۰ نفر تغییر کند و مساله بعدی تعداد کارت‌ها بود که با توجه به بی‌نظمی‌هایی که در لیگ وجود دارد، از ۵ عدد به ۴ عدد برسد که کیفیت لیگ ما پایین نیاید. مبحث بعدی بحث بازیکنان ۲۳ تا ۲۵ و زیر ۲۳ سال بود که وقتی من می‌خواستم ۴ بازیکن زیر ۲۳ سال بازی بدهم، از سهمیه بزرگسالان کم می‌کردم. پیشنهاد کردم که چون می‌خواهیم جوانگرایی کنیم، این سهمیه بیشتر شود.
او ادامه داد: مباحث بعدی، مساله حمایت از مربی و بازیکن بود. در کل لیگ ما در هر سال بهتر برگزار می‌شود. ما از دو هفته گذشته برای یک سال آینده برنامه خود را بستیم. احتمال ضرر در صورت تغییر شروع لیگ برای ما وجود دارد و اگر لیگ دیرتر برگزار شود، تنها تیمی که ضرر می‌کند ذوب‌آهن است چون ما ۱۴ مرداد در لیگ قهرمانان آسیا بازی داریم اما قولی که سازمان لیگ داده، این است که ما در ۸ مرداد بازی لیگ را انجام دهیم. ما همچنان نقاط گمشده در اطراف لیگ داریم، از جمله بحث تماشاگر و مسائل نظارت مسابقه که چرا ناظر مسابقه می‌تواند کارشناس داوری شود. اگر این جلسات هم‌اندیشی در سال ۳ بار برگزار شود. باز نقاط ضعف بیشتری می‌توانیم پیدا کنیم و بررسی بیشتری انجام دهیم. باید تعامل ایجاد شود و نباید ادبیات طوری باشد که مقابل سازمان لیگ قرار بگیریم.
منصوریان افزود: در این نشست حدود ۲۸ مربی حضور داشتند. چرخه اصلی مربی‌گری ایران همین است. آن مربی‌هایی که نبودند قطعاً مربی‌های دیگر به نمایندگی از آن‌ها ایده‌های خود را بیان کردند و در دفعات بعد ان‌شاءالله آن‌ها نیز حضور داشته باشند.
او درباره ۳ بازیکن سرباز تیم ذوب‌آهن گفت: این مساله فرا باشگاهی است و باید در رقابت‌های آسیایی پرچم کشور ایران را بالا ببریم. ما بودجه کافی نداریم و بودجه کل باشگاه با ۲۵ رشته ورزشی ۴۰ میلیارد است. بازیکنان سرباز ما مهم‌ترین بازیکنان ذوب‌آهن هستند و سر تمرین نبوده‌اند. من یک مدیری دارم که نقطه‌ای را به من نشان داد تا بعد از ۱۰ سال، ۷ ماه درست و حسابی مربی‌گری کردم.
سرمربی ذوب‌آهن در پایان گفت: هر بازیکنی آزاد باشد، می‌تواند با تیم‌های دیگر صحبت کند. همانگونه که ارسلان مطهری بازیکن آزاد بود و با تیم‌های دیگر صحبت کرد.
انتهای پیام
