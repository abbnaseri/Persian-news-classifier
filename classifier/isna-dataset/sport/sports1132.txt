هیات مدیره پرسپولیس پول مفت می‌گیرند و کار نمی‌کنند/ یحیی بیاید، دعوا می‌شود
پیشکسوت باشگاه پرسولیس می‌گوید ندادن پول برانکو سناریویی از قبل طراحی شده برای فراری دادن او بوده است.
به گزارش ایسنا، برانکو ایوانکوویچ پس از ۴ سال و کسب ۳ قهرمانی متوالی در لیگ برتر و نایب قهرمانی آسیا با پرسپولیس، این تیم را ترک کرد و به الاهلی عربستان پیوست تا هواداران سرخ‌ها نگران نیمکت آینده تیم‌شان برای لیگ نوزدهم باشند.
مرتضی فنونی‌زاده، پیشکسوت پرسپولیس در گفت‌وگو با ایسنا درباره رفتن برانکو و مقصران این قضیه گفت: برانکو در پرسپولیس دستاوردهای زیادی نظیر سه قهرمانی لیگ برتر و یک نایب قهرمانی آسیا داشت. طبیعی است که خیلی‌ها دوست نداشتند او در پرسپولیس بماند. ندادن پول تنها بهانه‌ای بود که او را از روی نیمکت پرسپولیس فراری دهند.
او ادامه داد: برانکو مربی حرفه‌ای است و وقتی دید خبری از پول نیست تصمیم گرفت به جایی برود که برایش احترام قائلند. مقصر اصلی این قضیه، هیأت مدیره‌ای هستند که پول مفت می‌گیرند اما کاری برای پرسپولیس انجام می‌دهند. آن‌ها به راحتی می‌توانستند این جریان مالی را کنترل کنند و پول او را بدهند اما بهترین فرصت برای پراندن برانکو از روی نیمکت پرسپولیس برای‌شان فراهم شده بود زیرا آن‌ها از قبل چنین نقشه‌ای داشتند.
این پیشکسوت پرسپولیس در خصوص جانشین او گفت: به نظر من مربی ایرانی بهتر از خارجی است. البته فعلاً گزینه اول آن‌ها یحیی است که از نظر من بهترین انتخاب است اما وقتی او روی نیمکت پرسپولیس بنشیند، میان پیشکسوتان دعوا راه می‌افتد (که چرا فلان پیشکسوت سرمربی نشود). چند سال پیش او پخته نبود و نتوانست حواشی را کنترل کند اما الآن او یک مربی کامل است و به نظر من پرسپولیس تحت نظر او هم می‌تواند جواب دهد.
فنونی‌زاده اضافه کرد: گل‌محمدی برای این امر، کار سختی دارد زیرا باید با دستاوردهای برانکو مقابله کند. برانکو شایسته سالاری را به صورت کامل در پرسپولیس پیاده کرد و از نظر بدنی تیمش در همه دقایق بازی آماده بود. البته او ایراداتی هم داشت؛ مثلاً برخی بازیکنان بزرگ تیم را فراری داد یا تعویض‌هایش قابل پیش‌بینی بود اما با این وجود کسی نتوانست او را در کورس قهرمانی لیگ شکست دهد.
او در پایان گفت: اگر قرار است مربی خارجی بیاید بهتر است آن هم کروات باشد زیرا هم مربی‌های ارزان‌تری هستند و هم کمی تفکرات‌شان برای بازیکنان آشنا است. هم‌چنین می‌تواند یاد و خاطره برانکو را هم زنده نگه دارد.
انتهای پیام
