دومین شکست دختران بسکتبالیست در جام جهانی 
تیم ملی بسکتبال سه نفره بانوان ایران در جام جهانی این رشته برابر رومانی شکست خورد.
به گزارش ایسنا، تیم ملی بسکتبال سه نفره بانوان ایران در سومین بازی از جام جهانی هلند امروز (پنج‌شنبه) برابر تیم رومانی به میدان رفت و شکست خورد. در این دیدار رومانی اولین امتیاز بازی را کسب و در ادامه برتری خود را حفظ کرد. هر دو تیم تلاش می‌کردند تا مانع از امتیازگیری حریف شوند به گونه‌ای که در ۵ دقیقه ابتدایی این بازی نتیجه ۶ بر ۳ به نفع رومانی بود. اکثر پرتاب‌های دو امتیازی ایران تبدیل به گل نشد و در نهایت ملی‌پوشان ایران در پایان بازی با نتیجه ۲۱ بر ۷ شکست خوردند.
تیم ایران در آخرین بازی مرحله گروهی تا ساعاتی دیگر به مصاف چک می‌رود.
ایران در اولین روز این مسابقات یک برد و یک باخت کسب کرد. ملی‌پوشان برابر اسپانیا با نتیجه ۸ بر ۲۲ شکست خوردند اما در ادامه برابر مغولستان با نتیجه ۱۹ بر ۱۸ به پیروزی رسیدند.
تیم ایران با ترکیب سعیده علی، دلارام وکیلی، کیمیا یزدیان طهرانی و شادی عبدالوند با سرمربیگری نیکا بیک لیک لی در این مسابقات حضور دارد.
جام جهانی بسکتبال سه نفره زنان از ۲۸ خرداد در آمستردام هلند آغاز شده و تا ۲ تیرماه ادامه دارد.
انتهای پیام
