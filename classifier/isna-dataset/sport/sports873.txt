فردا عرب به ترکیه می‌رود
مدیرعامل باشگاه پرسپولیس برای مذاکره با گزینه‌های سرمربیگری این تیم عازم کشور ترکیه خواهد شد.
به گزارش ایسنا، پس از جدایی برانکو ایوانکوویچ از پرسپولیس مدیران این باشگاه درصدد انتخاب جانشین مناسبی برای مربی کروات خود بودند. از این رو پس از به بن‌بست رسیدن مذاکرات خود با یحیی گل‌محمدی حالا سه گزینه پیش روی پرسپولیسی‌ها قرار گرفته تا پس از مذاکره با آنها سرمربی پرسپولیس انتخاب شود.
طی روزهای اخیر نام‌هایی چون ماسیمو کاررا، آنته چاچیچ و الکساندر نوری مطرح شده‌اند. نام‌هایی که طی چند روز اخیر مذاکراتی از سوی مسئولان باشگاه پرسپولیس با آنها انجام شده است. حالا فردا قرار است ایرج عرب عازم ترکیه شود تا در شهر استانبول این کشور مذاکراتی را با مدیربرنامه‌های این مربیان انجام دهد.
انتهای پیام
