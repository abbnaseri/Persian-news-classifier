پوریا فیاضی لژیونر شد/ پلاس لیگا مقصد بعدی پشت خط زن تیم ملی والیبال
پوریا فیاضی دریافت کننده تیم ملی والیبال ایران فصل آینده برای تیم بدزین در پلاس لیگ لهستان بازی خواهد کرد.
به گزارش ایسنا، پوریا فیاضی دریافت کننده تیم ملی والیبال ایران پس از حضور در بازی نخست تیم ملی مقابل ایتالیا در هفته نخست لیگ ملت‌های ۲۰۱۹ توانست عملکرد خوب خود را تا پایان هفته سوم ادامه داده و نگاه‌های زیادی را به سمت خود جلب کند. فیاضی تا پایان هفته سوم لیگ ملت‌ها ۹۵ امتیاز (۷۹ اسپک، ۵ دفاع روی تور و ۱۱ امتیاز سرویس) را برای تیم‌ملی ایران کسب کرده است که آمار قابل توجهی است.
چند روزی بود که خبرهایی در مورد توافق او با یکی از گزینه‌ها مطرح بود تا اینکه سایت پلاس لیگای لهستان رسماً خبر اضافه شدن او به تیم بدزین واقع در لیگ این کشور را منتشر کرد.
طبق اعلام سایت پلاس لیگا فیاضی با قراردادی یک ساله به این تیم پیوسته است. فیاضی در این مورد گفت: امیدوارم برای این تیم مفید باشم و بی‌صبرانه منتظر آغاز فصل جدید هستم تا برای تیم جدیدم کمک کننده باشم.
تیم بدزین در فصل گذشته این رقابت‌ها در جایگاه ۱۳ جدول قرار گرفته است. هدایت این تیم برای فصل بعد را یاکوب بدناروک بر عهده دارد. او در این مورد گفت: فیاضی بازیکن توانایی است و در فصل ۲۰۱۹-۲۰۲۰ می‌تواند به تیم ما کمک کند.
فیاضی در فصل گذشته توانست با تیم والیبال شهرداری ورامین عنوان قهرمانی لیگ برتر ایران و جام باشگاه‌های آسیا را کسب کند. او پیش از این سابقه بازی برای تیم‌های پارسه تهران، متین ورامین، بانک سرمایه، شهرداری ارومیه و سایپای کرج را در کارنامه دارد.
انتهای پیام
