حواشی دیدار کانادا و لهستان/ ساخت سریال در سالن غدیر ارومیه!
در حالی که بازی تیم‌های ملی والیبال کانادا و لهستان در حال برگزاری است، یک گروه فیلمبرداری قصد ساخت سریال در سالن غدیر را دارند.
به گزارش ایسنا، از ساعت ۱۵:۳۰ امروز (یکشنبه) ۲۶ خرداد ماه ۱۳۹۸ تیم‌های ملی والیبال کانادا و لهستان در آخرین روز از هفته سوم لیگ ملت‌های والیبال ۲۰۱۹ در ارومیه به مصاف یکدیگر رفتند.
ویتال هینن سرمربی تیم ملی والیبال لهستان به همراه چند ملی پوش این تیم پیش از آغاز بازی به سمت سه هوادار معلول حاضر در سالن رفته و با آنها به گرمی خوش و بش کردند که این اقدام آنها تشویق هواداران را به همراه داشت.
در حال حاضر تماشاگران طبق روال دو روز گذشته از ساعت ۱۴ وارد سالن شده و بازیکنان دو تیم را به صورت منظم تشویق می‌کنند اما به نظر می‌رسد که جو سالن بیشتر به سود تیم ملی لهستان است.
برخلاف روزهای گذشته، امروز تعداد پرچم ایران نسبت به پرچم‌های قرمز رنگ هواداران که روی آنها اسم ارومیه هک شده بود بیشتر به چشم می‌خورد.
یک گروه فیلمبرداری در سالن غدیر حضور دارند و مشغول فیلمبرداری برای ساخت سریال "دخترم نرگس" هستند. محمود پاک‌نیت نیز به عنوان بازیگر این سریال به سالن آمده است.
در حالی که نزدیک به دو ساعت تا زمان شروع بازی تیم ملی ایران مقابل روسیه زمان باقی است، نیمی از ظرفیت سالن غدیر ارومیه پر شده است.
زدن بوق و شیپور در داخل سالن مسابقه طبق قانون FIVB خلاف است که به همین دلیل در روز دوم ماموران از آوردن بوق و شیپور به سالن توسط هواداران جلوگیری کردند، اما امروز باز هم شاهد حضور شیپورها در سالن هستیم!
انتهای پیام
