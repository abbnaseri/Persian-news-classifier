کارشناس والیبال: استراحت ستاره‌ها به موقع بود
کارشناس والیبال ایران با تمجید از عملکرد ایگور کولاکوویچ سرمربی تیم ملی ایران، گفت:‌ استراحت دادن به بازیکنان مقابل فرانسه کاملا به موقع بود.
محمد سالک در گفت‌وگو با ایسنا، درباره عملکرد تیم ملی والیبال ایران در هفته چهارم لیگ ملت‌های در اردبیل توضیح داد: واقعیت این است که بعد از رخ دادن اتفاقات در ورزش می‌توان به راحتی نشست و عملکرد را نقد و بررسی کرد. شاید الآن خیلی‌ها این انتقاد را از سرمربی تیم ملی ایران داشته باشند که چرا مقابل فرانسه با ترکیب اصلی حاضر نشد تا صعود ایران به مرحله فینال لیگ ملت‌ها را قطعی کند، اما من از این بابت خوشحالم که جوانان تیم ملی فرصت بازی‌کردن مقابل تیم‌های بزرگی چون فرانسه را پیدا کردند. نمی‌توان گفت تصمیم کولاکوویچ اشتباه بود، چرا که هر اتفاقی می‌توانست در بازی مقابل فرانسه رخ دهد.
او ادامه داد: به عنوان مثال شاید اگر نفراتی چون امیر غفور را از ابتدا مقابل فرانسه به میدان می‌فرستادیم با یک مصدومیت بد موقع ستاره این روزهای تیم ملی را برای مرحله فینال از دست می‌دادیم. این استراحت برای ملی‌پوشان ایران لازم بود که در بهترین فرصت این اقدام صورت گرفت. جوانان ما توانستند تجربه بازی مقابل تیم‌های بزرگ را به دست آورند و بازیکنان اصلی هم برای بازی‌های آینده حفظ شوند، فارغ از نتیجه که به سود ایران نبود این جوان گرایی روزهای خوبی را برای والیبال ایران رقم خواهد زد. به شخصه از این تصمیم کولاکوویچ رضایت دارم چرا که اگر در چنین مواقعی آینده‌های والیبال را به میدان نفرستیم پس چه زمانی این بازیکنان وقت بازی کردن خواهند داشت.
کارشناس والیبال ایران در ادامه با تمجید از عملکرد جوانان ایران، اظهار کرد: افرادی چون علی‌اصغر مجرد در ارومیه نتوانستند آن طور که باید بازی کنند و عملکرد آنها به دل ننشست، اما در اردبیل دیدید که چگونه با این سن کم عملکرد فوق‌العاده‌ای داشت. مطمئناً اگر او بتواند بیشتر در میان باتجربه‌ها حاضر شده و بازی کند در آینده یکی از بهترین مهره‌های والیبال ایران خواهد شد. این موضوع تنها در مورد مجرد صدق نمی‌کند. جوانانی چون جواد کریمی و پوریا یلی نیز چنین سرنوشتی می‌توانند داشته باشند. فارغ از این که تیم ما در این دوره عملکرد بسیار خوبی در زدن سرویس و دفاع داشت، در بازی مقابل فرانسه جوانان ما عملکرد بدی نداشتند، اما ما در زدن سرویس خیلی اشتباه کردیم و فرانسه برعکس ایران سرویس‌های خوبی زد و نتیجه عملکرد خوب خود را با برد کسب کرد. اصلی‌ترین دلیل شکست ایران مقابل فرانسه جوانان نبودند، بلکه عملکرد ضعیف بازیکنان در زدن سرویس و دفاع روی تور بود.
او در پاسخ به این سوال که ایران در هفته پنجم که به میزبانی بلغارستان برگزار خواهد شد چند درصد می‌تواند صعود کند، اظهار کرد: همه می‌دانند که ایران ۹۹ درصد راه صعود به فینال در شیکاگو را طی کرده است. از نظر من کولاکوویچ حتی در بازی با فرانسه می‌توانست به سعید معروف نیز استراحت دهد و جواد کریمی را از ابتدا روانه میدان کند. فشار روی معروف بسیار زیاد است و او از ابتدا کاملاً فیکس بازی کرده است. با این حال احتمال صعود ایران بسیار زیاد است و باید از مربی تیم ملی حمایت کرد، چرا که او کار اشتباهی نکرده و تنها مانند سایر تیم‌ها از جوانان خود استفاده کرد.
سالک در پاسخ به این سوال که ایران توانایی موفقیت در فینال را با وجود بازیکنان اصلی تیم‌های صعود کننده خواهد داشت، گفت: واقعاً باید گفت احتمال این‌که ایران روی سکو برود خیلی زیاد است. خوشبختانه تیم ملی ایران امسال شکل و شرایط خوبی دارد و در بازی‌ها بسیار فوق‌العاده است. به دلیل فیکس بودن ترکیب ایران فشار روی نفراتی چون امیر غفور، سعید معروف و سید محمد موسوی بسیار زیاد است و این استراحت مقابل فرانسه کمک کننده خواهد بود، چرا که در صورت مصدومیت یکی از این نفرات کار برای ایران بسیار دشوار می‌شد. از نظر من ایران باید با بیشترین قوا در بازی نخست هفته پنجم مقابل صربستان حاضر شده و پس از قطعی کردن صعود خود در دو بازی دیگر از جوانانش استفاده کند تا ستاره‌های تیم ملی برای دیدار با رقبای قدرتمند در شیکاگو آماده شوند. ما شانس رسیدن به سکو داریم و بهتر است در آمریکا به رقبای خود باج ندهیم و روی سکو برویم.
انتهای پیام
