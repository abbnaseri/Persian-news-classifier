VAR مانع پیروزی پرو شد
پرو در نخستین بازی‌اش در کوپا آمه‌ریکا ۲۰۱۹ برزیل، دوبار دروازه ونزوئلا را باز کرد اما گل‌هایش توسط VAR مردود اعلام شد تا امتیازها بین دو تیم تقسیم شود.
به گزارش ایسنا، دومین دیدار کوپا آمه ریکا ۲۰۱۹ برزیل، شنبه شب بین دو تیم ونزوئلا و پرو برگزار شد که این بازی با تساوی بدون گل پایان یافت.
در دقایق نخست بازی کریستفور گونسالس توانست دروازه ونزوئلا را باز کند اما داور چند دقیقه بعد به کمک VAR این گل را مردود اعلام کرد و معتقد بود در موقعیت آفساید به ثمر رسیده است. ونزوئلا در مالکیت توپ بهتر از حریف خود بود اما تنها توانست یک موقعیت گل ایجاد کند. ضربه سالومون روندون را پدرو گایسه مهار کرد. در نهایت نیمه نخست بدون گل پایان یافت.
در نیمه دوم دوباره یک گل پرو مردود اعلام شد. ضربه فارفان در موقعیت آفساید به ثمر رسید و داور به کمک VAR توانست تصمیم درستی بگیرد. در دقیقه ۷۵ لوئیس دل‌پینو با دریافت کارت زرد دوم از بازی اخراج شد تا نخستین کارت قرمز جام به نامش ثبت شود. پس از ۱۰ نفره شدن ونزوئلا، پرو به تعداد حمله‌های خود افزود و باز هم یکی از ضربه‌هایش توسط VAR چک شد. این بار داور اعلام کرد توپ از خط عبور نکرده است. شرایط در دقایق پایانی عوض شد و ونزوئلا حمله می‌کرد اما دو تیم نتوانستند از فرصت‌هایشان استفاده کنند و بازی با تساوی بدون گل به پایان رسید.
در این گروه برزیل با توجه به پیروزی ۳ بر صفر برابر بولیوی صدرنشین است.
انتهای پیام
