مسی در مراسم اهدای مدال شرکت نکرد
کاپیتان تیم ملی فوتبال آرژانتین به نشانه اعتراض در مراسم اهدای مدال رده بندی کوپا آمه ریکا ۲۰۱۹ حاضر نشد. 
به گزارش ایسنا، تیم ملی فوتبال آرژانتین شنبه شب در دیدار رده بندی کوپا آمه ریکا ۲۰۱۹ با پیروزی ۲ بر یک برابر شیلی عنوان سومی این بازی‌ها را به دست آورد. در این دیدار لیونل مسی به دلیل دریافت کارت قرمز مستقیم از بازی اخراج شد.
کاپیتان آلبی سلسته با گری مدل درگیر شد و داور تصمیم گرفت هر دو بازیکن را با کارت قرمز جریمه کند. مسی با ناراحتی زمین بازی را ترک کرد. او معتقد بود کارت قرمز ناعادلانه است و به همین خاطر به نشانه اعتراض در مراسم اهدای مدال حاضر نشد. 
ستاره آرژانتینی پیش از این نسبت به نحوه داوری به شدت اعتراض کرده بود. مهاجم بارسلونا پس از دیدار برابر برزیل که با پیروزی ۲ بر صفر سلسائو به پایان رسید از داوری انتقاد کرد و سپس کنفدراسیون فوتبال آمریکای جنوبی را زیر سوال برد. او گفت: داوران از اعلام خطاها خسته شدند و صحنه‌ها را بازبینی نمی‌کنند. باید کنفدراسیون فوتبال آمریکای جنوبی این موضوع را بررسی کند اما این اتفاق نخواهد افتاد چون در راس آن برزیلی ها قرار دارند. 
در دیدار نیمه نهایی داور دو پنالتی آشکار به نفع آرژانتین نگرفت و حتی با VAR نیز آن صحنه‌ها را بازبینی نکرد. چند روز بعد دوباره قضاوت جنجالی داور در بازی دیگر آرژانتین دیده شد تا مسی برای دومین بار در طول بازی حرفه ای اش کارت قرمز دریافت کند. 
او در نخستین بازی ملی اش که در هفدهم آگوست ۲۰۰۵ برابر مجارستان برگزار شد کارت قرمز دریافت کرد.
انتهای پیام
