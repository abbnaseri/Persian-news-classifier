تصمیم گیری ستاد عالی بازی ها در مورد حضور ایران در بازی های ساحلی جهان
حضور ایران در بازی‌های ساحلی جهان در ستاد عالی بازی‌های المپیک بررسی می‌شود.
به گزارش ایسنا، میزبانی بازی‌های ساحلی جهان پس از کناره گیری سن دیگو آمریکا به قطر واگذار شد اکنون بحث حضور ایران در این رویداد مطرح شده است که قرار است در این مورد در ستاد عالی بازی‌های المپیک و هیات اجرایی تصمیم گیری شود.
کیکاووس سعیدی سرپرست دبیرکلی کمیته ملی المپیک در این مورد به ایسنا گفت: موضوع به زودی در ستاد عالی بازی‌ها و هیات اجرایی بررسی می‌شود و سپس اطلاع رسانی می‌کنیم.
سعیدی در پاسخ به این پرسش که مشکل خاصی مثل نداشتن سهمیه زیاد در مورد حضور ایران وجود دارد که باید در ستاد عالی بازی‌ها این موضوع بررسی شود، گفت: کلیات موضوع باید در ستاد عالی بازی‌ها بررسی و تصویب شود سپس به جزییات می‌پردازیم، اینکه در چه رشته‌هایی می‌توانیم شرکت کنیم و چه تعداد سهمیه داریم و در نهایت هم سرپرست کاروان تعیین شود.
به گزارش ایسنا، جلسه ستاد بازی‌های المپیک و پارالمپیک ۲۰۲۰ قرار بود امروز (شنبه)برگزار شود که این جلسه لغو و به فردا (یکشنبه) موکول شده است.
انتهای پیام

