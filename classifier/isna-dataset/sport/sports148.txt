انتقاد اسکالونی از داوران و VAR
سرمربی تیم ملی فوتبال آرژانتین از قضاوت داوران و نحوه استفاده از VAR انتقاد کرد. 
به گزارش ایسنا و به نقل از آس، تیم ملی فوتبال آرژانتین شنبه شب با پیروزی ۲ بر یک برابر شیلی توانست عنوان سومی کوپا آمه ریکا را به دست آورد. لیونل اسکالونی مانند لیونل مسی از عملکرد داور و VAR انتقاد کرد. داستان دیدار برابر برزیل مقابل شیلی هم تکرار شد. سرمربی تیم ملی فوتبال آرژانتین گفت: احساس ما نسبت به این بازی عجیب‌تر از بازی قبل است. هنوز جایگاه VAR را در این کوپا درک نکرده‌ام. هنوز نمی‌دانند چگونه از این فناوری استفاده کنند. چهار روز درباره بازی برابر برزیل صحبت کردند. امشب بازی بود که قرار بود اتفاقی رخ ندهد و اگر رخ بدهد تصمیم عادلانه‌ای گرفته شود. دوباره تصمیمات درستی گرفته نشد. باید یک بازبینی شود و شفافیت وجود داشته باشد. نظرات متفاوتی میان داوران و VAR وجود دارد. برای مردم شفافیت وجود ندارد. برخی از آنها سه تا چهار دقیقه وقت اضافه می‌گرفتند برخی تنها چند ثانیه. این اتفاق‌ها نشان داد که زمان مناسب برای استفاده از فناوری در این جام نبود.
اسکالونی درباره مسی اظهار کرد: در رابطه با مسی کاملاً آشکار بود. تصاویر را دیدم و نمی‌فهمم او چه کاری انجام داد که اخراج شود. جالب می‌شود که داور و VAR اعلام کنند چه چیزی دیدند. تصمیم خیلی سریع و عجیبی گرفتند. حتی VAR آن را اصلاح نکرد. باید فناوری کمک می‌کرد. این موضوع نگران کننده است.
سرمربی آرژانتینی گفت: امروز باید در فینال بازی می‌کردیم اما مقام سومی یک تسلی و حداقل پاداش برای ما بود. زمانی که به یک نفر ضربه می‌زنند به همه ضربه می‌زنند. آرژانتین همیشه تیمی است که در فینال‌ها یا نیمه نهایی‌ها حضور دارد. ما نمایش خوبی داشتیم و پس از شکست در دیدار نخست توانستیم شرایط را بهتر کنیم. بهترین آرژانتین در مرحله حذفی دیده شد.
انتهای پیام
