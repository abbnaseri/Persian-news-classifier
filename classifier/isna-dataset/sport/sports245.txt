۳ طلا، یک نقره و یک برنز ایران در کشتی فرنگی نوجوانان آسیا

۳ کشتی گیر ایران به مدال طلا، یک کشتی گیر به مدال نقره و یک کشتی گیر به مدال برنز روز نخست رقابت‌های کشتی فرنگی نوجوانان قهرمانی آسیا در قزاقستان رسیدند.
به گزارش ایسنا و به نقل از فدراسیون کشتی، رقابت‌های کشتی فرنگی نوجوانان قهرمانی آسیا از صبح امروز (پنج شنبه) با برگزاری مسابقات ۷ وزن در شهر نورسلطان کشور قزاقستان آغاز شد که در پایان امیررضا ده بزرگی در وزن ۴۸ کیلوگرم، سعید اسماعیلی در وزن ۵۱ کیلوگرم و سعید کریمی زاده در وزن ۹۲ کیلوگرم به مدال طلا دست یافتند، دانیال سهرابی در وزن ۶۰ کیلوگرم صاحب مدال نقره شد و شاهرخ میکائیلی زاده در وزن ۱۱۰ کیلوگرم نیز صاحب مدال برنز شد.
مهدی احدی زناب و فرید سیرتی مقدم نمایندگان اوزان ۴۵ و ۵۵ کیلوگرم کشورمان نیز با شکست مقابل رقبای خود از دور رقابت‌ها کنار رفتند.
نتایج کشتی گیران کشورمان به شرح زیر است:
در وزن ۴۵ کیلوگرم مهدی احدی زناب در دور نخست با نتیجه ۶ بر ۵ مقابل هارش از هندوستان مغلوب شد و با توجه به شکست این کشتی گیر در مرحله نیمه نهایی، احدی زناب از دور رقابت‌ها کنار رفت و هشتم شد.
در وزن ۴۸ کیلوگرم امیررضا ده بزرگی در دیدار نخست با نتیجه ۱۱ بر صفر اوکه گاوا از ژاپن را مغلوب کرد وی در دور بعد با نتیجه ۸ بر صفر از سد خودیبردی از تاجیکستان گذشت و در مرحله نیمه نهایی نیز با نتیجه ۹ بر صفر سینسیزبایف از قرقیزستان را از پیش رو برداشت و راهی دیدار فینال شد. وی در دیدار فینال با نتیجه ۸ بر صفر دولتبیکوف از قزاقستان را مغلوب و صاحب مدال طلا شد.
در وزن ۵۱ کیلوگرم سعید اسماعیلی در کشتی نخست با نتیجه ۸ بر صفر مقابل لی از کره جنوبی به برتری رسید وی در دور بعد با نتیجه ۹ بر صفر کوربایف از قزاقستان را مغلوب کرد و به دیدار فینال راه یافت. اسماعیلی در دیدار پایانی در یک کشتی نزدیک با نتیجه ۴ بر ۳ از سد ارشاد از هند گذشت و به مدال طلا دست یافت.
در وزن ۵۵ کیلوگرم فرید سیرتی مقدم در کشتی اول با نتیجه ۱۱ بر صفر الحسنات از اردن را مغلوب کرد وی در دور دوم با نتیجه ۲ بر ۸ مغلوب پاتیل از هند شد و با توجه به شکست این هندی در کشتی بعد، سیرتی مقدم از دور رقابت‌ها حذف شد.
در وزن ۶۰ کیلوگرم دانیال سهرابی در دیدار اول با نتیجه ۱۸ بر ۷ ژو از چین را شکست داد و در دور بعد نیز مقابل راوی از هند با نتیجه ۸ بر ۶ به برتری دست یافت و فینالیست شد. وی در دیدار فینال مابل امربک سلطانوف از ازبکستان با نتیجه ۱۵ بر ۵ مغلوب شد و به مدال نقره رسید.
در وزن ۹۲ کیلوگرم سعید کریمی زاده پس از استراحت در دور اول در دور دوم با نتیجه ۱۲ بر ۲ از سد سون از چین گذشت وی در دور سوم و در مرحله نیمه نهایی با نتیجه ۵ بر ۳ دیبالد از قزاقستان را از پیش رو برداشت و راهی دیدار فینال شد. وی در این دیدار با نتیجه ۴ بر صفر از سد نیتش از هند گذشت و صاحب مدال طلا شد.
در وزن ۱۱۰ کیلوگرم شاهرخ میکائیلی زاده در دور نخست با نتیجه ۴ بر ۲ ژیانگ از چین را شکست داد وی در دور بعد با نتیجه ۴ بر ۲ مغلوب سونو از هند شد و به دیدار رده بندی رفت. وی در این دیدار با نتیجه ۴ بر یک یولداشوف از ازبکستان را مغلوب کرد و صاحب مدال برنز شد.
رقابت‌های ۳ وزن باقی مانده این مسابقات فردا (جمعه) برگزار می‌شود و حجت رضایی در وزن ۶۵ کیلوگرم، رضا ساکی در وزن ۷۱ کیلوگرم و مسعود کاووسی در وزن ۸۰ کیلوگرم به مصاف حریفان خود می‌روند.
در پایان مسابقات روز نخست رقابت‌های کشتی فرنگی نوجوانان قهرمانی آسیا در قزاقستان تیم ایران با ۱۲۶ امتیاز در جایگاه نخست است و تیم‌های قزاقستان و هند به ترتیب با ۱۲۰ و ۱۱۳ امتیاز دوم و سوم هستند.
انتهای پیام
