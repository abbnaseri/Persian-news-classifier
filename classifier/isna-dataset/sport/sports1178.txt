موافقت مسئولان مازندران برای اجرایی شدن درخواست‌های باشگاه نساجی
سخنگوی باشگاه نساجی از موافقت با اجرایی شدن درخواست‌های این باشگاه از طرف مسئولان استان مازندران خبر داد.
میلاد مهدی، نماینده مالک و سخنگوی باشگاه نساجی در گفت‌وگو با ایسنا، درباره آخرین وضعیت این تیم اظهار کرد: با توجه به اینکه مالکان باشگاه بر روی تشویق و حمایت مسئولان استان تاکید داشتند، هم استاندار مازندران و هم مدیر کل ورزش و جوانان استان نگاه ویژه‌ای به این جریان داشتند. مدیر کل برای باشگاه نامه‌ای فرستادند و با چند درخواست باشگاه موافقت کردند.
او ادامه داد: مطالبه اول ما در اختیار داشتن کل ورزشگاه شهید وطنی بود. مطالبه دوم در اختیار داشتن یک زمین تمرین و سومین مطالبه داشتن یک محل اقامت برای بازیکنان بود.
مهدی اضافه کرد: من با رمضانی، معاون اداره کل ورزش و جوانان مازندران جلسه‌ای داشتم. ایشان بر اجرایی شدن این درخواست‌ها که از طریق یک نامه دستورش صادر شده تاکید کرد. باشگاه در چند روز گذشته تحرکات جدی را برای انتخاب سرمربی و مسائل دیگر باشگاه انجام داده است. همه این‌ها در کنار هم نوید این را می‌دهد که نساجی کارش را با قدرت شروع کند. هواداران ما نگران نباشند خیلی از تیم‌های بزرگ پایتخت هم هنوز تکلیفشان روشن نیست. امیدواریم که تا شنبه یا یکشنبه شاهد اجرایی شدن دستورات مسئولان استانی باشیم.
انتهای پیام
