فرهادی‌زاد: برای رشد و بالندگی بانوان برنامه‌های ویژه‌ای داریم
معاون امور بانوان وزارت ورزش و جوانان گفت: قطعاً نا آشنا و غریبه به فضای ورزش نیستم.
به گزارش ایسنا، مهین فرهادی‌زاد، معاون امور بانوان وزارت ورزش و جوانان، درباره برنامه‌های خود برای ارتقای ورزش بانوان عنوان کرد: از زمانی که ورزش و مسئولیت‌های ورزشی در بخش بانوان وجود داشته بنده این افتخار را داشتم که در خدمت جامعه ورزش باشم. قطعاً ناآشنا و غریبه به فضای ورزش نیستم و وقتی این فرصت داده شد که دوباره در خدمت جامعه ورزش باشم با افتخار این درخواست را قبول کردم.
او ادامه داد: بدون شک هدف من هم این است که فضای ورزش بانوان این روند صعودی خود را ادامه دهد و در تحقق این هدف کوتاهی نخواهم کرد. اینکه بگویم چه برنامه‌ای دارم هنوز کمی زود است ولی مطمئن باشید برنامه‌هایی که در حال حاضر برای رشد و بالندگی ورزش بانوان تدوین شده است تعطیل نخواهد شد و اگر این برنامه‌ها نیاز به تکمیل داشته باشند اقدامات لازم انجام خواهد گرفت.
فرهادی‌زاد در مورد اساس نامه فدراسیون‌ها و ارتقا جایگاه بانوان در ورزش نیز گفت: وزارت ورزش و جوانان این اساس نامه را بررسی کرده و آن جایگاه‌هایی که نیاز به تقویت داشته را همیشه مورد تاکید قرار داده، بنابراین چه در زمان خانم محمدیان و چه الان که بنده این پست را دارم قطعاً تلاش شده و خواهد شد جایگاه بانوان و بحث نواب رئیس فدراسیون‌ها ادامه داشته باشد.
انتهای پیام
