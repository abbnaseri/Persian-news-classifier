برگزاری داربی فوتسال اصفهان پس از ۴ سال
رقابت‌های لیگ برتر فوتسال در حالی آغاز می‌شود که پس از ۴ سال دو تیم اصفهانی در لیگ برتر حضور دارند و در حساس‌ترین دیدار هفته نخست به مصاف یکدیگر می‌روند.
به گزارش ایسنا، هفته نخست رقابت‌های لیگ برتر فوتسال روز پنج‌شنبه ۱۳ تیرماه از ساعت ۱۸ با دیدار تیم‌های مس سونگون و اهورا بهبهان آغاز می‌شود. شش بازی دیگر نیز روز جمعه ۱۴ تیرماه ساعت ۱۸ برگزار می‌شود.

حساس‌ترین دیدار این هفته بازی تیم‌های گیتی پسند و هایپر شاهین‌شهر است. آخرین مرتبه‌ای که دو تیم اصفهانی با یکدیگر در لیگ برتر فوتسال تقابل کردند به ۴ سال پیش بازمی‌گردد. این دیدار بین گیتی پسند و کاشی نیلو برگزار شد.

گیتی پسندی‌ها نسبت به سال قبل تغییرات عمده‌ای در کادر فنی و بازیکنان خود ایجاد کردند، اما در سمت مقابل هایپری‌ها نسبتاً شاکله اصلی تیم خود را حفظ کرده‌اند.

قرمزپوشان در حالی در ورزشگاه پیروزی اصفهان میزبان همشهری خود هستند که به دلیل تخلفات هواداران گیتی پسند در فصل قبل با حکم کمیته انضباطی، بدون تماشاگر خواهد بود. تیم هایپر رضایت خود را برای حضور تماشاگران اصفهانی اعلام کرده است اما باید منتظر ماند و دید کمیته انضباطی تصمیم خود را عوض خواهد کرد یا خیر.

قضاوت این بازی را علی پورافشار به کمک محمدعلی سیاحی، علی اسماعیل سزاری و امید اسعدی بر عهده دارند و عبدالکریم سیستانی ناظر داوری این دیدار است.

برنامه مسابقات (جمعه ۱۴ تیرماه ساعت ۱۸):
شهروند ساری - سن ایچ ساوه
مقاومت البرز - سوهان محمد سیما قم
ستارگان ورامین - فرش آرا مشهد
ارژن شیراز - آذرخش بندرعباس
شاهین کرمانشاه - ملی حفاری اهواز
انتهای پیام
