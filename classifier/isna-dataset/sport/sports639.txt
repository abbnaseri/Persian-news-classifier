۳۰ روز تا شروع لیگ فوتبال ۳ تیم بلاتکلیف/ کلید رستگاری دست کدام مربی است؟
مربیان مختلفی در لیگ برتر نوزدهم تغییر کردند که این موضوع از عدم رضایت مدیران از مربیان در لیگ هجدهم حکایت دارد. 
به گزارش ایسنا، فصل نقل و انتقالات در تیم‌های ایرانی با خانه تکانی اساسی همراه است و بعضاً از کل کادر فنی و بازیکنان یک تیم شاید به تعداد انگشتان یک دست حفظ شوند.
با اتمام لیگ هجدهم، ۱۰ تیم مربیان خود را برکنار کردند یا از دست دادند تا به سراغ گزینه‌های جدید بروند که برخی این کار را به سرعت انجام دادند و برخی از تیم‌ها هم از جمله پرسپولیس، صنعت نفت آبادان و نفت مسجد سلیمان هنوز سرمربی خود را نمی‌شناسد.
البته در این بین سایپا از دو، سه هفته مانده به پایان لیگ برتر تغییرات روی نیمکت تیمش را لحاظ کرد و با اتمام فصل، تصمیم به نهایی کردن قرارداد ابراهیم صادقی گرفت.
تیم‌های سپاهان، ذوب آهن، شهر خودرو و پیکان که از تیم‌های موفق نیم فصل دوم و کل فصل هجدهم بودند تغییراتی روی نیمکت تیمشان نداشتند. هر چند شهر خودرو به لطف تمدید زودهنگام قرارداد یحیی گل‌محمدی توانست جلوی رفتن این مربی به پرسپولیس را بگیرد و سرمربی موفقش را ابتدا از دست تیم ملی و سپس پرسپولیس دور نگه دارد.
ذوب آهن و سپاهان هم نسخه موفق لیگ هجدهم را حفظ کردند و تصمیم به تقویت تیمشان گرفتند تا در لیگ نوزدهم به موفقیت بزرگ‌تر و بهتری دست یابند. پیکان هم که در اواسط نیم فصل دوم فرکی را اضافه کرده بود با حفظ تیم در لیگ برتر، کار را با مربی کهنه کار و عنوان دار خود ادامه می‌دهد.
دو تیم تازه لیگ برتری شده گل گهر سیرجان و شاهین شهرداری بوشهر هم به ترکیب تیم برنده دست نزدند و کماکان با وینگو بگوویچ و عبدالله ویسی در فصل جدید ادامه می‌دهند.
در ادامه نگاهی کوتاه به تغییرات نیمکت تیم‌ها خواهیم داشت.
آندره آ استراماچونی (استقلال): مرد ایتالیایی نیمکت استقلال است که با کش و قوس‌های فراوان به این تیم آمد و این روزها سکان هدایت تیم را بر عهده گرفته و مشغول آماده سازی تیم است. استراماچونی جانشین شفر و مجیدی شد.
جواد نکونام (فولاد): سرمربی فصل گذشته نساجی، در چرخشی ۱۸۰ درجه‌ای ظرف دو روز، از پای میز مذاکره با مسئولان تراکتورسازی به فولاد خوزستان پیوست و زودتر از هر تیمی کار جذب بازیکنان و آماده‌سازی تیم را شروع کرده است. نکونام جانشین افشین قطبی شد.
مصطفی دنیزلی (تراکتور): مالک متمول تراکتور این بار بدون سر و صدا و در سکوت کار را پیش برد و در نهایت، مصطفی دنیزلی، مربی محبوب ترک تبار در ایران به عنوان سرمربی تراکتور معرفی شد تا این تیم را به قهرمانی برساند. آن‌ها به سرعت کار جذب بازیکن را در پیش گرفتند و به نظر در روزهای آتی اخبار هیجان انگیز دیگری از این تیم به گوش برسد. دنیزلی جانشین جرج لیکنز شد.
رسول خطیبی (ماشین سازی): سرمربی تبریزی و محبوب هواداران آذری زبان، بعد از چند فصل غیبت باز هم کار را از آذربایجان و یک تیم دیگر از تبریز شروع کرده است. او خیلی زود به عنوان سرمربی معرفی شد اما جدایی تعداد زیادی از بازیکنان تیمش، کار را برای تبریزی‌ها سخت‌تر کرده است تا کادر بازیکنانشان را تکمیل کنند. خطیبی در این تیم جانشین رضا مهاجری شد.
فراز کمالوند (پارس جنوبی جم): پارس جنوبی بعد از دو فصل موفق، در لیگ برتر، برای تحقق اهداف بعدی خود در این مسابقات به سراغ فراز کمالوند رفت. او طبق عادت معمولش، بازیکنان سابقش در تیم گسترش فولاد را جذب کرده و از تاکتیک سابق خود استفاده می‌کند. کمالوند جانشین مهدی تارتار شد.
رضا مهاجری (نساجی قائم شهر): قائم‌شهری‌ها که در لیگ هجدهم حمایت همه جانبه‌ای از تیم خودشان داشتند و در نخستین فصل خود در لیگ برتر باقی ماندند، به سراغ تحقق اهداف بعدی تیم رفتند. آن‌ها برای لیگ نوزدهم مربی سابق ماشین سازی را جذب کردند که سابقه خوبی در لیگ برتر از خودش به جای گذاشته است. مهاجری جایگزین مجید جلالی در این تیم شد.
ابراهیم صادقی (سایپا): صادقی زودتر از سایر مربیان لیگ نوزدهم به عنوان سرمربی سایپا معرفی شد اما ماندن او در این تیم قطعی نبود که نهایتاً مدیران سایپا به سرمربی جوان و بازیکن سابق این تیم اعتماد کردند. صادقی جانشین علی دایی شد.
؟ (پرسپولیس): پرسپولیسی‌ها تصور نمی‌کردند برانکو ایوانکوویچ علاقه‌ای به ادامه همکاری با تیم قهرمان لیگ برتر نداشته باشد و با رفتن او شوکه شدند. آن‌ها از روزی که جدایی برانکو قطعی شد به دنبال سرمربی هستند و تلاش می‌کنند به سرعت سرمربی جدید را انتخاب کنند تا از کورس تیم‌های مدعی عقب نمانند.
؟ (صنعت نفت آبادان): وضعیت این تیم تا هفته قبل بلاتکلیف‌تر از آن بود که تصور می‌شد. اخیراً مدیرعامل این تیم در سمتش ابقا شده و روند انتخاب سرمربی شروع شده است ولی تا همین الان هم از سایر تیم‌ها عقب هستند که می‌تواند شرایط تیم را در فصل آینده بحرانی کند. آن‌ها پائولو سرجیو را با پایان فصل از دست دادند که راهی التعاون عربستان شد.
؟ (نفت مسجد سلیمان): با بقای نفت مسجد سلیمان در لیگ برتر، همه چیز در این تیم تعطیل شده و دیگر خبری از این تیم نیست و مشخص نشده که چه کسی هدایت تیم در فصل جدید را بر عهده دارد. نفت مسجد سلیمان با فیروز کریمی در لیگ برتر باقی ماند اما قرارداد این مربی به اتمام رسیده و سرمربی جدید معرفی نشده است.
به گزارش ایسنا، به گفته سعید فتاحی، در صورتی که مشکلات موجود در ورزشگاه‌ها برطرف شود، لیگ برتر هفتم یا هشتم مرداد با تک بازی ذوب آهن و یک تیم دیگر شروع می‌شود و سایر تیم‌ها دهم مرداد به میدان می‌روند. علت بازی زودهنگام ذوب آهن، حضور این تیم در مرحله یک هشتم نهایی لیگ قهرمانان آسیاست.
انتهای پیام
