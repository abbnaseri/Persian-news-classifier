روسیه در آستانه سومین میزبانی از بازی‌های یونیورسیاد
پس از بازدید مسئولان فدراسیون جهانی ورزش‌های دانشگاهی، شهر اکاترینبرگ روسیه در آستانه گرفتن میزبانی بازی‌های یونیورسیاد دانشجویان جهان در سال ۲۰۲۳ قرار گرفت.
به گزارش ایسنا، مسئولان کمیته ارزیابی فدراسیون جهانی ورزش‌های دانشگاهی(فیزو) طی بازدید ۳ روزه از شهر اکاترینبرگ روسیه، موافقت اولیه خود را برای میزبانی این شهر از بازی‌های یونیورسیاد تابستانی دانشجویان جهان در سال ۲۰۲۳ میلادی اعلام کردند.
اولک مارتسین رییس فدراسیون جهانی، ماریان دیمالسکی نایب رییس و اریک سایتروند دبیر کل این فدراسیون به همراه خزانه‌دار فدراسیون جهانی ضمن بازدید از این شهر با مسئولان ورزش روسیه دیدار کردند.
قرار است در جریان بازی‌های یونیورسیاد ۲۰۱۹ ناپل در ایتالیا که از ۱۲ تا ۲۳ تیرماه برگزار می‌شود، کمیته اجرایی فدراسیون جهانی پس از ارائه گزارش کمیته ارزیابی در خصوص میزبانی روسیه از بازی‌های یونیورسیاد ۲۰۲۳ تصمیم‌گیری کند.
تاکنون روسیه دو مرتبه میزبانی این بازی‌های را بر عهده داشته است. مسکو پایتخت این کشور در سال ۱۹۷۳ و شهر کازان نیز در سال ۲۰۱۳ میزبانی بازی‌های یونیورسیاد را عهده‌دار بودند.
ولادیمیر پوتین رییس جمهور و دیمیتری مدودوف نخست وزیر روسیه نیز حمایت خود را از گرفتن میزبانی این رقابت‌ها اعلام کرده و برگزاری خوب این رقابت‌ها را تضمین کرده‌اند.
شهر اکاترینبرگ روسیه با جمعیتی در حدود یک میلیون و پانصد هزار نفر، ۲۰۰ هزار دانشجو در ۳۰ مرکز دانشگاهی دارد.
بازی‌های یونیورسیاد ۲۰۲۱ نیز در کشور چین برگزار می‌شود.
انتهای پیام


