بازگشت مسی به ماراکانا پس از پنج سال
مهاجم تیم ملی آرژانتین پس از فینال ۲۰۱۴ برزیل دوباره به ورزشگاه ماراکانا برمی‌گردد.
به گزارش ایسنا و به نقل از مارکا، پنج سال از سیزدهم جولای ۲۰۱۴ گذشت که تیم ملی آرژانتین با هدایت آلخاندرو سابیا سومین فرصت قهرمانی در جهان را از دست داد (آلبی سلسته در سال‌های ۱۹۷۸ و ۱۹۶۸ قهرمان جهان شد). این تیم در وقت‌های اضافه با یک گل مغلوب آلمان شد. این روز برای همیشه در خاطر لیونل مسی ماند.

پس از آن خبرهای خوبی از آلبی سلسته شنیده نشد. آرژانتین در سال‌های ۲۰۱۵ و ۲۰۱۶ دو فینال پیاپی کوپا آمه ریکا را از دست داد و عملکردش در جام جهانی ۲۰۱۸ یک شکست محسوب می‌شد. باید خاطر نشان کرد فینال تنها برای دو تیم است و مسی توانست آن را با تیم ملی کشورش تجربه کند.
در هر صورت جمعه داستان دیگری در رابطه با مسی در ورزشگاه ماراکانا نوشته خواهد شد. آرژانتین مانند عصر جولای ۲۰۱۴ با هواداران بیشتری درآن جا به میدان خواهد رفت و می‌خواهد با ونزوئلایی بازی کند که در ماه مارس با نتیجه ۳ بر یک مغلوبش شد.
هر دو تیم در حال آماده سازی خود در شهر ریو دو ژانیرو هستند. لیونل اسکالونی کم‌کم ترکیب اصلی تیم خود را پیدا کرد. هشت مهره ثابت سرمربی آرژانتینی، آرمانی، اوتامندی، تاگلیافیکو، د پائول، پاردس، مسی، لائوتارو مارتینس و سرخیو آگوئرو هستند. سه جایگاه باقی مانده به ساراویوو یا میلتون کاسکو، پتسلا یا فویت و آکونیا یا لو سلسو تعلق دارند.
به نظر می‌رسد پس از پیروزی ۲ بر صفر برابر قطر روح تیمی به آرژانتین برگشته است. اکنون تیم احساس راحتی می‌کند و می‌توان چهره دیگر آلبی سلسته را در دیدار برابر ونزوئلا دید. این بازی از مرحله یک چهارم نهایی کوپا آمه ریکا جمعه ساعت ۲۳:۳۰ برگزار می‌شود.
انتهای پیام
