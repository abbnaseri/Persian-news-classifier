منع قانونی منطقه آزاد انزلی بر تیم‌داری ملوان
طبق اعلام منطقه آزاد انزلی، این سازمان نمی‌تواند به علت منع قانونی در حوزه وزرش تیم‌داری کند.
به گزارش ایسنا، طی دو ماه گذشته، شرایط ملوان هنوز در وضعیت کاملاً بلاتکلیفی به سر می‌برد و هنوز تکلیف این تیم برای فصل آینده مشخص نشده است. قوهای انزلی همچنان بدون مدیرعامل و مالک به سر می‌برند و گمانه‌زنی‌های مختلفی مبنی بر مشخص شدن تکلیف مالکیت این تیم به گوش می‌خورد.
احمد دنیا مالی که در دوره‌های یک و دو ساله ریاست هیأت مدیره باشگاه ملوان بندر انزلی را بر عهده داشته است، دیروز (سه‌شنبه) با ارسال نامه به اسحاق جهانگیری، معاون اول رئیس جمهور درخواست کرد که وضعیت این تیم هر چه زودتر مشخص شود.
او در این نامه عنوان کرد که تنها حمایت مالی سازمان منطقه آزاد انزلی از باشگاه ملوان بندر انزلی می‌تواند پایانی بر مشکلات اساسی ملوان باشد و این سازمان با در اختیار گرفتن سهام مالکیت باشگاه ملوان و حضور مؤثر در ارکان مدیریت عالی این باشگاه می‌تواند تنها راه ممکن برای رفع مشکلات این تیم باشد.
در همین راستا، مسئولان سازمان منطقه آزاد انزلی این ادعا را رد کرده و خاطرنشان کردند که سازمان منطقه آزاد انزلی نمی‌تواند در حوزه ورزش تیم‌داری کنند.
مجید فاتحی معاون فرهنگی اجتماعی گردشگری سازمان منطقه آزاد انزلی در گفت‌وگو با ایسنا، در این رابطه اظهار کرد: مساله ملوان ارتباطی با سازمان منطقه آزاد انزلی ندارد. ما در سال گذشته به تیم ملوان کمک مالی دادیم و امسال هم این کار را می‌کنیم و این مساله در حد کمک و اسپانسری است.
او ادامه داد: سازمان دولتی نمی‌تواند در حوزه ورزش تیم‌داری کند چون منع قانونی دارد و طبق همین قانون ما برنامه‌ای برای تیم‌داری ملوان نداریم.
انتهای پیام
