مسی افت خود در کوپا آمه ریکا را قبول کرد
ستاره تیم فوتبال آرژانتین قبول کرد در این مسابقات تاکنون نتوانسته است آن طور که انتظار داشت برای تیم ملی کشورش بازی کند. 
به گزارش ایسنا و به نقل از ساکرنت، تیم ملی فوتبال آرژانتین با پیروزی ۲ بر صفر برابر ونزوئلا توانست به نیمه‌نهایی کوپا آمه‌ریکا ۲۰۱۹ صعود کند و حریف برزیل میزبان در این مرحله شود. در این دیدار مسی نتوانست برای تیمش گلزنی کند.
لیونل مسی بعد از پایان دیدار با ونزوئلا گفت: قبول دارم این بهترین کوپا آمه ریکای من نیست. نتوانستم آن انتظاری که از خودم داشتم را برآورده کنم. با این حال مهمترین مساله این بود که بتوانیم حریف خودمان را شکست دهیم و همین هم شد و به برد رسیدیم.
ابتدا لائوتارو مارتینس برای آلبی سلسته گلزنی کرد و در ادامه نوبت به جیوانی لوسلسو رسید تا گل دوم را نیز برای آرژانتین به ثمر برساند تا این تیم با برتری در این دیدار حریف برزیل در مرحله بعدی کوپا شود.
لیونل مسی تاکنون تنها یک گل در این جام برای تیمش به ثمر رسانده که در جریان تساوی برابر پاراگوئه بود. آرژانتین در مرحله گروهی غیر از تساوی برابر پاراگوئه، برابر کلمبیا شکست خورد و توانست قطر را از پیش روی بردارد.
مسی اضافه کرد: ما می‌دانستیم که ونزوئلا فوتبال دفاعی بازی خواهد کرد و چشم به ضدحملات خواهد داشت.
آرژانتین و برزیل دو رقیب همیشگی آخرین بار در سال ۲۰۰۷ در دیدار نهایی کوپا برابر هم قرار گرفتند که این دیدار با برتری ۳ بر صفر برزیلی‌ها به پایان رسید و حالا برزیل میزبان بعد از سال‌ها دوباره باید برابر آرژانتین قرار گیرد.
انتهای پیام
