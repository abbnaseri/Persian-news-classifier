سابریست ایران: در مجارستان تا ۹۰ درصد سهمیه المپیک را قطعی می‌کنیم
ملی‌پوش شمشیربازی ایران گفت: برای گرفتن امتیاز قهرمانی آسیا خیلی زحمت کشیدیم و اگر بتوانیم در قهرمانی جهان نتیجه خوبی بگیریم، حدود ۹۰ درصد راه برای گرفتن سهمیه المپیک را رفته ایم.
محمد رهبری در گفت و گو با ایسنا درباره عملکرد سابر ایران در مسابقات شمشیربازی قهرمانی آسیا بیان کرد: مسابقات قهرمانی آسیا امتیاز خوبی برای المپیک داشت از این رو خیلی برای آن زحمت کشیده بودیم. همه ملی‌پوشان در انفرادی و تیمی خوب بازی کردند. شانس اینکه بیشتر مدال بگیریم را داشتیم اما متأسفانه برخی اتفاقات باعث شد که تلاشمان تبدیل به مدال نشود.
او ادامه داد: اولین هدفمان در بخش تیمی این بود که به فینال برسیم که به آن هم دست پیدا کردیم. سپس تمام تمرکزمان روی شکست کره جنوبی بود و بازی هم پایاپا جلو رفت اما یکی، دو ضربه باعث شد بازی را واگذار کنیم. فشار زیادی به هر دو تیم وارد شد چون بازی نبود که نتیجه‌اش معلوم باشد و تا آخرین لحظه نتیجه معلوم نبود.
رهبری با اشاره به امتیازی که سابریست های ایران در قهرمانی آسیا کسب کردند، تاکید کرد: در قهرمانی آسیا به هدفمان رسیدیم و امتیاز خوبی برای سهمیه المپیک به دست آوردیم. ۱۰۰ درصد برای قهرمانی جهان هم هدف گذاری کرده‌ایم. کمتر از یک ماه دیگر مسابقات قهرمانی جهان مجارستان را در پیش داریم اگر آنجا هم بتوانیم نتیجه خوبی بگیریم سهمیه المپیک خود را مسجل کرده‌ایم و ۸۰-۹۰ درصد راهمان را رفته‌ایم. از ین رو دیگر این مسابقات برای ما تمام شده است و تمام تمرکزمان را برای مسابقات جهانی می‌گذاریم.
انتهای پیام
