باقری: گفته بودم که در حد سرمربی‌گری پرسپولیس نیستم/ احساس کردم که برانکو دیگر بر نمی‌گردد
مربی تیم فوتبال پرسپولیس می‌گوید برای عقب نماندن بازیکنان این تیم، به طور موقت مسئولیت تمرین دادن سرخ‌پوشان را برعهده گرفته است.
به گزارش ایسنا، کریم باقری در حاشیه نخستین تمرین پرسپولیس برای لیگ نوزدهم اظهار کرد: اولین تمرین تیم برگزار شد. تمام تلاش مان را می‌کنیم که خیلی خوب تمرین کنیم. همانطور که باشگاه اعلام کرد، تا روز شنبه سرمربی تیم معرفی می‌شود. تا زمان آمدن سرمربی تیم، این اجازه به من داده شد که با تیم کار کنم تا عقب نمانیم.
وی ادامه داد: خدا را شکر اکثر بازیکنان ما را در اختیار داریم. امیدوارم با یک برنامه خوب نتایج خوب سال‌های گذشته را در فصل جدید هم تکرار کنیم. در این چند سال نتایج به گونه‌ای بود که هواداران خوشحال بودند و این موضوع به خاطر آقای برانکو و همکارانش بود. امیدوارم مربی‌ای انتخاب شود که امسال هم همانند سال‌های گذشته خوب کار کنیم.
او در پاسخ به این سوال که آیا پیشنهاد مربی‌گری پرسپولیس به او ارائه شده است، گفت: به من پیشنهاد مربی‌گری ارائه نشده است چرا که من گفتم به هیچ عنوان در حد سرمربی‌گری پرسپولیس نیستم. اگر سرمربی جدید من را خواست در خدمت تیم هستم و در غیر این صورت مانند هر هواداری از تیم حمایت می‌کنم.
مربی پرسپولیس درباره ادامه همکاری با این تیم با انتخاب سرمربی جدید تاکید کرد: هر سرمربی کادرفنی خودش را دارد و در این زمینه آزاد است. باشگاه اگر بخواهد در کنار تیم هستم و به این موضوع افتخار می‌کنم.
باقری درباره مذاکره باشگاه با چند مربی خارجی در ترکیه اظهار کرد: تا جایی که می‌دانم با چند گزینه موردنظر خود صحبت کردند. باشگاه درخواستش را ارائه کرده و سه گزینه اصلی پاسخ خود را ارائه می‌دهند.
او در واکنش به این سوال که آیا درباره انتخاب سرمربی جدید تیم به باشگاه مشاوره داده است، یادآور شد: با من مشورت نشده است و انتخاب مربی در اختیار باشگاه است. آن‌ها بهترین تصمیم را می‌گیرند.
وی درباره غیبت خیلی از بازیکنان این تیم در تمرینات و علاقه مندی بازیکنان برای انتقال به اروپا اظهار کرد: بازیکنان ملی‌پوش تا دهم تیر استراحت می‌کنند. آقای رادوشوویچ به خاطر بیماری یکی، دو روز دیرتر در تمرینات شرکت می‌کنند. آقای انصاری هم امروز به توافق رسید. بازیکن غایبی نداریم.
مربی پرسپولیس با بیان اینکه برنامه خودش را برای تمرینات دارد، ادامه داد: آقای برانکو نیست و ما برنامه خودمان را پیش می‌بریم. تا روز شنبه صبر می‌کنیم تا سرمربی تیم انتخاب شود.
باقری درباره پیشنهاد پیشکسوتان تیم برای انتخاب او به عنوان سرمربی تیم گفت: من از آن‌ها تشکر می‌کنم اما اگر روزی بخواهم سرمربی شوم باید از تیم‌ها معمولی شروع کنم تا در تیم‌های بزرگ به دردم بخورد. در این چند سالی که با مربیان بودم، تجربیاتی به دست آوردم اما می‌دانید سرمربی‌گری در پرسپولیس سخت است. نه اینکه نتوانم اما دوست دارم از تیم‌های کوچک‌تر شروع کنم.
دستیار سابق برانکو در پاسخ به این سوال که صحبتی مبنی بر جدایی برانکو وجود داشت، گفت: تا روزی که تمرینات برگزار شد، احساس کردم برانکو می‌خواهد برود. او همه وسایلش را جمع کرد. احساس کردم احتمالاً به ایران برنگردد. گفتم که او مشکلات با باشگاه را اعلام کرد و تشخیص داد در تیم دیگری کار کند. از همین جا از برانکو و همکارانش تشکر می‌کنم. او روزهای خوبی برای فوتبال ما رقم زد.
وی در واکنش به اینکه کارشناسان معتقدند وقتی تیمی سه بار قهرمان شده، هدایت تیم قهرمان برای مربی بعدی دشوار است، اظهار کرد: بحث من این مسائل نیست که بتوانم یا نتوانم. همیشه و در همه جای دنیا مرسوم است که مربی قهرمان هم می‌رود و مربی جدید انتخاب می‌شود. انتظار دارم هواداران و مجموعه به مربی جدید هم زمان بدهند و مربی جدید آهسته آهسته تیم را بالا بیاورد و نظرات و دیدگاهش نسبت به تیم را اتخاذ کند.
او در واکنش به این سوال که از او به عنوان کسی که حواشی را در تیم جمع می‌کند، گفت: من کار خاصی در تیم انجام ندادم. کوچک‌ترین کاری از دستم برآید برای تیم انجام می‌دهم. برایم مهم نیست که نفر اول یا سوم باشم. همین که در تیم گوشه‌ای از کار را بگیرم و کمک کنم، باریم اهمیت دارد. اگر امسال در تیم بودم، امیدوارم مثل سال‌های قبل در خدمت تیم‌مان باشم تا سرمربی راحت‌تر کار کند.
باقری درباره دریافت مطالباتش از پرسپولیس گفت: در آینده می‌دهند.
وی درباره فعالیت تیم در فصل نقل و انتقالات گفت: فعلاً فرشاد احمدزاده جذب شده و بعد از آمدن سرمربی، زمان کافی برای جدید گزینه‌ها وجود دارد.
باقری درباره گزینه‌های مطرح شده برای پرسپولیس به عنوان سرمربی گفت: اجازه بدهید باشگاه این کار را انجام دهد و من کمک حال سرمربی تیم شوم.
او درباره مطرح شدن نام گل محمدی و دایی به عنوان سرمربی احتمالی پرسپولیس نیز تاکید کرد: من اطلاع خاصی در این رابطه ندارم.
انتهای پیام
