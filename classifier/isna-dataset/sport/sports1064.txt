رایزنی‌های پرهزینه رئیس فدراسیون بسکتبال!
در حالی  سفرهای پرهزینه رئیس فدراسیون بسکتبال با عنوان رایزنی انجام می‌شود که این فدراسیون با مشکلات مالی مواجه است. 
به گزارش ایسنا، جام جهانی بسکتبال سه نفره زنان از ۲۸ خرداد تا دوم تیرماه در هلند برگزار می‌شود که تیم ملی بانوان ایران برای دومین دوره فرصت حضور در این مسابقات را پیدا کرد، اما نکته قابل توجه در این دوره از مسابقات اعزام رامین طباطبایی، رئیس فدراسیون بسکتبال و گلاره کاکاونپور، مسئول کمیته سه به سه بانوان همراه ملی‌پوشان بود؛ سفری که دلیل و هدف اصلی آن مشخص نیست.
طبق گفته مسعود قاسمی مدیر تیم‌های ملی، طباطبایی با هدف رایزنی در مورد گسترش بسکتبال سه نفره و کاکاونپور به عنوان مدیر فنی تیم به هلند رفتند؛ دلایلی که توجیه منطقی ندارد و ابهام در اعزام این دو نفر را همچنان باقی می‌گذارد چرا که طباطبایی تاکنون برای رایزنی چند سفر بی نتیجه به کشورهای مختلف انجام داده است و در آخرین سفر راهی اردن شد تا برای کسب پست در فیبا آسیا رایزنی کند.طباطبایی بعد از این سفر در گفت‌وگو با ایسنا بیان کرد: "با توجه به صحبت‌هایی که انجام شد قرار است در فیبا آسیا کاندیدا شوم تا اگر خدا بخواهد پستی را در هیأت رئیسه کسب کنیم که قطعاً تأثیرگذاری آن از زیر مجموعه‌ها خیلی بیشتر است. بنده با آقای خاجیریان (دبیرکل کنفدراسیون بسکتبال آسیا) صحبت کردم که از بنده خواسته‌اند در فیبا آسیا کاندیدا شوم. نمی‌خواهم سمت شخص خاصی را زیر سوال ببرم اما، واقعیت این است که داشتن سمت‌هایی در زیر مجموعه‌هایی چون غرب آسیا تأثیرات آن‌چنانی ندارند. "
طباطبایی در حالی این حرف‌ها را زد که شرط شرکت در انتخابات فیبا آسیا داشتن دو سال سابقه ریاست در فدراسیون ایران بود و از آنجایی که طباطبایی چنین سابقه‌ای را نداشت ضمن اینکه نتوانست در انتخابات شرکت کند، پست قبلی ایران (ریاست غرب آسیا) را هم از دست داد.
رئیس فدراسیون بسکتبال حالا هلند را برای یک رایزنی نامشخص انتخاب کرده است. اما تصویری که از طباطبایی منتشر شد او را کنار زمین و مشغول عکس یا فیلم گرفتن از مسابقات زنان نشان داد نه پشت میز مذاکره!
علاوه بر این تا کمتر از سه ماه دیگر جام جهانی بسکتبال مردان با حضور رئیس و اعضای فدراسیون جهانی بسکتبال برگزار می‌شود و طباطبایی می‌توانست برای رایزنی در این رویداد بزرگ تیم را همراهی کند نه اینکه در شرایطی که فدراسیون حتی توان مالی برگزاری بازی تدارکاتی برای بانوان و اعزام تیم کامل آنها را ندارد و در چند ماه گذشته اعزام تیم دختران به مسابقات جهانی را هم لغو کرد، هزینه‌ای اضافه به بار بیاورد.
اعزام مسئول کمیته سه نفره بانوان به عنوان مدیرفنی تیم سوال دیگری است که هنوز پاسخی از طرف فدراسیون به آن داده نشده است. تیم ایران پیش از اعزام به مسابقات سرپرست داشت و در تمام رشته‌های ورزشی این سرپرست است که تیم را همراهی می‌کند اما در بخش سه نفره فدراسیون بسکتبال گویا روال کار به شکلی دیگر است! اگر این بخش به سرپرست اعتقادی ندارد پس چرا راضیه شمس را برای این سمت انتخاب کرد و اگر آن را قبول دارد پس چرا در هنگام اعزام تیم خط می‌خورد و مسئول بسکتبال سه نفره بانوان برای چندمین بار مسافر اعزام‌های خارجی می‌شود.
اگر فدراسیون آنقدر از نظر مالی در وضعیت بدی به سر می‌برد که برای حفظ سلامتی بازیکنان توانایی اعزام پزشک با آنها را ندارد پس چگونه هزینه سفر مسئولانی را پرداخت می‌کند که وظیفه‌شان چیز دیگری است و اعزامشان هزینه‌ای اضافه محسوب می‌شود؟
قاسمی در واکنش به انتشار خبر اعزام تیم بدون پزشک، سرپرست و آنالیزور گفت: " فلسفه برگزاری مسابقات سه به سه توسعه و همگانی کردن رشته بسکتبال است. از این رو اعزام کادر بیشتر به رقابت‌های سه به سه ضرورتی ندارد و افراد دیگر همچون پزشک و … اصولاً همراه با تیم‌های ۵ نفره هستند. "
این حرف‌ها در حالی از سوی مدیر تیم‌های ملی مطرح می‌شود که بسکتبال سه نفره در برنامه مسابقات المپیک هم حضور دارد و تیم‌ها به دنبال مدال‌آوری در این رشته هستند. ایران نیز برای موفقیت در این عرصه باید بهانه‌هایی این چنینی را کنار بگذارد و به دنبال تخصص گرایی در تیم ملی باشد و پول را به جای سفرهای غیرضروری، خرج اعزام‌های مهم کند.
علاوه بر این ضروری است در شرایط اقتصادی فعلی کشور که اعزام ملی‌پوشان در رشته‌هایی مختلف را سخت کرده است، وزارت ورزش و جوانان به عنوان متولی ورزش کشور بر عملکرد فدراسیون‌ها در تمام زمینه‌ها نظارت بیشتری داشته باشد و ضمن جلوگیری از صرف هزینه‌های غیرضروری به ابهامات افکار عمومی در مورد اتفاقاتی که در بسکتبال افتاده است جواب بدهد.
انتهای پیام
