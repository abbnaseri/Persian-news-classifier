مترجم برانکو: به ماندن او خوشبینم/ او اصلا حرفی از الاهلی نزد
مترجم برانکو ایوانکویچ، سرمربی پرسپولیس می‌گوید با او درباره مسائل فوتبالی در این چند روز صحبت نکرده اما به ماندن او در این تیم خوشبین است.
به گزارش ایسنا، اصغر نیک‌سیرت، مترجم برانکو ایوانکوویچ که امروز (یکشنبه) هم‌زمان با جلسه فوق‌العاده هیات رئیسه باشگاه پرسپولیس به ساختمان باشگاه رفته بود، در جمع خبرنگاران اظهار کرد: من با برانکو تماسی نداشتم و همین اخباری را که شما شنیده‌اید خوانده‌ام. ظاهراً نامه فسخ را به باشگاه داده است. من این را در مطبوعات خواندم. من الان برای کار دیگری به باشگاه آمده‌ام و پاسپورتم را برای اردو به باشگاه دادم.
او در ادامه درباره اینکه: با توجه به شناختی که از برانکو دارد، آیا فکر می‌کند او در پرسپولیس بماند، گفت: برانکو همیشه اخلاقش خوب بوده و کنار می‌آمده است. باشگاه پول او را آماده کرده است. عقب افتادگی حقوق که هست اما این دلیل نمی‌شد که ایشان کار نکند. نتایج کارش را هم دیدید. من الان خبری ندارم ولی ظاهراً تدابیری اندیشیده‌اند و پولش هم آماده شده است.
نیک‌سیرت در پاسخ به این پرسش که آیا برانکو سه روز قبل با الاهلی عربستان قرارداد امضا کرده است هم بیان کرد: نه، نه. در این مورد یک کلمه هم با من صحبت نکرده است. است. ما واقعاً خبری نداریم و من دو روز پیش با او صحبت کردم و بحث فوتبالی نکردیم. او هیچ اشاره‌ای به این موضوع نکرد. من خودم شخصاً به ماندن برانکو خوشبینم.
انتهای پیام
