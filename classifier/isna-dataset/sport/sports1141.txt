تاج: تاکنون چنین افتخاراتی در فوتبال نداشته‌ایم
رئیس فدراسیون فوتبال ایران از عملکرد این رشته ورزشی در سال گذشته دفاع کرد.
به گزارش ایسنا و به نقل از سایت وزارت ورزش و جوانان، مهدی تاج در نشست مشترک وزیر ورزش و جوانان با روسای فدراسیون‌ها گفت: فوتبال گستردگی بسیاری دارد و سالی ۵ تا ۶ هزار مسابقه فوتبال در کشور برگزار می کنیم که طبیعی است در برخی از آن‌ها چالش و مشکلاتی به وجود آید. فوتبال دستاوردها و افتخارات زیادی در سال گذشته داشته است. چه قبل از انقلاب و چه بعد از انقلاب تا کنون چنین افتخاراتی در فوتبال نداشته‌ایم و این حرف نیست و با آمار به صورت مستند صحبت می کنیم.
او ادامه داد: فدراسیون فوتبال و باشگاه‌های استقلال و پرسپولیس مبالغ زیادی از فیفا طلب دارند که اگر می‌توانسیم آن‌ها را وصول کنیم، این قدر مشکل مالی وجود نداشت و باید فکری برای حل این مشکل شود. با همه این مشکلات، فوتبال ایران به راه خودش ادامه داده و می دهد. همین الان هم از مسابقات زیر ۲۰ سال فوتسال آسیا میزبانی می کنیم.
رییس فدراسیون فوتبال در پایان تصریح کرد: معتقدیم فدراسیون های ورزشی باید سخنگو داشته باشند و باید از مواضع خود محکم دفاع کنند.
انتهای پیام
