 ۳ یزدانی در تیم ملی زیر ذره بین اتحادیه جهانی کشتی
سایت اتحادیه جهانی کشتی به بررسی رقابت‌های انتخابی در ایران و حضور رضا، حسن و امیر محمد یزدانی در تیم ملی کشتی آزاد پرداخت.
به گزارش ایسنا و به نقل از اتحادیه جهانی کشتی، شهر کوچک جویبار در استان مازندران یک استعداد دیگر را به کشتی ایران معرفی کرد و حالا سه کشتی‌گیر از خانواده یزدانی جواز حضور در تیم کشتی آزاد برای حضور در رقابت‌های قهرمانی جهان ۲۰۱۹ قزاقستان را به دست آوردند.
امیر یزدانی موفق شد در انتخاب تیم ملی در وزن ۶۵ کیلوگرم به قهرمانی برسد پسر عموی بزرگ او رضا یزدانی قهرمان دو دوره رقابت‌های جهانی در ۹۷ کیلوگرم به قهرمانی رسید و هم‌چنین حسن یزدانی از دیگر بستگان او نیز در وزن ۸۶ کیلوگرم قدرت‌نمایی کرد و او نیز جواز حضور در این رقابت‌ها را به دست آورد.
مربیان تیم ایران تصمیم گرفتند در پنج وزن رقابت‌های انتخابی را برگزار کنند و پنج کشتی‌گیر دیگر را بر مبنای عملکردشان در سال ۲۰۱۹ انتخاب خواهند کرد.

نمایش فوق‌العاده کامران قاسم‌پور قهرمان زیر ۲۳ سال جهان و قهرمان رقابت‌های آسیایی ۲۰۱۹ باعث شد تا سرمربی ایران یک رقابت بین او و حسن یزدانی قهرمان جهان و المپیک در انتخابی وزن ۸۶ کیلوگرم برگزار کند. هر دو کشتی‌گیر جویباری از هم دیگر شناخت خوبی داشتند و در نهایت یزدانی در حالی که کار آسانی نداشت با نتیجه شش بر سه حریفش را شکست داد.
یزدانی بعد از این مسابقه گفت: قاسم‌پور از دوستان نزدیک من است و کشتی‌گیر خوبی است. ما از شیوه کشتی همدیگر شناخت خوبی داریم و بازی سختی برای من بود.
تماشاگران زیادی در سالن مسابقات حضور داشتند و بیشتر حسن یزدانی کشتی‌گیر مورد علاقه آن‌ها بود، در همین رابطه قهرمان جهان و المپیک گفت: من از تماشاگران تشکر می‌کنم که من را حمایت می‌کنند، وظیفه‌ام بود که در انتخابی شرکت کنم و در چند سال اخیر هم همین طور بوده است.
یزدانی بعد از باخت به دیوید تیلور آمریکایی به نظر می‌رسد شانس بالایی برای قهرمانی در این رقابت‌ها دارد، چرا که تیلور به دلیل مصدومیت حضور در این رقابت‌ها را از دست داده است.

هم‌چنین امیرمحمد یزدانی پسر عموی رضا یزدانی با دو برد و یک باخت توانست در این رده کارش را به پایان برساند. ایمان صادقی هم همین رکورد را داشت ولی نایب قهرمان نوجوانان جهان و زیر ۲۳ سال آسیا توانست صادقی را سه بر دو شکست دهد تا بهترین کشتی‌گیر این وزن شود. هم‌چنین خواهر او زهرا یزدانی عنوان قهرمانی بازی‌های داخل سالن آسیا را در کارنامه خود دارد.

رضا یزدانی قهرمان چهار دوره جهان بعد از سه سال غیبت به ترکیب ایران بازگشت. او که به خاطر مصدومیت حضور در دو المپیک را از دست داد امیدوار است در آخرین المپیک خود یعنی توکیو ۲۰۲۰ حضور داشته باشد. اولین مدال جهانی یزدانی ۱۳ سال پیش در سال ۲۰۰۶ به دست آمد و حالا او می‌خواهد پنجمین مدال جهانی‌اش را در قزاقستان به گردن بیاویزد. با حضور او در انتخابی، سومین یزدانی از جویبار هم به تیم ملی رسید.

هم‌چنین از جمله اتفاقات در ۱۲۵ کیلوگرم، پرویز هادی توانست در این وزن به دوبنده تیم ملی برسد. او توانست رقابت سختی را با کمیل قاسمی دارنده دو مدال المپیک داشته باشد و چهار بر صفر او را شکست داد.

قاسمی بعد از این مسابقه اعلام بازنشستگی کرد، وی پرافتخارترین سنگین‌وزن در تاریخ ایران است که برنز المپیک ۲۰۱۲ لندن، نقره ۲۰۱۶ ریو و نقره جهان را در کارنامه خود دارد. قاسمی بعد از این مسابقه گفت تصمیم خیلی سختی بود ولی یک روزی شما به پایان خط می‌رسید و امروز برای من همین پایان خط است من از مردم ایران که سال‌ها من را حمایت کردند تشکر می‌کنم.
انتهای پیام
