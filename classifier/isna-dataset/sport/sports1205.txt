تمدید قرارداد لوسین فاوره با دورتموند
سرمربی بوروسیادورتموند قرارداد خود را به مدت یک فصل دیگر با این تیم تمدید کرد.
به گزارش ایسنا و به نقل از بیلد، لوسین فاوره، سرمربی دورتموند قرارداد خود را به مدت یک فصل دیگر با این تیم تمدید کرد. فاوره در اولین فصلی که هدایت این تیم را به دست گرفت عملکرد چندان خوبی نداشت و نتوانست عنوان قهرمانی در بوندسلیگا را به دست بیاورد. با این حال سران دورتموند تصمیم گرفتند تا به سرمربی خود اعتماد کنند و قرارداد خود را به مدت یک فصل دیگر تمدید کنند.
این مربی در سال ۲۰۱۸ با جدایی از نیس فرانسه راهی دورتموند شد. او بعد از تمدید قرارداد با دورتموند گفت: خیلی خوشحالم که می‌توانم نقشی در شکل‌گیری آینده تیم دورتموند داشته باشم و باید بتوانیم این همکاری را به همکاری خوب و موفقیت‌آمیز تبدیل کنیم. امسال ما تلاش زیادی کردیم تا بتوانیم با قهرمانی در لیگ هواداران را خوشحال کنیم ولی به هدف خودمان نرسیدیم. باید برای رسیدن به موفقیت از همین امروز شروع کنیم و بتوانیم فصلی خوب رقم بزنیم.
انتهای پیام
