کمالوند: تماشاگرنماها در دل فوتبال رخنه کرده‌اند
سرمربی جدید پارس جنوبی معتقد است اکنون برای قضاوت مربیان خارجی جدید لیگ برتر و تیم ملی زود است.
به گزارش ایسنا، فراز کمالوند سرمربی پارس جنوبی در حاشیه کلاس مربیان اظهار کرد: کلاس خوبی است و سطح حرفه‌ای دارد و شرکت‌کننده‌های خوبی در این کلاس حضور دارند و مدرس‌های خوبی وظیفه کلاس را برعهده دارند.
وی در خصوص زمان شروع لیگ و احتمال برگزار نشدن آن گفت: فکر می‌کنم یکسری محکم کاری‌ها برای شروع لیگ انجام شود. من حرف‌های تاج را قبول دارم. فضای فوتبال ملتهب است و فوتبال جای سنگ‌پرانی و مصدومیت هواداران نیست. این ناهنجاری‌ها از رخنه برخی از تماشاگرنماها ایجاد شده است.
کمالوند درباره حاشیه‌های پایانی لیگ هجدهم و اینکه آیا جریاناتی باعث شده پرسپولیس قهرمان شود؟ گفت: من اصلاً این را قبول ندارم زیرا فوتبال در داخل زمین رقم می‌خورد.
او در خصوص مربیان جدید لیگ برتری و حضور ویلموتس در تیم ملی گفت: قضاوت درباره مربیانی چون دنیزلی، استراماچونی و ویلموتس علی رغم اینکه مربیان خوبی هستند زود است و باید عملکرد آن‌ها را دید.
انتهای پیام
