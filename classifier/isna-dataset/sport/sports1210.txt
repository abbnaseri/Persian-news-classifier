درآمد تیم فوتبال زنان آمریکا بیش از مردان است
تیم ملی فوتبال زنان آمریکا بیش از تیم ملی فوتبال مردان این کشور درآمدزایی دارد اما هنوز هم از حقوق یکسانی برخوردار نیست. 
به گزارش ایسنا و به نقل از آس، کشورهای کمی در جهان هستند که تیم ملی فوتبال زنانشان بیش از مردان قدرت اقتصادی دارند. هنوز در جهان فوتبال اختلاف زیادی میان مردان و زنان وجود دارد. با این حال در آمریکا شرایط متفاوت است. فوتبال زنان در این کشور از سلامت بالایی برخوردار است. همچنین در مرکز توجه رسانه‌ها و سازمان یافته است و می‌تواند بازیکنان مستعد را کشف کند.
تیم ملی زنان که با هدایت جیل الیس اکنون در جام جهانی ۲۰۱۹ فرانسه حضور دارد در یک پروسه قانونی علیه فدراسیون فوتبال آمریکا در رابطه با نابرابری سیستمی مردان و زنان است. این درخواست پس از اعتراض کارلی لوید و مگان رپینو مطرح شد. آنها اعلام کردند به تیم مردان دستمزد و مزایای بیشتری داده می‌شود. این در حالی است که آنها به اندازه زنان کار می‌کنند. تیم ملی مردان اعلام کرد این اختلاف دستمزد به تفاوت سازمانی پرداخت‌ها برمی‌گردد و مربوط به جنسیت نیست.
در یک گزارش از نشریه وال استریت مشخص شد که تیم ملی فوتبال زنان آمریکا در بین سال‌های ۲۰۱۶ تا ۲۰۱۸ از طریق فروش بلیت ۵۰.۸ میلیون دلار درآمدزایی داشته است. این در حالی است که درآمدزایی تیم مردان ۴۹.۹ میلیون دلار بوده است. در سال ۲۰۱۶ یک سال پس از قهرمانی زنان در جام جهانی ۲۰۱۵ کانادا، این تیم توانست ۱.۸ میلیون دلار بیش از مردان درآمدزایی داشته باشد.
شکایت مطرح شده به نحوه پرداخت دستمزد هم برمی‌گردد. اگر یک بانوی فوتبالیست در سال ۲۰ بازی را با پیروزی پشت سر بگذارد ۹۹ هزار دلار دریافت می‌کند اما اگر یک فوتبالیست مرد حتی به همان اندازه شکست بخورد ۱۰۰ هزار دلار کسب می‌کند.
موفقیت هر تیم ملی یک امتیاز محسوب می‌شود. به همین خاطر در این خواست به این موضوع اشاره شده است. تیم ملی زنان این کشور یکی از موفق‌ترین‌ها بوده است. این تیم سه قهرمانی در جهان، پنج مدال المپیک (چهار طلا) و یک جایزه The Best (کارلی لوید در سال ۲۰۱۶) را به دست آورد. در مقابل تیم مردان نتوانست به جام جهانی ۲۰۱۸ روسیه صعود کند. بهترین افتخار این تیم صعود به مرحله یک چهارم نهایی جام جهانی ۲۰۰۲ بود. تیم ملی مردان آمریکا همچنین نایب قهرمانی در جام کنفدراسیون‌های سال ۲۰۰۹ را به دست آورد و ۶ بار در جام طلایی کونکاکاف قهرمان شد.
در یک مقایسه دیگر برتری تیم زنان کاملاً قابل مشاهده است. این تیم در دو بازی خود در جام جهانی ۲۰۱۹ فرانسه بیش از ۳ جام جهانی اخیر تیم ملی مردان گلزنی کرده است.
بحث دیگر، حق پخش تلویزیونی است. همه بازی‌های تیم ملی مردان به نمایش در می‌آید و گزینش نمی‌شود. به همین خاطر سخت است که درآمدزایی تیم زنان را از این طریق دانست. بر اساس گزارش‌های مالی تیم مردان در جایگاه بهتری قرار دارد.
در حالی که درخواست تیم ملی زنان آمریکا هنوز به سرانجام نرسیده و این تیم با حضور بازیکنانی همچون الکس مورگان، لوید و رپینو در فرانسه به دنبال چهارمین قهرمانی‌اش در جهان است. این قهرمانی می‌تواند به نفعشان تمام شود.
انتهای پیام
