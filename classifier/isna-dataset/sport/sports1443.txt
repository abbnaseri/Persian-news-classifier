فیزیوتراپ والیبال: هر چهار بازیکن آسیب دیده شرایط بازی را دارند
سیامک افروزی پس از اتفاقات رخ داده در هنگام ورود بازیکنان تیم ملی به هتل محل اقامتشان گفت: خوشبختانه خدا رحم کرد و هر چهار بازیکن آسیب دیده به بازی برابر لهستان می‌رسند.
به گزارش ایسنا، شب گذشته (جمعه) پس از پیروزی قاطع والیبالیست‌های ایران برابر کانادا، هواداران والیبال در شهر ارومیه در سراسر شهر غرق در جشن و شادی بودند اما متأسفانه به دلیل تجمع چند صد نفری هواداران در مقابل هتل محل اقامت بازیکنان شاهد اتفاقات تلخی بودیم چرا که به دلیل هجوم جمعیت برای گرفتن عکس یادگاری و ابراز احساسات با بازیکنان مورد علاقه‌شان، چهار نفر از ملی‌پوشان هنگام عبور از میان جمعیت برای ورود به هتل دچار آسیب دیدگی‌هایی شدند که به قول پزشک تیم ملی والیبال " خدا به بازیکنان رحم کرد ".
در همین خصوص سیامک افروزی، فیزیوتراپ تیم ملی والیبال در گفت و گو با ایسنا، درباره میزان مصدومیت و احتمال غیبت بازیکنان آسیب دیده گفت: خوشبختانه با رسیدگی سریع به وضعیت مصدومان هر چهار بازیکن قادر به بازی برابر لهستان هستند.
وی افزود: در زمان ورود به هتل و هنگام خروج از اتوبوس به دلیل حضور بیش از هزار نفر در مقابل هتل، این اتفاقات رخ داد که البته نمی‌توان تقصیرها را به گردن هواداران انداخت همین فشار زیاد از طرف حاضرین مقابل هتل باعث مصدومیت چهار نفر از بازیکنان شد.
افروزی در ادامه اظهار کرد: متأسفانه سعید معروف از ناحیه گردن دچار آسیب دیدگی نسبتاً شدیدی شده بود و علاوه بر آن از ناحیه مچ پا نیز دچار مصدومیت شد.
همچنین انگشت یکی از هواداران به صورت مستقیم وارد چشم فرهاد قائمی شده بود و مرتضی شریفی نیز به دلیل ضربه‌ای که با پایش خورده بود از ناحیه کشکک زانو دچار آسیب دیدگی شد. علاوه بر این‌، آرنج علی اصغر مجرد در زمان ورود به هتل به دلیل فشار زیاد جمعیت بین در ورودی گیر کرده بود که منجر به مصدومیتش شد.
پزشک تیم ملی والیبال در پایان گفت: در حال حاضر می‌توانم بگویم با مداواهایی که صورت گرفت هر چهار بازیکن شرایط بازی را دارند اما باید بگویم که دیشب "خدا رحم کرد" که اتفاق تلخ‌تری رخ نداد.
تیم ملی والیبال ایران در دومین دیدارش از هفته سوم‌لیگ ملت‌های والیبال ۲۰۱۹ از ساعت ۱۸:۳۰ در سالن غدیر ارومیه، میزبان لهستان است.

انتهای پیام
