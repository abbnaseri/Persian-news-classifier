مدیر حقوقی پرسپولیس: می‌توانیم از الاهلی بابت اغوای برانکو شکایت کنیم
 مدیر حقوقی باشگاه پرسپولیس می‌گوید طبق قانون فیفا، مربیان هم مشمول قوانین بازیکنان هستند.
مهدی ذاکر در گفت‌وگو با ایسنا درباره مباحث مختلفی که پیرامون اظهاراتش درباره ماده ۱۷ نقل و انتقالات فیفا مطرح شده است، گفت: روز گذشته من به ماده ۱۷ نقل و انتقالات فیفا اشاره کردم که در آن به نقل و انتقالات بازیکنان اشاره دارد و صحبتی از مربی نشده است اما دوستانی که در این زمینه حقوقدان هستند و مسائل را می‌دانند به خوبی می‌دانند که در قوانین فیفا هیچ صحبتی از مربی نشده بلکه در بخش ۲۲ و ۲۳ همان مقررات مربی را نیز مشمول ماده ۱۷ کرده است. در این زمینه حقوقدانان ورزشی به خوبی می‌توانند اظهارنظر کنند.
به گزارش ایسنا، مهدی ذاکر مسئول حقوقی باشگاه پرسپولیس روز گذشته طی مصاحبه‌ای با ایسنا اعلام کرد اگر باشگاه الاهلی عربستان با برانکو ایوانکوویچ قرارداد امضا کند باشگاه پرسپولیس براساس ماده ۱۷ نقل و انتقالات فیفا به خاطر اغوای مربی خود توسط باشگاه عربستانی به فیفا شکایت خواهد کرد.
انتهای پیام
