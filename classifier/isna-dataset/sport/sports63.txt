معاون بانوان وزارت ورزش: فضای حضور زنان در ورزشگاه‌ها را آماده می‌کنیم
معاون توسعه ورزش بانوان وزارت ورزش و جوانان در واکنش به نامه رئیس فیفا در مورد حضور بانوان ایرانی در ورزشگاه‌ها می‌گوید با حفظ موازین و ملاحظات فرهنگی ایران این کار را انجام می‌دهیم و فضای حضور بانوان را در ورزشگاه‌ها فراهم می‌کنیم. 
به گزارش ایسنا، جیانی اینفانتینو رئیس فدراسیون فوتبال فیفا در نامه‌ای به فدراسیون فوتبال ایران خواستار ورود زنان به ورزشگاه‌های فوتبال شد. در همین راستا مهین فرهادی زاد، معاون توسعه ورزش بانوان وزارت ورزش و جوانان در این مورد به ایسنا گفت: ما تمام فضایی را که برای حضور زنان در میادین ورزشی لازم است را با حفظ موازین و ملاحظات فرهنگی‌مان انجام می‌دهیم و به این قضیه اعتقاد داریم. آن بنده خدا هم اگر نظراتی می‌دهد ما اعتقاد داریم که باید ملاحظات فرهنگی میادین ما رعایت شود و این کار را می‌کنیم.
او در ادامه افزود: ملاحظه کردید که مسابقات والیبال در ارومیه و اردبیل برگزار شد و زنانمان با حفظ این شرایط در فضا قرار گرفتند، برای فوتبال هم به همین ترتیب فضای حضور زنان را آماده می‌کنیم و ان‌شاالله مورد خاصی نداریم.
فرهادی زاد در مورد انتخاب گزینشی زنان برای حضور در ورزشگاه گفت: هر بخشی برای شروع هر کاری آمادگی‌هایی را برای خود ایجاد می‌کند، والیبال هم آماده‌سازی فضای حضور بانوان را با تعدادی از خانم‌ها شروع و به تدریج افزایش پیدا کرد و الان مشکلی در والیبال و رشته‌های سالنی ندارد. در فوتبال هم به همین ترتیب زمانی که ملاحظات فرهنگی، شرایط آرامش بانوان و امکانات لازم برای حضورشان مهیا شود و زیرساخت‌هایمان آمادگی لازم را داشته باشند، با افرادی و تعدادی شرایط را می‌سنجیم و ارزیابی‌ها به ما کمک می‌کند تا در مسابقات بعد فضا قوی‌تر و حضور بانوان بیشتر شود.
انتهای پیام
