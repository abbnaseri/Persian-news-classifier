سرمربی والیبال دانشجویان: سرمایش آکادمی المپیک کار نمی‌کند/ در فدراسیون والیبال آرامش داریم
سرمربی تیم ملی والیبال دانشجویان ایران با بیان اینکه بدلیل خرابی سیستم سرمایشی آکادمی ملی المپیک، تمریناتمان را در محل فدراسیون از سر می‌گیریم، گفت: امیدوارم بتوانیم تا زمان اعزام از محل تمرین فدراسیون والیبال استفاده کنیم چرا که آنجا آرامش داریم.
علی پور عروجی در گفت‌وگو با ایسنا، درباره آخرین وضعیت تیم ملی والیبال دانشجویان ایران که خود را برای حضور قدرتمند در سی‌امین دوره بازی‌های یونیورسیاد ۲۰۱۹ ایتالیا آماده می‌کند، اظهار کرد: به دلیل انجام تمرینات تیم‌های ملی والیبال در محل فدراسیون و مهیا نبودن امکان ادامه تمرینات تیم ملی دانشجویان در فدراسیون، مجبور شدیم چند روزی را به آکادمی ملی المپیک برویم اما خراب بودن تاسیسات سرمایشی واقعاً کار را برای ما سخت کرده بود و بچه‌ها در شرایط بدی تمریناتشان را پیگیری می‌کردند. به همین دلیل مجبور بودیم تمریناتمان را بعد از ظهرها انجام دهیم تا بچه‌های تیم کمتر اذیت شوند.
سرمربی تیم ملی والیبال دانشجویان ایران افزود: به دلیل سختی انجام تمرینات در آکادمی المپیک و مهیا نبودن شرایط لازم، در نهایت با همکاری فدراسیون والیبال از امروز (یکشنبه) به مدت ۳ روز تمریناتمان در فدراسیون برگزار می‌کنیم و هفته آینده نیز ۳ روز در فدراسیون تمریناتمان را ادامه خواهیم داد. برگزاری تمرینات در فدراسیون والیبال به بچه‌ها و کادر فنی آرامش می‌دهد چرا که همه امکانات لازم برای برگزاری تمرین مهیاست و امیدوارم با هماهنگی‌هایی که با مسئولان فدراسیون خواهیم داشت و کمک آن‌ها بتوانیم تا زمان اعزام تمریناتمان را در محل فدراسیون ادامه دهیم. مسئولان فدراسیون درگیر برگزاری لیگ ملت‌های والیبال هستند اما امیدواریم بتوانیم تمرینات هفته پایانی قبل از اعزام را در سالن فدراسیون برگزار کنیم.
وی درباره برنامه‌های پیش روی تیم ملی نیز گفت: طی روزها و هفته‌های اخیر تمریناتمان را با جدیت و فشار زیاد برگزار کردیم و در ادامه نیز از فرصت باقیمانده به بهترین نحو ممکن استفاده خواهیم کرد. در حال حاضر ۱۴ بازیکن نهایی در تمرینات حضور دارند که همگی در سطح بسیار خوبی قرار دارند اما مجبوریم دو نفر از این تعداد را کنار بگذاریم و در نهایت ۱۲ بازیکن را اعزام کنیم که کار بسیار سختی است و سعی می‌کنیم عدالت را با توجه به وضعیت بازیکنان اجرا کنیم. البته عجله‌ای برای این کار نداریم چرا که به حضور ۱۴ بازیکن در تمرینات نیز نیاز داریم.
پورعروجی در ادامه با بیان اینکه سه‌شنبه، اولین بازی تدارکاتی با تیم ملی نوجوانان را برگزار خواهیم کرد، گفت: طبق هماهنگی با کادر فنی تیم ملی نوجوانان در روزهای ۲۸ خرداد و سه تیز ماه دو بازی تدارکاتی را با این تیم برگزار می‌کنیم که قطعاً تاثیر خوبی بر هماهنگی هر چه بیشتر نفرات ما خواهد داشت.
وی در پایان با تبریک پیروزی‌های ارزشمند تیم ملی والیبال در لیگ ملت‌ها، خاطرنشان کرد: ما نیز با این پیروزی‌های هر چه بیشتر انگیزه می‌گیریم و همه خوشحال هستیم. جا دارد به همه اعضای تیم، مربیان و مسئولان فدراسیون والیبال تبریک و خسته نباشید بگویم.
انتهای پیام
