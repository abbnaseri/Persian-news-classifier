کاراگر: مسی برنده توپ طلا می‌شود
ستاره سابق لیورپول تاکید کرد که با وجود فصل درخشانی که فان دایک پشت سر  گذاشت در نهایت توپ طلا به مسی خواهد رسید.
به گزارش ایسنا و به نقل از موندو دپورتیوو، با توجه به اینکه لیورپول قهرمانی در لیگ قهرمانان اروپا را به دست آورد این احتمال زیاد است که بازیکنی از این تیم توپ طلا ۲۰۱۹ را به دست آورد.
با این حال جیمی کاراگر یکی از اسطوره‌های لیورپول بر این باور است که باز هم مسی توپ طلا را به دست می‌آورد.
او گفت‌: بسیاری از شانس فان دایک برای توپ طلا سخن به میان می‌آورند اما به ندرت یک مدافع توپ طلا را به دست می‌آورد. آخرین مدافعی که توپ طلا را کسب کرده کاناوارو در سال ۲۰۰۶ بوده است. پیکه و راموس هم با وجود اینکه جام‌های زیادی به دست آوردند اما از رسیدن به این عنوان ناکام ماندند.
ستاره سابق لیورپول در پایان صحبت‌های خود گفت‌: فان دایک فصل بسیار خوبی را پشت سر گذاشت و نشان داد که شایستگی توپ طلا را دارد اما توپ طلا در نهایت به لیونل مسی خواهد رسید.
انتهای پیام
