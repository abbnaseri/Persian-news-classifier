اسکالونی سرمربی تیم ملی آرژانتین می‌ماند
سرمربی تیم ملی فوتبال آرژانتین تا پایان سال ۲۰۱۹ هدایت آلبی سلسته را بر عهده خواهد داشت.
به گزارش ایسنا، تیم ملی فوتبال آرژانتین در مرحله نیمه نهایی کوپا آمه ریکا ۲۰۱۹ در یک بازی جنجالی با دو گل مغلوب برزیل شد و از صعود به فینال بازماند. پس از این اتفاق آینده لیونل اسکالونی در ابهام قرار گرفت و اخبار ضد و نقیضی درباره حضور سرمربی آرژانتینی در تیم ملی به گوش می‌رسید.
به گزارش اوله، اسکالونی در نشست خبری پیش از بازی برابر شیلی (دیدار رده بندی) درباره این موضوع صحبت کرد و گفت: با چیکی تاپیا (رییس فدراسیون فوتبال آرژانتین) حرف زدم. تا سی ام دسامبر به کار خود ادامه خواهم داد و زمانی که قراردادم به پایان برسد درباره آینده‌ام صحبت خواهد شد. پیش از آن مذاکره‌ای وجود نخواهد داشت. در ۶ بازی آینده هدایت تیم ملی را بر عهده خواهم داشت.
به گزارش ایسنا، اسکالونی پس از جام جهانی ۲۰۱۸ روسیه به عنوان سرمربی موقت تیم ملی آرژانتین انتخاب و جایگزین خورخه سامپائولی شد. او قرار بود تا پایان سال ۲۰۱۸ هدایت آلبی سلسته را بر عهده داشته باشد اما به دلیل کسب نتایج خوب فدراسیون با این سرمربی قرارداد جدیدی امضا کرد.
ابتدا اعلام شد او تا پایان کوپا آمه ریکا سرمربی تیم ملی کشورش خواهد بود اما سپس مشخص شد قراردادش یک ساله است. اسکالونی با وجود کنار رفتن از کوپا همچنان هدایت آلبی سلسته را بر عهده خواهد داشت.
انتهای پیام
