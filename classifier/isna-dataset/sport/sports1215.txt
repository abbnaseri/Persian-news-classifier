یک پیروزی و یک شکست بسکتبال سه نفره بانوان ایران در شروع جام جهانی 
تیم ملی بسکتبال سه نفره بانوان ایران با یک برد و یک باخت جام جهانی را آغاز کرد.
به گزارش ایسنا، تیم ملی بسکتبال سه نفره بانوان ایران از امروز (سه‌شنبه) کار خود را در جام جهانی هلند آغاز کرد و ملی‌پوشان در اولین دیدار برابر تیم اسپانیا به میدان رفتند. اسپانیا از آغاز بازی برتری خود را نشان داد و در نهایت با نتیجه ۲۲ بر ۸ به پیروزی رسید.
در دومین دیدار، ایران به مصاف مغولستان رفت که به یک پیروزی نزدیک رسید. مغولستان اولین امتیاز بازی را گرفت و در دقایق ابتدایی بازی از ایران پیش افتاد اما این اختلاف تنها در یک امتیاز بود. در دو دقیقه پایانی بازی ایران با پرتاب‌های دو امتیازی پیش افتاد. این برتری تا پایان بازی حفظ شد و تیم ایران با نتیجه ۱۹ بر ۱۸ به پیروزی رسید.
پیروزی برابر مغولستان دومین پیروزی تاریخ بسکتبال سه نفره بانوان ایران در ادوار جام جهانی است. در دوره گذشته این رقابت‌ها ملی‌پوشان اولین پیروزی خود را برابر آندورا کسب کرده بودند.
تیم ایران پنجشنبه، ۳۰ خرداد دو بازی دیگر مقابل تیم‌های رومانی و چک انجام می‌دهد.
سعیده علی، دلارام وکیلی، کیمیا یزدیان طهرانی و شادی عبدالوند چهار بازیکن ایران هستند که با سرمربیگری نیکا بیک‌لیک‌لی در این مسابقات حضور دارند.
مسابقات جام جهانی بسکتبال سه نفره زنان از ۲۸ خرداد تا دوم تیرماه در آمستردام هلند برگزار می‌شود و ایران با اسپانیا، مغولستان، چک و رومانی همگروه است.
انتهای پیام

