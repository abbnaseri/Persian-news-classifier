گرفتن تعهدی عجیب از مربیان دوومیدانی/ ادعایی در قبال پاداش وزارت نداشته باشید!
مربیان دوومیدانی که عازم مسابقات برون مرزی شدند مدعی هستند که فدراسیون از آن‌ها تعهد گرفته که در قبال پاداش وزارت ورزش ادعایی نداشته باشند. 
به گزارش ایسنا، برخی مربیان دوومیدانی مدعی شدند که فدراسیون دوومیدانی در اقدامی عجیب از مربیانی که همراه ورزشکاران به مسابقات قهرمانی آسیا اعزام می‌شوند تعهد می‌گیرد که هیچ ادعایی در خصوص پاداشی که وزارت ورزش برای آن‌ها قائل است نداشته باشند.
محسن ربانی مربی و عضو سازمان تیم‌های ملی دوومیدانی در گفت و گو با ایسنا، در مورد این موضوع اظهار کرد: سال گذشته دو روز قبل از اعزام به مسابقات قهرمانی آسیا قطر، فدراسیون نامه‌ای به ما داد که امضا کنیم. متن آن نامه این بود که هیچ ادعایی در قبال سکه‌هایی که رئیس جمهور در تجلیل از مدال آوران می‌دهد نداشته باشیم. البته من و هادی سپهرزاد این نامه را امضا نکردیم، من و سپهرزاد در آن مسابقات ورزشکار داشتیم که ورزشکار سپهرزاد مدال هم گرفت. چرا باید امضا می‌کردیم؟ همین تعهد را از مربی‌هایی که به مسابقات نوجوانان آسیا هنگ کنگ رفته بودند نیز گرفته بودند.
وی ادامه داد: فدراسیون مدعی شد که آن پول‌ها را می‌خواهد خرج توسعه پایدار دوومیدانی کند و به مربیان دیگر و کارمندان فدراسیون بدهد، اما ما که هیچ توسعه پایداری ندیدیم. قرار بود پول اجاره سالن آفتاب انقلاب را برای چمن آفتاب انقلاب هزینه کنند، اما هیچی ندیدیم. یک ماه آفتاب انقلاب تعطیل بود و آزمون استخدام آتش نشانان برگزار شد اما هنوز داورانی که در این مسابقات بودند پولی نگرفته‌اند و قرار بود این هفته در خصوص طلبشان به فدراسیون بروند.
جعفر ابراهیمی یکی دیگر از مربیان تیم ملی دوومیدانی که عازم مسابقات قهرمانی نوجوان آسیا در هنگ کنگ شده بود در این باره ادعا کرد: قبل از اعزام به مسابقه از ما خواستند که فرمی را امضا کنیم که هیچ گونه ادعایی در مورد پاداش وزرات ورزش نداشته باشیم. من، آقای بختیاری و داریوش فهیمی مربیانی بودیم که به این مسابقات رفتیم و این نامه را امضا کردیم. فدراسیون معتقد است چون ما به مسابقه اعزام شده‌ایم نباید پاداش مدال ورزشکارمان را بگیریم.
جمشید بختیاری مربی تیم ملی پرتاب‌ها نیز این موضوع را تأیید کرده است.
به گزارش ایسنا، این اتفاق در حالی رخ داده که اخیراً مسئولان فدراسیون دوومیدانی اعلام کردند قرار شده پاداش مربیان در بازی‌های آسیایی جاکارتا به رئیس، دبیر و سخنگوی فدراسیون دوومیدانی نیز تعلق گیرد.
انتهای پیام
