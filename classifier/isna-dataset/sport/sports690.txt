استراماچونی: سفیر کوچکی از فوتبال ایتالیا در ایران هستم 
سرمربی جدید تیم فوتبال استقلال در صحبت‌هایی به بیان حضور در ایران و تیم فوتبال استقلال پرداخت.
به گزارش ایسنا و به نقل از سایت gianlucadimarzio، آندره‌آ استراماچونی هدایت تیم فوتبال استقلال را بر عهده گرفته است. او درباره حضور در تیم استقلال گفت: من پسر ساده‌ای هستم و در مسیر مربیگری خودم نیز چالش‌ها و اشتباهاتی داشتم که به من کمک کرده است تا بتوانم مربی بهتری باشم. به هر حال اینجا نیز تفاوت‌های فرهنگی وجود دارد. فرهنگ ایران برگرفته از امپراطوری باستانی ایران و ریشه اسلام است ولی با دنیای عرب فرق می‌کند و شاید بیش‌تر شبیه ترکیه باشد. ایران کشوری با مواد معدنی غنی است. چهارمین کشور بزرگ از نظر تولید نفت و دومین کشور تولید کننده گاز جهان. به فوتبال برگردیم. آخرین قهرمانی استقلال مدتی می‌گذرد و هدف ما این است که بتوانیم تیم را به قهرمانی برسانیم.
در مراسم معارفه او جوزپه پارونه، سفیر ایتالیا در ایران حضور داشت که استراماچونی گفت: افتخار کردم که در مراسم معارفه من، او نیز حضور داشت و به من نشان داد که فوتبال و ورزش چطور می‌تواند ابزاری برای اتحاد شوند آن هم بدون هیچ مرزی. اینکه سفیر کوچکی از فوتبال ایتالیا در ایران هستم به من انگیزه می‌دهد.
این سایت البته از شرایط زندگی در تهران و فاصله ۴ هزار کیلومتری با ایتالیا نوشته است و اینکه برج میلاد نماد اصلی شهر تهران است و در صورتی که در بالای آن قرار گیرید می‌توانید نقاط زیادی از شهر تهران را ببینید.
انتهای پیام
