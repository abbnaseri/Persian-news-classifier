پاکدل: مشکلات کار را برای اخذ میزبانی سخت می‌کند/منتظر سهمیه جهانی ساحلی هستیم
رییس فدراسیون هندبال گفت: هدف از حضور در اجلاس جهانی برقراری ارتباط نزدیک با رؤسای فدراسیون‌های صاحب سبک در هندبال و دیدار با رئیس فدراسیون جهانی حسن مصطفی بود.
رئیس فدراسیون هندبال در باره هدف حضورش در اجلاس جهانی و دیدارها و دستاوردهایی که این دیدارها برای ایران داشت، اظهار کرد: اجلاس جهانی از روز ١١ الی ١٤ تیر در گوتنبرگ سوئد برگزار شد و من هم به عنوان رئیس فدراسیون ایران بنا به دعوت فدراسیون جهانی به این اجلاس رفتم. در هر حال حاضر هدف از حضور در این اجلاس برقراری ارتباط نزدیک با رؤسای فدراسیون‌های صاحب سبک در هندبال، همچنین دیدار با اعضای کمیته‌های مختلف فدراسیون جهانی و همینطور رئیس آن حسن مصطفی بود.
وی ادامه داد: در این اجلاس با حدود ٣٠ نفر از رؤسای فدراسیون‌های هندبال قاره‌ها و همینطور رئیس کمیته داوران، رئیس کمیته حکمیت، رئیس کارگروه هندبال زنان و رئیس فدراسیون جهانی، نواب رؤسای ایشان، همچنین دبیرکل آسیا و نایب رئیس آن دیدار داشتم. از جمله دستاوردهای سفر می‌توان به امضای تفاهم نامه‌های مشترک، آماده سازی بستر جهت اردوهای مشترک، آوردن مربیان با دانش روز جهان و همچنین همراهی در برنامه توسعه هندبال فدراسیون جهانی اشاره کرد.
رئیس فدراسیون هندبال در مورد رایزنی برای گرفتن کرسی‌های جهانی و بین المللی در این اجلاس گفت: در حال حاضر دو سال تا انتخابات باقی مانده و این امر مستلزم حضور کادر جدید مدیریتی فدراسیون در مجامع هندبالی، رایزنی برای به دست آوردن کرسی برای کشورمان و در نهایت حضور در پست‌های بین المللی هندبال است. البته هنوز پست‌های قبلی در جریان است و انشاالله تداوم هم خواهد داشت. افرادی که در حال حاضر در آسیا سمت دارند از نخبگان هندبالی هستند و همه باید تلاش کنیم که این سمت‌ها حفظ شوند.
وی در پاسخ به این سوال که منظور کرسی‌های جهانی است نه آسیایی گفت: در این اجلاس هیچ انتخاباتی برای کرسی‌های مختلف نبود. هر ساله این اجلاس با حضور رؤسای قاره‌ها و کشورهای مختلف برگزار می‌شود و در نهایت تعاملاتی در مورد اردوها، دانش مربیان و … انجام می‌شود.
پاکدل در مورد رایزنی‌های انجام شده برای گرفتن سهمیه جهانی هندبال ساحلی گفت: فدراسیون هندبال آسیا پیگیر موضوع است و اگر انشالله نتیجه‌ای حاصل شود اطلاع رسانی خواهیم کرد.
رئیس فدراسیون هندبال در خصوص رایزنی برای گرفتن میزبانی رقابت‌های آسیایی در رده‌های پایه و همچنین هندبال ساحلی گفت: در مورد میزبانی هندبال ساحلی اصلاً صحبتی نشده بوده که پیگیری کنیم. در مورد میزبانی رقابت‌های آسیایی نیز مکاتبات قبلاً صورت گرفته بود و در این اجلاس هم در دیدار با مسئولان فدراسیون هندبال آسیا تاکید دوباره شد و رایزنی‌های لازم را انجام دادیم.
وی افزود: به هرحال با توجه به شرایط موجود کشور ما و مشکلاتی که از لحاظ سیاسی با بعضی کشورها همچون بحرین، عربستان و امارات داریم. این مشکلات مقداری کار را برای دادن میزبانی به ایران سخت کرده که قطعاً در این زمینه همه تلاش‌ها و رایزنی‌ها را انجام خواهیم داد.
انتهای پیام
