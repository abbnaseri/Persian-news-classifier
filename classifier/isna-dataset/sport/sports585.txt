تیم ملی والیبال دانشجویان عازم ایتالیا شد
تیم ملی والیبال دانشجویان به منظور شرکت در رقابت‌های سی امین یونیورسیاد دانشجویان جهان بامداد امروز تهران را به مقصد ناپل ایتالیا ترک کردند.
به گزارش ایسنا، تیم ملی والیبال دانشجویان ایران با ترکیب علی رمضانی، حمید حمودی، امیر حسن فرهادی، قاسم کارخانه، شایان شاهسون، میر بابک موسوی، رحمان تقی زاده، سهند اله وردیان، طیب عینی، کیاوش حیدری، سعید رنجبر و محمد دلیری بامداد امروز (شنبه) راهی ناپل محل برگزاری بازی‌های یونیورسیاد شدند.
هم‌چنین این تیم را علی‌پور عروجی به عنوان سرمربی، مهدی مقدم منش مربی و فاضل شیر کوند به عنوان آنالیزور همراهی می‌کنند.
تیم والیبال دانشجویان کشورمان در گروه سوم با تیم‌های کانادا، برزیل، فرانسه و لهستان هم گروه است.
سی امین دوره یونیورسیاد تابستانی دانشجویان جهان ۱۲ تا ۲۳ تیرماه ماه در شهر ناپل کشور ایتالیا برگزار می‌شود.
انتهای پیام
