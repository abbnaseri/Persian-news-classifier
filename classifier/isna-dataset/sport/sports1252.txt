مارتینس: لوکاکو باید یونایتد را ترک کند
سرمربی اسپانیایی تیم فوتبال بلژیک از روملو لوکاکو خواست تا برای پیشرفت بیشتر منچستریونایتد را ترک کند.
به گزارش ایسنا و به نقل از دیلی میل، روملو لوکاکو مهاجم بلژیکی در این فصل عملکرد چندان خوبی در منچستریونایتد نداشت و زمزمه‌هایی مبنی بر رفتن او از یونایتد به گوش می‌رسد. روبرتو مارتینس سرمربی تیم ملی فوتبال بلژیک در مصاحبه‌ای جدایی لوکاکو را از یونایتد تایید کرد و گفت: مشخص است که لوکاکو می‌خواهد یونایتد را ترک کند و باید هم این کار را انجام بدهد. رفتن لوکاکو برای هر دو طرف اتفاق خوبی است و الان مهمترین مساله این است که او بتواند تیم درست و خوبی را برای آینده خود انتخاب کند.
منچستریونایتد برای جذب روملو لوکاکو ۷۵ میلیون پوند به اورتون پرداخت ولی این بازیکن بلژیکی آن طور که باید نتوانست انتظارات را برآورده کند و به همین خاطر در آستانه جدایی از اولدترافورد است و اینتر تنها تیمی است که فعلاً برای جذب این مهاجم اقدام کرده است.
لوکاکو که سابقه بازی در تیم‌های اورتون، وست برومویچ و چلسی را در کارنامه خود دارد، با ۷۵ میلیون پوند و ۱۵ میلیون پاداش راهی یونایتد شد و سه سال از قرارداد او با این تیم باقی مانده است.
روملو لوکاکو این هفته در مصاف با اسکاتلند و قزاقستان موفق به زدن ۳ گل ملی شد و گفته شده است در این اردو روبرتو مارتینس از لوکاکو درخواست کرده برای افزایش آمادگی یونایتد را ترک کند.
انتهای پیام
