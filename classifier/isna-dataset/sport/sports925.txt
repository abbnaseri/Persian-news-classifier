آلوس از پاری سن ژرمن جدا شد
مدافع برزیلی اعلام کرد از فصل آینده دیگر بازیکن پاری سن ژرمن نخواهد بود. 
به گزارش ایسنا و به نقل از آس، دنی آلوس امروز صبح (یکشنبه) اعلام کرد دیگر برای پاری سن ژرمن بازی نخواهد کرد. مدافع برزیلی که دیشب برابر پرو در کوپا آمه ریکا ۲۰۱۹ درخشید فصل آینده در تیم فرانسوی حضور نخواهد داشت. او در اینستاگرامش نوشت: امروز یک دوران دیگر در زندگی ام را به پایان رساندم. یک دوران موفقیت آمیز و پر از کسب تجربه داشتم. می‌خواهم از خانواده پاری سن ژرمن به خاطر اینکه به من فرصت دادند تا بخشی از تاریخ باشگاه باشم، تشکر کنم. از همه تشکر می‌کنم به خصوص کادر مربیگری که از نخستین روز مهربانی و احترام خود را به من نشان دادند. شما باعث شدید این باشگاه کمی خاص‌تر شود.
آلوس در ادامه نوشت: در این دو سال بالا و پایین زیادی وجود داشت. در زندگی یک شروع و یک پایان وجود دارد و امروز نقطه پایان را گذاشتم. عذرخواهی می‌کنم اگر در زمان‌هایی در بهترین سطح خود نبودم. عذرخواهی می‌کنم اگر اشتباهی کرده باشم… تنها می‌خواستم بهترین عملکردم را به نمایش بگذارم.
مدافع برزیلی در تابستان ۲۰۱۷ به پاری سن ژرمن پیوست و ۷۳ بازی انجام داد. او هشت گل به ثمر رساند و توانست ۱۸ پاس گل دهد. آلوس دو بار فاتح لیگ یک فرانسه شد و یک جام حذفی و یک جام اتحادیه را بالای سر برد. همچنین قهرمانی در سوپرجام فرانسه را جشن گرفت.
انتهای پیام
