پایان بازی های جهانی کارگران با ۱۳۸ مدال برای ایران/ شکسته شدن رکورد مدالی
ششمین دوره بازی های جهانی کارگران با کسب ۱۳۸ مدال توسط ورزشکاران ایران به پایان رسید.
به گزارش ایسنا، در روز پایانی بازی‌های جهانی کارگران در تورتوسای اسپانیا، ورزشکاران ایران موفق به کسب ۶۱ مدال طلا، ۴۸ مدال نقره و ۲۹ مدال برنز شدند و در مجموع به ۱۳۸ مدال دست یافتند.
این در حالی است که در دوره قبلی این بازی‌ها ایران موفق به کسب ۲۵ مدال طلا شده بود و در این دوره بهترین نتیجه تاریخ ورزش کارگران ایران در بازی‌های جهانی رقم خورد.
طلا و برنز جودو در بخش تیمی
در روز پایانی این بازی‌ها و در رشته جودو تیمی مردان به مدال طلای تیمی رسید و تیم بانوان صاحب مدال برنز شد.
تیم جودو پیش از این صاحب ۵ طلا و دو برنز در بخش مردان و یک طلا، یک نقره و دو برنز در بخش زنان شده بود.
۱۳ مدال حاصل تلاش ورزشکاران تنیس روی میز
در پایان مسابقات تنیس روی میز بازی‌های جهانی کارگران، هادی صبحی چهار بر صفر حریف اتریشی خود را شکست داد و در فینال با شکست علی گلستانی قهرمان شد. همچنین پیمان احمدی هم در رده سوم قرار گرفت.
مهسا کردی پور سه بر صفر ویدا عبدی را برد و به دیدار پایانی رسید و در مسابقه فینال هم به ورزشکاری از اتریش باخت و به مدال نقره بسنده کرد. عبدی هم به طور مشترک با پینگ پنگ باز اتریشی در رده سوم قرار گرفت.
بدین ترتیب ورزشکاران تنیس روی میز ایران در این بازی‌ها با ۳ مدال طلا، ۶ نقره و ۴ برنز و در مجموع ۱۳ مدال رنگارنگ کسب کردند.
طلا و نقره والیبال ساحلی برای ایران
اما در والیبال ساحلی تیم ملی کارگران ایران در یک دیدار نزدیک دو بر یک تیم شهرداری مشهد را برد و قهرمان شد. صبح امروز و در نیمه نهایی نیز نمایندگان ایران با شکست فرانسه و روسیه به دیدار پایانی رسیده بودند.
۵۳ مدال ملی پوشان شنا
تیم شنای کارگری با کسب ۵۳ مدال شامل ۱۴ طلا، ۲۶ نقره و ۱۳ برنز به کار خود در ششمین بازی‌های جهانی کارگران در تورتوسا اسپانیا پایان داد.
تیم شنای کارگری امروز شنبه و در آخرین روز مسابقات نیز ۱۰ مدال شامل ۳ طلا، ۵ نقره و ۲ برنز کسب کردند.
نتایج تیم شنای کارگری در آخرین روز مسابقات جهانی به این شرح است:
۲۰۰ متر آزاد:
فرشاد دادفر مدال طلا
علیرضا نوری نقره
ساسان کریمی در گروه سنی ۵۰ تا ۵۵ سال مدال نقره
ماده ۵۰ متر پروانه:
امین شایسته مدال طلا
علیرضا نوری مدال برنز
ساسان کریمی در گروه سنی ۵۰ تا ۵۴ سال مدال طلا
غلامرضا شادروان در گروه سنی ۴۵ تا ۴۹ سال مدال نقره
۱۰۰ متر کرال پشت:
امین شایسته مدال نقره
میلاد دلفان مدال برنز
ساسان کریمی در گروه سنی ۵۰ تا ۵۴ سال مدال نقره
انتهای پیام
