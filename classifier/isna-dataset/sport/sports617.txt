کمیل قاسمی روی شانه های هادی از دنیای قهرمانی خداحافظی کرد
کمیل قاسمی پس از شکست در رقابتهای انتخابی تیم ملی کشتی آزاد، از دنیای قهرمان خداحافظی کرد.
به گزارش ایسنا، کمیل قاسمی در دومین مبارزه خود در وزن ۱۲۵ کیلوگرم انتخابی تیم ملی کشتی آزاد برابر پرویز هادی تن به شکست ۴ بر صفر داد تا شانس رسیدن به دوبنده تیم ملی را از دست بدهد.
کمیل قاسمی پیش از این و پس از کشتی مقابل یدالله محبی با بوسیدن تشک کشتی از دنیای قهرمانی خداحافظی کرده بود اما ظاهرا با صحبت هایی که با وی شد در دومین مبارزه نیز روی تشک آمد اما با این شکست رسما خداحافظی خود را اعلام کرد.
وی پس از سجده بر روی تشک کشتی بر شانه های پرویز هادی نشست و هادی با چرخاندن او دور تشک در کنار تشویق های بی امان تماشاگران خداحافظی به یادماندنی را برای او رقم زد.
کمیل که به شدت اشک می ریخت با یک نقره و یک برنز المپیک، پرافتخارترین سنگین وزن تاریخ کشتی ایران محسوب می شود. او مدال نقره جهان را هم در کارنامه دارد.
انتهای پیام
