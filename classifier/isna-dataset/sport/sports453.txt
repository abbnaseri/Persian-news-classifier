حضرتی: شنا با ابزار کم رو به جلو حرکت می‌کند
سرمربی تیم ملی شنای ایران معتقد است مه این رشته با کم‌ترین امکانات در حال حرکت رو به جلو است.
به گزارش ایسنا، امروز (دوشنبه) ۱۰ تیر ماه ۱۳۹۸ نشست خبری فدراسیون شنا به میزبانی استخر ۹ دی برگزار شد که خشایار حضرتی، مربی تیم‌های ملی شنا در جمع خبرنگاران گفت: شنای ایران با ابزار بسیار کم، رو به جلو حرکت می‌کند. ما تنها دو استخر آزادی و ۹ دی را در اختیار داریم که استاندارد هستند و در اختیار هر سه رشته شنا، شیرجه و واترپلو قرار دارند. این موضوع کار را برای تیم ملی و ملی پوشان سخت می‌کند.
او گفت: کاش حداقل یک استخر رایگان در اختیار همه هیأت‌ها قرار می‌گرفت تا آن‌ها بتوانند به راحتی تمرینات خود را پیگیری کنند. اگر این اتفاقات رخ دهد، پیشرفت سریع‌تری خواهیم داشت. فدراسیون شنا با بودجه بسیار محدود، سه رشته را تحت پوشش دارد. امیدوارم پس از حضور ۴۰ ساله‌ام در شنا، شاهد رفع چنین مشکلاتی باشیم.
انتهای پیام
