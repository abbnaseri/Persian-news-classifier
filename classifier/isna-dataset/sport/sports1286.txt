برای استقلال چه جامی آوردید که درخواست چند میلیاردی دارید؟
پیشکسوت استقلال خطاب به برخی از بازیکن باتجربه این تیم که درخواست چند برابر شدن رقم قراردادشان را کرده‌اند، گفت: آن‌ها مگر برای تیم چه کار کردند و چه جامی آوردند که چنین درخواستی دادند؟
حسن ترابپور در گفت‌وگو با ایسنا، درباره وضعیت نقل و انتقالات استقلال و اظهارات علی خطیر مبنی بر اینکه برخی از بازیکنان از جمله وریا غفوری و سید حسینی مبالغ هنگفتی را برای تمدید قرارداد مطرح کردند و حتی دروازه‌بان جوان این تیم خواستار جدایی سید مهدی رحمتی برای تمدید قرارداد شده بود، گفت: متأسفم برای باشگاه که بازیکن برایش شرط و شروط بگذارد که اگر فلانی باشد من نیستم و من باید فلان مقدار را بگیرم. باشگاه استقلال هم برای تمدید قرارداد باید حد و حدودی داشته باشد و بر همان اساس عمل کند.
وی ادامه داد: هر بازیکنی توانایی‌های دارد و بر اساس ارزشش باید قرارداد ببندد. نمی‌شود که مبلغی را مطرح کند و باشگاه هم چشم بسته آن را قبول کند. باید هر بازیکن ارزش‌گذاری شود.
دروازه‌بان سال‌های دور استقلال و پیشکسوت این تیم خطاب به برخی از بازیکنان این تیم که خواستار مبالغ چند برابری نسبت به فصول گذشته شدند، افزود: شما برای استقلال چه کار کردید؟ چه مقامی را کسب کردید که دل هوادار خوش باشد؟ به جای اینکه ناکامی در فصل‌های گذشته را جبران کنید، مبالغ چند برابری را مطرح می‌کنید؟ آن‌ها با این مبالغ باشگاه را تحت فشار قرار می‌دهند.
ترابپور با بیان اینکه باید تعادل در ثبت قراردادها حفظ شود، اظهار کرد: امکان ندارد به بازیکنی سه میلیارد بدهید و با بازیکن دیگری سیصد میلیون تومان منعقد کنید. باید بر اساس توانایی هر بازیکن قرارداد بسته شود و مبالغ را بدون جهت بالا نبرند. اگر بین قراردادها فاصله بیافتد، نمی‌توان سایر قراردادها را جمع کرد.
او تاکید کرد: بازیکنان قدیمی استقلال برای تیم چه کار کردند و چه جامی آوردند؟ حداقل به حرمت هواداران این مبالغ را یک مقدار کم کنند. مطرح کردن سه میلیارد و ۹ میلیارد تومان و شرط گذاشتن برای رفتن فلان بازیکن در شأن باشگاه استقلال نیست. در استقلال این مسائل را نداشتیم. شاید شرایط عوض شده است که من خبر ندارم.
پیشکسوت استقلال خاطرنشان کرد: بازیکن می‌آید و می‌گوید از بچگی عاشق استقلال بودم تا با او مذاکره کنند. فوتبال یک شغل است و بازیکن حق دارد به دستمزدش برسد ولی به احترام هواداران و پیراهن تیم یک سری مسائل را رعایت کنند و از زیاده خواهی خود کم کنند.
ترابپور با اشاره به دوره مدیریتی سید رضا افتخاری و پندار توفیقی و مشکلاتی که بعد از عقد قراردادها به وجود آمد گفت: دو سال قبل در دوره مدیریت افتخاری و توفیقی این مسائل به وجود آمد که استقلال ضررش را دید. الان باید کاری کنند که بازیکنان خوب جذب شوند. شرط و شروط گذاشتن توسط بازیکن باید ریشه کن شود.
این پیشکسوت استقلال با بیان اینکه باید با کسانی که برای تیم شرط می‌گذارند، برخورد شود، تاکید کرد: این باشگاه است که باید شرایطش را برای تمدید قرارداد اعلام کند. اگر بازیکن نمی‌تواند در چارچوب تیم قرار بگیرد باید خداحافظی کند. توقع ما پیشکسوتان از باتجربه‌ها خیلی بیشتر از جوانان است. باتجربه‌ها باید دست باشگاه را بگیرند.
او درباره درخواست سید حسین حسینی برای افزایش قرارداد بعد از قطعی شدن جدایی سید مهدی رحمتی و دست خالی ماندن استقلال از حیث دروازه‌بان اظهار کرد: برای این بازیکن متأسفم. خیلی زشت است کسی که در استقلال شکل گرفته و به تیم ملی رفته است، چنین ارقامی را مطرح می‌کند.
ترابپور با بیان اینکه در شرایط کنونی فصل خوبی را برای تیم نمی‌بیند، گفت: من فصل خوبی را نمی‌بینم. دوست دارم استقلال قهرمان شود اما استقلال منحصر به فرد نیست. ما استقلال را دوست داریم. به خاطر سربلندی تیم صحبت می‌کنیم. می‌خواهیم شرایطی فراهم شود استقلال واقعی را ببینم.
مربی دروازه‌بان‌های سابق استقلال درباره جدایی رحمتی از این تیم و رفتن به پدیده مشهد گفت: به نظرم مهدی کار خوبی کرد. جایگاه او در تیم بالا است و از بهترین دروازه‌بان‌های کشور است. من به شما قول می‌دهم مهدی دوباره در پدیده می‌درخشد و بهترین می‌شود. چندین سال قبل این مسائل برای او وجود داشت و به مس کرمان رفت و دوباره درخشید. الان تجربه او بیشتر شده است و توانایی‌های بیشتری دارد.
انتهای پیام
