نیکخواه‌بهرامی: شرایط اردوها بهتر از قبل است اما این کافی نیست
کاپیتان تیم ملی بسکتبال ایران گفت: شرایط اردوهای تیم ملی ایران نسبت به دوره‌های قبل خیلی بهتر شده اما باز هم این امکانات کافی نیست اگر از این رشته انتظار موفقیت داریم.
به گزارش ایسنا، صمد نیکخواه بهرامی کاپیتان تیم ملی بسکتبال ایران پس از پایان تمرین صبح امروز تیم ملی در جمع خبرنگاران گفت: خوشبختانه تمرینات طبق برنامه پیش می‌رود و بازیکنان هر روز آماده‌تر می‌شوند. تمرینات فشار زیادی دارد ولی بدن بازیکنان نسبت به شروع اردوها آماده‌تر شده و امیدواریم در روزهای آینده به آمادگی بیشتری هم برسیم.
او در مورد امکانات اردوی تیم ملی نیز اظهار کرد: شرایط و امکانات نسبت به سال‌های قبل بسیار بهتر شده و بازیکنان به صورت متمرکز و بدون نگرانی از آسیب‌دیدگی در حال تمرین هستند. ولی این امکانات به هیچ عنوان کافی نیست. اگر مسئولان از تیم ملی توقع بیشتری دارند باید امکانات به مراتب بیشتری را برای ملی‌پوشان مهیا کنند. من سالن‌های زیادی را در تمام دنیا دیده‌ام، سالن‌هایی که به شکل سوله ساخته می‌شوند در دنیا منسوخ شده و چنین سالن‌های قدیمی جوابگوی تمرینات تیم ملی نیست.
نیکخواه بهرامی در مورد بازی‌های تدارکاتی تیم ملی نیز گفت: برنامه‌ریزی خوبی انجام شده تا تیم ملی با کمترین تعداد نفر، بیشترین بازی تدارکاتی خارجی را برگزار کنند. بازی‌های خوبی برای ما در نظر گرفته شده و امیدوارم بیشترین استفاده از این دیدارها ببریم.
وی در ادامه تصریح کرد: هیچ انسانی در هیچ سازمانی غیرقابل جایگزین نیست. تیم ملی بسکتبال هم به کسی وابستگی ندارد، بازیکنانی مثل حامد حدادی برای تیم ملی نعمت هستند ولی همه در جایگاه خود زحمت می‌کشند و تلاش می‌کنند تا جای خود را در تیم ملی تثبیت کنند.
کاپیتان تیم ملی بسکتبال ایران در پایان گفت: گرفتن سهمیه المپیک از جام جهانی کار بسیار سختی است، ما نیز در گروه بسیار دشواری قرار گرفته‌ایم. این در حالی است که تیم ملی چین با استفاده از میزبانی گروه ساده‌تری دارد و تنها بهترین تیم آسیایی راهی المپیک خواهد شد.
انتهای پیام
