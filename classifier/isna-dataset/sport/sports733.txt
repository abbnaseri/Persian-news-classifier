یک ورزشکار معلول دیگر به کشور برنگشت/ آگین: او پشیمان شده
رییس انجمن بسکتبال باویلچر در خصوص خبر بازنگشتن یک بازیکن بسکتبال باویلچر از مسابقات آلمان گفت: هرچند این بازیکن در مسابقات جهانی آلمان که سال گذشته برگزار شد از بازگشت به کشور امتناع کرد و در آلمان ماند، اما در این یکسال پشیمان شده و دغدغه بازگشت به ایران را دارد.
مهرداد آگین در گفت‌وگو با ایسنا، در خصوص خبر پناهندگی یک بازیکن بسکتبال با ویلچر در جریان مسابقات جهانی آلمان اظهار کرد: این بازیکن سال گذشته در جریان مسابقات جهانی آلمان از بازگشت به ایران امتناع کرد و در اروپا ماند. البته من نمی‌دانم چرا رسانه‌ها بعد از گذشت یکسال آن هم در شرایطی که تیم خود را برای مسابقات کسب سهمیه بازی‌های پارالمپیک ۲۰۲۰ توکیو آماده می‌کند با جریان سازی این خبر به دنبال تضعیف روحیه تیم هستند.
وی گفت: در این مدت طی تماسی که با سفارت آلمان و همچنین سامان بلاغی بازیکن بسکتبال باویلچر داشتیم وی اظهار پشیمانی کرده و در حقیقت ترس بازگشت به کشور را دارد. در حالی که ما بارها به او اعلام کردیم با بازگشت به کشور هیچ خطری او را تهدید نمی‌کند و دغدغه‌ای برای برگشت به کشور نداشته باشد. هر چند در این میان افرادی هستند که با ایجاد ترس و وحشت مانع برگشت او به ایران شدند.
رئیس انجمن بسکتبال باویلچر خاطرنشان کرد: حضور این بازیکن در آلمان اشتباهی بود که خود بارها این مساله را عنوان کرده است اما متأسفانه شرایط به گونه‌ای است که تصور می‌کند با بازگشت به ایران امکان دارد مشکلاتی برای او ایجاد شود.
آگین پیرامون این پرسش که آیا فدراسیون جانبازان و معلولان بدنبال ارائه راهکار برای پیشگیری از این گونه اتفاقات نیست، افزود: فدراسیون جانبازان و معلولان در حال حاضر به دنبال راهکار جدیدی است تا بعد از این دیگر شاهد بروز چنین اتفاقاتی در هیچ رشته ورزشی معلولان نباشیم. البته وقتی یک یا دو نفر اشتباهی انجام می‌دهند دلیل بر این نیست که امکان دارد تمام ورزشکاران دچار خطا و اشتباه شوند. بارها شاهد این بودیم که به زهرا نعمتی یا سیامند رحمان پیشنهادات خوبی شده اما خود این پیشنهادات را رد کردند. من مطمئنم دو ورزشکار دیگری که در این زمینه دچار خطا و اشتباه شدند به زودی برمی‌گردند. ما به دنبال آماده کردن بستری هستیم تا ورزشکارانی که دچار اشتباه شدند بدون هیچ ترسی و واهمه‌ای به کشور بازگردند و یقین داشته باشند که در ایران هیچ مشکلی آنها را تهدید نخواهد کرد.
انتهای پیام
