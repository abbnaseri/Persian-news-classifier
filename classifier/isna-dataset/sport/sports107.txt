سخنگوی فدراسیون فوتبال: انتشار رای قبل از قطعیت و ابلاغ به افراد معتبر نیست 
سخنگوی فدراسیون فوتبال گفت: انتشار هرگونه رای قبل از قطعیت و ابلاغ به افراد و انتشار آن در سایت رسمی فدراسیون فوتبال معتبر نیست.
به گزارش ایسنا و به نقل از سایت رسمی فدراسیون فوتبال، امیر مهدی علوی، سخنگوی فدراسیون فوتبال گفت: صرف نظر از تصمیم کمیته اخلاق در فدراسیون در اتفاقات مسابقه فینال جام حذفی در اهواز، مسئول برگزاری مسابقه و مقامات اجرایی در سازمان لیگ کمیته اخلاق را صالح به رسیدگی نمی دانسته و به همین علت این عزیزان جهت ارائه توضیحات در کمیته اخلاق حضور نیافتند و مقامات اجرایی سازمان لیگ معتقدند اتفاقات مسابقه مذکور از جمله تاخیر در شروع مسابقه و نیز امتناع مسئولین تیم میهمان از برگزاری مسابقه از موارد نقض مقررات بازی می‌باشد که در صلاحیت کمیته انضباطی است.
وی ادامه داد: مراتب این امر در کمیته استیناف بررسی و اعتراض بهاروند، طالقانی و فتاحی به عدم صلاحیت کمیته اخلاق در کمیته استیناف بررسی خواهد شد که در نتیجه مرجع صالح رسیدگی توسط این کمیته تعیین و موضوع بررسی می‌گردد.
وی در خصوص رای کمیته اخلاق گفت: البته اینگونه اختلافات در مراجع قضایی در خصوص صلاحیت رسیدگی، امری مثبت و طبیعی است. در پایان متذکر می‌شوم انتشار هرگونه رای قبل از قطعیت و ابلاغ به افراد و انتشار آن در سایت رسمی فدراسیون فوتبال معتبر نیست.
وی درباره انتشار خبر تغییر سازمان لیگ به کمیته مسابقات گفت: چنینی تصمیمی در راستای برنامه فدراسیون فوتبال نیست.
انتهای پیام
