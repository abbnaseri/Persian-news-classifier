مراسم نکوداشت روز ملی فرهنگ پهلوانی برگزار شد

مراسم گرامیداشت روز ملی فرهنگ پهلوانی و ورزش‌های زورخانه ای با حضور برخی مسئولان ورزش به میزبانی کتابخانه ملی ایران برگزار شد.
به گزارش ایسنا، مراسم نکوداشت روز ملی فرهنگ پهلوانی و ورزش زورخانه ای همزمان با فرارسیدن ۱۷ شوال با حضور برخی از مسئولان ورزشی در سالن همایش‌های کتابخانه ملی ایران برگزار شد.
در این مراسم، احمدی معاون فرهنگی و ورزش همگانی وزارت ورزش، اسبقیان مدیرکل دفتر امور مشترک فدراسیون‌های ورزشی، آذرنوش رئیس سازمان بسیج ورزشکاران، جوهری رئیس فدراسیون ورزش‌های زورخانه ای، سهرابیان رئیس فدراسیون قایقرانی، جابر صادق زاده صاحب ۴ بازوبند پهلوانی کشور، مهرعلیزاده رئیس فدراسیون بین‌المللی ورزش زورخانه‌ای، امیر فولادی مسئول تربیت بدنی ارتش و … حضور داشتند.
مجتبی جوهری در این مراسم با بیان اینکه شهدا مظهر پهلوانی و مروت در کشور هستند، گفت: ورزش زیباست و خصلت‌های پهلوانی باعث زیباتر شدن ورزش می‌شود. مدیران نباید روبروی یکدیگر قرار بگیرند بلکه همه باید کمک کنیم تا خصلت‌های پهلوانی هر چه بیشتر در ورزش نهادینه شود.
مهرعلیزاده نیز طی سخنانی اظهار کرد: امیدوارم برگزاری اینگونه مراسم‌ها بتواند فرهنگ فتوت، جوانمردی و پهلوانی را بخوبی از گذشته انتقال دهد.
وی افزود: هیچ رشته‌ای به اندازه ورزش‌های زورخانه ای این حجم از نکات مثبت فرهنگی، عرفانی و اجتماعی را به همراه ندارد. این ورزش مملو از فرهنگ پهلوانی است و آن را به جهان نشان دهیم.
عبدالحمید احمدی معاون وزیر ورزش نیز با بیان اینکه فرهنگ پهلوانی عرصه‌ای بسیار گسترده و مهم است، گفت: ما باید این فرهنگ را در جامعه ترویج دهیم. همه ورزشکاران و مدیران ما باید مروج روحیه و فرهنگ پهلوانی باشند و برای مصون سازی ورزش از آسیب‌ها نیازمند توجه حدی تر به فرهنگ پهلوانی هستیم. اگر این فرهنگ را در رشته‌های ورزشی جدی نگیریم به مسائل و مشکلاتی دچار می‌شویم که اصل ورزش را مورد آسیب قرار می‌دهد.
این مراسم با اجرای ورزش‌های زورخانه ای توسط نوجوانان ورزشکار با ضرب و نوای مرشد همراه بود که مورد تشویق حضار قرار گرفت.
همچنین یک کلیپ از فعالیت‌های فدراسیون ورزش‌های زورخانه ای نیز به نمایش درآمد.
در حالی که قرار بود مراسم روز ملی فرهنگ پهلوانی و ورزش‌های زورخانه ای از ساعت ۱۷ و ۳۰ دقیقه آغاز شود اما مراسم با تأخیر یک ساعته آغاز شد.
طبق اعلام مسئولان فدراسیون، قرار بود وزیر ورزش نیز در این مراسم حاضر شود اما وی غایب مراسم بود.


انتهای پیام
