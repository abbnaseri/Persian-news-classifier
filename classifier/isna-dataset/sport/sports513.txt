قرعه‌کشی لیگ برتر تا اطلاع ثانوی برگزار نمی‌شود!
زمان قرعه کشی لیگ برتر نوزدهم به دلیل آماده نبودن امکانات سخت افزاری ورزشگاه‌ها تا اطلاع ثانوی به تعویق افتاد.
به گزارش ایسنا و به نقل از سازمان لیگ فوتبال ایران، طبق برنامه قرار بود قرعه کشی لیگ برتر نوزدهم روز ۱۰ تیرماه برگزار شود و تیم‌ها حریفان خود را یک ماه زودتر از شروع مسابقات بشناسند اما به دلیل این که هنوز سه شرط درخواستی فدراسیون فوتبال و سازمان لیگ از استان‌ها، هیأت‌های فوتبال و باشگاه‌های لیگ برتری محقق نشده قرعه کشی لیگ برتر به زمان دیگری موکول شد. کمیته مسابقات هر ساله یک ماه زودتر از آغاز لیگ برتر قرعه کشی مسابقات را انجام می‌داد که به دلیل فراهم نبودن شرایط این قرعه کشی ۱۰ تیرماه برگزار نمی‌شود. پیش از این مهدی تاج، رئیس فدراسیون فوتبال و حیدر بهاروند، رئیس سازمان لیگ فوتبال ایران در نامه‌های جداگانه خواستار ایجاد شرایط زیر برای آغاز مسابقات لیگ برتر شده بودند: ۱- راه اندازی و استقرار سیسستم بلیت الکترونیک به همراه نصب گیت‌های ورودی و شماره‌دار شدن صندلی‌ها ۲- تجهیز ورزشگاه به سیستم اتاق کنترل و دوربین‌های مدار بسته از مبادی ورودی تا سکوها ۳- جداسازی و تفکیک فضاهای بیرونی تا سکوها و مسیرهای تردد تماشاگران میهمان، میزبان و عوامل اجرایی
انتهای پیام
