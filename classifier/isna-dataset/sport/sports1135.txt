پنج پیروزی برای شطرنج‌بازان ایران در دور نخست قهرمانی غرب آسیا
در دور نخست رقابت‌های قهرمانی شطرنج غرب آسیا همه نمایندگان ایران به جز انوشا مهدیان به برتری رسیدند.
به گزارش ایسنا، در دور نخست رقابت‌های شطرنج غرب آسیا در اردن احسان قائم مقامی با ریتینگ ۲۵۳۱ مقابل نماینده اردن با ریتینگ ۲۰۷۴، آرین غلامی با ریتینگ ۲۵۳۰ برابر فواد مقداد از فلسطین با ریتینگ ۱۹۹۷ و امیررضا پوررمضانعلی با ریتینگ ۲۴۶۶ مقابل نماینده عربستان با ریتینگ ۱۹۹۴ به برتری رسیدند.
در بخش بانوان این مسابقات تنها ۱۰ شطرنج باز حضور دارند که سارا سادات خادم الشریعه با ریتینگ ۲۴۷۸ برابر انوشا مهدیان با ریتینگ ۲۰۷۸ به برتری رسید. مبینا علی نسب نیز با ریتینگ ۲۲۵۶ برابر نماینده‌ای از اردن با ریتینگ ۲۰۱۳ پیروز شد.
رقابت‌های زون غرب آسیا از امروز به میزبانی اردن آغاز شد و تا ۶ تیرماه ادامه خواهد داشت.
نفرات قهرمان در بخش آقایان و بانوان غرب آسیا، جواز حضور در رقابت‌های جام جهانی ۲۰۱۹ که در کشور روسیه برگزار می‌شود را دریافت می‌کنند. ایران در این رقابت‌ها ۶ نماینده دارد.
پیش از این پرهام مقصودلو، سید محمدامین طباطبایی و علیرضا فیروزجا موفق به کسب سهمیه رقابت‌های جام جهانی ۲۰۱۹ شده‌اند.
انتهای پیام
