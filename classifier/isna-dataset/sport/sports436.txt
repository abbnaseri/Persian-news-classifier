اهتزاز پرچم ایران در دهکده بازی‌های دانشجویان جهان
پرچم ایران در دهکده بازی‌های دانشجویان جهان برافراشته شد.
به گزارش ایسنا، این مراسم با حضور محمدرضا دهخدا، رئیس فدراسیون ملی ورزش‌های دانشگاهی و سرپرست کاروان اعزامی کشورمان به این رقابت‌ها به همراه مسئولان کاروان، مربیان و ورزشکاران تیم والیبال در محل برافراشته شدن پرچم کشورها در دهکده یونیورسیاد برگزار شد.
در این آئین، شهردار دهکده بازی‌ها در ناپل برای کاروان ورزشی ایران آرزوی موفقیت کرد. همچنین محصولاتی از صنایع دستی ایران به رسم یادبود از سوی سرپرست کاروان ایران به شهردار دهکده اهدا شد.
همزمان با این مراسم پرچم کشورهای آرژانتین، اسلوونی و سنگاپور نیز برافراشته شد.
سی‌امین دوره بازی‌های یونیورسیاد تابستانی دانشجویان جهان از ۱۲ تا ۲۳ تیرماه در شهر ناپل ایتالیا برگزار می‌شود.
انتهای پیام
