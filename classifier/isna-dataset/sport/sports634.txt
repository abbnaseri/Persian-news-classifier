اظهار امیدواری مربی ریکرو نوجوانان و جوانان برای کسب مدال در اسپانیا
مربی تیم ریکرو نوجوانان و جوانان اعزامی به مسابقات جهانی اسپانیا گفت: تمام تلاشمان بر این است که در مسابقات جهانی در بخش تیمی و میکس به مدال دست پیدا کنیم.
زهرا شعبانی در گفت‌وگو با ایسنا، در ارزیابی از وضعیت تیم ریکرو نوجوانان و جوانان برای شرکت در مسابقات جهانی اسپانیا افزود: چهارمین اردوی آماده‌سازی تیم ریکرو جوانان و نوجوانان اعزامی به اسپانیا از اواخر خرداد با حضور ۸ کماندار در سایت تیروکمان برپا شده و تا ۱۴ تیر ادامه دارد. در این اردو طبق برنامه‌ریزی صورت گرفته سعی داریم بیشتر بر روی نقاط ضعف و قوت کمانداران و همچنین قدرت بدنی تمرکز کنیم و مهارت‌های لازم روانی را به آنها آموزش دهیم تا از هر جهت برای مسابقات آماده شوند.
وی گفت: با توجه به اینکه مسابقات جهانی اسپانیا از ۲۸ مرداد آغاز و تا چهارم شهریور ادامه خواهد داشت تا زمان اعزام تیم دو اردوی تدارکاتی دیگر را پیش‌بینی کردیم تا با ارتقای رکورد کمانداران بتوانیم در اسپانیا به نتایج خوبی دست پیدا کنیم.
مربی تیم ریکرو نوجوانان و جوانان از سوگند رحمانی، نگار رجبی، نازنین زهرا جمالزاده، امیر یزدانی، پرهام شبانکاره، امیرعلی شیرغلامی، رضا شبانی و نیلوفر علیپور به عنوان نفرات اعزامی به مسابقات جهانی اسپانیا نام برد و تصریح کرد: مسابقات در بخش انفرادی، تیمی و میکس برگزار خواهد شد که شانس ما برای کسب مدال در بخش تیمی و میکس بیشتر از انفرادی است. ضمن اینکه با بررسی وضعیت رکوردها در سه اردوی قبلی، رکورد پسران از لحاظ امتیازی بالاتر از دختران بود و این نوید را می‌دهد که اگر پسران همین رکوردها را در مسابقات به ثبت برسانند شانس زیادی برای مدال آوری در اسپانیا خواهند داشت.
شعبانی در پایان با اشاره به عملکرد خوب نیلوفر علیپور و رضا شبانی در مسابقات جهانی هلند گفت: با تجربه‌ای که این دو کماندار در هلند کسب کردند قطعاً در اسپانیا نیز ترکیب خوبی خواهند بود تا در بخش میکس تیم بهترین نتیجه را برای کشورمان به ارمغان بیاورند.
انتهای پیام
