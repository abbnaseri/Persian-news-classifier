وقتی پول برانکو را ندارید، چطور مربی بزرگ‌تر می‌آورید؟
سرمربی سابق تیم ملی فوتبال ایران معتقد است وقتی پرسپولیس نمی‌تواند حقوق برانکو را بدهد، چطور می‌تواند به سراغ مربی بزرگ‌تر از او برود؟
حشمت مهاجرانی در گفت‌وگو با ایسنا، درباره جدایی برانکو از پرسپولیس و قبول هدایت الاهلی عربستان گفت: مربی حرفه‌ای، احساسی عمل نمی‌کند. برانکو بعد از چهار سال حضور در ایران و کسب تمام موفقیت‌ها، طبیعتاً پیشنهادهای بزرگ‌تری را دریافت کرد. او در هنگام آمدن به ایران، به این بزرگی و اعتبار کنونی نبود. آن موقع کسی روی او زیاد حساب نمی‌کرد. برانکو با موفقیت‌هایی که به دست آورد، تبدیل به مربی بزرگی شد. الان قطری‌ها و سعودی‌ها یک دید دیگر به او دارند که کار را خیلی خوب بلد است و این موفقیت را به دست آورد.
سرمربی سابق تیم ملی فوتبال ایران در پاسخ به این سوال که مدیران پرسپولیس در شرایط کنونی چه اقدامی باید انجام دهند و آیا بهتر نیست به سراغ انتخاب سرمربی دیگری بروند، خاطرنشان کرد: دردی فوتبال مملکت ما را گرفته است که می‌گویند بروید مربی کارنامه دار بیاورید. استقلال تحت فشار بود که مربی‌ای بیاورد که از شفر بزرگ‌تر باشد. الان که برانکو رفته، باشگاه پرسپولیس تحت فشار کامل است که یک مربی بیاورد که از برانکو بالاتر باشد. وقتی نمی‌توانند پول برانکو را بدهند، چطور مربی بزرگ‌تر بیاورند؟ مدیران پرسپولیس باید بر اساس داشته‌هایشان برنامه‌ریزی کنند.
او با بیان اینکه منطقه خاورمیانه سرشار از مربیان خارجی کارنامه‌دار است، گفت: از زمانی که من در خاور میانه کار می‌کردم تا الان که سانچز سرمربی قطر است، مربیان کارنامه دار زیادی وجود داشتند که در جام جهانی هم به قهرمانی رسیدند اما در قطر و عربستان ناکام بودند. چرا؟ برای اینکه امکانات و نیروی انسانی در این منطقه فرق دارد. طبیعتاً همه مربی کارنامه‌دار را به مربی جوان ترجیح می‌دهند ولی باید به داشته‌ها هم فکر کرد.
مهاجرانی به رقابت حساب نشده میان استقلال و پرسپولیس اشاره کرد و افزود: یک رقابتی بین پرسپولیس و استقلال است که در بیرون از زمین هر کدام مربی و بازیکن بزرگ‌تری را جذب کنند، بیشتر به خودشان افتخار می‌کنند. باید منطقی و عقلانی فکر کنیم که این گزینه‌ها به کار ما می‌آیند یا نه. استقلال چند سال پیش جانواریو را داشت که هنوز هم بازیکنی در این سطح نیامده است. باید بازیکنی بیاورند که به درد تیم بخورد. اگر تیمی می‌خواهد در جریان رقابت قرار گیرد، باید نقاط ضعفش را به طور حساب شده برطرف کند و به فکر نام بزرگ نباشد.
مهاجرانی تماشاگر و بازیکنان با استعداد را سرمایه اصلی فوتبال ایران دانست و گفت: ما بزرگترین سرمایه را داریم که جایی ندارد. طبیعتاً این موضوع می‌توان خیلی مثمر ثمر باشد. در چنین وضعیتی مدیران این دو باشگاه باید دلهره و اضطراب برای انتخاب سرمربی نداشته باشند و با صبر و حوصله کار کنند. تماشاگران و هواداران عزیز فشار نیاورند.
وی درباره گمانه زنی‌ها برای انتخاب علی دایی به عنوان سرمربی پرسپولیس تاکید کرد: من مربی ایرانی را به مربی خارجی ترجیح می‌دهم؛ حتی در سطح ملی. یکی از فاکتورهای مربی این است که خصوصیات جامعه را بشناسد. یک مربی ایرانی این کار را خیلی راحت انجام می‌دهد. اگر یکی دو دستیار خارجی کنار مربی ایرانی قرار بگیرد، از نظر فنی هم رشد می‌کنیم. شاید یک مقدار دلهره و اضطراب در رابطه با مربی ایرانی وجود داشته باشد که در نتیجه مسئولان تن به این کار نمی‌دهند.
او خاطرنشان کرد: استقلال فکر می‌کرد حتماً باید مربی خارجی بیاورد اما این موضوع برای باشگاه‌هایی که سرمایه و اقتصاد ندارند، مسکن موقتی است. باشگاه‌های ما فقط سرمایه انسانی دارند.
مهاجرانی همچنین درباره عیادت از علی پروین گفت: پروین خوب بود. روحیه خوبی داشت و با ما شوخی می‌کرد. به هر حال نگران او شدیم. پروین کاپیتان و مربی ملی ما بوده و سهم بزرگی در رشد فوتبال مملکت دارد. به عنوان پیشکسوت و بزرگ‌تر باید به او نگاه کرد. پروین یک زمانی فوتبال را با چنگ و دندان حفظ کرد. وقتی فعالیت‌های او را می‌خواندم، تحسینش می‌کردم.
انتهای پیام
