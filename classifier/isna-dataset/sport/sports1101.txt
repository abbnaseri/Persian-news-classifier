تیلیه: اگر به المپیک نرسیم، مرده‌ایم
سرمربی تیم‌ ملی والیبال فرانسه گفت: اگر به المپیک نرسیم، یعنی مرده‌ایم.
به گزارش ایسنا، لورن تیلیه در نشست خبری هفته چهارم لیگ ملت‌ها در اردبیل گفت: اولین‌بار است در ایران حضور دارم و از این قضیه بسیار خوشحالم. سه بازی با تیم‌های بزرگ داریم. نکته مهم این است در برابر ایرانِ میزبان قرار داریم که تا به اینجا بهترین تیم لیگ ملت‌ها است. البته در برابر تیم‌های استرالیا و پرتغال نیز تلاش خواهیم کرد چون بازی‌های سختی هستند.
او ادامه داد: برای اروپایی‌ها، خصوصاً فرانسه، رقابت‌های المپیک بسیار مهم است چون اگر به المپیک راه پیدا نکنیم یعنی مرده‌ایم. این به این معنی نیست لیگ ملت‌ها بی‌اهمیت باشد؛ در هر رویدادی که شرکت کنیم برای ما دارای اهمیت است. البته برای من خیلی مهم است که به بازیکنان اصلی و با تجربه استراحت بدهم. تعادل را میان بازیکنان با تجربه و جوان حفظ می‌کنم تا بهترین نتیجه را بگیریم.
انتهای پیام
