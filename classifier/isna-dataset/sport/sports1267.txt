پاسخ مدیر حقوقی پرسپولیس به ابهامات قرارداد و جدایی برانکو
مدیر حقوقی باشگاه پرسپولیس می‌گوید، برانکو ایوانکوویچ تا این لحظه قراردادش را با پرسپولیس فسخ نکرده است.
مهدی ذاکر در گفت‌وگو با ایسنا درباره نامه‌ای که برانکو ایوانکوویچ به باشگاه پرسپولیس ارسال کرده است، گفت: ما پیش از این به آقای برانکو نامه زدیم و گفتیم که مطالبات‌شان آماده پرداخت است و می‌توانند با حضور در باشگاه مطالبات‌شان را نقدا بگیرند. اما دیروز وکیل آقای برانکو در نامه‌ای رسمی به باشگاه پرسپولیس عنوان کرده او می‌خواهد به صورت دوستانه از باشگاه جدا شوند چرا که دوست ندارد دیگر به ایران برگردد اما ما با جدیت با آن نامه مخالفت کردیم و گفتیم برانکو سرمربی ماست و علاوه بر مطالبات فصل گذشته پیش پرداخت فصل آینده هم آماده پرداخت است. چون برانکو را سرمربی پرسپولیس می‌شناسیم. ما در پاسخ به نامه گفتیم که بحث اقاله را نمی‌پذیریم و برانکو باید برای ادامه کارش به ایران برگردد.
او در ادامه درباره نامه‌ای که باشگاه پرسپولیس به باشگاه الاهلی عربستان ارسال کرده هم گفت: ما یک نامه با رونوشتی به کمیته حل اختلاف فیفا و همین طور فدراسیون فوتبال عربستان و به باشگاه الاهلی عربستان ارسال کردیم و در آن نامه به آن‌ها گفتیم ما در رسانه‌های عربی می‌خوانیم که شما با برانکو ایوانکوویچ مذاکره و قرارداد منعقد کرده‌اید؛ ما هم به شما اعلام می‌کنیم باشگاه پرسپولیس با برانکو قرارداد معتبر دارد و او را سرمربی خودمان می‌دانیم و شما را به ماده ۱۷ قانون نقل و انتقالات فیفا ارجاع می‌دهیم. طبق این ماده درباره تحریک بازیکن و مربی صحبت شده است یعنی اگر باشگاهی مربی و بازیکنی را تحریک کند مشمول محرومیت و جریمه می‌شود. ما از باشگاه الاهلی خواستیم ظرف ۲۴ ساعت موضع رسمی خود را به ما اعلام کند. از طرف دیگر به برانکو هم گفته‌ایم که باید ۵ تیرماه با ایران برگردد.
مدیر حقوقی باشگاه پرسپولیس در پاسخ به این سوال که آیا تا به حال برانکو قراردادش را با باشگاه پرسپولیس فسخ کرده است یا نه؟ گفت: قرارداد برانکو فسخ نشده است چرا که سرمربی پرسپولیس از ما تقاضای اقاله و یا جدایی به صورت دوستانه داشت که ما هم با این درخواست مخالفت کردیم.
ذاکر هم‌چنین در پاسخ به این سوال که آیا در قرارداد برانکو با باشگاه پرسپولیس بندی وجود دارد که او هر زمانی خواست از پرسپولیس جدا شود؟ گفت: در قرارداد برانکو چنین شرط و بندی وجود ندارد. اینکه برانکو بتواند یک طرفه فسخ کند در قراردادش وجود ندارد. یک سری شرایط فسخ قرارداد وجود دارد که این هم به صورت عمومی در تمامی قراردادها بین بازیکن و باشگاه و مربی و باشگاه وجود دارد و فقط مختص برانکو نیست. این شرایط هم جزو قوانین فیفاست اما اینکه شرطی داشته باشیم و یا بندی وجود داشته باشد که برانکو بتواند یک طرفه فسخ کند وجود ندارد. بر همین اساس است که برانکو تقاضای اقاله داشته باشد. پیش از اینکه این نامه به دست ما برسد وکیل او در نامه‌ای به ما تا ۱۸ ژوئن (۲۸ خرداد) فرصت داده است تا مطالبات برانکو را فراهم کنیم و ما هم رسماً اعلام کردیم که مطالبات او آماده پرداخت است.
وی اضافه کرد: البته بندی وجود دارد مبنی بر اینکه برانکو اگر سه ماه حقوق نگیرد می‌تواند جدا شود اما مهم این است که این بند اجرایی و قرارداد فسخ شود که این اتفاق تا این لحظه رخ نداده است. برانکو به ما گفته بود از حق فسخ قرارداد استفاده نکرده‌ام و به شما فرصت می‌دهم تا ۲۸ خردادماه مطالبات مرا پرداخت کنید ما هم مطالباتش را آماده کردیم و آماده پرداخت است. رویه ما این گونه بود که به او پول را به صورت اسکناس بدهیم.
ذاکر در پاسخ به این سوال که برانکو می‌تواند با مراجعه به فیفا به خاطر دیر پرداخت شدن مطالباتش از پرسپولیس جدا شود؟ گفت: آقای برانکو در نامه آخرش به ما تا ۲۸ خرداد مهلت داده بود که ما هم طی این مدت مطالباتش را فراهم کردیم به همین خاطر است که او تقاضای جدایی به صورت دوستانه کرده است.
مدیر حقوقی باشگاه پرسپولیس در پاسخ به این سوال که اگر برانکو یک طرفه قراردادش را فسخ کند، چه می‌شود؟ گفت: طبق قوانین فوتبالی بازیکن و مربی همیشه می‌توانند قراردادشان را فسخ کنند اما در این‌باره دو حالت وجود دارد؛ یا فسخ قرارداد موجه تلقی می‌شود و یا غیرموجه است. اگر فسخ موجه باشد که مشکلی نیست اما اگر فسخ قرارداد غیرموجه باشد مربی یا بازیکن باید غرامت بپردازد. برانکو می‌تواند بگوید قراردادم را یک طرفه فسخ می‌کنم اما بابت این فسخ به خاطر اینکه غیرموجه بوده باید به پرسپولیس غرامت بپردازد. دقیقاً به خاطر این مساله است که او در نامه آخرش به باشگاه بحث اقاله را مطرح کرده است و با وجود اعلام آقای برانکو که دوست ندارد به ایران برگردد و تقاضای اقاله و جدایی دوستانه شده، اما هیأت مدیره باشگاه با قاطعیت با این موضوع مخالف کردند.
انتهای پیام
