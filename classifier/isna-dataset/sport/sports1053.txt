تیلیه: رمز پیروزی ما اشتباهات کم‌تر بود

سرمربی تیم ملی والیبال فرانسه معتقد است که این تیم تنها به دلیل اشتباهات کم‌تر توانست استرالیا را شکست دهد.
به گزارش ایسنا، تیلیه سرمربی تیم‌ملی والیبال فرانسه در نشست خبری پس از بازی مقابل استرالیا اظهار کرد: برد سختی بود با توجه به اینکه استرالیا به لحاظ فیزیکی تیم خوبی بود. در دفاع و سرویس عملکرد خوبی داشتند و تنها رمز پیروزی ما اشتباهات کم‌تر بود.
او ادامه داد: مجبوریم برای بازی‌های بعدی بهتر شویم، با توجه به اینکه در شهر اردبیل در ارتفاع ۱۴۰۰ متری از سطح دریا قرار داریم، شرایط برای ما سخت بود. تغییر وضعیت توپ هم کار را سخت می‌کرد، باید خودمان را با توپ جدید وفق می‌دادیم.
سرمربی فرانسه در پاسخ به این سوال که آیا این تیم دوم فرانسه است؟ تصریح کرد: همانطور که در نشست روز گذشته اعلام کردم، این بازیکنان تیم دوم ما نیستند و به هر حال شرایط سخت است به دلیل سفرهای متعدد. ما باید بهترین تیم را آماده کنیم و این ترکیب تیم دوم ما نیست.
انتهای پیام
