صعود یک پله‌ای خادم الشریعه در رده بندی فدراسیون جهانی شطرنج / سقوط ۹ پله‌ای مقصودلو

در جدیدترین رده بندی فدراسیون جهانی شطرنج سارا سادات خادم الشریعه با یک پله صعود در رده هفدهم برترین شطرنج بازان بانوی جهان قرار گرفت.
به گزارش ایسنا، در جدیدترین رده‌بندی فدراسیون جهانی شطرنج در ماه جولای ۲۰۱۹ میلادی، سارا سادات خادم‌الشریعه با ۲۴۸۱ واحد ریتینگ با یک پله صعود در رده هفدهم برترین شطرنج‌بازان بانوی جهان قرار گرفت. او در ماه گذشته با ۲۴۷۸ واحد ریتینگ در رده هجدهم قرار داشت.
در بخش استاندارد شطرنج‌بازان جهان نیز علیرضا فیروزجا با ریتینگ ۲۶۸۵ و با دو پله صعود در رده پنجاه و پنجم جهان قرار گرفت. او در ماه گذشته با ریتینگ ۲۶۸۲ در رده ۵۷ قرار داشت.
همچنین پرهام مقصودلو با ۲۶۵۶ واحد ریتینگ و با ۹ پله سقوط در رده ۹۴ قرار گرفت. او در ماه گذشته با ریتینگ ۲۶۶۵ در رده ۸۵ جهان قرار داشت.
در بخش برترین‌های جوانان جهان همچنان علیرضا فیروزجا در رده سوم و پرهام مقصودلو نیز در رده پنجم قرار دارند. سید محمد امین طباطبایی با ریتینگ ۲۶۰۱ در رده هفدهم جوانان جهان ایستاده است. در این بخش آرین غلامی در رده ۴۲ و شاهین لرپری‌زنگنه در رده ۸۳ قرار دارند.
در بخش دختران جوان جهان نیز مبینا علی‌نسب با ریتینگ ۲۲۸۰ و با ۱۳ پله صعود نسبت به ماه قبل در رده ۳۸ قرار گرفته است. ریتینگ او در ماه گذشته ۲۲۵۶ بود و در رده ۵۱ قرار داشت.
در بخش استاندارد برترین شطرنج‌بازان ایران نیز علیرضا فیروزجا در رده نخست قرار گرفته است. بعد از او پرهام مقصودلو و سیدمحمد امین طباطبایی در رده‌های دوم و سوم قرار دارند. پویا ایدنی، احسان قائم‌مقامی، آرین غلامی، شاهین لرپری زنگنه، مسعود مصدق پور، سیدخلیل موسوی و ساراسادات خادم الشریعه در رده‌های بعدی جای گرفته‌اند.
در بخش استاندارد شطرنج‌بازان دختران ایران، سارا سادات خادم‌الشریعه در صدر جدول قرار دارد. آتوسا پورکاشیان و مبینا علی نسب در رده‌های دوم و سوم ایستاده‌اند. غزل حکیمی فرد، میترا حجازی‌پور، آناهیتا زاهدی فر، هانیه خلجی، مینو عسگری زاده، انوشا مهدیان و مطهره اسدی در رده‌های بعدی جای گرفتند.
ایران در این ماه با میانگین ریتینگ ۲۵۵۷ و با یک پله سقوط در رده بیست و پنجم جهان و سوم آسیا قرار دارد. در بخش استاندارد برترین‌های جهان مگنوس کارلسن قهرمان حال حاضر جهان با ۲۸۷۲ واحد ریتینگ در صدر برترین شطرنجبازان جهان در بخش استاندارد قرار دارد. فابیانو کاروانا آمریکایی با ۲۸۱۹ واحد ریتینگ و دینگ لیرن چینی با ۲۸۱۲ واحد ریتینگ در رده رده‌های دوم و سوم برترین شطرنجبازان جای گرفتند.
در بخش استاندارد برترین شطرنجبازان بانوی جهان نیز هو یفان با ۲۶۵۹ واحد همچنان صدرنشین است. جو ونجونبا ۲۵۹۵ واحد ریتینگ در رده دوم قرار دارد و الکساندرا گریاچکینا با ۲۵۶۴ واحد در رده سوم ایستاد.
انتهای پیام
