صعود نادال و ویلیامز به یک هشتم نهایی تنیس ویمبلدون
مرد شماره دو جهان و تنیسور آمریکایی با پیروزی برابر حریفانشان به مرحله یک هشتم نهایی ویمبلدون راه یافتند.
به گزارش ایسنا، دیدار های دور سوم ویمبلدون شنبه پیگیری شد و تنیسور های مطرح با شکست حریفانشان به مرحله یک هشتم نهایی صعود کردند.
در مهمترین بازی بخش مردان رافائل نادال برابر ویلفرد سونگا قرار گرفت و به راحتی حریفش را با نتیجه ۳ بر صفر شکست داد. مرد شماره دو جهان در ست نخست ۶ بر ۲ پیروز شد و ست دوم را با نتیجه ۶ بر ۳ به خود اختصاص داد. برتری تنیسور اسپانیایی ادامه داشت و او در ست سوم ۶ بر ۲ پیروز شد تا به دور بعد صعود کند.
کی نیشیکوری با نتیجه ۳ بر صفر استیو جانسن را شکست داد و به مرحله یک هشتم نهایی راه یافت. همچنین سم کری توانست با نتیجه مشابه برابر میلمن پیروز شود و در جمع ۱۶ تنیسور برتر قرار بگیرد. فابیو فونینی، مرد شماره ۱۰ جهان با شکست ۳ بر صفر مقابل تنیس ساندگرن از صعود به دور بعد بازماند.
در بخش بانوان اشلی بارتی با پیروزی ۲ بر صفر برابر دارت به یک هشتم نهایی صعود کرد. بانوی شماره یک جهان هر دو ست را با نتایج مشابه ۶ بر یک به نفع خود پایان داد‌‌.
سرنا ویلیامز برابر جولیا جورج قرار گرفت و ۲ بر صفر پیروز شد. تنیسور آمریکایی در ست اول ۶ بر ۳ حریفش  را شکست داد و ست دوم با نتیجه ۶ بر ۴ به نفعش به پایان رسید.
اسلوان استفنز با شکست ۲ بر یک برابر کونتا از صعود بازماند. همچنین سوارس ناوارو، مرتنس و ویتوا با پیروزی برابر حریفانشان به دور بعد راه یافتند.
انتهای پیام
