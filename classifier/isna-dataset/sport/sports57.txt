تیته: مسی باید مراقب حرف زدنش باشد و شکست را قبول کند
سرمربی تیم ملی فوتبال برزیل بعد از قهرمانی در کوپا به صحبت‌های لیونل مسی واکنش نشان داد.
به گزارش ایسنا و به نقل از اکسپرس، رقابت‌های کوپا آمه ریکا به پایان رسید و تیم ملی فوتبال برزیل میزبان این رقابت‌ها توانست در دیدار فینال پرو را با نتیجه ۳ بر یک شکست دهد و جام قهرمانی را بالای سر ببرد.
تیته سرمربی تیم ملی فوتبال برزیل بعد از قهرمانی در رقابت‌های کوپا گفت: بی‌اندازه خوشحال هستم و نمی‌توانم خوشحالی‌ام را با کلمات بیان کنم. تیمم با شایستگی توانست جام قهرمانی را بالای سر ببرد. ما شایسته‌ترین تیم برای کسب عنوان قهرمانی بودیم.
او در بخش دیگری از صحبت‌های خود اظهار کرد: قرارداد من با تیم فوتبال برزیل تا بعد از جام جهانی قطر اعتبار دارد. من منتظر هستم تا واکنش فدراسیون فوتبال برزیل را ببینم. من هنوز با فدراسیون قرارداد دارم و این قرارداد تا چند سال دیگر معتبر است.
این مربی در ادامه صحبت‌های خود گفت: من می‌دانستم که بازی بسیار دشواری مقابل پرو خواهیم داشت و نتیجه‌ای که به دست آمد باعث نمی‌شود شما پرو را تیم ضعیفی بدانید. این نتیجه بیانگر اختلاف دو تیم نبود.
او همچنین در ادامه به صحبت‌های لیونل مسی واکنش نشان داد و گفت: من مسی را بازیکن فوق‌العاده‌ای می‌دانم ولی او باید احترامش را حفظ کند. شما باید شکست را بپذیرید و مراقب باشید چه می‌گویید. او فشار زیادی روی خودش ایجاد می‌کند. برزیل برابر آرژانتین فوتبال کاملاً عادلانه و جوانمردانه‌ای ارائه داد. ما هم در خیلی از بازی‌ها از جمله جام جهانی از داوری ضربه خوردیم. هر تیمی مشکل خودش را دارد و نباید به این خاطر که بازیکن بزرگی هستید چنین صحبت‌هایی را بیان کنید.
انتهای پیام
