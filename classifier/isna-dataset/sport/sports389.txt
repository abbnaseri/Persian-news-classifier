نامه دنیامالی به جهانگیری درباره تیم ملوان انزلی
 احمد دنیامالی در نامه‌ای به معاون اول رئیس‌جمهور درخواست کرد که ضمن تعیین‌تکلیف مالکیت باشگاه ملوان ترتیبی اتخاذ شود که سهام این باشگاه به منطقه آزاد انزلی واگذار شود.
به گزارش ایسنا، متن کامل این نامه به این شرح است:
بسمه تعالی
معاون اول محترم رئیس جمهوری اسلامی ایران
با سلام و دعای خیر،
مستحضرید که باشگاه ورزشی محبوب، ریشه‌دار و تأثیرگذار ملوان بندرانزلی روزهای بسیار سختی را سپری می‌کند. ساختار سازمانی باشگاه از بین رفته، آخرین مالک خصوصی اعلام انصراف کرده، بدهی‌های گذشته تیم را با خطرات متعدد کسر امتیاز روبه‌رو ساخته و استادیوم رسمی باشگاه که تنها استادیوم شهر هم هست به صورت نیمه‌کاره رها شده است! وضعیتی نامناسب و تلخ که بدون شک شایسته آوازه بلند آن نیست و ضروری است از سوی متولیان دلسوز و مسئولیت‌پذیر، چاره‌ای عاجل اندیشیده شود. در این راستا و محض یادآوری، اینجانب به عنوان یکی از اهالی شهر بندرانزلی که علاوه بر تجربه مدیریت ورزشی در سطح ملی و جهانی، چند فصلی نیز با سازمان مدیریتی این باشگاه همراهی داشته‌ام و از نزدیک با فرصت‌ها و تهدیدهای این مجموعه آشنا بوده‌ام، توجه جنابعالی را به مواردی چند جلب می‌کنم:
۱. ملوان بندرانزلی در سال ۱۳۴۸ تأسیس شد و امسال پنجاهمین سال حیات خود را سپری می‌کند. تولد این باشگاه، نتیجه فرایندی تماماً مردمی و مسبوق به سابقه چندین ساله فوتبال در شهر کوچک بندر انزلی بود که مردمانش «ورزش» را ارزشی ستودنی می‌دانستند و برای ترویج آن بسیار می‌کوشیدند. «ملوان» با نام «نیروی دریایی» تشکیل شد و برای مدت‌های طولانی نام دلاورمردان سرزمین ما را در مسابقات مختلف ارتش‌های جهان، بلندآوازه نگاه داشت. تیم فوتبال بزرگسالان این باشگاه بارها عنوان‌هایی نظیر قهرمان و نایب قهرمان جام حذفی کشور را کسب کرد و از این جهت صاحب شهرتی کم‌نظیر شد. در لیگ هم با سرافرازی و جنگندگی حاضر می‌شد و بارها ضمن کسب جایگاهی معتبر، بهترین تیم شهرستانی و بااخلاق‌ترین تیم ایران لقب گرفت. فوتبالیست‌های بزرگ ملوان- با تکیه بر نیروهای بومی و داشته‌های منطقه‌ای - توانستند مکتب خاص خود را به فوتبال ایران معرفی کنند که هنوز خاطره بازی‌های جانانه و سلوک ورزشکارانش در ذهن ورزش‌دوستان جای جای ایران، درخشان مانده است. ملوان، تیمی بازیکن‌ساز و زاینده بود که بازیکنان بزرگی را به ورزش کشور تقدیم کرد. از بهمن صالح‌نیا که پدر فوتبال گیلان نام گرفت و غفور جهانی که در اولین حضور ایران در مسابقات جهانی درخشید و زنده‌یاد سیروس قایقران که کاپیتان فراموش نشدنی فوتبال ملی ما بود تا بازیکنان پرشماری که هم‌اینک در تیم‌های مختلف لیگ برتر افتخار می‌آفرینند، نام‌های بسیاری را می‌توان فهرست کرد که از این باشگاه بزرگ برخاستند.
۲. باشگاه ملوان به شهری ۱۴۰ هزار نفری تعلق دارد اما تعداد هواداران این باشگاه به شمار ساکنین این شهر محدود نیست. ملوان، فوتبالی را عرضه کرد که در شهرها و روستاهای دور و نزدیک ایران دوست داشته می‌شد و معنایی متفاوت از جریان متداول فوتبال کشور می‌آفرید. در هیچ کجای جهان نیز اعتبار یک تیم را با تعداد اهالی شهرش نمی‌سنجند که اگر اینگونه بود، بسیاری از برادر ارجمند، جناب آقای دکتر جهانگیری تیم‌های مشهور اروپایی، جایگاهی در فوتبال نمی‌یافتند. از این گذشته، اهمیت اجتماعی و فرهنگی تیم ملوان در خود شهر انزلی هم چشم‌پوشیدنی نیست. مردم بندرانزلی با موفقیت‌های این تیم روحیه می‌گیرند و با افولش غمگین می‌شوند. کمتر شهری در ایران پیدا می‌کنید که ضریب نفوذ محبوبیت یک تیم ورزشی تا این اندازه باشد. وقتی حال ملوان خوب باشد، حال انزلی هم خوب است. وقتی ملوان در سطح اول فوتبال ایران به میدان می‌رود، مردم شهر هم (از کوچک تا بزرگ) امیدوارتر و راضی‌ترند. همه جا از فوتبال حرف می‌زنند. واقعاً شادی و رضایت مردم را با چه بهایی می‌توان سنجید؟
۳. وضعیت نابسامان امروز باشگاه ملوان بندر انزلی را می‌توان به مشکلات مالی و ساختاری‌اش مربوط دانست که حل مشکلات مالی در اولویت مسائل دیگر است. نکته بسیار مهم این است که بندر انزلی به هیچ‌وجه شهر فقیری نیست. این شهر کوچک اما استراتژیک، تأمین‌کننده بخش قابل توجهی از درآمد ملی ایران است که از صنایع حمل‌ونقل و کشاورزی جذب می‌شود. اداره کل گمرکات استان گیلان، اداره کل بنادر و دریانوردی استان گیلان و اداره کل شیلات استان گیلان در بندرانزلی قرار دارند که میزان درآمد سالیانه آنها و پولی که نصیب خزانه ملی می‌کنند، برای جنابعالی مشخص است. یکی از گرانقیمت‌ترین اقلام صادراتی ایران یعنی خاویار از انزلی برداشت می‌شود. مرکز فرماندهی نیروی دریایی ارتش جمهوری اسلامی ایران در دریای خزر در انزلی قرار دارد. بزرگترین بنگاه اقتصادی استان گیلان (منطقه آزاد انزلی) به نام همین شهر تأسیس شده و آوازه گرفته است. آیا حق نیست خواسته مردمان شهری کهن همه ثروت برای کشور عزیزمان آفریده، شنیده شود و بخش بسیار کوچکی از آن درآمدها، برای حمایت از ورزش محبوب آنها خرج گردد؟
واقعیت این است که تنها حمایت مالی سازمان منطقه آزاد انزلی از باشگاه ملوان بندر انزلی می‌تواند پایانی بر مشکلات اساسی این باشگاه طوفان‌زده باشد. این سازمان در دولت نهم به مدت دو فصل مالکیت باشگاه ملوان را در اختیار داشت. اما آن حمایت - با وجود درخواست‌های متعدد مردم و مسئولان بندر انزلی- در فصل‌های بعد تکرار نشد و تا این لحظه نیز معوق مانده است. در حالی که نه بدهی‌های قبلی و نه هزینه‌های جاری این باشگاه کم‌خرج و مولد، از متوسط بدهی و هزینه هیچ‌یک از باشگاه‌های دولتی ایران بالاتر نیست. نظر به موارد فوق از جنابعالی درخواست دارم تدابیری ویژه و عاجل مقرر فرمائید که انتظار و آرزوی چندین ساله مردم شریف بندر انزلی جامه حقیقت پوشیده و ضمن تعیین‌تکلیف وضعیت مالکیت باشگاه، به نیازهای سختافزاری و نرمافزاری آن توجه شود:
۱. در اختیار گرفتن سهام مالکیت باشگاه ملوان توسط سازمان منطقه آزاد انزلی و حضور مؤثر در ارکان مدیریت عالی باشگاه.
۲. الزام وزارت ورزش و جوانان به ساخت ورزشگاهی جدید (منطبق بر استانداردهای روز دنیا) که شایسته نام انزلی و جایگاه آن در تاریخ ورزش ایران باشد.
و من الله توفیق احمد دنیامالی
عضو هیأت رئیسه فدراسیون جهانی قایقرانی (ICF) نایب‌رئیس کنفدراسیون قایقرانی آسیا (ACC)
رونوشت: جناب آقای مهندس سلطانی فر، وزیر محترم ورزش و امور جوانان ج. ا. ایران. جناب آقای مرتضی بانک، دبیر محترم شورایعالی مناطق آزاد و ویژه اقتصادی.
انتهای پیام
