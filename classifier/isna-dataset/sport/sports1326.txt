سیدمحمد موسوی دو بازی آینده تیم ملی والیبال را از دست داد
پزشک تیم ملی والیبال ایران با بیان این که سیدمحمد موسوی در حین بازی با روسیه دچار آسیب شد، گفت: موسوی با درد بازی را ادامه داد که به نظرم دو بازی آینده تیم ملی را از دست می‌دهد.
به گزارش ایسنا، سیامک افروزی پزشک تیم ملی والیبال پس از پیروزی سه بر سفر ایران مقابل روسیه درباره آخرین وضعیت بازیکنان تیم ملی برای حضور در هفته چهارم لیگ ملت‌های ۲۰۱۹ گفت: سیدمحمد موسوی در حین بازی از ناحیه مچ پا دچار آسیب دیدگی شد. نظر من این بود که بازی را ادامه ندهد اما خودش دوست داشت که بازی کند و با درد مسابقه را ادامه داد. این آسیب دیدگی موسوی از مصدومیت قبلی او کمی جدی‌تر است و به نظر من یک تا دو بازی آینده را از دست می‌دهد. از همین الان درمانش را آغاز کرده و باید دید که در ادامه چگونه خواهد شد. پیش بینی‌ام این است که دو بازی آینده را از دست می‌دهد.
او درباره آسیب دیدگی سایر بازیکنان ایران نیز گفت: شرایط بقیه بازیکنان خوب است فقط کمی خستگی دارند که امیدواریم با کمی ریکاوری به شرایط ایده آل برسند. معنوی‌نژاد از امروز در تمرینات حاضر شد و حدود ۵۰ درصد با فشار تمرین کرد. در ادامه این فشار را به ۷۰ درصد خواهیم رساند و یک روز مانده به بازی به صد درصد می‌رسانیم. نظر من این است که معنوی‌نژاد تا مسابقات هفته چهارم آماده خواهد شد، اما باید دید که نظر کولاکوویچ چیست؟
انتهای پیام
