پافشاری دنیزلی به جذب وحید امیری
سایت haberx خبر داد مصطفی دنیزلی به جذب وحید امیری از تیم ترابزون اسپور برای فصل بعد تاکید کرده است.
به گزارش ایسنا و به نقل از haberx، وحید امیری به نظر می‌رسد قصد جدایی از تیم ترابزون را دارد و به همین خاطر چند تیم ایرانی خواستار جذب این بازیکن ۳۱ ساله هستند. مصطفی دنیزلی سرمربی ترکیه‌ای که بعد از جدایی از قاسم پاشا هدایت تراکتورسازی را بر عهده گرفته است به مسئولان این باشگاه تاکید کرده که این بازیکن ایرانی را خریداری کنند.
البته چند تیم دیگر ایرانی نیز خواستار جذب این بازیکن هستند که تقریباً یک میلیون یورو ارزش دارد.
دنیزلی برای چهارمین بار حضور در لیگ ایران را تجربه می‌کند. او در دو مقطع هدایت پرسپولیس را بر عهده گرفت و یک مقطع نیز سرمربی پاس تهران بود و اکنون برای چهارمین بار است که به ایران می‌آید تا این بار هدایت تیم تراکتورسازی تبریز را عهده دار باشد.
دنیزلی دو هفته مانده به پایان فصل لیگ ترکیه از تیم قاسم پاشا کنار رفت و اکنون با امضای قراردادی ۵ ساله هدایت تراکتورسازی را بر عهده گرفت. مبلغ قرارداد این سرمربی ۶۹ ساله منتشر نشده است.
انتهای پیام
