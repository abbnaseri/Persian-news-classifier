الهه احمدی: شرایط سخت‌تر شده اما امیدوارم مدال المپیک بگیریم
 تیرانداز ملی پوش گفت: شرایط تیراندزی با توجه به مسائل خاصی که در ورزش وجود دارد سخت‌تر شده است اما امیدوارم که دست تیراندازی در المپیک توکیو به مدال برسد.
به گزارش ایسنا، الهه احمدی در مورد شرایط تمرینی تیم ملی تیراندازی اظهار کرد: ۱۰ روزی است که از مسابقات جام جهانی مونیخ آمده ایم. بعد از دو هفته استراحت قرار است تمرینات خود را برای آمادگی در آخرین مسابقات جام جهانی در ریو آغاز کنیم. امیدواریم که در ریو به تعداد نفراتی که سهمیه المپیک ۲۰۲۰ را می‌گیرند اضافه شود.
وی ادامه داد: ما تاکنون برای المپیک توکیو تنها یک سهمیه داریم که نجمه خدمتی گرفته است. نجمه خیلی نزدیک است و بسیار شانس دارد تا بتواند در المپیک مدال آور باشد، اما شرایط تیراندازی را همه باید درک کنند. تیراندازی یک رشته انفرادی، رکوردی و سخت است. حتی تا الان که ۴ جام جهانی گذشته ما نتوانستیم سهمیه‌های خود را زیاد کنیم. امیدوارم در دو مسابقه باقی مانده بتوانیم تعداد سهمیه‌های خود را افزایش دهیم. هر چه تعداد سهمیه‌ها بیشتر باشد شانس برای کسب مدال المپیک بیشتر می‌شود.
احمدی به مشکلات تیراندازی اشاره کرد و گفت: نباید فراموش کنیم که شرایط تیراندازی با توجه به مسائل خاصی که در ورزش وجود دارد سخت‌تر شده است. تیراندازی رشته‌ای پر هزینه و پر خرج است. با قضایای مالی پیش آمده ما شرایط خیلی سختی را سپری می‌کنیم. در رشته ۵۰ متر که نیاز به شلیک داریم کمبود فشنگ ما را بسیار آزار می‌دهد با اینکه در این رشته شانس زیادی حتی برای کسب مدال وجود دارد.
وی ادامه داد: خوبی تیراندازان این است که تلاش می‌کنند و امید زیادی دارند. همین امید زیاد باعث می‌شود که با همه کمبودهایی که نسبت به رقبا داریم باز هم تمرینات خوبی داشته باشیم و ادامه دهیم و در مسابقات به رقبایمان نزدیک باشیم.
احمدی در پایان گفت: امیدوارم که تعداد سهمیه‌ها زیاد شود و بتوانیم در المپیک ۲۰۲۰ که برای تیراندازی سرنوشت ساز است درخششی که در المپیک ریو وجود داشت ادامه داشته باشد و درخشان‌تر هم شود. امیدوارم که دست تیراندازی در المپیک توکیو به مدال برسد.
انتهای پیام
