ویلموتس حلقه رابط تیم‌های ملی می‌شود
سرمربی بلژیکی تیم ملی فوتبال بعد از اتمام اردوی این تیم کماکان در ایران حضور دارد و مشغول برنامه‌ریزی و ایجاد ساختار جدید میان تیم‌های ملی ایران است.
به گزارش ایسنا، اردوی تیم ملی فوتبال ایران اواسط خرداد به پایان رسید. مارک ویلموتس با اتمام اردوی تیم ملی به بازدید از تمرینات تیم‌های پایه فدراسیون فوتبال مشغول شد و اخیراً اخبار جدیدی از اردوی این تیم در تیر ماه منتشر شده است.
ویلموتس علاوه بر برنامه‌ریزی برای برگزاری اردوی پنج روزه تیمش در تهران، مشغول ایجاد چارت کاری جدید در تیم‌های پایه از نوجوانان تا رده سنی امید است.
یکی از مفاد قرارداد مارک ویلموتس و فدراسیون فوتبال ایران، نظارت بر تیم‌های پایه و ایجاد ساختار جدید برای تعامل بیشتر میان این تیم‌ها و انتقال بازیکنان از یک رده سنی به رده سنی دیگر است تا استعدادی در این حلقه، نادیده گرفته نشود. حتی این امکان وجود دارد که هر کدام از مربیان رده‌های سنی پایه در صورت مشاهده بازیکن با استعدادی که توانایی حضور در رده‌های سنی بالاتر را هم دارد به تیم بزرگ‌تر توصیه کند.
رابطه مسالمت آمیز و حتی نظارتی از سوی سرمربی تیم ملی بزرگسالان بر تیم‌های پایه در دوره مربیگری کارلوس کی‌روش از جمله انتقادات به فدراسیون فوتبال بود که هیچ گاه نتوانست این رابطه را میان تیم‌های ملی ایجاد کند.
سرمربی بلژیکی بعد از بازدید از اردوی تیم ملی نوجوانان و جوانان، در اردوی آینده تیم ملی امید نیز حضور خواهد یافت.
اخباری مبنی بر بازی دوستانه تیم ویلموتس و مجیدی در اردوی دو تیم در تیرماه وجود دارد چرا که اردوی هر دو تیم خارج از روزهای رسمی فیفا برگزار می‌شود.
انتهای پیام
