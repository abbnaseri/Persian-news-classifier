واکنش جالب پیشکسوت پرسپولیس به حضور سیدی در کادرفنی این تیم
مربی سابق دروازه‌بانان پرسپولیس می‌گوید اگر محسن سیدی به پیشنهاد بیرانوند به این تیم آمده باشد، ضعف مدیریت است.
سعید عزیزیان در گفت‌وگو با ایسنا درباره حضور گابریل کالدرون در پرسپولیس، اظهار کرد: کالدرون مربی خوبی است که کارنامه قابل قبولی دارد اما با توجه به نتایجی که برانکو گرفته، کار سختی پیش رو دارد. برانکو طی چهار سال سه بار پیاپی قهرمان لیگ ایران شد و در آخر هم به قهرمانی جام حذفی رسید بنابراین حالا انتظارات از تیم بالاست و با آمدن کالدرون همه از پرسپولیس قهرمانی آسیا می‌خواهند. پرسپولیس با برانکو به نایب قهرمانی آسیا رسید و الان دیگر انتظار داریم قهرمان آسیا شود.
وی در ادامه درباره حضور محسن سیدی به عنوان مربی دروازه‌بانان پرسپولیس، گفت: سیدی مربی خوبی است که طی چند سال اخیر در باشگاه‌های مختلفی هم چون نفت تهران کار کرده است و پارسال هم در سپیدرود دستیار علی کریمی بود. من شنیده‌ام با توجه به اینکه او پیش از این در باشگاه نفت تهران کار کرده و مربی بیرانوند بوده، حالا به پیشنهاد بیرانوند به پرسپولیس آمده است. البته نمی‌دانم این موضوع صحت دارد یا خیر. با این حال اگر واقعاً سیدی با خواست بیرانوند به پرسپولیس آمده باشد، واقعاً از ضعف مدیریت باشگاه است. پرسپولیس پیشکسوتان بزرگی نظیر آقای فنایی، نیما نکیسا و محمود خوراکچی را دارد که می‌توانستند به پرسپولیس کمک کنند.
مربی سابق دروازه‌بانان پرسپولیس هم چنین تصریح کرد: محسن سیدی تجربه کار در نفت تهران و سپیدرود را دارد اما باید بداند کار در پرسپولیس خیلی سخت‌تر است چون در این تیم همیشه حواشی خاصی وجود دارد. سیدی مربی با اخلاق و حرفه‌ای خوبی است و من امیدوارم بتواند در پرسپولیس موفق باشد.
انتهای پیام
