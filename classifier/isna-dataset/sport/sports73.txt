مربی تیم ملی والیبال دانشجویان: به اشتباهات فردی خودمان باختیم
مربی تیم والیبال دانشجویان ایران گفت: تیم لهستان یکی از بهترین تیم‌های حاضر در یونیورسیاد است و پیش از ما نیز تیم برزیل را ۳ بر صفر از پیش رو برداشته بود.
به گزارش خبرنگار اعزامی ایسنا از ایتالیا، مهدی مقدم منش درباره دومین شکست والیبال دانشجویان ایران، قهرمان دوره پیش بازی‌های یونیورسیاد برابر لهستان گفت: ما نتیجه را بیش از هر چیز به اشتباهات فردی واگذار کردیم. لهستان به غیر از داشتن چند دریافت کننده قدرتی، دو سرعتی زن بسیار قوی داشت که والیبالیست‌های ایران را به شدت به زحمت انداختند.
او اضافه کرد: قد والیبالیست‌های لهستانی نیز بسیار بلند بود و از این مهم‌تر بازی هوشمندانه والیبالیست‌های آنان بود که به راحتی و حساب شده از ما امتیاز گرفتند.
مقدم‌منش خاطرنشان کرد: بچه‌ها زحمت خود را کشیدند اما لهستان تیم بسیار خوبی است و قطعاً مدعی نخست کسب عنوان قهرمانی در یونیورسیاد ۲۰۱۹ است.
تیم والیبال دانشجویان ایران تاکنون ۲ دیدار برابر فرانسه و لهستان داشته که بر خلاف انتظار در هر ۲ بازی شکست خورد.
تیم ایران در ۲ روز آینده به ترتیب مقابل تیم‌های کانادا و برزیل به میدان خواهد رفت.
سرمربیگری تیم ملی والیبال دانشجویان بر عهده علی‌پور عروجی است.
سی امین دوره بازی‌های یونیورسیاد دانشجویان از ۱۲ تیر آغاز و تا ۲۳ تیر ماه ادامه خواهد داشت.
ایران با ۴۱ ورزشکار در ۴ رشته والیبال، تکواندو، تیراندازی و تیر و کمان عازم ناپل محل برگزاری این رقابت‌ها شده است.
انتهای پیام
