دست ندادن دختر جودوکار ایرانی و واکنش عجیب مسئول مسابقات!
بازیهای جهانی کارگری در اسپانیا با حاشیه هایی همراه بود.
به گزارش ایسنا، ششمین دوره بازی‌های جهانی کارگری در تورتوسای اسپانیا در جریان است که اتفاقات و حاشیه‌های مختلفی هم داشته است.
دست ندادن دختر جودوکار و عصبانیت مسئول مسابقات!
در پایان مسابقات جودو و در زمان توزیع مدال وزن ۵۷ – کیلوگرم بانوان، زمانی که مسئول مسن برگزاری مسابقات، مدال آزیتا شکاری را به او اهدا کرد، دست خود را جلو آورد تا با او دست بدهد اما ملی پوش جودوی بانوان کارگران از دست دادن امتناع کرد. مسئول مسابقات که با فرهنگ و آداب و مذهب ایرانی‌ها آشنایی نداشت، این حرکت را یک توهین به خود تلقی کرد و اعلام کرد در مراسم توزیع مدال سایر اوزان حضور نخواهد داشت. در ادامه مسئولان کاروان ایران ضمن تائید حرکت دختر جودوکار، به مسئول مسابقات اعلام کردند که این موضوع بخاطر عقاید و رسوم ورزشکار ایران بوده و باید به مذهب و آداب هر فرد احترام گذاشت.
جواد رمضی رئیس فدراسیون کارگری پس از این موضوع از اقدام دختر جودو کار کشورمان تقدیر کرد و حمایت قاطع خود را از نمایندگان کشورمان اعلام کرد.
مسئول برگزاری مسابقات نیز که پیرمردی کهنسال بود، پس از اینکه در مراسم توزیع مدال چند وزن شرکت نکرد، کمی آرام شد، به پای سکوی توزیع مدال برگشت و مدال سایر اوزان را اهدا کرد. این در حالی بود که مسئولان کاروان ایران در اعتراض به واکنش رئیس برگزاری مسابقات، قصد ترک سالن به نشانه اعتراض را داشتند که موضوع ختم به خیر شد.
در این مسابقات، پسران جودوکار ایران موفق به کسب ۵ طلا و ۲ نقره شدند و ملی پوشان دختر ایران با ۴ شرکت کننده یک طلا، یک نقره و دو برنز بدست آوردند.

مدال تاریخی سحر چغلوند
از دیگر نکات مهم بازی‌های جهانی کارگری در اسپانیا، مدال طلای سحر چغلوند در وزن به اضافه ۸۷ کیلوگرم در رشته جودو بود که در تاریخ جودوی ایران او اولین بانوی جودوکار است که توانسته در یک رویداد جهانی صاحب مدال طلا شود.

اقدام فرهنگی مربی تیم تنیس روی میز
اما در جریان مسابقات تنیس روی میز، هاشم صحراگرد مربی تیم ایران که در کار خطاطی و خوشنویسی تبحر خوبی دارد، آثارش را به رقیبان خارجی تیم ایران اهدا می‌کرد.
صحرا گرد در این باره گفت: با توجه به اینکه در کنار کار تخصصی خودم یعنی وکالت و همچنین تنیس روی میز، کار خطاطی انجام می‌دهم و از مدرسان انجمن خوشنویسان ایران هستم، در راستای اشاعه پیام صلح و دوستی مردم ایران به جهانیان و معرفی هنر والای خوشنویسی و آشنایی بیشتر کشورها با این هنر ایرانی تصمیم گرفتم تعدادی از آثار خودم را به بازیکنان و مربیان تیم‌های خارجی اهدا کنم.
وی اظهار داشت: تابلوهای اهدا شده مربوط به اشعار شاعر بلند آوازه ایران خیام است که دارای شهرت جهانی است که البته با ترجمه انگلیسی به مربیان و بازیکنان خارجی حاضر در رشته تنیس روی میز ششمین دوره بازی‌های جهانی کارگران در اسپانیا اهدا شد که با استقبال آنها مواجه شد.

۷ شناگر و بیش از ۴۰ مدال!
شنای کارگری ایران برای اولین بار است که با هدایت حسین سمیع زاده در بازی‌های جهانی شرکت کرده است. ایران ۷ شناگر در مسابقات دارد که تاکنون ۴۳ مدال گرفته اند. ساسان کریمی شناگر رده ۵۰ تا ۵۴ سال ایران، تاکنون توانسته ۱۱ مدال در مواد مختلف بدست آورد.
شناگران ایران برای اینکه بتوانند کاروان ورزش کارگری ایران را صاحب مدال‌های بیشتری کنند، با تحمل فشار مضاعف، هر کدام در چندین ماده مسابقه می‌دهند که البته نتایج آن‌ها نیز موفقیت آمیز بوده است.

انتهای پیام
