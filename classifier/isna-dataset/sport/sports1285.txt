امتیازات از دست رفته ۲ تکواندوکار ایران جبران می‌شود؟
مدیر تیم های ملی تکواندو از برنامه فدراسیون جهانی تکواندو برای جبران امتیاز غیبت دو ملی‌پوش ایران در رقابت‌های قهرمانی جهان خبر داد.
آرش فرهادیان در گفت و گو با ایسنا، با بیان اینکه با پیگیری‌های صورت گرفته از سوی کمیته ملی المپیک و فدراسیون تکواندو قرار است فدراسیون جهانی امتیازاتی را برای میرهاشم حسینی و عرفان ناظمی دو غایب ایران در رقابت‌های جهانی منچستر قائل شود، اظهار کرد: صالحی امیری رئیس کمیته ملی المپیک پیگیری زیادی برای گرفتن حق دو ملی‌پوش ما که با کارشکنی میزبان نتوانستند ویزای حضور در رقابت‌های قهرمانی جهان را کسب کنند، انجام داد که جا دارد از او و وزارت ورزش قدردانی کنیم. نامه‌نگاری‌های مختلفی در اینباره با فدراسیون جهانی و کمیته بین‌المللی المپیک صورت گرفت و خوشبختانه به نتایج خوبی نیز رسیده است.
مدیر تیم‌های ملی تکواندو افزود: فدراسیون جهانی هنوز اعلام نکرده چه امتیازی را مطابق مقررات برای دو ملی‌پوش ما در راه کسب سهمیه المپیک در نظر گرفته اما فکر می‌کنم با توجه به پیگیری‌های صورت گرفته به نتایج خوبی در این باره برسیم و بتوانیم تا حد امکان حق دو ملی پوشمان را بگیریم.
وی تاکید کرد: اینکه قرار است امتیازی به میرهاشمی و عرفان ناظمی بدهند یا اینکه در یک رویداد بین‌المللی امتیازات ویژه‌تری برای دو آن‌ها در نظر بگیرند مشخص نیست اما قطعاً تسهیلاتی را برای این دو تکواندوکار ایران برای جبران از دست دادن امتیاز کسب سهمیه المپیک قائل خواهند شد.
انتهای پیام
