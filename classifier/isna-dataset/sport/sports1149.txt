حمیداوی: فکر نمی‌کنم یحیی درخواست فسخ قرارداد دهد
مالک پدیده می‌گوید یحیی گل‌محمدی سرمربی این تیم باقی خواهد ماند.
به گزارش ایسنا، بعد از رفتن برانکو به الاهلی عربستان، حالا یحیی گل‌محمدی تبدیل به گزینه اول نیمکت پرسپولیس شده است و حتی مدیران این باشگاه با او مذاکراتی انجام داده‌اند. اطرافیان گل‌محمدی هم معتقد هستند او می‌خواهد سرمربی پرسپولیس شود.
فرهاد حمیداوی، مالک پدیده اما موضعی متفاوت دارد. او در گفت‌وگو با ایسنا درباره این قضیه و درخواست فسخ قرارداد گل‌محمدی گفت: او تا به حال این درخواست را نداده و البته با شخصیتی که از او سراغ دارم فکر نمی‌کنم چنین خواسته‌ای از من داشته باشد. او تا به حال این درخواست را به من نداده است زیرا می‌داند من مخالفت می‌کنم. 
او ادامه داد: ما تیم خود را با تفکرات او بستیم و حتی بازیکنانی که امروز جذب شده‌اند هم با تشخیص او به تیم اضافه شده‌اند. یحیی سرمربی ما خواهد ماند و تیم ما تحت نظر او در لیگ نوزدهم و لیگ قهرمانان آسیا به میدان خواهد رفت.
وی در پاسخ به اینکه اگر فرد یا نهادی بالادستی برای مذاکره درباره فسخ قرارداد گل‌محمدی و پیوستن او به پرسپولیس با او تماس بگیرد، واکنشش چه خواهد بود؟ گفت: خدا را شکر من ایران نیستم و تلفنم خاموش است!
انتهای پیام
