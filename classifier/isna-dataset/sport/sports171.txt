۲ طلای ایران در ۳ وزن کشتی آزاد نوجوانان آسیا
آزادکاران اوزان ۶۵ و ۸۰ کیلوگرم ایران به مدال طلای رقابت های کشتی آزاد نوجوانان قهرمانی آسیا در قزاقستان دست یافتند.
به گزارش ایسنا، رقابت های کشتی آزاد نوجوانان قهرمانی آسیا از صبح امروز (شنبه) و با برگزاری مسابقات سه وزن نخست در شهر نورسلطان قزاقستان آغاز شد که در پایان امیرحسین متقی در وزن ۶۵ کیلوگرم و امیرحسین فیروزپور در وزن ۸۰ کیلوگرم صاحب مدال طلا شدند.
نتایج کشتی‌گیران ایران به شرح زیر است:
در وزن ٦٥ کیلوگرم امیرحسین متقی در دور نخست با نتیجه ١٠ بر صفر ناگایشی از ژاپن را شکست داد. وی در دور دوم با حساب ٧ بر ٢ گوسوامی از هند را مغلوب کرد و راهی مرحله نیمه نهایی شد. وی در این مرحله نیز مقابل کولداشیف از ازبکستان در حالی که داوری این مسابقه نیز با مشکلاتی همراه بود با نتیجه ۴ بر یک پیروزی شد و به دیدار فینال راه یافت. متقی در دیدار فینال احمداف کشتی گیر روسی الاصل از تاجیکستان را با نتیجه ۶ بر یک مغلوب کرد و صاحب مدال طلا شد.
در ٧١ کیلوگرم امیرمهدی حسینی در دور نخست برابر امگالانباتا از مغولستان ١١ بر ٥ شکست خورد و با توجه به شکست حریف مغول برابر کشتی گیر ترکمنستان از دور مسابقات کنار رفت.
در وزن ٨٠ کیلوگرم امیرحسین فیروز پور در دور اول با نتیجه ١٠ بر صفر ژو از چین را مغلوب کرد. وی در دور دوم با نتیجه ٩ بر ٤ شکراف از تاجیکستان را شکست داد و راهی مرحله نیمه نهایی شود. فیروزپور در این دیدار نیز با نتیجه ۱۰ بر صفر و ضربه فنی شیمیزو از ژاپن را مغلوب کرد و راهی دیدار فینال شد. وی در دیدار نهایی آمانگالی از قزاقستان را با نتیجه ۷ بر ۳ مغلوب کرد و به مدال طلا دست یافت. تیم ایران در پایان مسابقات روز نخست با ۵۰ امتیاز در جایگاه نخست قرار دارد.
٧ آزاد کار دیگر ایران نیز فردا(یکشنبه) روی تشک خواهند رفت، که اسامی آن ها به شرح زیر است:
۴۵ کیلو گرم‌: علی عرب ۴۸ کیلوگرم: رحمان عموزاد خلیلی ۵۱ کیلوگرم: علی قلی زادگان ۵۵ کیلوگرم: مهدی ویسی ۶۰ کیلوگرم: عرفان الهی ۹۲ کیلوگرم: سهیل یوسفی ۱۱۰ کیلوگرم: سالار حبیبی
انتهای پیام
