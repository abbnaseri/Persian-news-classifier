ملی‌پوش سابق کشتی آزاد درگذشت
مجید کاظمی عقیلی، عضو اسبق تیم ملی کشتی آزاد درگذشت.
به گزارش ایسنا، مرحوم عقیلی عضو تیم ملی کشتی آزاد ایران در مسابقات جهانی ۱۹۶۷ دهلی بود که به عنوان چهارمی دست یافت. همچنین در مسابقات جهانی ۱۹۶۹ آرژانتین عنوان سوم را به دست آورد.
عقیلی بین سال‌های ۱۳۳۹ تا ۱۳۴۸ در ترکیب تیم مازندران به رقابت‌های کشوری اعزام شد و ۱۰ سال قهرمان ایران شد.
زنده‌یاد عقیلی سال‌های متمادی سرمربی تیم‌های کشتی مازندران در رقابت‌های مختلف بود و سر انجام در سن ۸۶ سالگی و در زادگاه خود در کردکوی دیده از جهان فروبست.
مراسم تشییع پیکر شادروان عقیلی صبح فردا (شنبه) ۱۵ تیرماه ساعت ۹:۳۰ صبح از منزل آن مرحوم واقع در کردکوی، خیابان میرزاکوچک‌خان جنگلی برگزار می‌شود.
انتهای پیام
