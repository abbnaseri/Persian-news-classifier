نجمه خدمتی پرچمدار کاروان ایران در یونیورسیاد ۲۰۱۹ شد
 عضو تیم ملی تیراندازی ایران که ۵ مدال طلا، نقره و برنز دانشجویان جهان و طلای بازی‌های آسیایی را در کارنامه خود دارد، به عنوان پرچمدار ایران در سی‌امین‌ دوره رقابت‌های یونیورسیاد دانشجویان جهان در ایتالیا انتخاب شد.
به گزارش ایسنا، سی‌امین دوره رقابت‌های یونیورسیاد دانشجویان جهان از ۱۲ تا ۲۳ تیرماه سال جاری در ناپل ایتالیا برگزار می‌شود و کاروان ورزشی ایران نیز با ۴۱ ورزشکار در ۴ رشته ورزشی تکواندو، والیبال، تیر و کمان و تیراندازی در این رقابت‌ها حاضر خواهد شد.
مراسم افتتاحیه و رژه تیم‌های ورزشی حاضر در این رقابت‌ها ۱۲ تیر ماه در استادیوم سن پائولو شهر ناپل برگزار می‌شود و نجمه خدمتی عضو تیم ملی تیراندازی ایران نیز که مدال طلای این رقابت‌ها را در کارنامه خود دارد، به عنوان پرچمدار کاروان ورزشی ایران در مراسم افتتاحیه این رقابت‌ها انتخاب شد.
خدمتی در مسابقات تیراندازی جام جهانی و کسب سهمیه المپیک که ۲ ماه پیش با حضور ۵۸۸ ورزشکار از ۶۷ کشور جهان در پکن برگزار شد، موفق به کسب نخستین سهمیه المپیک برای ایران در المپیک ۲۰۲۰ توکیو شد.
انتهای پیام
