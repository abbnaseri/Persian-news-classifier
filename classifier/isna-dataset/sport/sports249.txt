دهخدا: نجمه خدمتی تلاش کرد اما به حقش نرسید
سرپرست کاروان ایران در یونیورسیاد ایتالیا گفت: نجمه خدمتی نماینده تیراندازی ایران زحمت خود را کشید اما به حقش که کسب مدال بود نرسید.
به گزارش خبرنگار اعزامی ایسنا از ایتالیا، محمدرضا دهخدا رییس فدراسیون ورزش‌های دانشگاهی و سرپرست کاروان ورزشی ایران در یونیورسیاد ۲۰۱۹ درباره برگزاری مسابقات تیراندازی در روز نخست سی امین دوره یونیورسیاد اظهار کرد: روز گذشته مسابقات تیراندازی در تفنگ ۱۰ متر بانوان برگزار شد. سطح مسابقات بالاست و قهرمانان جهان و چندین نفر از تیراندازانی که سهمیه المپیک توکیو را از کسب کردند از جمله نجمه خدمتی، با هم رقابت کردند.
وی در ادامه درباره دلایل حذف نجمه خدمتی یکی از بخت های مدال آوری ایران گفت: فدراسیون تیراندازی و ما تلاش کردیم. بچه ها هم‌تلاش کردند اما ورزش همین است یک روز مدال می گیریم و یک روز نه. خدمتی تلاش خود را کرد اما نتوانست به حق خود برسد. در مجموع از همکاری ورزشکاران و کادر فنی راضی هستیم و کارها خوب پیش می رود.
 دهخدا در پاسخ به این سوال که آیا رشته تکواندو و تیراندازی با کمان در روزهای باقیمانده تا آغاز مسابقات سالن تمرین در اختیار دارند یا خیر، گفت: طبیعی است که در روزهای اول ممکن است شاهد ناهماهنگی باشیم اما برنامه ها توسط کادر سرپرستی چک شده و طبق آن ساعت تمرینات رزو شده است. البته ممکن است برای نخستین بار که راهی تمرین می شوند، مشکلات جزئی وجود داشته باشد. هرچه از مسابقات می گذرد شرایط بهتر می شود.
دهخدا در خصوص میزبانی مسابقات یادآور شد:  مسئولین برگزار کننده مسابقات زحمت خود را کشیدند اما ناپل یک شهر توریستی است و در این فصل مسافر زیادی دارد و این موضوع سرویس دهی را سخت می کند.
رییس فدراسیون ملی ورزش دانشگاهی در خصوص پیش بینی عملکرد کاروان ایران در این دوره گفت: در دوره گذشته در ۸ رشته و در شرایط متفاوت شرکت کردیم ولی در این دوره شرایط فرق می‌کند و تعداد ورزشکاران و رشته‌ها کاهش یافته که روی تعداد مدال‌ها تاثیر دارد. در این دوره رشته‌هایی که کشور میزبان گذاشته در آن شانس کسب مدال نداریم ولی در دوره گذشته ما ووشو را داشتیم که در آن مدال‌های خوبی گرفتیم‌. البته دنبال بهانه جویی نیستیم و شرایط برای همه کشورها یکسان است. پیش بینی ما بین جایگاه پانزدهم تا سی ام است. ما زحمت خود را کشیدیم و مسیولین از ما حمایت کردند. مهم این است که در یک رویداد بزرگ جهانی ایران نماینده دارد و حرف های زیادی نیز برای گفتن دارد.
انتهای پیام
