آغاز لیگ بیستم و یکم فوتسال از فردا/ مس در بهبهان برد می‌خواهد، گیتی پسند در داربی
رقابت‌های لیگ برتر فوتسال از فردا پنج‌شنبه با حضور ۱۴ تیم استارت خواهد خورد.
به گزارش ایسنا، فصل جدید لیگ برتر فوتسال از فردا پنج‌شنبه آغاز می‌شود و قرار است مانند فصل گذشته قهرمان بازی‌ها پس از برگزاری پلی‌آف مشخص شود. در فصل جدید دو تیم پارسیان شهر قدس و شهرداری ساوه حضور ندارند و به جای آنها دو تیم هایپر شاهین شهر و شاهین کرمانشاه لیگ برتری شدند. مس سونگون مدافع عنوان قهرمانی و گیتی پسند اصفهان که دیدار فینال پلی‌آف فصل قبل را برگزار کردند، جدی‌ترین مدعیان کسب قهرمانی هستند و پس از این تیم‌ها شهروند ساری، حفاری خوزستان، محمدسیمای قم و فرش آرای مشهد به دنبال جایگاهی مناسب در جدول خواهند بود.
* اهورا بهبهان - مس سونگون
هفته اول این پیکارها فردا با یک دیدار استارت می‌خورد که طی آن مس سونگون نماینده ایران در جام باشگاه‌های آسیا به مصاف اهورا بهبهان می‌رود. بهبهانی‌ها در سالن شهید بقایی در شرایطی از مس پذیرایی می‌کنند که مانند فصل قبل شرایط مناسبی ندارند و با مشکلات مالی روبرو هستند با این حال حریف آنها با عزم تکرار قهرمانی خود در لیگ می‌خواهد از هفته اول گام‌های محکمی را برداشته و برای سایر تیم‌ها خط و نشان بکشد. مس فصل قبل در خانه اهورا به تساوی رسیده بود و حالا فرصتی است تا این بار طعم پیروزی را بچشد.
* گیتی پسند اصفهان - هایپر شاهین شهر
گیتی پسندی‌ها اولین تیمی بودند که برای فصل جدید لیگ برتر استارت زدند و به نظر می‌رسد برای مسابقات به آمادگی مطلوب رسیده‌اند. این تیم حمید بی‌غم را جانشین رضا لک کرده و با جذب چند مهره جدید می‌خواهد ناکامی در فینال پلی‌آف دوره قبل را جبران کند. در هفته اول گیتی پسندی‌ها در دربی اصفهان با هایپر شاهین شهر روبرو می‌شوند که برای اولین بار به لیگ برتر آمده‌اند و به خوبی می‌دانند که کار دشواری مقابل گیتی پسند با تجربه دارند.
* شهروند ساری - سن‌ایچ ساوه
شهروندی‌ها این فصل رضا لک را روی نیمکت نشانده‌اند و امیدوارند با این مربی باتجربه به جایگاه خوبی در جدول رده بندی دست پیدا کنند. این تیم البته در جذب بازیکن چندان موفق عمل نکرده با این حال با اتکا به تماشاگرانشان می‌توانند به حضور در پلی‌آف امیدوار باشند. حریف آنها یعنی سن‌ایچ با وجود اینکه هزینه زیادی نکرده اما با برنامه پیش رفته و با ادامه حضور اصغری مقدم روی نیمکت این تیم به نظر می‌رسد این فصل هم در زمره مدعیان حضور در پلی‌آف باشد.
در سایر بازی‌های این هفته مقاومت البرز میزبان محمد سیمای قم است. دو تیم از مدت‌ها پیش تمرینات خود را استارت زده و برای شروع بازی‌ها آماده هستند. تیم ستارگان ورامین که با خرید امتیاز مقاومت قرچک در لیگ برتر شرکت می‌کند میزبان فرش آرای مشهد خواهد بود که با بازگشت مجید مرتضایی روی نیمکت این تیم می‌خواهد عملکرد خوب فصل قبل خود را تکرار کند. ارژن شیراز و آذرخش بندرعباس در حالی جدال بی پول‌های لیگ را برگزار می‌کنند که به تازگی تمرینات خود را استارت زده‌اند و کار سختی برای این دیدار دارند. تیم تازه لیگ برتری شده شاهین کرمانشاه هم در شرایطی که سرمربی ندارد به میزبانی از حفاری اهواز خواهد پرداخت که با یعقوب مراقی می‌خواهد مثل فصول گذشته در زمره مدعیان باشد.
برنامه بازی‌های هفته اول به شرح زیر است:
پنج‌شنبه ۱۳ تیر ۹۸؛ ساعت ۱۸
اهورا بهبهان – مس سونگون (سالن علی ابن ابیطالب بهبهان)
جمعه ۱۴ تیر ۹۸؛ ساعت ۱۸
شهروند ساری – سن ایچ ساوه (سالن سید رسول حسینی ساری) مقاومت البرز – سوهان محمدسیما قم (سالن انقلاب کرج) ستارگان ورامین – فرش آرا مشهد (سالن گلعباسی ورامین) ارژن شیراز – آذرخش بندرعباس (سالن ابوالفتحی شیراز) شاهین کرمانشاه – حفاری اهواز (سالن قمر بنی هاشم کرمانشاه) گیتی پسند – هایپرشهر شاهین شهر (سالن پیروزی اصفهان)
انتهای پیام
