میراث بر جای مانده/ قرارداد مویس با یونایتد به اتمام رسید!
اگر دیوید مویس در منچستریونایتد باقی می‌ماند قرارداد او با این تیم امروز به پایان می‌رسید.
به گزارش ایسنا و به نقل از ساکرنت، دیوید مویس که او نیز مانند فرگوسن اسکاتلندی است از سال ۲۰۰۲ سرمربی اورتون بود و همین باعث شده است تا همگان او را به جانشین مطمئنی برای آلکس فرگوسن به حساب بیاورند. مویس در زمان حضور در اورتون توانست تیم خوبی از اورتون بسازد طوری که این تیم بالاتر از لیورپول نیز قرار گرفت.
مسئولان باشگاه یونایتد نیز بعد از بازنشستگی فرگوسن، با نظر این مربی، دیوید مویس را با قراردادی ۶ ساله به عنوان سرمربی این تیم انتخاب کرد.
دیوید مویس با قبول هدایت منچستریونایتد وارد چالش بزرگی شد چرا که بر عهده گرفتن هدایت نیمکت تیمی که فرگوسن سال‌ها در آن افتخار کسب کرد، ریسک بزرگی به شمار می‌آید و کار هر کسی نیست.
دیوید مویس در مدت حضور خود در منچستریونایتد رکوردهای تلخی برای هواداران خود باقی گذاشت.
منچستریونایتد که هر سال با سر آلکس فرگوسن مدعی قهرمانی بود، با دیوید مویس نمایشی دور از انتظار داشت و حتی نتوانست سهمیه لیگ اروپا کسب کند. این مربی در یک سال حضور خود روی نیمکت شیاطین سرخ رکوردهای تحقیرآمیزی از خود به جای گذاشت.
روزنامه "میرر" انگلیس در گزارشی ۱۰ رکورد تحقیرآمیز دیوید مویس با منچستریونایتد را منتشر کرد که در زیر به مرور آنها می‌پردازیم.
۱- کمترین امتیاز ممکن در یک فصل لیگ برتر
منچستریونایتد فصل ۱۴-۲۰۱۳ را با ۶۴ امتیاز به پایان برد که کمترین تعداد امتیاز در تاریخ حضور این تیم در لیگ برتر محسوب می‌شود. البته مویس تا قبل از پایان این فصل از سمت خود برکنار شد.
۲- راه نیافتن به لیگ قهرمانان پس از ۱۹ سال
منچستریونایتد پای ثابت لیگ قهرمانان اروپا بعد از ۱۹ سال نتوانست سهمیه حضور در این رقابت‌ها را با دیوید مویس به دست بیاورد و در نهایت این مربی از سمت خود برکنار شد.
۳- بدترین نتایج خانگی تاریخ منچستریونایتد
منچستریونایتد در آن فصل در ورزشگاه اولدترافورد نتایج بسیار ضعیفی کسب کرد تا دیگر جو ورزشگاه اولدترافورد برای هواداران حریف خطرناک نباشد. آنها امتیازات خانگی زیادی از دست دادند.
۴- حذف در مرحله سوم FA کاپ
منچستریونایتد در طول ۲۶ سال مربیگری فرگوسن همیشه در جام حذفی تیمی مدعی بود و تا مراحل پایانی این رقابت‌ها صعود کرد. این تیم با فرگوسن تنها یک بار در مرحله سوم جام حذفی انگلیس (FA) حذف شد، اما دیوید مویس در اولین فصل حضور خود در منچستریونایتد به آن دست یافت.
۵- شکست برابر نیوکاسل پس از ۴۲ سال در خانه
منچستریونایتد در هفته پانزدهم لیگ برتر در خانه برابر نیوکاسل شکست خورد تا پس از ۴۲ سال برابر این تیم در ورزشگاه اولدترافورد طعم شکست را چشیده باشد.
۶- شکست برابر وست‌برومویچ در خانه پس از ۳۶ سال
منچستریونایتد آن فصل برابر وست برومویچ نیز در خانه شکست خورد. آخرین باری که منچستریونایتد در خانه برابر وست‌برومویچ شکست خورده بود به ۳۶ سال قبل برمی‌گشت.
۷- شکست برابر استوک‌سیتی پس از ۳۰ سال
منچستریونایتد در آن فصل برابر استوک‌سیتی هم شکست خورد. آخرین باری که شیاطین سرخ برابر استوک‌سیتی شکست خورد، به ۳۰ سال قبل بر می‌گشت.
۸ – گل خوردن در دقیقه یک برای اولین بار در تاریخ
منچستریونایتد در ورزشگاه اولدترافورد در خانه برابر منچسترسیتی با ۳ گل شکست خورد که گل اول این دیدار را ادین ژکوی بوسنیایی در دقیقه یک وارد دروازه منچستریونایتد کرد. به این ترتیب منچستریونایتد برای اولین بار در تاریخ خود در دقیقه یک دروازه خود را بازشده دید.
۹- شکست در دیدار رفت و برگشت برابر لیورپول و منچسترسیتی برای اولین بار در تاریخ
منچستریونایتد برای اولین بار در تاریخ برابر دو رقیب دیرینه خود یعنی منچسترسیتی و لیورپول شکست خورد تا این اتفاق تلخ برای هواداران منچستریونایتد برای اولین بار رخ دهد.
۱۰- شکست در دیدار رفت و برگشت برابر اورتون پس از ۴۴ سال
منچستریونایتد در آن فصل برای اولین بار در تاریخ برابر اورتون شکست خورد تا دیوید مویس در رویارویی با تیم سابق خود دست خالی باقی بماند. آخرین باری که منچستریونایتد برابر اورتون در دو دیدار رفت و برگشت شکست خورد به ۴۴ سال قبل بر می‌گشت.
حال این مربی اگر در یونایتد باقی می‌ماند، امروز قراردادش تمام شده بود. منچستریونایتد در این مدت، مربیانی چون رایان گیگز (موقت)، لوئیس فان خال، مورینیو و اوله گنار سولسشایر را روی نیمکت خود داشته است ولی پرافتخارترین تیم بریتانیا در کسب عنوان قهرمانی در لیگ برتر ناکام بوده است.

انتهای پیام
