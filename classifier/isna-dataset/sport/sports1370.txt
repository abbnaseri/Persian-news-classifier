سرپرست هیات همگانی البرز: پول نیمی از شرکت کنندگان دوره فریزبی بازگردانده شد
سرپرست هیات ورزش‌های همگانی استان البرز با بیان اینکه پول نیمی از افرادی که قصد داشتند در دوره بین‌المللی رشته ورزش فریزبی شرکت کنند بازگردانده شد، گفت: اعتبار مالی برای بازگرداندن پول سایر افراد نیز تامین شده و به محض دریافت مدارک واریزی بلافاصله نسبت به بازگرداندن پول اقدام می‌کنیم.
قدرت‌الله شمیرانی در گفتگو با ایسنا، با بیان اینکه پس از برگزاری جلسات مختلف توسط مسئولان جدید فدراسیون ورزش‌های همگانی، اعتبارات لازم برای بازگرداندن پول به افرادی که قصد داشتند در دوره بین‌المللی فریزبی شرکت کنند، به طور کامل فراهم شده است، اظهار کرد: بهمن سال گذشته قرار بود دوره بین‌المللی رشته ورزشی فریزبی با حضور مدرسان آمریکایی در استان البرز برگزار شود که در نهایت بنا به دلایلی که هیچ ارتباطی نیز به هیات استان البرز نداشت، این دوره لغو شد. به همین دلیل برخی هزینه‌ها همچون تهیه بلیت مدرسان خارجی و هزینه‌های دیگر به هیات البرز تحمیل شد و افرادی هم که برای شرکت در این دوره پول واریز کرده بودند در نهایت نتوانستند موفق به حضور در این کلاس‌ها شوند. در ادامه قرار شد اسفند ماه این دوره برگزار شود اما باز هم مشکلاتی پیش آمد و دوره برگزار نشد.
سرپرست هیات ورزش‌های همگانی استان البرز افزود: بعد از حضور ملایی سرپرست جدید فدراسیون ورزش‌های همگانی در راس فدراسیون، خوشبختانه با جدیت وی جلساتی در این زمینه برگزار کرد و قرار شد هزینه‌های تحمیل شده به هیات البرز جبران شود و همچنین پول افرادی که به علت لغو دوره نتوانستند در این کلاس‌ها شرکت کنند به آن‌ها بازگردانده شود.
وی با بیان اینکه در مجموع ۳۸ میلیون تومان از سوی متقاضیان به حساب هیات البرز واریز شده بود، گفت: ۵۰ درصد این افراد با ارسال مدارک واریزی بلافاصله پول خود را دریافت کردند و منتظر هستیم تا سایر افراد نیز مدارک واریزی خود را به هیات ارسال کنند تا خزانه‌دار بلافاصله نسبت به تسویه حساب اقدام کند. هیچ مشکلی در این زمینه وجود ندارد و اعتبار مورد نیاز تامین شده است.
شمیرانی در پایان در پاسخ به این سوال که اگر برخی افراد فاقد مدارک واریزی باشند برای گرفتن پولشان چه اقداماتی باید انجام دهند، گفت: این افراد در وهله آخر می‌توانند با ارسال پرینت حساب بانکی خود نسبت به دریافت پولشان اقدام کنند و حداکثر همکاری را در این زمینه با تمامی افراد خواهیم داشت تا هیچ فردی متضرر نشود.
به گزارش ایسنا، آغاز روند بازگرداندن پول‌های واریزی در پی تماس برخی از متقاضیان و انتشار این خبر توسط ایسنا در نهایت محقق شد.
انتهای پیام
