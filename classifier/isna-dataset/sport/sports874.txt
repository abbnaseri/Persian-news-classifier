پایان کار ۶ کاراته‌کای ایران در لیگ جهانی سری آ با ۲ برنز
در پایان رقابت‌های لیگ جهانی سری آ کاراته در کانادا، سجاد گنج‌زاده و حمیده عباسعلی برنز گرفتند و ۴ نماینده دیگر ایران نیز از دور رقابت‌ها کنار رفتند.
به گزارش ایسنا، در پایان سومین مرحله لیگ سری آ کاراته که با حضور ۶۵۹ کاراته‌کا از ۶۷ کشور در شهر مونترال کانادا برگزار شد، حمیده عباسعلی و سجاد گنج زاده ۲ مدال برنز برای تیم ایران در این رقابت‌ها به دست آوردند و ۴ نماینده دیگر ایران نیز از رسیدن به مدال بازماندند.
در وزن ۸۴+ کیلوگرم سجاد گنج زاده در دیدار رده بندی به مصاف زوانمیر زیوکوویچ از کرواسی رفت و یک بر صفر پیروز شد و مدال برنز این وزن را کسب کرد.
او تا پیش از رسیدن به دیدار رده بندی ابتدا حریفی از پرو را ۵ بر صفر شکست داد. سپس ۴ بر صفر از سد نماینده کره جنوبی گذشت و در ادامه موفق شد کاراته کا اوکراینی را ۳ بر صفر از پیش رو بردارد و گام به دور نیمه نهایی بگذارد. او در این مرحله به مصاف آلپ ارسلان یامان اوغلو از ترکیه رفت و یک بر صفر نتیجه را به این حریف واگذار کرد.
حمیده عباسعلی در وزن ۶۸+ کیلوگرم، در مبارزه رده بندی مقابل جسیکا از جامائیکا قرار گرفت و یک بر صفر به برتری رسید و صاحب مدال برنز شد.
او پیش از این و در دور مقدماتی ابتدا مقابل حریفی از کرواسی پس از تساوی صفر بر صفر در هانتی برنده شد. سپس کاراته‌کای اوکراینی را ۳ بر صفر شکست داد و در سومین دیدار مقابل نماینده مکزیک ۴ بر ۳ به برتری رسید و به مرحله نیمه نهایی راه یافت.
عباسعلی در این مرحله ۲ بر صفر از حریف ایتالیایی شکست خورد و به دیدار رده بندی رفت.
در وزن ۷۵- کیلوگرم، بهمن عسگری برای کسب مدال برنز به مصاف لورنزو پیترومارچی از ایتالیا رفت و ۴ بر یک شکست خورد و دستش از رسیدن به مدال خالی ماند.
عسگری در ۲ مبارزه نخست خود با نتایج مشابه یک بر صفر مقابل حریفانی از چین تایپه و جامائیکا پیروز شد و در سومین مبارزه حریفی از ترکیه ۴ بر صفر شکست داد و گام به نیمه نهایی گذاشت. او در این مرحله یک بر صفر نتیجه را به نماینده ترکیه واگذار کرد و به دیدار رده بندی راه یافت.
به گزارش ایسنا، هامون درفشی پور، سعید احمدی و هادی عرب ۳ نماینده دیگر ایران در این رقابت‌ها بودند که با شکست برابر رقبایشان حذف شدند.
انتهای پیام
