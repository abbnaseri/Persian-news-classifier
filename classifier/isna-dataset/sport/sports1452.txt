بهنام یخچالی: حضور حدادی در تیم ملی به بازیکنان روحیه می‌دهد  
بازیکن تیم‌ ‌ملی بسکتبال گفت‌: حامد حدادی بازیکن بزرگی است و حضورش در اردو به بازیکنان انگیزه می دهد.
به‌ گزارش ایسنا، اردوی تیم‌ ‌ملی بسکتبال ایران برای حضور در جام جهانی از امروز (شنبه) در سالن بسکتبال آزادی آغاز شده است. بهنام یخچالی بازیکن ایران در حاشیه این اردو ، گفت‌: شرایطمان خوب است. قبل از اردو استراحت خوبی داشتیم که این خیلی به بچه‌ها کمک کرد. تا جام جهانی زمانی سه ماهه فرصت داریم تا همه برنامه‌هایی که فدراسیون در نظر گرفته را اجرا کنیم.
بازیکن تیم‌ ‌ملی بسکتبال در ادامه، خاطر نشان کرد: نمی‌شود گفت جام جهانی سخت یا آسان است چرا که همه تیم‌ها خوب و آماده هستند ولی فدراسیون نسبت به سال قبل سفرهای تدارکاتی خوبی برایمان در نظر گرفته. امیدوارم بتوانیم با این سفرها خودمان را آماده کنیم.
او در مورد حضور حامد حدادی در اردوی تیم‌ ‌ملی، اظهار کرد: آقای حدادی بازیکن بزرگی است چند سال زحمت کشیده و در حال‌ حاضر خوشبختانه در اردو است. قطعاً حضورش به جوان‌تر ها و سایر بازیکنان انگیزه می‌دهد و همه با روحیه و انگیزه بازی می‌کنیم.
یخچالی در مورد پیش‌بینی عملکرد ایران در جام جهانی بیان کرد: پیش‌بینی کردن در ورزش حرفه‌ای سخت است. جام جهانی میدان بزرگی است. همه تلاشمان را می‌کنیم که عملکرد خوبی داشته باشیم.
انتهای پیام
