قول لالوویچ برای بازگرداندن مدال یخکشی/ منصرف شدن از تعلیق کشتی ایران بدلیل بدهی
بهروز نعمتی سرپرست فدراسیون کشتی عصر امروز در رأس هیأتی دیپلماتیک متشکل از دیپلمات‌های ایران در سوئیس با نناد لالوویچ رئیس اتحادیه جهانی کشتی دیدار و گفتگو کرد.
به گزارش ایسنا، در این نشست صمیمی که با استقبال گرم مدیران اتحادیه جهانی کشتی از هیأت ایرانی همراه بود، نعمتی ابتدا به ارائه گزارشی از وضعیت فدراسیون کشتی در دوران سرپرستی پرداخت و ضمن تاکید بر رعایت مفاد اساسنامه فدراسیون کشتی ایران که به تصویب اتحادیه جهانی نیز رسیده است از عزم جدی مجمع عمومی فدراسیون کشتی و وزارت ورزش و جوانان برای برگزاری قانونمند و سریع انتخابات ریاست فدراسیون کشتی به صورت عادلانه و دموکراتیک خبر داد.
نعمتی در این گفتگو به تشریح اتفاقات رخ داده در خلال جام ساساری ایتالیا پرداخت و بر عزم فدراسیون کشتی ایران برای احقاق حق محمدباقر یخکشی و تیم ایران تاکید نمود.
وی همچنین با اشاره به بدهی دلاری فدراسیون کشتی با ارائه اسناد و مدارک لازم، از اتخاذ تدابیر سریع برای حل این موضوع خبر داد.
نناد لالوویچ هم در این جلسه ضمن ابراز خرسندی از ملاقات با نعمتی، ایران را یکی از کشورهای ابرقدرت و تأثیرگذار کشتی دنیا نامید و بر لزوم برگزاری انتخابات عادلانه منطبق با اساسنامه تاکید کرد.
وی همچنین با ابراز تأسف از مشکلات پیش آمده در جام ساساری ایتالیا، نسبت به بررسی ویژه موضوع و برخورد با خانم ادیت از مسئولین برگزاری این مسابقات اطمینان و به نعمتی وعده داد تا مدال یخکشی را به نماینده کشورمان اعاده نمایند.

لالوویچ در ادامه این نشست از تصمیم هیأت رئیسه اتحادیه جهانی برای تعلیق کشتی ایران و چند کشور دیگر در المپیک به خاطر بدهی مالی انباشته شده خبر داد که با توضیحات نعمتی قانع شد و از وی خواست تا راهکاری برای پرداخت این معوقات ارائه نماید و قرار بر این شد که بدهی فدراسیون کشتی ایران به صورت اقساطی پرداخت گردد تا خطر تعلیق ایران از مسابقات جهانی و المپیک برطرف شود.
همچنین لالوویچ قول مساعد به فدراسیون کشتی ایران داد تا کشور ایران سهمیه‌ای در مسابقات المپیک ساحلی داشته باشد که ورزشکاران ساحلی این رشته بتوانند در المپیک ساحلی نیز حضور داشته و شانس خود را برای کسب مدال از دست ندهند.
رئیس صربستانی اتحادیه جهانی، در این نشست ضمن آشنایی با نعمتی در جریان روند برگزاری انتخابات کشتی ایران قرار گرفت و از شفاف سازی مسئولان فدراسیون کشتی تقدیر نمود.
انتهای پیام
