یاسوج صاحب تیم فوتبال می‌شود
‌مدیرکل ورزش و جوانان استان کهگیلویه و بویراحمد از خرید امتیاز یک تیم لیگ دسته اول فوتبال کشور برای شهر یاسوج خبر داد.
«سید محمد تقی علوی» در گفت‌وگو با خبرنگار ایسنا با اشاره به این که استادیوم ۱۵ هزار نفره یاسوج تکمیل است، اضافه کرد: برای این استادیوم هزینه‌هایی شده است که هم اکنون مورد استفاده قرار می‌گیرد اما به جهت استفاده بهتر از این ظرفیت پیگیر خرید یک تیم از لیگ‌های دسته یک و دو فوتبال هستیم.
او اظهار کرد: اعضای شورای شهر و شهردار یاسوج دنبال تأسیس تیم فوتبال شهرداری یاسوج هستند که صحبت‌هایی نیز صورت گرفته و درخواست ایجاد باشگاه فرهنگی و ورزشی شهرداری یاسوج را ارائه دادند و اقداماتی انجام شده است.
مدیرکل ورزش و جوانان استان کهگیلویه و بویراحمد خاطرنشان کرد: خرید تیم مستلزم ورود اعضای شورا و شهردار شهر یاسوج است.
علوی تصریح کرد: خداداد افشاریان، رئیس هیئت فوتبال استان نیز پیگیر هستند و رایزنی‌های با فدراسیون فوتبال نیز انجام شده که در صورت امکان امتیازی به استان داده شود که این مساله را بعید می‌دانم و یا اینکه یک تیمی که دنبال فروش باشد، خریده شود.
وی ادامه داد: تاکنون نیز تصمیم بر خرید یک تیم از لیگ‌های دسته یک و دو فوتبال بوده است، اما مستلزم پیگیری و همکاری بیش از پیش شورای شهر و شهرداری است.
مدیرکل ورزش و جوانان استان کهگیلویه و بویراحمد عنوان کرد: در زیر گروه کشور یک تیم داریم که از استادیوم ۱۵ هزار نفری استفاده می‌کند و تیم‌های امید و جوانان استان نیز در لیگ‌های برتر، دو و سه کشور حضور دارند و از امکانات این استادیوم استفاده می‌کنند.
علوی تاکید کرد: قطعاً اگر بتوانیم یک تیم بزرگسالانی که در لیگ‌های کشور حضور داشته باشد را بخریم بهتر می‌توانیم از این ورزشگاه بهره‌برداری کنیم که این مهم نیز اتفاق می‌افتد و اعضای شورای شهر و شهردار قول خرید تیم را داده‌اند.
او اضافه کرد: همه از جمله شورای شهر و شهرداری، هیئت فوتبال و رسانه‌ها کمک کنند که استان یک تیم در لیگ‌های یک و دوم فوتبال کشور داشته باشد.
به گزارش ایسنا، تیم فوتبال شهرداری یاسوج روزگاری با یکه تازی و خلق شگفتی‌ها در لیگ دسته یک و حتی جام حذفی کشور و با شکست تیم‌های بزرگی هم‌چون تراکتورسازی تبریز با سرمربیگری «امیر قلعه‌نویی» یکی از تیم‌های قوی و حتی امید نخست برای صعود به لیگ برتر فوتبال کشور را یدک می‌کشید.
تیم فوتبال شهرداری یاسوج حتی در سال ۹۲ و با به کارگیری محمد نوازی پیستون راست پرفروغ سال‌های نه چندان دور فوتبال کشور و استقلال تهران و محمدرضا مامانی از بازیکنان مطرح فوتبال ایران و پرسپولیس در لیگ دسته یک باشگاه‌های کشور تنها با فاصله یک امتیازی از تیم دوم لیگ دسته یک کشور از راهیابی به مرحله پلی آف بازماند.
این تیم که با داشتن مربیان مجرب و شناخته شده فوتبال کشور هم‌چون رضا چمنیان و جواد زرینچه و غدیری یکی از امیدهای آینده و تیم‌های موفق در سال‌های اخیر فوتبال کشور بود ناباورانه و با روی کارآمدن دور چهارم شورای اسلامی شهر یاسوج و انتخاب شهردار جدید و با بالا گرفتن اختلاف‌ها و کشمکش‌ها از گردونه رقابت‌ها حذف و از حضور در فوتبال کشور برای همیشه حذف شد.
بعد از یک جابه‌جایی در شورای شهر یاسوج و تغییر اعضای شورا و شهردار، نه تنها تیم فوتبال و بلکه باشگاه فرهنگی و ورزشی شهرداری یاسوج منحل شد و به بهانه کمبود اعتبار حسرت همیشگی را بر دل جوانان و علاقمندان به فوتبال این دیار گذاشت.
انتهای پیام
