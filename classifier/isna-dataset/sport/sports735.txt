تیمور غیاثی نصف پاداشش را می‌بخشد
 سخنگوی سازمان تیم‌های ملی دوومیدانی گفت: باید موضوع پاداش‌های وزارت را زودتر جمع کنیم.
تیمور غیاثی در گفت و گو با ایسنا، در مورد حواشی ایجاد شده در مورد پرداخت پاداش‌های وزارت ورزش اظهار کرد: قرار است امروز این موضوع را حل کنیم. این قوانین برای وزارت ورزش است و همه فدراسیون‌ها آن را اجرا کرده اند. هرچند ایده خوبی است که کیهانی می‌خواهد بخشی از پاداش‌ها را به مربیان دیگر بدهد اما این موضوع تعرض به مال افراد می‌شود. امروز قرار است در این مورد صحبت کنیم، باید حل و رضایت جلب شود. باید همه بدانند که اگر قانونی هست غلط یا درست به وزارت ورزش بستگی دارد.
وی در ادامه گفت: افرادی که در مسابقات مهم همچون المپیک، جهانی و پارالمپیک به عنوان همراه اعزام می‌شوند تمام تلاششان را می‌کنند تا ورزشکار افتخار کسب کند. دو نوع همراه در کنار تیم دوومیدانی به مسابقات می‌روند، یک گروه مربی و ورزشکارند که طبق آئین نامه وزارت ورزش اگر مدال کسب کنند پاداش می‌گیرند. یک نوع هم تیم فنی است که من جزو تیم فنی هستم. انجا تمام کارهای فنی با من است. کوچک‌ترین خطای فنی سبب می‌شود ورزشکار مدال نگیرد و تبعاتش متوجه ما خواهد بود. من در مسابقات در جلسات فنی حاضر می‌شوم و شماره ورزشکاران را می‌گیرم. در برخی از رشته‌ها ورزشکاران به خاطر خطای کمیته فنی از مسابقه باز مانده اند. در جاکارتا هم این اتفاق ممکن بود برای ما بیفتد. اگر متوجه خطای برگزار کننده مسابقات نمی‌شدم سه ورزشکار ما هم نمی‌توانستند به مدال برسند. آنها شماره‌ها را اشتباه داده بودند و من با بررسی و دوندگی توانستم موضوع را حل کنم. اینها وظیفه من است و البته منتی بر هیچکس نیست.
سخنگوی سازمان تیم‌های ملی دوومیدانی افزود: من به اندازه خودم برای کشورم تلاش می‌کنم و پاداش حق من است. مگر هر سال این پاداش‌ها را می‌دهند، هر چهار سال یا دو سال یکبار این پول داده می‌شود. طبق آئین نامه افرادی می‌توانند پاداش بگیرند که آی دی کارت داشته باشند. ما جزو کادر فنی بودیم کار را انجام شد و باید پاداش آن را هم بگیریم. از طرفی هم هر مربی که ورزشکارش مدال بگیرد پاداش می‌گیرد. کدام ورزشکار ما در جاکارتا مدال گرفته که به مربی اش پاداش نداده باشند؟ اکنون مربیان بگویند ما هم باید پاداش می‌گرفتیم؟ نخیر این خبرها نیست. اما اکنون ما می‌خواهیم گذشت کنیم و درصدی از پاداشمان را هم ببخشیم بحث دیگری است.
غیاثی در پاسخ به این سوال که پاداش چه مقدار است و قرار است چقدر از آن را ببخشد تا به مربیان و سایرین داده شود، گفت: من قرار است ۵۰ درصد آن را به آبدارچی تا مربیان مناطق محروم که زحمت واقعی را کشیدند بدهم. فکر می‌کنم مقدار پاداشم ۴۵ سکه است که ۵۰ درصد آن را می‌خواهم ببخشم. دبیر فدراسیون هم اندازه من ولی رئیس فدراسیون فکر می‌کنم ۲۰ سکه پاداش گرفته باشد. سجاد مرادی از همه بیشتر و گمانم بین ۶۰ تا ۸۰ سکه گرفته باشد. امروز مطمئن می‌شوم. بالاخره می‌خواهیم این موضوع را انجام دهیم. من تک خور نیستم. برخی هیچ کاری هم نمی‌کنند ولی پاداش وزارت ورزش و فدراسیون را گرفتند.
او در خصوص پاداش‌های سال ۹۶ نیز گفت: من جدول سکه‌های سال ۹۶ را هم دیدم، امروز باید با کیهانی در مورد آن هم صحبت کنم. آن زمان به صورت مصوب باید ۲۰ سکه می‌دادند اما ۱۰ سکه دادند. اگر ۱۰ سکه دیگر را به بقیه داده‌اند و رسیدش هست اشکال ندارد، ولی باید ما مطلع می‌شدیم. البته شفاهاً گفته بودند اما باید این موضوع را هیأت رئیسه تصویب می‌کرد.
غیاثی در پاسخ به این پرسش که آیا برای نگرفتن بخشی از پاداش سال ۹۶ تعهدی داده بوده یا خیر گفت: نه من و نه هیچ مربی دیگری هیچ تعهدی نداده بودیم. فقط ظاهراً برخی از مربیان بومی این کار را کرده بودند آن هم سال گذشته. اردوی جوانان و نوجوانان که تشکیل شده بود (سال گذشته) از آنها تعهد گرفته بودند که هر کس اعزام می‌شود در قبال پاداش هیچ ادعایی نداشته باشد.
وی خاطرنشان کرد: بالاخره باید این موضوع را جمع کنیم. برای چندرغاز زشت است. شتر با بارش می‌رود کسی چیزی نمی‌گوید. بعد از ۵۷ سال زحمت، دو زار می‌خواهند به ما بدهند. همه از این موضوع ناراحتند. اشکال ندارد مفت چنگ آدم‌های منفی که حرفی می‌زنند و بعد هم پنهان می‌شوند. همه باید بدانند حساب کتاب و حسابداری هست و نمی‌توان به کسی تهمت زد.
وی در خصوص کم شدن تعداد نفرات اعضای سازمان تیم‌های ملی خاطرنشان کرد: من مگر به خاطر شخص به سازمان تیم ملی می‌روم. من طبق آرشیو و اسناد ۴۰ ساله به عنوان سرمربی و مدیر تیم‌های ملی به ورزشکاران خدمت می‌کنم. کارم این است و کار دیگری هم یاد ندارم. باید سعی کنیم نزدیک به المپیک و بازی‌های آسیایی همه مربیان را دور هم جمع کنیم. برخی از مربیان هم اختلاف سلیقه دارند اما باید موضوعات را مطرح کرد تا به نتیجه برسیم. درست است که درآمد همه ما از همین مربیگری است و درآمد دیگری همچون کارخانه، تجارت و … نداریم اما باید این موضوع را از رئیس گرفته تا رده‌های پایین دست به دست هم حل کنیم. نباید بگذاریم بگویند سازمان تیم‌های ملی ضعیف شده است. این خبر بدی برای دوومیدانی و ورزشکارانش است. من و خیلی از افراد ناراحتیم ولی گفت و گو همه چیز را حل خواهد کرد.
انتهای پیام
