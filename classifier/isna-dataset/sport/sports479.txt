رمضی: هدفمان ارتقاء جایگاه نهمی ایران در بازی‌های جهانی کارگری است
رئیس فدراسیون ورزش کارگری هدف کاروان ایران در بازی‌های جهانی اسپانیا را ارتقا رتبه نهم در دوره قبل اعلام کرد. 
جواد رمضی در آستانه بازی‌های جهانی کارگری و آماتوری در تورتوسای اسپانیا، در گفت و گو با ایسنا اظهار کرد: امیدوارم نمایندگان ایران که با کاروانی تحت عنوان طلایه داران رونق تولید در ششمین دوره بازی‌های جهانی شرکت کرده‌اند مقام نهمی در دو دوره گذشته بازی‌ها را ارتقا دهند.
وی افزود: برای حضور در اسپانیا و شهر سالو که محل اقامت تیم ایران است، مسیر طولانی را پشت سر گذاشتیم و امروز قرار است جلسات مختلف با مسؤولان انجمن در رابطه با برگزاری جهت حضور در کمیته‌های فنی که فردا (سه شنبه) برگزار می‌شود را داشته باشیم.
او ادامه داد: جلسات رسمی کمیته فنی نیز فردا برگزار خواهد شد که در این جلسه نحوه حضور ورزشکاران در رشته‌های مختلف مشخص می‌شود ضمن آنکه مراسم افتتاحیه عصر فردا در شهر تورتوسا با حضور حدود سه هزار ورزشکار برگزار می‌شود.
رمضی همچنین گفت: با توجه به برنامه ریزی کشور میزبان، مسابقات در یک شهر انجام نمی‌شود و شهرهای مختلفی از رقابتها میزبانی می‌کنند که برای حضور نمایندگان کشورمان باید برنامه ریزی دقیقی داشته باشیم.
رئیس فدراسیون ورزش کارگری همچنین گفت: نمایندگان ایران پیش از حضور در اسپانیا تمرینات منظم و خوبی داشتند چنانچه تیم‌های مختلف به خصوص ملی پوشان رشته‌های کاراته، شنا، دوومیدانی، جودو و کشتی همانند قبل باشند به طور حتم می‌توانیم خیلی بهتر و قوی‌تر ظاهر شویم و مقام نهمی ۲ دوره گذشته را به طور حتم ارتقا دهیم.
به گزارش ایسنا، بازی‌های جهانی کارگری و آماتوری از فردا سه شنبه رسماً در شهر تورتوسا افتتاح می‌شود و تا ۱۶ تیر ادامه خواهد داشت.
انتهای پیام
