حمیداوی: سازمان لیگ عادت کرده پول باشگاه‌ها را ندهد
مالک پدیده می‌گوید تیمش بعد از اتمام لیگ هجدهم ریالی از پول حق پخش تلوزیونی و تبلیغات محیطی را دریافت نکرده است.
به گزارش ایسنا، در سال‌های اخیر باشگاه‌ها همیشه طلب زیادی بابت حق پخش تلویزیونی و تبلیغات محیطی از سازمان لیگ داشته‌اند که این سازمان به خوبی از عهده پرداخت این پول برنیامده و باعث شکایت تیم‌های مختلف شده است. در این بین هر سال مدیران تیم‌های لیگ برتری به این موضوع شکایت داشته‌اند و بارها در جلسات مختلف از مسئولان سازمان لیگ خواسته‌اند به این وضعیت سروسامان دهد و پول باشگاه‌ها را بدهد.
فرهاد حمیداوی، مالک پدیده شهر خودرو در گفت‌وگو با ایسنا، در این خصوص اعلام کرد: باشگاه من ریالی بابت تبلیغات محیطی و حق پخش تلویزیونی نگرفته است و این عادت سازمان لیگ شده که پول تیم‌ها و باشگاه‌ها را نپردازد. ما حتی از طریقه محاسبه آن هم خبر نداریم و سازمان لیگ هم اطلاع‌رسانی نمی‌کند.
وی ادامه داد: ما تا به حال چند جلسه گذاشته‌ایم و چندین بار هم اعتراض کرده‌ایم اما گوش شنوایی وجود ندارد. اصلاً مشخص نیست که بررسی این موضوع زیر نظر کدام بخش سازمان لیگ است. نه گروه اقتصادی این سازمان و نه زیرمجموعه‌های دیگر پاسخگو نیستند. نمی‌دانیم دیگر باید چه کاری انجام دهیم تا پول مال را بدهند.
انتهای پیام
