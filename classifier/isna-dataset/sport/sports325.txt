۱۲ مدال شناگران ایران در بازی‌های جهانی کارگران/ دختران دوومیدانی کار ۳ مدال گرفتند
شناگران ایران در روز نخست رقابتهای خود در بازی‌های جهانی کارگران صاحب ۱۲ مدال طلا، نقره و برنز شدند.
به گزارش ایسنا، در ششمین دوره از بازی‌های جهانی کارگری در تورتوسای اسپانیا و در رقابت‌های شنا، امروز در ماده ۲۰۰ متر مختلط نوری قهرمان شد، شادروان، کریمی و دادفر در رده‌های سنی مختلف سه مدال نقره کسب کردند.
کشاورز و دلفان هم در جایگاه چهارم ایستادند.

همچنین در ماده ۵۰ متر قورباغه رده سنی ۵۰ تا ۵۴ سال کریمی دوم شد، در رده سنی ۳۰ تا ۳۴ سال نوری و دلفان مدال‌های نقره و برنز گرفتند و در رده سنی ۲۵ تا ۲۹ سال کشاورز صاحب مدال نقره شد.

اما در ماده ۱۰۰ متر آزاد و در رده سنی ۵۰ تا ۵۴ سال کریمی قهرمان شد، در رده سنی ۳۰ تا ۳۴ سال شایسته مدال طلا و نوری مدال برنز را کسب کردند و دادفر به مقام چهارم رسید.


در ماده ۴ در ۵۰ متر تیمی هم تیم ایران صاحب مدال برنز شد.

این نخستین حضور شناگران ایران در بازی‌های جهانی کارگری است.

۳ مدال رنگارنگ دختران دوومیدانی کار
همچنین مریم محمودی، فاطمه نصرآبادی و مهدیه زعیمی به ترتیب به مدال طلا، نقره و برنز در رقابت‌های دوومیدانی در بازی‌های جهانی کارگران رسیدند.


در ماده ۸۰۰ متر ۲ نماینده کشورمان شامل مریم محمودی و فاطمه نصرآبادی به ترتیب موفق به کسب مدال طلا و نقره شدند.

در رشته ۱۰۰ متر با مانع مهدیه زعیمی نماینده شایسته ایران با رکورد ۱۸ ثانیه و ۵۲ صدم ثانیه و با عنوان سوم به کار خود خاتمه داد و مدال برنز گرفت.

او فردا باید در ماده پرش ارتفاع به مصاف حریفان برود.

در دور مقدماتی ماده ۱۰۰ سرعت دو نماینده به نام‌های مهران حسینی و سجاد زارع به فینال راه یافتند.


سهند توانایی، سجاد زارع و مهران حسینی ۳ نماینده ایران در دور مقدماتی ماده ۲۰۰ بودند که مهران حسینی و سجاد زارع به فینال راه یافتند. این ۲ نفر در فینال ۱۰۰ متر نیز حضور دارند.

همچنین در ماده ۴۰۰ متر نیز سهند توانایی و میلاد سروندی به فینال رسیدند.

ادامه پیروزی‌های والیبال ساحلی
تیم ملی والیبال ساحلی ایران نیز در اولین دیدار خود مقابل لتونی به پیروزی ۲ بر صفر رسید. تیم ملی متشکل از عبدالله آذر، سید امید حسینی، محمد غلامی و کیا شوشتری با مربیگری آقایان حق بین و محمودی به سرپرستی خوشدل در این دوره حضور دارند که در دو دست با حساب ۲۱ بر ۱۹ و ۲۱ بر ۱۵ لتونی را شکست داد.

همچنین تیم والیبال شهرداری مشهد در دومین دیدار خود در مقابل تیم اتریش در دو دست با حساب ۲۱ بر ۱۶ و ۲۱ بر ۱۹ به پیروزی رسید. این دومین برد تیم شهرداری مشهد بود.
پیش از این نیز تیم کشتی فرنگی کارگران صاحب هفت مدال طلا و یک برنز شده بود.
انتهای پیام
