فیروزجا در قهرمانی شطرنج آسیا ششم شد و سهمیه جام جهانی گرفت
 علیرضا فیروزجا در پایان مسابقات قهرمانی آسیا در رده ششم قرار گرفت و توانست سهمیه جام جهانی را به دست آورد.
به گزارش ایسنا، در دور نهم و پایانی رقابت‌های انفرادی شطرنج قهرمانی آسیا در چین علیرضا فیروزجا با ریتینگ ۲۶۸۲ برابر آرین از هند با ریتینگ ۲۵۵۳ پیروز شد و با ۶ امتیاز و افزایش ۲.۵ واحد ریتینگ در رده ششم قرار گرفت.
طبق اعلام فدراسیون شطرنج علیرضا فیروزجا با ششمی در آسیا سهمیه حضور در جام جهانی ۲۰۱۹ خانتی مانسیسک روسیه را به‌دست آورد. پیش از این پرهام مقصودلو نیز سهمیه جام جهانی را با کسب عنوان قهرمانی جوانان جهان ۲۰۱۸ به دست آورده بود. سید محمد امین طباطبایی نیز جواز حضور در این مسابقات را کسب کرده است.
در این دور پرهام مقصودلو با ریتینگ ۲۶۶۵ مقابل مورالی کارتیکیان از هند با ریتینگ ۲۵۹۳ و پویا ایدنی نیز با ریتینگ ۲۵۹۷ برابر نماینده‌ای از هند با ریتینگ ۲۷۰۷ شکست خوردند. در پایان این مسابقات مقصودلو و ایدنی هر کدام با ۵ امتیاز در رده بیست و سوم و بیست و ششم قرار گرفتند.
در بخش آزاد لیم لی از ویتنام با ۷ امتیاز قهرمان آسیا شد.
در بخش بانوان انوشا مهدیان تنها نماینده ایران با ریتینگ ۲۰۷۸ مقابل مانیشا موهانتی از هند با ریتینگ ۲۰۹۰ پیروز شد. مهدیان در پایان این رقابت‌ها با ۴ امتیاز و افزایش ۱۳.۶ واحد ریتینگ در رده ۲۷ قرار گرفت.
در بخش بانوان دینارا سادواکاسووا از قزاقستان به عنوان قهرمانی رسید.
رقابت‌های شطرنج قهرمانی آسیا در ۹ دور تا امروز ۲۵ خرداد به میزبانی چین برگزار شد. در این مسابقات در بخش آزاد ۷۴ شطرنج باز و در بخش بانوان ۳۶ شطرنج باز حضور داشتند. ایران در این رقابت‌ها ۴ نماینده در بخش آزاد و بانوان داشت. این مسابقات حکم انتخابی جام جهانی را دارد و در پایان ۵ شطرنج باز جواز جام جهانی را کسب خواهند کرد. جوایز مسابقات ۸۰ هزار دلار است.
انتهای پیام
