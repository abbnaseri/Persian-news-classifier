ترکیب جدید کشتی آزاد ایران در جام یاشاردوغو / غیبت حسن و رضا یزدانی و علیرضا کریمی
در حالی که اتحادیه جهانی کشتی از حضور چهره‌های شاخص ایران بر اساس لیست اعلامی ایران در جام یاشاردوغو خبر داده بود، تیم ایران با ترکیبی متفاوت و بدون چهره‌های شاخص همچون حسن یزدانی، علیرضا کریمی و رضا یزدانی عازم ترکیه می شود.
به گزارش ایسنا، رقابت‌های بین‌المللی کشتی آزاد جام یاشاردوغو ترکیه که جز سیستم رنکینگ اتحادیه جهانی کشتی محسوب می‌شود، روزهای ۲۰ تا ۲۳ تیرماه در شهر استانبول ترکیه برگزار خواهد شد.
پیش از این برخی چهره‌های شاخص در ترکیب اولیه ایران حضور داشتند که اتحادیه جهانی کشتی از حضور آنها خبر داده بود اما کادر فنی جز یکی دو وزن، نفرات اصلی را به میدان نمی‌فرستد.
ترکیب تیم منتخب کشتی آزاد ایران برای حضور در این مسابقات به شرح زیر است:
٥٧ کیلوگرم: عرفان جعفریان - امیر پرسته
٦١ کیلوگرم: مجید داستان
٧٠ کیلوگرم: میثم نصیری
٧٩ کیلوگرم: بهمن تیموری
٨٦ کیلوگرم: مرصاد مرغزاری
٩٧ کیلوگرم: علی شعبانی - عباس فروتن
١٢٥ کیلوگرم: یدالله محبی
سرمربی: غلامرضا محمدی
مربیان: عباس حاج کناری - مصطفی میرعمادیان
سرپرست: هادی حبیبی
به گزارش ایسنا، این در حالیست که تیم ملی آمریکا با عنوان‌داران جهان و المپیک راهی این تورنمنت می‌شود و بسیاری دیگر از چهره‌های شاخص کشتی جهان نیز در جام یاشاردوغو کشتی می‌گیرند، فرصتی که به نظر می‌رسد می‌توانست بهترین محک برای شانس‌های اصلی کسب مدال ایران در رقابت‌های قهرمانی جهان باشد.
انتهای پیام
