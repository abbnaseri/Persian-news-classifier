دبیر فدراسیون والیبال: داوری برای انجام مسئولیت به آمریکا می‌رود/ اطلاعی از سرپرست جدید ندارم
دبیر فدراسیون والیبال ایران گفت: افشین داوری در حال حاضر به عنوان متولی اصلی این رشته عازم آمریکا می‌شود و بنده اطلاعی از تعیین سرپرست جدید ندارم.
علی فتاحی در گفت و گو با ایسنا، درباره احتمال سفر افشین داوری سرپرست فدراسیون والیبال همراه تیم ملی به آمریکا، گفت: به احتمال خیلی زیاد داوری به همراه تیم ملی عازم آمریکا خواهد شد. با این وجود باید بگویم که او در حال حاضر متولی اصلی فدراسیون والیبال است و اگر هم به همراه تیم اعزام شود قطعاً برای انجام مسئولیت و به عنوان مسئول فدراسیون ایران خواهد بود. فکر نمی‌کنم مسئله مهمی باشد که دوستان به آن پرداخته‌اند.
او در پاسخ به این سوال که آیا زمان سرپرستی افشین داوری در والیبال تمدید شده است؟ اظهار کرد: مسئله که وجود دارد این است که برای سرپرستی آقای داوری زمانی تعریف نشده و او تا زمان برگزاری مجمع سرپرست فدراسیون والیبال خواهد بود. ضمن اینکه جا دارد بگویم دوستانی که انتقاد می‌کنند دقیقاً با کدام اساس و مدرک این چنین انتقاد می‌کنند؟
دبیر فدراسیون والیبال در پاسخ به این سوال که آیا شائبه‌های انتخاب سرپرست جدید برای فدراسیون والیبال صحت دارد؟ گفت: بنده اطلاعی از این موضوع ندارم.
 
انتهای پیام
