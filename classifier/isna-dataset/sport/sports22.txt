ایرج عرب: طبق اولویت‌های سرمربی پیش می‌رویم/ با نظر کالدرون یک مهاجم خوب می‌گیریم
مدیر عامل باشگاه پرسپولیس می‌گوید طبق برنامه‌های سرمربی در جذب بازیکن پیش می‌رود.
به گزارش ایسنا و به نقل از سایت رسمی باشگاه پرسپولیس، ایرج عرب درباره آخرین وضعیت نقل و انتقالات پرسپولیس اظهار کرد: تمام نفراتی که ابراز نگرانی می‌شد از تیم جدا شوند برخلاف پیش‌بینی‌هایی که انجام داده بودند و برای هواداران استرس ایجاد کرده بود، در تیم ماندند و تیمی که قهرمان شده بود را حفظ کردیم. بازیکنان جدیدی هم جذب شدند. البته طبیعی است که بعضی بخواهند مسائلی را مطرح کنند که هواداران پرسپولیس ناراحت شود ولی خانواده پرسپولیس راه خودش را می‌رود و این تجربه‌ها در سال‌های قبل هم بود.
او ادامه داد: برای جذب نفرات جدید طبق اولویت‌های سرمربی پیش می‌رویم. در آخرین اقدام محمد نادری که حفظ شد و کنعانی‌زادگان را جذب کردیم. بخش دفاعی بسته شده است و حالا برای خط حمله برنامه داریم. روی گزینه‌های مختلف کار می‌کنیم. با توجه به این که علی علیپور را همچنان در اختیار داریم، قطعاً یک مهاجم خوب دیگر را هم طبق نظر آقای کالدرون و با توجه به ویژگی‌های مورد نظر ایشان جذب خواهیم کرد. خیال هواداران راحت باشد که در این بخش هم مشغول کار هستیم و به یاری خدا به زودی در این ارتباط هم خبرهای خوبی به آن‌ها خواهیم داد و پس از آن باقی کارها با هواداران است که این تیم را با حمایت و انرژی خودشان طوری راه بیندازند که هیچکس نتواند جلوی آن را بگیرد.
ایرج عرب خاطرنشان کرد: هیچ شعاری در کار نیست. هواداران نباید فراموش کنیم بهترین مهره‌های ما یکی خود آن‌ها هستند و دیگری مجموعه تیم که متکی به فرد نیست و همه با هم یک مجموعه ستاره می‌سازند.
انتهای پیام
