۳ مدال ساواته ایران در مسابقات جهانی تونس
مبارزان ساواته ایران در مسابقات جهانی تونس صاحب سه مدال شدند.
به گزارش ایسنا، در پایان مسابقات جهانی ساواته ۲۰۱۹ به میزبانی تونس، تیم‌ملی مردان ایران با تک‌مدال سید مهدی حسینی به کار خود پایان داد و تیم ملی ساواته بانوان موفق به کسب دو نشان‌نقره و برنز شد. این رقابت‌ها طی روزهای ۲۳ تا ۲۶ خردادماه در شهر حمامات با حضور ساواته کارانی از بیش از ۴۰ کشور جهان در استایل کامبت (غیر کنترلی) برگزار شد که در وزن ۸۵+ کیلوگرم، سید مهدی حسینی با کسب دو برد قاطع مقابل حریفانی از روسیه و تونس و شکست برابر "رومن فالاندری" ساواته کار با سابقه فرانسوی و قهرمان مسابقات جهانی ۲۰۱۷ کرواسی به نشان برنز دست یافت. حسینی با کسب این مدال، عنوان سومی خود در مسابقات جهانی ۲۰۱۷ کرواسی را تکرار کرد. اما در اوزان ۶۵-، ۷۰- و ۷۵- کسری احسانی، محمد امین غضنفری نیا و محمود صابری به توفیقی دست‌نیافتند، ضمن اینکه مسعود عسکری کاپیتان تیم‌ملی نیز در مسابقه نخست مقابل بلژیک به دلیل شکستگی بینی از ادامه این رقابت‌ها بازماند.
همچنین در بخش بانوان، مهناز امینی در وزن ۷۵- کیلوگرم با واگذاری نتیجه دیدار فینال به ساواته کار میزبان، به نشان نقره دست یافت تا برای نخستین بار در تاریخ ساواته ایران، نشان نقره در استایل کامبت (غیر کنترلی) برای ساواته بانوان ایران کسب شود.
در این رقابت‌ها، الهام عبدی در وزن ۷۵+ کیلو، علیرغم مصدومیت شدید در مسابقه با حریف فرانسوی اما در نهایت به مقام سومی و مدال برنز دست یافت، ضمن اینکه ساحل خراسان زاد در ۵۲- کیلوگرم نیز با قبول دو شکست مقابل تونس و چین تایپه از این رقابت‌ها حذف شد.
انتهای پیام
