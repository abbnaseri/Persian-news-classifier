سلطانی فر:
میزبانی اردبیل شایسته بود؛ تماشاگران اردبیلی این بار هم گل کاشتند
 وزیر ورزش و جوانان گفت: میزبانی اردبیل در لیگ ملت‌های والیبال شایسته بود و تماشاگران گل کاشتند.
به گزارش ایسنا، مسعود سلطانی‌فر وزیر ورزش و جوانان در حاشیه دیدار تیم ملی والیبال ایران در اردبیل افزود: میزبانی اردبیل در لیگ ملت‌های والیبال شایسته بود و تماشاگران گل کاشتند.
وی با اشاره به بازی تیم ملی والیبال ایران در ست‌های اول، دوم و سوم گفت: انتظار می‌رفت که شاهد پیروزی تیم ملی ایران در بازی مقابل پرتغال باشیم.
وزیر ورزش و جوانان گفت: با حمایت تماشاگران اردبیلی شاهد ادامه پیروزی‌های تیم ملی والیبال ایران بودیم و تیم ملی والیبال ایران در سطح بالای آمادگی به سر می‌برد که آمادگی خود را بار دیگر نشان دادند.
سلطانی فر که از نزدیک بازی تیم ملی والیبال ایران با پرتغال را تماشا می‌کرد با تبریک پیروزی ملی پوشان ایرانی بر پرتغال افزود: بلندقامتان ایرانی با این پیروزی یک گام دیگر به مرحله نهایی مسابقات جهانی در آمریکا نزدیک شدند و امیدوارم که با پیروزی در دو بازی پیش رو جواز حضور در مسابقات نهایی را کسب کنند.
وی در پایان تصریح کرد: مسئولان استان اهتمام جدی برای برگزاری لیگ ملت‌های والیبال جهان داشتند که این مسابقات به صورت باشکوه در حال برگزاری است و از زحمات دست‌اندرکاران قدردانی می‌کنیم.
انتهای پیام
