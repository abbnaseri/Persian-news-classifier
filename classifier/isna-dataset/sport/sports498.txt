پیش‌بینی سایت عراقی از ماندن بشار در پرسپولیس
سایت عراقی پیش بینی کرد که بعد از انتخاب کالدرون به عنوان سرمربی پرسپولیس، بشار رسن هم قراردادش را تمدید کند.
به گزارش ایسنا، بشار رسن یکی از بازیکنان خوب و باکیفیت پرسپولیس در دوران حضور برانکو بود. این بازیکن عراقی در دو فصلی که در پرسپولیس بازی کرد عملکرد بسیار خوبی از خود نشان داد و در کنار توانایی فنی بالایی که داشت بسیار با اخلاق و بدون حاشیه بود.
قرارداد بشار با پرسپولیس به پایان رسیده و این باشگاه سخت در تلاش است تا این ستاره کلیدی عراقی را حفظ کند.
سایت السومریه عراق پیش بینی کرد که بشار در پرسپولیس بماند. السومریه با تیتر "مربی آرژانتینی در آستانه برعهده گرفتن تیم بشار رسن" نوشت که پیش بینی می‌شود بعد از انتخاب کالدرون مذاکرات باشگاه پرسپولیس با بشار جدی تر شود و این بازیکن قراردادش را تمدید کند.
پیش از این بشار رسن گفته بود که باشگاه پرسپولیس برای اینکه صدای اعتراض هواداران را خاموش کند، اعلام کرده که با او قرارداد بسته است.
انتهای پیام
