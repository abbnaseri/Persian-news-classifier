نگاهی به تبعات پنهان‌کاری برانکو!/ مربی کروات مقصر است؟
نحوه جدایی برانکو از پرسپولیس و از بین رفتن فرصت این تیم برای انتخاب سرمربی جدید، می‌تواند ضرر و زیان‌های بزرگی برای پرسپولیس در فصل جدید داشته باشد و یک مربی نه چندان مناسب را در دستان این تیم بگذارد.
به گزارش ایسنا، جدایی برانکو ایوانکوویچ از پرسپولیس، شوک بزرگی برای هواداران و حتی مدیران این تیم بود؛ مربی‌ای که طی ماه‌های گذشته هیچ‌گاه شائبه جدایی از پرسپولیس را تایید نکرد و حتی بارها با گفتن اینکه "با پرسپولیس قرارداد دارم، هواداران نگران چه چیزی هستند؟ " یا"من با پرسپولیس قرارداد دارم؛ می‌خواهید من را از تیم بیرون کنید؟ " دل هواداران را قرص کرد اما واقعیت این بود که سرمربی کروات پرسپولیس نه تنها می‌دانست که در ایران نمی‌ماند بلکه فرصت بزرگ انتخاب سرمربی را از قهرمان فوتبال ایران گرفت.
برانکو با کسب عناوین مختلف در لیگ برتر، جام حذفی، سوپرجام و حتی با افتخارآفرینی در لیگ قهرمانان آسیا، سهم عمده‌ای در تالار افتخارات پرسپولیس ایفا می‌کند اما در پایان کار، رفتار نه چندان حرفه‌ای از خود نشان داد و در حالی که یک سال دیگر از قراردادش مانده بود و طبق قوانین بین‌المللی قادر به مذاکره با تیم دیگری نبود، با مدیران الاهلی به مذاکره نشست و در تهران، هر گونه خبری مبنی بر جدایی را تکذیب کرد.
نتیجه رفتار برانکو در پرسپولیس که در کمتر از یک ماه تغییر موضع داد و حرف‌هایش برای ماندن در این تیم، رنگ باخت و به الاهلی پیوست، پریدن گزینه‌های مربیگری پرسپولیس بود.
مهم‌ترین گزینه پرسپولیس در بین مربیان داخلی و خارجی یحیی گل‌محمدی بود که از دوران درخشش در ذوب‌آهن و گرفتن یقه تیم برانکو در تهران و اصفهان به عنوان جانشین شایسته‌ای برای برانکو مطرح شده بود و در فصل گذشته هم با پدیده در قامت یک مدعی ظاهر شد. او با همین عملکرد، فدراسیون فوتبال را مشتاق و علاقه‌مند به همکاری در تیم ملی امید و چند تیم دیگر کرد اما رویای موفقیت با پدیده، او را مجاب به تمدید قرارداد با پدیده کرد.
رفتن ناگهانی برانکو از پرسپولیس، نگاه‌ها را به سمت مشهد و همکاری با یحیی گل‌محمدی به عنوان یک مربی با دانش و به روز منعطف کرد ولی قرارداد سفت و سخت او با پدیده نتوانست بر اصرار پرسپولیسی و خودش برای جدایی از پدیده پیروز شود و یحیی حداقل برای دو سال دیگر از این تیم دور خواهد ماند و معلوم نیست چه زمان دیگری فرصت حضور مربی مدنظر هواداران پرسپولیس فراهم می‌شود.
برانکو که خاطرات مشترک بسیار زیادی با ایرانی‌ها دارد و خیلی‌ها او را به عنوان یکی از بزرگ‌ترین مربیان فوتبال ایران ستایش می‌کنند، در طی دو، سه ماه گذشته مدام بذر خوش خیالی را برای ماندن خودش در ایران کاشت و حالا پرسپولیسی‌ها در مدت زمان کوتاهی که برایشان باقی مانده و با کمترین کارشناسی روی گزینه‌های مدنظر و انتشار فهرستی از مربیان خارجی، به سراغ یافتن جانشین برانکو رفتند.
در ادامه به سیر اظهار نظرهای برانکو ایوانکوویچ در ماه‌های پایانی حضورش در پرسپولیس پرداخته‌ایم که می‌خوانید:
۲۳ فروردین ۹۸: قرارداد دارم اما در فوتبال، قرارداد معنی خاصی ندارد
برانکو در اوایل سال جاری در واکنش به اینکه هواداران پرسپولیس در یک نظرسنجی بین دو گزینه تمدید قرارداد با برانکو و یا حضور دوباره در فینال آسیا، ماندن او را انتخاب کرده بودند، گفت: این برای من یک تأیید بزرگ است. من هنوز یک سال دیگر قرارداد دارم اما در فوتبال، قرارداد معنی خاصی ندارد چون معلوم نیست چه اتفاقی می‌افتد.
او در عین اینکه می‌دانست هیچ مربی یا بازیکنی با وجود داشتن قرارداد قادر به انجام مذاکره مستقیم با باشگاه یا فرد دیگری نیست، قرارداد یک ساله خودش با پرسپولیس را نادیده گرفت و موجب نگرانی هواداران شد اما یک روز بعد حرف خودش را منکر شد.
۲۴ فروردین ۹۸: می‌خواهید مرا از باشگاه بیرون کنید؟
برانکو درباره جدایی از این تیم در پایان فصل می‌گوید: "من چه گفتم؟ من گفتم یک سال دیگر قرارداد دارم. حالا مشکل کجاست؟ آیا شما می‌خواهید مرا از باشگاه بیرون کنید؟ من یک سال دیگر قرارداد دارم بنابراین چرا هواداران باید نگران باشند؟ "
۱۲ اردیبهشت ۹۸: فسخ قرارداد؟ تا آخر فصل موضوع بحث نیست
او بعد از بدقولی مسئولان باشگاه در پرداخت مطالباتش و فرستادن نامه فسخ قرارداد با این تیم در صورت پرداخت نشدن قراردادش می‌گوید: "این سوال، تا آخر فصل موضوع بحث نیست. این سوال را نپرسید. من که هیچ‌وقت درباره حقوق شما سوال نمی‌کنم. این مسائل موضوع الان ما نیست. "
۲۴ اردیبهشت ۹۸: پرسپولیس می‌خواهد قرارداد من طولانی‌تر باشد
در حالی که شائبه جدایی او و احتمال رفتن به یک تیم عربی تقویت شده، او یک بار دیگر بر وجود قرارداد و دریافت پیشنهاد تمدید تایید می‌کند اما رسیدن پیشنهاد از سایر تیم‌ها را هم رد نمی‌کند.
برانکو می‌گوید:"من یک سال دیگر به پرسپولیس قرارداد دارم. باشگاه می‌خواهد قرارداد من طولانی‌تر باشد و پیشنهادهایی به دستم رسیده است. "
۴ خرداد ۹۸: برگشتن به خانه یا ماندن در ایران؟ هر چیزی ممکن است
سرمربی پرسپولیس با نزدیک شدن به پایان فصل صریح‌تر از گذشته درباره وجود پیشنهاد از چند تیم صحبت می‌کند اما همچنان علاقه‌مند به اعلام جدایی از این تیم در پایان مسابقات نیست و همه را امیدوار نگه می‌دارد.
این سرمربی کروات می‌گوید: "طی آخرین جلسه‌ای که در باشگاه داشتیم تصمیم گرفتیم هر بازیکنی که پیشنهاد جدی و خوبی دارد می‌تواند برود. چون ما نمی‌خواهیم جلوی پیشرفت کسی را بگیریم. همین داستان شامل حال من هم می‌شود. خواهیم دید وضعیت به چه شکل خواهد شد و الان نمی‌توانم حرفی بزنم. خیلی‌ها با من تماس می‌گیرند اما تا وقتی که همه چیز تمام نشده با کسی صحبتی نمی‌کنند. در فوتبال هیچ وقت نمی‌دانید آینده چه می‌شود. چون همیشه گزینه‌هایی وجود دارد؛ از برگشتن به خانه و ادامه دادن در اینجا ممکن است اتفاق بیفتند. واقعاً سخت می‌توان آینده را پیش‌بینی کرد اما واقعیت این است که یک سال دیگر با پرسپولیس قرارداد دارم.
۲۱ خرداد ۹۸: از پرسپولیس می‌روم
با ترک ایران و قوت گرفتن شائبه‌ها و انتشار اخبار متعدد از توافق برانکو با الاهلی عربستان، نهایتاً ۲۱ خرداد، سرمربی کروات پرسپولیس برای نخستین بار تایید می‌کند که تصمیم به جدایی از این تیم گرفته است.
۲۶ خرداد ۹۸: برانکو در تمرین الاهلی
این خبر در زمان انتشار مورد تایید مسئولان باشگاه نبود و شکل رسمی به خودش نگرفت اما انتشار تصاویر برانکو در تمرین الاهلی در نیمه شب ۲۶ خرداد، پایانی بر آینده مشترک برانکو و پرسپولیس بود. تعداد زیادی از هواداران دو آتشه پرسپولیس به سختی توانستند نیمه شب ۲۶ خرداد را به صبح برسانند و خاطرات و قهرمانی‌های تیمشان با برانکو را یک خاطره زودگذر بدانند.
۲۸ خرداد ۹۸: داستان من در ایران تمام شده است
سرمربی پرسپولیس بعد از انتشار تصاویرش در تمرین الاهلی و تایید این باشگاه عربستانی مبنی بر اینکه در عید فطر با برانکو به توافق رسیده - یعنی زمانی در حدود ۱۵ خرداد که مربوط به دو هفته قبل از آن خبر می‌شود - در مصاحبه‌ای به هر گونه امیدواری برای بازگشتش به ایران خاتمه می‌دهد.
برانکو می‌گوید: به زودی به عربستان سعودی می‌روم. تا پایان ماه جاری باید آنجا باشم. داستان من در ایران تمام شده است. چهار سال در پرسپولیس بودم و آنجا شش جام به دست آوردم سه بار قهرمان لیگ شدیم و در فینال قهرمانان آسیا شرکت کردیم. کسب این عناوین و افتخارات کار آسانی نبود خیلی به این تصمیم فکر کردم و تصمیم به رفتن گرفتم.
۳۱ خرداد ۹۸: دروغ است اگر بگویم از تعویق مطالباتم ناراحت نبودم
سرمربی کروات پرسپولیس که در ماه‌های منتهی به قطع همکاری با پرسپولیس هیچ‌گاه از رفتنش به تیم دیگری سخن نگفته بود و مدام بر داشتن قرارداد با پرسپولیس تاکید داشت، درباره استفاده از بند پرداخت نشدن مطالباتش برای فسخ قرارداد با پرسپولیس می‌گوید: "دروغ است اگر بگویم از پرداخت نشدن مطالباتم ناراحت نبودم اما این تنها دلیل رفتنم نبود. " در واقع سرمربی کروات با تاکید بر داشتن قرارداد، مدیران خوش خیال پرسپولیس را با تصور اینکه برانکو جایی نمی‌رود، سرگرم کرد و آن‌ها هم به دنبال پرداخت مطالبات برانکو نرفتند تا بهانه لازم به دست این مربی بیافتد.
به گزارش ایسنا، درست در زمانی که تیم‌های مدعی لیگ برتر از جمله استقلال، سپاهان و تراکتورسازی مشغول مذاکره با بازیکنان مدنظر خود و بستن تیم هستند، پرسپولیس به واسطه پنهان کاری برانکو در شوک به سر می‌برد و به در و دیوار می‌زند تا گل‌محمدی را که باور نمی‌کرد امکان مربیگری در پرسپولیس را داشته باشد، به تهران منتقل کند اما تهدیدهای حمیدوادی برای شکایت از پرسپولیس بسیار جدی است و نهایتاً گل‌محمدی و پرسپولیس قید همکاری را می‌زنند.
این ماجرا که مهر تاییدی بر عدم صلاحیت مدیران پرسپولیس در پرونده جدایی برانکو می‌زند، سرمربی کروات پرسپولیس را هم به خاطر رو راست نبودن با پرسپولیس زیر سوال می‌برد و این سوال را باقی می‌گذارد که آیا آینده پرسپولیس بعد از برانکو برای این سرمربی اهمیت داشته است؟
آیا برانکو که عناوین مختلفی را با تیمش کسب کرده بود، به دلیل رسیدن به آن قهرمانی‌ها دیگر میل به همکاری با تیم خودش نداشت؟ اما اگر چنین باشد هم باید گفت که گواردیولا و زیدان هم در بارسلونا و رئال مادرید به قهرمانی‌های متعدد دست یافتند ولی هنگام جدایی از تیم خودشان به طور مستقیم با مدیران این تیم‌ها صحبت کردند و راه خروج از تیم را در پیش گرفتند.
اگر برانکو میلی برای ماندن در پرسپولیس نداشت و این موضوع را با هواداران و مدیران این تیم مطرح می‌کرد، کدام عقل سلیم حاضر بود مربی محبوب تیم را اذیت کند و او را به هر نحوی که شده در تیم نگه دارد؟
کاش برانکو در خروج از تیم مقداری هوای پرسپولیس و هوادارانش را هم داشت و فرصت‌ها را از این تیم نمی‌گرفت.
انتهای پیام
