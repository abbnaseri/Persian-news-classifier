معروف: هواداران ایران را به بازی برگرداندند
کاپیتان تیم ملی والیبال ایران گفت: تشویق هواداران ما را به بازی برگرداند.
به گزارش ایسنا، سعید معروف کاپیتان تیم ملی والیبال ایران در نشست خبری بعد از بازی با لهستان در چارچوب هفته سوم لیگ ملت‌های والیبال ۲۰۱۹ در ارومیه، گفت: ابتدا به تیم لهستان تبریک می‌گویم که خیلی خوب بازی کردند و در سرویس کم‌اشتباه بودند و کار را برای ما سخت کردند. فکر نمی‌کردیم دو بر یک عقب بیافتیم اما می‌دانستیم بازی در ست پنجم برای هر تیمی در این سالن سخت است.
او افزود: حضور هواداران تأثیرگذار بود و ما امروز این موضوع را کاملاً درک کردیم. تبریک و خسته نباشید می‌گویم به همه بازیکنان و هواداران که به ما روحیه دادند. این تماشاگران بودند که ایران را به بازی برگرداندند.
معروف در پایان گفت: همه کسانی که در سالن و خانه بودند از دیدن این بازی لذت بردند و امیدوارم در ادامه راه هم موفق باشیم.
انتهای پیام
