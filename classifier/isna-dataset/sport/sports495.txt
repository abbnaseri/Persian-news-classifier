سپیدرود چشم به سهمیه لیگ برتری نفت‌مسجدسلیمان دارد
باتوجه به نامه اخیر هیأت موسسان سابق نفت‌مسجدسلیمان به سازمان لیگ مبنی بر غیرقانونی بودن فعالیت نفت‌مسجدسلیمان، اکنون باشگاه سقوط کرده سپیدرود به دنبال بازگشت به لیگ برتر است.
به گزارش ایسنا، چهارم تیرماه نامه‌ای از سوی هیأت موسسان نفت‌مسجدسلیمان به رئیس فدراسیون فوتبال و رئیس سازمان لیگ ارسال شد که در آن بر غیرقانونی بودن حضور این تیم در لیگ هجدهم تاکید و اعلام شده بود تا زمانی که وضعیت مالکیت و مدیریت نفت‌مسجد سلیمان توسط شرکت ملی نفت ایران مشخص نشود، هیچ مسئولیتی در قبال فعالیت این تیم در لیگ نوزدهم (فصل ۹۹-۹۸) ندارد.
سال گذشته نیز پیش از حضور نفت در لیگ هجدهم همین موضوع عنوان شد ولی نفت در نهایت با رایزنی‌های مختلف و حل شدن مقطعی مشکل، توانست در لیگ فعالیت کند اما مسئولان شرکت نفت برای لیگ نوزدهم به دنبال ثبت قانونی هیات‌مدیره باشگاه هستند و قرار است این کار طی یکی دو هفته آینده انجام شود تا نفت دیگر دغدغه‌ای از این بابت نداشته باشد.
در این بین باشگاه سپیدرود که پس از پایان فصل هجدهم فوتبال به لیگ یک سقوط کرد، با ارسال نامه‌هایی به فدراسیون و سازمان لیگ به دنبال این است که از این فرصت استفاده کند و جایگزین نفت در لیگ برتر شود.
انتهای پیام
