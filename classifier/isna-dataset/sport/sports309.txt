نعمتی: کاوه را آوردیم تا مشکلات را حل کند/ تیم بنا به مدیر فنی نیاز ندارد
سرپرست فدراسیون کشتی با بیان اینکه انتخاب محسن کاوه به عنوان مدیر فنی تیم های ملی کشتی آزاد بدلیل کمک به حل برخی مشکلات بوده است، گفت: قصدی برای انتخاب مدیر فنی در تیم ملی کشتی فرنگی نداریم.
بهروز نعمتی در گفت و گو با ایسنا، درباره انتخاب محسن کاوه به عنوان مدیر فنی تیم‌های ملی کشتی آزاد ایران، اظهار کرد: کاوه از جمله مربیان خوشنام و با سابقه کشتی ایران است که تجربه بسیار خوبی در کشتی ایران دارد. به همین دلیل تشخصیم این بود که حضور او می‌تواند به کشتی آزاد ایران در رده‌های مختلف سنی کمک کند و امیدوارم با حضور او مسیر موفقیت کشتی آزاد ایران هموار شود.
سرپرست فدراسیون کشتی درباره دلایل انتخاب کاوه نیز گفت: ما در کشتی آزاد یکسری از مشکلات را داشتیم که قطعاً با آمدن آقای کاوه این مشکلات خیلی کمتر خواهد شد. قبل از انتخاب وی نیز با سرمربیان تیم‌های ملی نوجوانان، جوانان و بزرگسالان مشورت کردم که با استقبال آن‌ها نیز همراه بود.
وی در پاسخ به این سوال که با توجه به در پیش بودن رویدادهای مهم جهانی و المپیک، آیا قصد دارد در تیم ملی کشتی فرنگی بزرگسالان نیز فردی را به عنوان مدیر فنی معرفی کند یا خیر، گفت: بنا خودش پروفسور این کار است. ما در کشتی آزاد مشکلاتی را داشتیم که تشخیص دادم آمدن محسن کاوه می‌تواند این مشکلات را برطرف کند اما در تیم ملی کشتی فرنگی چنین برنامه‌ای را ندارم.
انتهای پیام
