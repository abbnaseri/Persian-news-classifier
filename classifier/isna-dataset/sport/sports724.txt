بحران جایگاه‌های خالی در جام ملت‌های آفریقا ۲۰۱۹
هواداران از جام ملت‌های آفریقا ۲۰۱۹ مصر استقبال نکردند و اغلب جایگاه‌ها خالی هستند.
به گزارش ایسنا و به نقل از آس، یکی از ماموریت‌های کمیته برگزاری جام ملت‌های آفریقا ۲۰۱۹ مصر تلاش برای بهتر شدن این رقابت‌هاست. این سازمان می‌خواهد چهره خوبی از فوتبال آفریقا و هوادارانش به دنیا نشان دهد. با این حال پس از سپری شدن روزهای نخست این تورنمنت با یک مشکل بزرگ روبرو شده است. جایگاه‌ها اغلب خالی از تماشاگر هستند.
برای نخستین بار است که در ۳۲ دوره گذشته جام ملت‌ها با حضور ۲۴ تیم برگزار می‌شود. استقبال از نخستین دیدار فوق‌العاده بود. ۷۵ هزار نفر به ورزشگاه ملی قاهره رفتند تا بازی افتتاحیه بین مصر و زیمباوه را از نزدیک تماشا کنند. مصر پیروز شد و حضور محمد صلاح باعث شور و هیجان بین مردم این کشور شده است.
با این حال پس از موفقیت در بازی اول از نظر تماشاگر، بقیه دیدارها ریزش زیادی داشت. این یک هشدار برای مسئولان برگزاری بود. دومین دیدار جام بین دو تیم اوگاندا و کنگو برگزار شد و تعداد تماشاگران از مرز هزار نفر عبور نکرد. کمیته برگزاری دو دلیل برای حضور کم تعداد تماشاگران دارد یکی از آنها گرمای شدید است که این هفته به ۴۲ درجه رسید. حتی بازی‌هایی که در شب هم برگزار می‌شوند باز هم با این مشکل روبرو هستند. در جریان دیدار غنا و بنین که ساعت ۲۲ برگزار شد دمای هوا ۳۱ درجه بود.
با این حال مشکل اصلی قیمت بالای بلیت‌هاست. یک هوادار برای بازی‌های مصر باید ۱۰ تا ۱۳۵ یورو هزینه کند. برای دیگر بازی‌ها این رقم از پنج تا ۲۵ یورو است. این رقم در اروپا کم به نظر می‌رسد اما در کشوری که حداقل دستمزد سالیانه هزار و ۲۳۱ یورو است فوتبال در جایگاه دوم قرار می‌گیرد. کمیته برگزاری اعلام کرد قیمت بلیت‌ها کاهش خواهد یافت.
انتهای پیام
