نکونام: شرایط رقابت مالی با چند تیم را نداریم/ به بازیکن ستاره اعتقاد ندارم
سرمربی جدید تیم فوتبال فولاد خوزستان با بیان این‌که جاه‌طلب هستم و تنها به موفقیت فولاد فکر می‌کنم، گفت: چند تیم در لیگ برتر حضور دارند که ما از نظر پول اصلاً شرایط رقابت با آن‌ها را نداریم‌. امیدوارم شرایط این فصل فولاد به‌صورتی پیش برود که بتوانیم این باشگاه را که لیاقت بسیاری دارد به جایگاه اصلی‌اش برسانیم.
به گزارش ایسنا منطقه خوزستان، جواد نکونام در حاشیه اولین جلسه تمرینی تیم فوتبال فولاد که شنبه شب در اهواز برگزار شد، در جمع خبرنگاران اظهار کرد: خوشحالم که در استان خوزستان و اهواز هستم. خوشحالم که در بهترین باشگاه ایران از نظر امکانات، بازیکن و مدیریت باشگاه فعالیت می‌کنم که جا دارد از آقای رضایی مدیرعامل باشگاه و همچنین آقای کشانی مدیرعامل شرکت فولاد که این فرصت را به من دادند تا بتوانم در یکی از بهترین باشگاه‌های ایران مربیگری کنم، قدردانی کنم. به هر حال با توجه به پیشنهاداتی که داشتم و حتی باشگاه‌های بزرگی نیز به دنبال من بودند، به خاطر ساختار و شکلی که باشگاه فولاد دارد و خودم نیز دوست داشتم در این باشگاه فعالیت کنم، نظرم نسبت به سرمربیگری در این تیم مثبت بود و طی صحبت‌هایی که با باشگاه فولاد داشتم، تصمیم گرفتم به اهواز بیایم تا بتوانم در خدمت این باشگاه باشم.
وی ادامه داد: امیدوارم شرایط این فصل فولاد به صورتی پیش رود که بتوانیم باشگاه فولاد را که لیاقت بسیاری دارد به جایگاه اصلی‌اش برسانیم. بدون تلاش، کوشش و حمایت شما اصحاب رسانه و همچنین مردم و هواداران، ما نمی‌توانیم به این جایگاه برسیم و امیدوارم همه در کنار هم و همه برای سربلندی فولاد تلاش کنیم.
سرمربی تیم فوتبال فولاد خوزستان در خصوص فعالیت باشگاه فولاد در فصل نقل و انتقالات نیز گفت: فکر می‌کنم اولین بازیکنی که در لیگ برتر جذب یک باشگاه شد، توسط باشگاه فولاد بود. در هر صورت چند تیم در لیگ برتر حضور دارند که ما از نظر پول اصلاً شرایط رقابت با آن‌ها را نداریم. ضمن این‌که یکی دو تیم نیز وجود دارند که بازیکنان دوست دارند با توجه به این‌که شرایطشان خوب است در این تیم‌ها بازی کنند. پس عملاً ما از پنج شش تیم فاصله داریم. ما با بازیکنان بسیاری صحبت کردیم و با آن‌ها جلساتی داشتیم اما اولویت اول‌شان آمدن به اهواز و تیم فولاد نبود ولی این بازیکنان نمی‌دانند آن‌ها بیشتر ضرر کردند تا باشگاه فولاد. مطمئن باشید این مهم را در آینده ثابت خواهیم کرد.
او ادامه داد: همچنین یک‌سری بازیکنان با مبالغی جذب باشگاه‌های دیگر شدند که ما اصلاً نمی‌توانیم نزدیک آن‌ها شویم. من به بازیکن ستاره اعتقادی ندارم. ما با بازیکنی که به درد فولاد بخورد، صحبت کردیم اما متأسفانه باشگاه‌های دیگر مبالغی را پیشنهاد می‌دادند که آن‌ها می‌رفتند. به طور مثال با بازیکنی تا پای قرارداد پیش رفتیم اما ساعت ۱۸ با خود من تماس گرفت و گفت به فلان باشگاه رفتم.
نکونام در پاسخ به این سوال که آیا درست است که برخی بازیکنان به دلیل آب و هوای اهواز به اینجا نمی‌آیند؟ گفت: کسی در این خصوص چیزی به من نگفته است اما یک بازیکن وقتی بخواهد تصمیم بگیرد تمام جوانب را در نظر خواهد گرفت. به هر حال خود من هم فوتبال بازی کرده‌ام و اینجا زندگی می‌کنم و اگر مشکلی از این نظر بود قطعاً خود من هم به این موضوع فکر می‌کنم. به نظر من اگر چنین چیزی باشد، بازیکنان اشتباه فکر می‌کنند.
سرمربی تیم فولاد همچنین در پاسخ به این سوال که چند درصد از لیست بازیکنان درخواستی شما برای لیگ نوزدهم جذب شده‌اند؟ عنوان کرد: باشگاه دوست دارد صد درصد لیست من را جذب کند ولی وقتی باشگاه صحبت می‌کند و بازیکن نمی‌آید و مبالغ کلانی را درخواست می‌کند، این موضوع برای باشگاه سخت است. ما اولویت‌بندی کرده بودیم اما چند بازیکن مدنظرمان با مبالغ سنگین به باشگاه‌های دیگر رفتند.
وی در پاسخ به این سوال که چقدر جذب بازیکنان بومی مدنظر شما هستند؟ گفت: من تنها به موفقیت فولاد فکر می‌کنم و نگاهم به بازیکنان بومی نیز است و حتی در تمرین امروز هم بیشتر بازیکنان تیم جوان و بومی هستند. کیفیت بازیکن و نفری که خوب بازی کند برای من مهم است و فکر می‌کنم مردم و هواداران نیز همین را می‌خواهند که یک بازیکن خوب بازی کند و در نهایت فولاد خوب نتیجه بگیرد. همه بازیکنان برای ایران هستند. در هر صورت هر بازیکنی که شرایطش خوب باشد و کیفیتش روی باشگاه تأثیر بگذارد، در چارچوب کاری ما است و این برای ما اهمیت دارد.
نکونام همچنین در پاسخ به این سوال که آیا باشگاه در خصوص کسب سهمیه یا عنوان قهرمانی در لیگ نوزدهم با شما صحبتی داشته است؟ خاطرنشان کرد: هدف‌گذاری را من خودم نسبت به بازیکنانی که جذب می‌کنیم و تیمی که می‌بندیم، دارم. ان‌شاءالله هدف‌گذاری می‌کنیم تا به آن جایگاهی که باید برسیم، دست پیدا کنیم. نگاه من همیشه رو به جلو است و دوست دارم شرایطی برایم به وجود بیاید که همیشه در حال پیشرفت باشم و دلیل انتخاب باشگاه فولاد نیز همین بوده است. من جاه‌طلب هستم و دوست دارم به اهداف بزرگی که در ذهن دارم دست پیدا کنم.
وی در خصوص مربی بدنسازی تیم نیز گفت: مربی بدنساز تیم، اسپانیایی است که در اوساسونا نیز برای مدت هفت سال کنار هم همکاری داشتیم. فکر می‌کنم او طی سه روز آینده کنار تیم باشد. او در حال انجام کاری برای تیم فولاد است که ان‌شاءالله به ما اضافه خواهد شد.
نکونام در ادامه خاطرنشان کرد: فولاد روز سه‌شنبه اولین اردوی خود را در شهرکرد برپا خواهد کرد. در آن‌جا دو بازی دوستانه خواهیم داشت و سپس به اهواز برمی‌گردیم و پس از استراحتی کوتاه اردوی دوم‌مان برگزار می‌شود. اردوی سوم هم نزدیک مسابقات خواهد بود و در نهایت برای بازی‌های لیگ آماده خواهیم شد.
سرمربی تیم فولاد خوزستان در خصوص این‌که آیا حامد لک جزو لیست درخواستی شما بوده است؟ گفت: نام بازیکنان موردنیاز را به باشگاه می‌دهم. حامد لک جزو لیست ما نیست. انتهای پیام
