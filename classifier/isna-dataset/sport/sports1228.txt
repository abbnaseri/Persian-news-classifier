برنامه ویژه فدراسیون فوتبال برای خداحافظی رسمی منتظری از تیم‌ملی
سخنگوی فدراسیون فوتبال گفت: منتظری در دیدار با سوریه و کره جنوبی به عنوان یک چهره باتجربه و موثر در کنار ملی پوشان بود و تا آخرین لحظه مسولیت خود را به بهترین شکل انجام داد.
به گزارش ایسنا و به نقل از فدراسیون فوتبال، امیر مهدی علوی، سخنگوی فدراسیون فوتبال درباره اعلام پژمان منتظری، مدافع با سابقه تیم ملی برای خداحافظی از جمع ملی پوشان عنوان کرد: پژمان منتظری چهره ارزشمند و نام بزرگی برای فوتبال ملی محسوب می‌شود که شایستگی‌ها و فداکاری‌هایش هرگز از اذهان علاقمندان به فوتبال نخواهد رفت. حضور مستمر او در سالیان متمادی با پیراهن مقدس تیم ملی و تعهد این بازیکن در میدان‌های بزرگ می‌تواند الگویی برای نسل‌های آینده باشد.
وی ادامه داد: سرپرست تیم ملی بزرگسالان، کادر فنی و ملی پوشان با افتخار اردوی اخیر تیم ملی برای بازی‌های دوستانه مقابل سوریه و کره جنوبی را در کنار پژمان عزیز سپری کردند. البته پیش از آغاز این اردو، وی خواهان خداحافظی شد که سرمربی تیم ملی و کادر فنی تیم ملی با این موضوع مخالفت کردند و خواستند تا این بازیکن در این اردوها همراه تیم ملی باشد. بر این اساس، منتظری در دیدار با سوریه و کره‌جنوبی به عنوان یک چهره باتجربه و مؤثر در کنار ملی پوشان بود و تا آخرین لحظه مسؤلیت خود را به بهترین شکل انجام داد.
علوی خاطرنشان کرد: در برنامه‌ریزی جدید صورت گرفته از سوی فدراسیون فوتبال، برای هر بازیکنی که از تیم ملی خداحافظی می‌کند برنامه خداحافظی پیش بینی خواهد شد. بدون شک، پژمان عزیز را همچنان ملی‌پوش می‌دانیم. فدراسیون فوتبال امیدوار است وی در ادامه مسیر زندگی ورزشی‌اش هم موفق باشد و فوتبال کشور همچنان از شایستگی‌های او بهره‌مند شود.
انتهای پیام
