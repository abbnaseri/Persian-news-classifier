واکنش تیته به مردود شدن گل‌های برزیل توسط VAR
سرمربی تیم ملی فوتبال برزیل نسبت به مردود شدن دو گل تیمش توسط VAR در دیدار برابر ونزوئلا واکنش نشان داد.
به گزارش ایسنا و به نقل از آس، تیم ملی فوتبال برزیل در دومین بازی‌اش در کوپا آمه‌ریکا ۲۰۱۹ نتوانست سه امتیاز را به دست آورد و با تساوی بدون گل زمین را ترک کرد. سلسائو در این دیدار سه گل به ثمر رساند که دو گل توسط VAR مردود اعلام شد. تیته پس از بازی گفت: تصمیمات VAR درست بود. در چنین شرایطی تیم باید بزرگ شود. مقصر دانستن کسی در چنین موقعیت‌هایی واقعیت را عوض نمی‌کند.
سرمربی تیم ملی فوتبال برزیل درباره ناکامی بازیکنانش در گلزنی اظهار کرد: باید در این زمینه سخت کار کنیم. از ویژگی بازیکنان سریع بهره ببریم و یک تیم قدرتمند بسازیم. زمانی که نمی‌توانیم گلزنی کنیم متوجه می‌شویم این موضوع بیش از همه به هیجانات برمی‌گردد. با این حال این یک چالش است.
سرمربی برزیلی درباره واکنش هواداران گفت: اگر من هم در آن طرف قضیه بودم همان رفتار را در پیش می‌گرفتم. توجیهی وجود ندارد. آنها خواهان گل هستند و من هم اگر یک هوادار بودم خواهان چنین چیزی بودم.
تیته به عملکرد فیلیپ کوتینیو اشاره کرد و گفت: امروز بازی برجسته‌ای را به نمایش گذاشت. بازی کردن برابر ونزوئلا سخت بود. بازی را از میانه میدان بسته بودند و اجازه نمی‌دادند توپ به فیرمینو برسد و دو بازیکن بتوانند همکاری کنند.
او افزود: در میانه میدان آرتور را در اختیار دارم. اکنون باید تیم را بر این اساس بچینم. نمی‌توانم درباره عملکرد تیم‌های دیگر نظری بدهم چون فرصت کافی برای تماشای بازی‌شان نداشتم. تنها خلاصه بازی‌ها را نگاه کردم. به همین خاطر نمی‌توانم نظری درباره تیم‌های دیگر بدهم.
تیته درباره برزیل و "ژوگو بونیتو" (بازی زیبا) گفت: پیشرفت یک پروسه است و باید به دنبال فوتبال تماشایی باشیم.
انتهای پیام
