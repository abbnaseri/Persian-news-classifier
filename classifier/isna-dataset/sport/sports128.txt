مسی از دلیل اصلی اخراج خود گفت
کاپیتان تیم ملی فوتبال آرژانتین، اعتراض به داوری در دیدار برابر برزیل را دلیل اصلی اخراج برابر شیلی دانست.
به گزارش ایسنا و به نقل از اسکای اسپورت، تیم ملی فوتبال آرژانتین در دیدار رده بندی کوپا آمه ریکا با نتیجه ۲ بر یک برابر شیلی به پیروزی رسید و در رده سوم جای گرفت.
در دقایق پایانی نیمه نخست این بازی لیونل مسی به خاطر درگیری با کاپیتان شیلی با کارت قرمز مستقیم داور از بازی اخراج شد.
کاپیتان آلبی سلسته درباره دلیل اصلی اخراج خود سخن به میان آورد و گفت: داور می‌توانست با کارت زرد هر دوی ما را جریمه کند اما او حتی از VAR هم استفاده نکرد. انتقادهای اخیر من کار خود را کرد و باعث این اخراج شد.
او ادامه داد: نباید ما جزئی از این فساد باشیم. به ما احترام گذاشته نشد. من همواره با صداقت حرف خود را زده‌ام. با سر بالا از جام خداحافظی می‌کنیم. من به این مجموعه افتخار می‌کنم. نهایت تلاش خود را به کار گرفتیم. هنوز چیزهای زیادی برای ارائه دادن داریم. به این تیم امیدوار هستم. مهم این است که با پیروزی جام را به پایان رساندیم.
مسی به حمایت از اسکالونی پرداخت و گفت: اسکالونی هم با تیم پیشرفت کرد. او اندیشه خود را به بازیکنان ارائه کرد. و تیم خوبی ساخت. ما شروع بدی داشتیم اما بازی به بازی بهتر و بهتر شدیم.
انتهای پیام
