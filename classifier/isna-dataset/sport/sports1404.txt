"نازنین رحمانی" در اوج از دنیای قهرمانی خداحافظی کرد 
نازنین رحمانی بانوی ملی پوش قایقرانی ایران و دارنده دو مدال طلای مسابقات قهرمانی روئینگ آسیا در سال ۲۰۱۷ در اوج آمادگی از دنیای قهرمانی خداحافظی کرد.
این ورزشکار کرمانشاهی عضو تیم ملی قایقرانی روئینگ در گفت و گو با خبرنگار ایسنا، با تأیید خبر خداحافظی اش از دنیای قهرمانی، اظهار کرد: نفر اول تیم ملی روئینگ بانوان بودم و برای مسابقات کسب سهمیه المپیک هم فیکس قایق دو نفره سبک وزن شدم، اما چند اتفاق دست به دست هم داد تا از دنیای قهرمانی خداحافظی کنم.
وی بدون آنکه به جزئیات علت خداحافظی‌اش از دنیای قهرمانی اشاره کند، گفت: از سال گذشته مشکلاتی در فدراسیون وجود داشت که قرار شد برای بهبود وضعیت روئینگ این مشکلات برطرف شود. تا مسابقات جاکارتا هم منتطر ماندم، حتی بعد از این مسابقات چهار اردو را نیز با تیم ملی پشت سر گذاشتم، اما مشکلات رفع نشد.
عضو تیم ملی روئینگ بانوان با تاکید بر اینکه هیچ مشکلی نه با رئیس فدراسیون و نه با هیأت قایقرانی کرمانشاه ندارد، عنوان کرد: طی چند ماهی که آقای سهرابیان به فدراسیون قایقرانی بازگشته و هدایت این فدراسیون را برعهده گرفته، شرایط بسیار خوب شده و همه هم شاهد هستند که تلاش زیادی برای قایقرانی ایران می‌کند، اما مشکلاتی هم هست که درست نمی‌شود.
وی بابیان اینکه شرایط به گونه‌ای بوده که حتی از آرزویش یعنی حضور در المپیک هم گذشته است، یادآور شد: بسیار برایم سخت بود که در اوج آمادگی از دنیای قهرمانی خداحافظی کنم، اما تصمیمم را گرفته ام و دیگر به صورت حرفه‌ای به این رشته بر نخواهم گشت.
رحمانی در پاسخ به این سوال که آیا پس از خداحافظی از دنیای قهرمانی قصد مربیگری دارد یا نه، گفت: به مربیگری علاقه زیادی دارم، اما در حال حاضر ترجیح می‌دهم مدتی را استراحت کنم تا بعد تصمیم بگیرم که آیا مربی شوم، یا نه.
این بانوی ورزشکار کرمانشاهی در پایان ابراز امیدواری کرد که مسئولان ورزش استان برای پایان فعالیت حرفه‌ای‌اش در ورزش مراسم خداحافظی برگزار کنند.
انتهای پیام
