قطر شکست را با تساوی عوض کرد
تیم ملی فوتبال قطر که با دو گل از پاراگوئه عقب بود توانست نتیجه را جبران کند و از شکست در نخستین بازی‌اش در کوپا آمه‌ریکا ۲۰۱۹ فرار کند.
به گزارش ایسنا، دومین دیدار گروه B در کوپا آمه‌ریکا ۲۰۱۹ برزیل، یکشنبه‌شب بین دو تیم قطر و پاراگوئه برگزار شد که این بازی با تساوی ۲ بر ۲ به پایان رسید.
پاراگوئه در دقایق نخست صاحب یک ضربه پنالتی شد و اسکار کاردوسو در دقیقه ۴ نتیجه را یک بر صفر به نفع تیمش کرد. این تیم برتری‌اش را در نیمه دوم هم حفظ کرد و توانست در دقیقه ۵۲ یک بار دیگر دروازه قطر را باز کند اما داور گل کاردوسو را آفساید اعلام کرد تا بازی همچنان با پیروزی یک بر صفر پاراگوئه در جریان باشد. دقایقی بعد درلیس گونسالس با یک شوت سرکش دروازه قطر را به زیبایی باز کرد. به نظر می‌رسید همه چیز برای تیم آسیایی به پایان رسیده باشد اما شاگردان فلیکس سانچس نتیجه را جبران کردند.
معز علی در دقیقه ۶۸ با پاس طارق سلمان اختلاف را به حداقل رساند. تنها هفت دقیقه بعد بوعلام خوخی گلزنی کرد تا همه چیز برابر شود. در ادامه توپی از خط دروازه‌ها رد نشد و امتیازها تقسیم شد.
در گروه B کلمبیا با توجه به پیروزی ۲ بر صفر برابر آرژانتین صدرنشین است.
انتهای پیام
