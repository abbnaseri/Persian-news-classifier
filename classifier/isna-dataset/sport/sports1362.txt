اعزام دوچرخه‌سواران معلول به پارالمپیک ۲۰۲۰ توکیو
رییس انجمن دوچرخه سواری معلولان از اعزام دوچرخه‌سواران معلول به بازیهای پارالمپیک ۲۰۲۰ توکیو خبر داد و گفت: برای شرکت در مسابقات کسب سهمیه ۲۰۲۰ توکیو منتظر پاسخ فدراسیون جهانی به فدراسیون دوچرخه‌سواری هستیم تا بینیم برای شرکت در مسابقات کسب سهمیه در چه مسابقاتی می توانیم شرکت کنیم.
فرهاد عصفوری در گفت‌وگو با ایسنا، افزود: با توجه به اینکه سیاست کمیته ملی پارالمپیک تنها اعزام رشته‌های مدال‌آور به بازی‌های پارالمپیک ۲۰۲۰ توکیو بود، متأسفانه رشته دوچرخه‌سواری معلولان خارج از این قاعده بود و امکان شرکت در مسابقات کسب سهمیه را نداشت. اما طی نشستی که اخیراً با محمود خسروی‌وفا رئیس کمیته ملی پارالمپیک داشتیم تصمیم بر این شد که فدراسیون دوچرخه‌سواری با فدراسیون جهانی مکاتباتی را برای حضور دوچرخه‌سواران معلول در مسابقات کسب سهمیه داشته باشد تا ببینند در چه مسابقاتی امکان شرکت دوچرخه‌سواران معلول برای کسب سهمیه وجود دارد تا فدراسیون دوچرخه سواری به کمیته ملی پارالمپیک اعلام کند. البته خسروی وفا نیز در همان جلسه تاکید کرد که از دوچرخه‌سواران معلول برای شرکت در مسابقات کسب سهمیه پارالمپیک حمایت لازم را انجام خواهد داد. البته اینکه در چه تورنمنتی شرکت کنیم بستگی به صلاحدید کمیته ملی پارالمپیک دارد.
وی در پاسخ به این پرسش که آیا دوچرخه‌سواران معلول در حال حاضر در اردوی آمادگی به سر می‌برند یا خیر؟ گفت: چون هنوز وضعیت دوچرخه‌سواران معلول برای شرکت در مسابقات کسب سهمیه مشخص نیست که در چه تورنمنتی امکان شرکت دارند فعلاً اردویی برپا نیست و منتظر پاسخ فدراسیون جهانی هستیم تا سریع‌تر دوچرخه‌سواران معلول را به اردوی آمادگی دعوت کنیم.
رئیس انجمن دوچرخه‌سواری معلولان همچنین پیرامون این پرسش که چقدر از نظر تجهیزات و امکانات در مضیقه هستید، تصریح کرد: اکثر تجهیزات و امکانات دوچرخه‌سواران قدیمی و غیراستاندارد هستند. البته از زمانی که دوچرخه‌سواران معلول تحت پوشش فدراسیون دوچرخه‌سواری قرار گرفتند قمری حمایت‌های لازم را از نظر تجهیزات و اعزام داشته و هیچ تفاوتی قائل نبوده است. البته تا جایی که اطلاع دارم رئیس فدراسیون دوچرخه‌سواری از طریق وزارت ورزش برای خرید تجهیزات جدید و به روز اقداماتی انجام داده است که امیدوارم نتیجه‌بخش باشد. بویژه در بخش نابینایان که تجهیزات آنها بسیار قدیمی و مربوط به سال ۲۰۰۴ است.
عصفوری در پایان با اشاره به کمبود امکانات در بخش پیست افزود: یکی از مشکلات دوچرخه سواران معلول برای آماده‌سازی خود در رشته پیست نبود پیست‌های چوبی و استاندارد در کشور است و مجبورند تمرینات خود را در پیست‌های سیمانی انجام دهند و این سبب افت عملکرد آنها می‌شود. هرچند ورزشکاران ما از جمله مهدی محمدی با وجود این کمبودها در پیست عملکرد موفق‌تری نسبت به جاده دارند و ما مجبوریم با همین شرایط دوچرخه‌سواران خود را برای شرکت در مسابقات کسب سهمیه پارالمپیک ۲۰۲۰ توکیو آماده کنیم.
انتهای پیام

