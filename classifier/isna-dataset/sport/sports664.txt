بازیکن تیم ملی فوتبال امید به پدیده پیوست
محمدحسین اکبر منادی، دروازه‌بان فصل گذشته سایپا، با عقد قراردادی به شهرخودرو خراسان پیوست.
به گزارش ایسنا، با نظر یحیی گل محمدی، محمدحسین اکبر منادی، دروازه‌بان جوان و آینده‌دار فوتبال ایران با باشگاه شهرخودرو خراسان به توافق رسید و با عقد قراردادی چهار ساله، رسماً به تنها نماینده خراسان در لیگ برتر نوزدهم پیوست.
منادی که برای شرکت در لیگ برتر نوزدهم از تیم‌های مختلفی از جمله استقلال تهران پیشنهاد داشت، پیش از این در تیم‌هایی همچون گهر دورود و سایپای تهران بازی می‌کرد. او همچنین عضو تیم‌های ملی جوانان و امیدهای ایران بوده است.
به جز منادی، سیدمهدی رحمتی، فرشاد محمدی‌مهر، علیرضا رضایی و فرشاد فرجی، از جمله بازیکنانی هستند که در تابستان ۹۸ به تیم پدیده شهرخودرو پیوستند.
رضا ناصحی، اکبر صادقی، امین قاسمی‌نژاد، حسین مرادمند، یونس شاکری، سعید صادقی، علی نعمتی و حسین مهربان از جمله بازیکنانی بودند که قرارداد خود را با پدیده تمدید کردند.
انتهای پیام
