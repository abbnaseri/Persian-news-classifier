معروف: بازی‌های سختی داریم اما امیدوارم کار صعود را در اردبیل تمام کنیم
کاپیتان تیم ملی والیبال ایران با اشاره به دیدارهای این تیم در هفته چهارم لیگ ملت‌های والیبال گفت: بازی‌ها در اردبیل سخت‌تر از دیدارهای قبل است.
به گزارش ایسنا، سعید معروف با حضور در نشست خبری پیش از آغاز هفته چهارم لیگ ملت‌ها که در اردبیل برگزار می‌شود، گفت: هفته به هفته بازی‌ها سخت‌تر می‌شود. خوشبختانه تا امروز عملکرد خوبی در مسابقات داشتیم. امسال دو هفته میزبان بودیم و موفق شدیم در ارومیه هم هر سه بازی را با برد پشت سر بگذاریم و با دست پر به اردبیل آمدیم.
او ادامه داد: امیدوارم کار صعود را در اردبیل تمام کنیم. بازی‌های سختی داریم، هرچند شاید برخی فکر کنند در اردبیل بازی‌های آسانی داریم. در این هفته انتظارات از ما بالا رفته و امیدوارم این روند را ادامه دهیم.
انتهای پیام
