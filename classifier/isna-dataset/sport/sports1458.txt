وزیر ورزش: هیات مدیره با جدیت موضوع برانکو را حل می‌کند/ به تیم ملی بسکتبال امیدوارم
وزیر ورزش و جوانان در اردوی تیم ملی بسکتبال گفت: به تیم ملی بسکتبال امیدوارم و ان‌شاء‌الله با عزم و اراده از گروه خود بالا بیایند.
به گزارش ایسنا، مسعود سلطانی‌فر با حضور در اردوی تیم ملی بسکتبال، گفت‌: خیلی به تیم ملی امیدوارم و ان‌شاء‌الله با همت و عزم و اراده از گروه‌شان که سخت است بالا می آیند. بازیکنان ایران ثابت کردند هر گاه به دنبال صرف فعل خواستن بودند، حماسه آفرینی کردند. امیدوارم با وحدت و همدلی وزارت ورزش و جوانان، کمیته المپیک، فدراسیون و اهالی ورزش بتوانیم مثل سال گذشته که توانستیم در اکثر رشته‌ها کار نامه خوبی داشته باشیم امسال هم خوب کار کنیم.
او افزود: ما می‌توانیم در راه کسب سهمیه المپیک و سایر عرصه هم حضور خوبی داشته باشیم. امیدوارم با اراده و همتی که بسکتبالیست‌ها دارند و زبانزد هم هست بتوانند از مسابقات گروهی نتایج خوبی بگیرند و به مسابقات مرحله بعد راه یابند. فکر می‌کنم زمان آن فرا رسیده که بسکتبال ما مرزهای آسیا را پشت سر بگذارد و به رده‌های بالاتر برود و مطرح شود. تیم، تیم خوبی است جمعی از قهرمانان با سابقه و جوانان ما در آن حضور هستند. من به شخصه خیلی امیدوار هستم که در شهریورماه که مسابقات جام جهانی در چین برگزار می‌شود ما شاهد نتایج خوبی از این تیم باشیم.
سلطانی فر در مورد کیک تولدش که بسکتبالیستها تهیه کرده بودند، گفت: بسکتبالیست‌ها من را غافلگیر کردند و لطف آنها بود. سال گذشته هم همین روز بازی با مراکش را بردیم که اتفاق خوبی بود.
وزیر ورزش بیان کرد: امیدوارم آنگونه که در اکثر عرصه‌های جهانی خوب کار کردیم و کارنامه خوبی داشتیم امسال هم بتوانیم آن نتایج را تکرار کنیم چون اکثر رویدادهایی که شرکت می‌کنیم برای کسب سهمیه المپیک است.
او در مورد المپیک ۲۰۲۰ توکیو گفت: امیدوارم با تیم گسترده‌تری در المپیک حضور پیدا کنیم. کاراته برای اولین بار در المپیک قرار گرفته و امیدوارم سه چهار سهمیه در این رشته داشته باشیم. برای شمشیربازی، تیراندازها و قایقران‌ها هم امیدوارم که مدال داشته باشند. برنامه ریزی های خوبی داشتیم. با همگرایی و بسیج امکانات امیدواریم موجبات شور و شادی و شعف مردم را فراهم کنیم. ما والیبالیست‌ها را در لیگ ملت‌ها داریم که در هفت مسابقه شش پیروزی داشتند و امیدوارم روند این پیروزی‌ها استمرار پیدا کند.
او در مورد وضعیت نامشخص قرارداد برانکو گفت: هیات مدیره با جدیت این موضوع را دنبال و مشکل را حل می‌کند.
سلطانی فر در پاسخ به این سوال که در زمان ریاست شعبانی بهار دو کماندار ایرانی به کشورهای دیگر رفته اند گفت: نهادها و کمیته‌های مربوطه در مورد این موضوع پیگیری می‌کنند.
انتهای پیام
