مجید دهگان: با ۷ طلا انتظارات را در بازی‌های جهانی اسپانیا برآورده کردیم
 سرمربی تیم ملی کشتی فرنگی‌کارگران گفت: فرنگی کاران با قهرمانی مقتدرانه در بازی‌های جهانی اسپانیا انتظارات را برآورده کردند.
به گزارش ایسنا، مجید دهگان، پس از کسب هفت مدال طلا و یک برنز توسط تیم کشتی فرنگی کارگران در بازی‌های جهانی کارگران اظهار کرد: نفرات تیم کشتی کارگران ایران از دل مسابقات قهرمانی کشور گزینش شدند و توانستیم اردوهای خوبی را برای آماده سازی این تیم پشت سر بگذاریم. کشتی گیران نیز در این رقابت‌ها در حد انتظار ظاهر شدند و توانستند رقبای خود را که همگی از کشورهای اروپایی بودند شکست دهند و کاروان ورزشی ایران را صاحب هفت مدال طلا و یک برنز کنند.
دهگان در پایان گفت: من کارمند شرکت کشت و صنعت نیشکر هفت تپه هستم که از اینکه به من این فرصت داده شد تا در مسابقات جهانی اسپانیا تیم ملی ایران را هدایت کنم، از آنها تشکر می‌کنم. مطمئناً کاروان ایران با این ۷ مدال طلا جایگاه خوبی در جدول مدال‌ها پیدا کرده و امیدوارم ورزشکاران سایر رشته‌ها نیز به مدال آوری ادامه دهند و در نهایت کاروان موفقی در بازی‌های جهانی ۲۰۱۹ اسپانیا داشته باشیم.
انتهای پیام
