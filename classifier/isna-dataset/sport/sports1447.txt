قنبرزاده: وزارت ورزش باید به طور جدی پیگیر موضوع بلیت‌فروشی ورزشگاه‌ها شود
عضو هیئت رئیسه سازمان لیگ معتقد است که فرهنگ سازی و عزم جدی برای به راه انداختن فروش بلیت الکترونیکی برای کنترل تنش ها آسان است و با عزم و پیگیری مستمر می توان به آن دست پیدا کرد.
منصور قنبرزاده در گفت وگو با ایسنا، در خصوص فروش بلیت به صورت الکترونیکی گفت: در بحث بلیت فروشی باید زیر ساخت‌ها آماده شود و این ابتدائی ترین موضوع در فوتبال است که باید به آن توجه کرد. معضلات پیش آمده در اصفهان و در اهواز به دلیل انجام نادرست مکانیزم بلیت فروشی بود و شاهد آن بودیم که خیلی‌ها بدون بلیت به داخل ورزشگاه آمدند و برای نیروی انتظامی هم چالش‌های زیادی درست کردند.
او افزود : کسانی که هم بلیت داشتند به دلیل عدم اطمینان که بتوانند در ورزشگاه حضور پیدا کنند ساعت‌ها قبل در ورزشگاه می‌آمدند و همچنین نبود امکاناتی اعم از سرویس بهداشتی مناسب، نمازخانه و حتی نبود تغذیه مناسب فشار روانی زیادی روی تماشاگران ایجاد می‌کرد که باعث بوجود آمدن روحیه خشونت طلبی و درنهایت منجر به بروز تنش‌هایی در روی سکوها می‌شود.
قنبرزاده با اشاره به نکات مثبت فروش الکترونیکی گفت : اگر بلیت فروشی الکترونیکی انجام شود با ثبت کد ملی اگر اتفاقی رخ دهد قابل پیگیری است حتی می‌توان دوربین‌های امنیتی هم وصل کرد و همچنین از نظر روانی هم به تماشاگر کمک می‌کند که از ساعت‌ها قبل به ورزشگاه نیاید و نیم ساعت قبل بازی در ورزشگاه حضور داشته باشد که این مستلزم آن است که هواداری که بلیت تهیه کرده است از حضور خود در ورزشگاه مطمئن شود و باید برنامه ریزی به گونه‌ای انجام گیرد که اگر هوادار باور داشته باشد که بلیت الکترونیکی تهیه نکرده نمی‌تواند به داخل ورزشگاه برود حتی اگر نیمی از صندلی‌های ورزشگاه خالی باشد.
او تاکید کرد: وزارت ورزش باید به طور جد به این موضوع بپردازد و فرهنگ سازی را در سطح جامعه با کمک گیری از رسانه‌ها انجام دهد و الکترونیکی کردن بلیت‌ها یک زنجیره است که همه ارگان‌ها مانند فدراسیون فوتبال، نیروی انتظامی و … باید برنامه ریزی کنند و هرکسی وظیفه‌ی خود را به نحو احسنت انجام دهد که به اعتقاد من کار زیاد مشکلی نیست.
قنبرزاده گفت: در کشورهای دیگر برای اینکه تماشاگران به ورزشگاه بیایند جایزه و هزینه‌های زیادی می‌کنند ولی در کشور ما این علاقه زیاد است و شاهد آن هستیم که تماشاگران زیادی برای دیدن فوتبال می آیند ولی متاسفانه به جای اینکه از این فرصت استفاده کنیم این فرصت را به تهدید تبدیل کرده ایم و شاهد آن هستیم که تمایل زیادی وجود ندارد که بازی‌ها در روز تعطیل انجام شود که مبادا تماشاگران زیادی به ورزشگاه‌ها بیایند و کنترل ورزشگاه از دست برود.
او با بیان اینکه در هیئت رئیسه سازمان لیگ بحث الکترونیک شدن بلیت بسیار جدی است گفت: هیئت رئیسه در کار اجرایی دخالت زیادی نمی‌تواند انجام دهد ولی بحث‌های زیادی و جلسات متعددی در این خصوص برگزار می‌شود تا به طور جدی این مشکل حل گردد و امیدوارم دستگاه‌های اجرایی بتوانند درست اجرا و عمل کنند تا این معضل حل شود.
انتهای پیام
