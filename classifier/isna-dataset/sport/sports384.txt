مسعود ریگی: با حضور در استقلال به آرزویم رسیدم/ استراماچونی انگیزه زیادی به من می‌دهد
هافبک جدید استقلال معتقد است جدیت و مسئولیت پذیری استراماچونی، انگیزه زیادی به او می‌دهد. 
به گزارش ایسنا، مسعود ریگی در حاشیه تمرین استقلال با حضور هواداران این تیم در جمع خبرنگاران گفت: خیلی خوشحالم که به تیم بزرگ و محبوب و پرافتخار استقلال آمدم. امیدوارم امسال سال خوبی همراه با جام باشد. مطمئن باشید تمام تلاش‌مان را برای موفقیت این تیم بزرگ خواهیم کرد.
او درباره پیوستن به استقلال در ابتدای فصل نقل و انتقالات اظهار کرد: من به محض این‌که پیشنهاد استقلال به دستم رسید، به آرزویم رسیدم. از پیوستن به استقلال خوشحالم. خیلی تلاش می‌کنم. فکر می‌کنم مربیان هم تاحدودی از تلاش من راضی هستند. خیلی انگیزه و هدف دارم. قطعاً این قول را به هواداران می‌دهم که تمام تلاشم را برای موفقیت تیم خواهم کرد.
بازیکن جدید استقلال درباره پایان بخشیدن به چند فصل ناکامی این تیم در کسب قهرمانی لیگ برتر گفت: من و تمام بازیکنان جدیدی که به استقلال آمده‌اند قول می‌دهیم تا تمام تلاش‌مان را برای موفقیت و کسب جام به کار خواهیم بست.
ریگی درباره تفاوت استراماچونی و مربیان ایرانی گفت: جدیت و مسئولیت پذیری استراماچونی را دوست دارم. این موضوعات انگیزه زیادی به من می‌دهد. اینکه مربیان و بازیکنان جدیت بالایی دارند برایم جالب است. وقتی به خانه می‌رویم به قدری خسته هستیم که فقط غذا می‌خوریم و می‌خوابیم. امیدوارم بعد از این تمرینات در طول فصل موفق شویم.
انتهای پیام
