مدیران پرسپولیس و برانکو؛ کاسه صبری که لبریز شد، آبرویی که ریخت
تلاش‌های مدیران باشگاه پرسپولیس برای انجام تعهدشان نسبت به کادر فنی کروات تیمشان خیلی دیرتر از آن چه هواداران فکر می‌کردند انجام شد.
به گزارش ایسنا، برانکو ایوانکوویچ در حال حاضر در دورترین فاصله نسبت به باشگاه پرسپولیس قرار دارد. با وجود اینکه بارها و بارها از سوی مدیران پرسپولیس از جمله مهدی محمدنبی و همین طور ایرج عرب عنوان شده بود پرسپولیسی‌ها با سرمربی کروات تیم‌شان یک فصل دیگر قرارداد دارند و مشکلی برای ادامه همکاری وجود ندارد اما تقریباً همه نزدیکان باشگاه می‌دانستند که برانکو روزی که قرار است پس از قهرمان کردن تیم‌اش در جام حذفی ایران را ترک کند احتمال بازگشتش نزدیک به صفر است.
برانکو ایوانکوویچ که چهار سال پیش با تلاش‌های محمدحسین نژادفلاح به ایران آمد و سرمربی پرسپولیس شد روزهای رویایی را برای هواداران تیم سرخ‌پوش پایتخت رقم زد؛ تیمی که در آن سال‌ها با مشکلات عدیده‌ای مواجه بود و در آرزوی به دست آوردن سهمیه آسیایی بود با هدایت مرد کروات به تیمی تبدیل شد که در سال اول نایب قهرمان و در ادامه سه فصل پیاپی قهرمان لیگ برتر ایران شد. البته به این عناوین باید نایب قهرمانی آسیا و همین طور قهرمانی در جام حذفی و به دست آوردن سه سوپرجام را هم اضافه کرد.
هواداران پرسپولیس با این وجود هیچ وقت دوست نداشتند سرمربی کروات تیمشان جدا شود و بارها و بارها در فضای مجازی و ورزشگاه‌ها نگرانی خود را نسبت به آینده همکاری پرسپولیس با برانکو اعلام کرده بودند.
در طول فصل هجدهم با وجود اینکه پرسپولیس به فینال لیگ قهرمانان آسیا رسید و درآمد یک میلیون و ۶۰۰ هزار دلاری از کنفدراسیون فوتبال آسیا به دست آورد اما بی‌تدبیری مدیران وقت پرسپولیس در هزینه کرد این جایزه باعث شد دستمزد اعضای کادر فنی کروات پرسپولیس پرداخت نشود. برانکو که در آن مقطع صبر پیشه کرده بود تا مدیران باشگاه با "تدابیر" خود مطالباتش را بپردازند هیچ وقت فکرش را هم نمی‌کرد که پس از نایب قهرمانی تیمش در آسیا باز هم با بدقولی مدیران پرسپولیس مواجه شود به طوری که حتی مجبور به ارسال نامه رسمی به باشگاه بشود. برانکو برای اینکه به مطالباتش برسد در طول فصل دو نامه رسمی به وسیله وکیلش به باشگاه ارسال کرد و خواستار تسویه‌حساب مطالباتش شد. اما پس از این دو نامه مدیران پرسپولیس تنها توانستند نیمی از قرارداد او را بپردازند و برای تسویه‌حساب به پایان فصل امیدوار شدند.
با این وجود سرمربی پرسپولیس چندین بار طی جلسه‌ای با پرسپولیسی‌ها از آن‌ها خواست مطالباتش را به او بدهند؛ کاری که در طول فصل انجام نشد تا سرمربی پرسپولیس به همراه دستیارانش با وجود اینکه نیمی از قراردادش را طلبکار بود ایران را ترک کند.
در روزهایی که پرسپولیس شانس اول قهرمانی در لیگ برتر بود و سودای به دست آوردن جام حذفی را در سر می‌پروراند مدیران باشگاه پرسپولیس به جای اینکه به دنبال تسویه‌حساب با سرمربی تیمشان باشند و او را به ادامه همکاری و تعهد به قراردادش پایبند کنند در فکر برگزاری جشن قهرمانی و حضور در عکس‌های یادگاری بودند. با وجود اینکه رسانه‌ها صحبت از پرداخت نشدن مطالبات سرمربی پرسپولیس می‌کردند اما هر یک از اعضا به نوبه خود اعلام می‌کردند که جای نگرانی نیست.
مهدی محمدنبی چندین بار در مصاحبه‌های مختلف عنوان کرده بود پرسپولیس با برانکو ایوانکوویچ قرارداد دارد و فصل آینده هم این مرد کروات سرمربی پرسپولیس است. حتی در مورد مطالبات برانکو هم ابراز امیدواری کرده بود که هر چه زودتر تسویه‌حساب کامل با اعضای کادر فنی انجام شود. البته این پایان ماجرا نبود چرا که ایرج عرب هم بارها و بارها طی مصاحبه‌های مختلف از ادامه همکاری با برانکو خبر داده بود. او حتی پس از ارسال نامه فسخ قرارداد با برانکو باز هم عنوان کرد که سرمربی پرسپولیس برانکو است!
با توجه به اتفاقات و شرایط پرسپولیس به نظر می‌رسد یکی از دلایل مهم جدایی برانکو از پرسپولیس عدم صداقت و انجام نشدن تعهد توسط مدیران باشگاه پرسپولیس باشد؛ آن‌هایی که بهتر از هر کسی می‌دانستند سرمربی تیمشان چقدر از پرداخت نشدن مطالباتشان ناراحت و نگران است ولی در طول فصل به جای اینکه به دنبال تأمین منابع لازم برای پرداخت مطالبات او باشند در فکر پیدا کردن جای مناسب در عکس یادگاری جشن قهرمانی بودند. به نظر می‌رسد تلاش‌های آن‌ها حالا دیگر ثمری برای ماندن برانکو در پرسپولیس ندارد. با وجود اینکه بارها و بارها پرسپولیسی‌ها صحبت از ادامه همکاری با برانکو انجام داده‌اند اما هر لحظه اخبار بیشتری از برانکو درباره قراردادش با باشگاه الاهلی عربستان منتشر می‌شود. کاری که پرسپولیسی‌ها برای پرداخت مطالبات برانکو انجام دادند خیلی دیرتر از پایان صبر برانکو انجام شد. حالا با این شرایط هر چه عرب و دوستانش فریاد بزنند که "برانکو سرمربی پرسپولیس است، " دیگر کسی این ادعا را باور نمی‌کند. به بیان بهتر، آن روز که کاسه صبر برانکو لبریز شد، چیزی که ریخت، آبروی مدیران پرسپولیس بود.
انتهای پیام
