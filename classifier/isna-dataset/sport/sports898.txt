درآمدهای کم، زمین های بدون چمن؛  مشکلات این روزهای گلف
ملی پوش گلف ایران  در مورد شرایط گلف شهرستان ها و کشور می گوید از آنجایی که این رشته درآمد چندانی ندارد برای تامین مخارج زندگی خود به کار دیگری هم مشغول است که  این موضوع به امکانات کم شهرستان ها بی ربط نیست.
به گزارش ایسنا، گلف رشته‌ای کمتر شناخته شده در ایران است. برخی از مردم با شنیدن نام این رشته آن را مختص قشر مرفه جامعه می‌دانند. هر چند این اعتقاد تا حدودی درست است اما در ایران گلفرهایی داریم که نه از قشر مرفه بلکه جزو مردم عادی هستند و در این رشته فعالیت می‌کنند.
سجاد کرم‌پور، ملی‌پوش گلف ایران از سال ۱۳۸۰ و در حالی که ۱۲ ساله بود این رشته را به صورت جدی آغاز کرد. او در مورد آشنایی‌اش با این رشته می‌گوید با بهترین دوست دوران کودکی اش (پسر نورعلی بهاروند یکی از قهرمانان گلف کشور) به زمین گلف می‌رفت و با این رشته آشنا شد.
خانه کرم پور در نزدیکی زمین گلف قرار داشت و وقتی از این رشته حرف می‌زند از محله‌های بی بیان و ۲۲ بهمن خوزستان اسم می‌برد، جایی که به نظرش بیشتر قهرمانان گلف کشور را پرورش داد. این بازیکن از نبود امکانات برای این رشته انتقاد کرد و خواستار واگذاری زمین گلف مجموعه ورزشی انقلاب به بخش خصوصی شد تا کیفیت آن بهبود پیدا کند. این گلفر در گفت‌وگو با ایسنا در مورد آشنایی خود با این رشته بیان کرد: خوشبختانه زمانی که بچه بودم، زمین گلف نزدیک خانه‌مان قرار داشت و به صورت تفریحی با بچه‌های هم سن و سالم که در حال حاضر از قهرمانان گلف کشور هستند به زمین گلف می‌رفتیم. اینگونه با این رشته آشنا شدم و از سال ۱۳۸۰ به صورت جدی این رشته را شروع کردم.
گلفِ کم درآمد
او در مورد درآمد حاصل از این رشته ورزشی گفت: از زمانی که گلف را آغاز کردم علاوه بر اینکه در باشگاه شرکت ملی حفاری بازی می‌کردم همان جا هم کاری برایم دست و پا کردند و مشغول به کار شدم. البته قبل از آن از طرف مسجد سلیمان هم پیشنهاد کار به من شد اما قبول نکردم. گلف درآمد خاصی برای کسانی که در شهرستان هستند، ندارد. این موضوع به امکانات محدود در این رشته برمی‌گردد. خوزستان با اینکه مهد گلف کشور است اما تنها چهار زمین دارد که دو زمین آن (زمین مسجد سلیمان و شرکت ملی حفاری) استاندارد است، البته هیچکدام چمن نیستند. عمده ترین مشکل، نبود زمین استاندارد در معرض عموم است تا با این رشته آشنا شوند. در شهرستان‌ها جایی برای آموزش این رشته نداریم. البته در خوزستان شرکت ملی حفاری یک زمین خصوصی دارد که باید با هماهنگی وارد شد اما استفاده از زمین نفت مسجد سلیمان برای عموم مردم آزاد است.
او در این مورد افزود: ما خوزستانی‌ها همیشه می‌گوییم اولین زمین گلف خاورمیانه را داریم اما این زمین چمن نیست. تنها زمین گلف چمن ایران در باشگاه انقلاب قرار دارد که آن هم درب و داغان است و کامل نیست. اگر وزارت ورزش و جوانان این زمین را به بخش خصوصی بدهد خیلی به گلف کمک می‌شود. الان آقای حسن کریمیان، سرمربی تیم ملی در کنار این زمین یک آکادمی تخصصی آموزش گلف زده که خیلی خوب و مفید است.
شناخت مردم از گلف کم است
کرم پور در این مورد بیان کرد: متاسفانه برخی از هیات‌های شهرستان‌ها کم کاری می‌کنند. در حال حاضر خوزستان و تهران میزبان بیشتر مسابقات هستند، میزبانی و فعالیت شهرستان‌های دیگر به پیشرفت این رشته کمک می‌کند. علاوه بر این اگر هیات‌ها بتوانند جایی برای آموزش مردم فراهم کنند، استقبال از گلف بیشتر می‌شود چون خوشبختانه رسانه‌ها از این رشته حمایت می‌کنند به گونه‌ای که در چند سال قبل وقتی اسمی از گلف می‌آمد، برخی می‌پرسیدند گلف چیست و چگونه بازی می‌کنند؟ اما الان آقای عزیزی و آقای جمشیدی (رئیس و دبیر فدراسیون) با برگزاری مسابقات مختلف به بهتر شدن وضعیت این رشته کمک کردند.
گلف ورزش ثروتمندان؟ !
کرم‌پور در مورد پیگیری تمرینات خود در فصل تعطیلی لیگ گفت: تمریناتم را به صورت انفرادی دنبال می‌کنم. در گلف معمولاً قراردادهای یک ساله می‌بندند من هم سال گذشته در سورتمه بازی کردم و مثل سایر بازیکنان الان بازیکن آزاد هستم.
ملی‌پوش گلف در پاسخ به این سوال که آیا معتقد است گلف برای قشر مرفه جامعه است؟ گفت: به شکلی می‌توان گفت که این حرف درست است چرا که در کشورهای خارجی زمین‌های خصوصی امکانات خوبی دارند و به تبع ورودی خوبی هم می‌گیرند، اما در ایران باشگاه انقلاب کیفیت خوبی ندارد و ورودی کمی هم می‌گیرد. البته شاید در شرایط اقتصادی کشور استفاده از زمین گلف و امکانات باشگاه انقلاب ممکن است تا حدودی برای مردم گران باشد اما در شهرستان‌ها برخی باشگاه‌ها به صورت رایگان آموزش می‌دهند.
او در این مورد افزود: در اهواز امکانات محدودی داریم و شاید هر ۱۰ سال یک گلفر در این شهر پیدا شود و رشد کند. البته هیات شهر مسجد سلیمان یکی از فعال‌ترین هیات هاست که علاوه بر دارا بودن بیشترین تعداد تیم‌های لیگ، استفاده عموم از زمین گلف را آزاد کرده است. این هیات بازیکن‌های خوبی را معرفی می‌کند.
تلخ‌ترین و شیرین‌ترین لحظات در گلف
ملی‌پوش گلف ایران در مورد بهترین و بدترین خاطره ورزشی خود گفت: بدترین خاطره ام جدا شدن از تیم شرکت ملی حفاری بعد از ۱۴ سال بود. بهترین خاطره ام هم به مسابقات بین‌المللی در تهران برمی‌گردد که عنوان سوم را کسب کردم.
کرم پور در پایان از رسانه‌ها تشکر کرد و گفت: از رسانه‌ها تشکر می‌کنم که همیشه یار و یاور رشته‌های ورزشی بودند. گلف برای پیشرفت باید رسانه‌ای باشد. آقای عزیزی در این مورد کوتاهی نکرده است. در واقع رسانه‌ای شدن گلف پیشرفت آن محسوب می‌شود. علاوه بر این برای پیشرفت این رشته باید از پیشکسوتان هم کمک گرفت. پیشکسوتان زیادی داریم که متاسفانه خانه نشین شدند در حالی که باید از تجربه این افراد کمک گرفت تا به گلف شهرستان‌ها و کل کشور کمک شود. انتهای پیام
