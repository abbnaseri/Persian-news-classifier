افتتاحیه یونیورسیاد ۲۰۱۹ با حضور رئیس جمهور ایتالیا/ رژه ایران با پرچمداری خدمتی
مراسم افتتاحیه سی امین دوره بازی‌های یونیورسیاد دانشجویان جهان با رژه کشورهای شرکت کننده در ورزشگاه سن پائولی شهر ناپل برگزار شد.
به گزارش ایسنا، مراسم افتتاحیه سی امین دوره بازی‌های یونیورسیاد دانشجویان جهان در ورزشگاه سن پائولی شهر ناپل ایتالیا برگزار شد.
این رقابت‌ها با حضور ۶ هزار ورزشکار از ۱۲۷ کشور جهان از ۱۲ تا ۲۳ تیرماه به میزبانی شهر ناپل در ایتالیا برگزار می‌شود و کاروان ورزشی ایران نیز با ۴۱ ورزشکار در ۴ رشته والیبال، تکواندو، تیر و کمان و تیراندازی در این رقابت‌ها حضور خواهد داشت.
در این مراسم تیم ایران با ورزشکاران رشته‌های تیراندازی و والیبال و همچنین مسئولان کاروان ایران رژه رفتند.

پس از ایتالیا به عنوان میزبان این رقابت‌ها که با ۳۰۰ ورزشکار بیشترین شرکت کننده را داشت، ژاپن با ۲۷۹ ورزشکار بزرگترین کاروان ورزشی را دارد. همچنین مکزیک با ۱۸۵ ورزشکار از جمله کشورهایی است که بیشترین ورزشکار را در یونیورسیاد ۲۰۱۹ دارد.
کاروان طویل و پرجمعیت ایتالیا هنگام رژه به شدت توسط تماشاگران حاضر در ورزشگاه م رد تشویق قرار گرفت.
بیاتریس ویو قهرمان جهان ۲۰۱۵ و ۲۰۱۷ و قهرمان رشته شمشیربازی پارالمپیک ۲۰۱۶ ریو پرچمدار کاروان ورزشی ایتالیا در مراسم رژه بود.

در این مراسم سرجیو ماتارلا رئیس جمهور ایتالیا نیز حضور داشت و ضمن خوش آمدگویی به ورزشکاران حاضر در این رقابت‌ها، ابراز امیدواری کرد رقابت‌هایی زیبا و جذاب در این دوره از بازی‌ها به نمایش گذاشته شود.

اولگ ماتیستین رئیس فدراسیون جهانی نیز از دیگر سخنرانان این مراسم بود.
همچنین توماس باخ رئیس کمیته بین المللی المپیک نیز در پیامی ویدئویی با تاکید بر حفظ دوستی و احترام در عین رقابت خطاب به ورزشکاران گفت: شاید این رقابت‌ها سکوی پرتاب شما به المپیک ۲۰۲۰ توکیو باشد.
پرچم فدراسیون جهانی نیز در این مراسم توسط ۸ ورزشکار مطرح حمل شد و به نمایش درآمد و مشعل یونیورسیاد ۲۰۱۹ در ورزشگاه ناپولی روشن شد.
انتهای پیام
