کالدرون: حمایت پروین برایم افتخار است/ بردن داربی لذت دارد اما اول قهرمانی
سرمربی تیم فوتبال پرسپولیس می‌گوید از اینکه در این تیم حمایت فردی مثل پروین را دارد، خوشحال است.
به گزارش ایسنا، گابریل کالدرون، سرمربی تیم فوتبال پرسپولیس در دیدار با علی پروین، پیشکسوت این تیم، اظهار کرد: قبل از هر چیز باید مراتب احترام خودم را به ایشان بابت سابقه ورزشی‌شان اعلام کنم. ایشان فرد بزرگی در فوتبال ایران است و فردی بوده که مسئولیت بزرگی را در مدت‌های زیادی داشته‌اند. خیلی خوب است که دوستانی مثل ایشان به من کمک می‌کنند. از این بابت خوشحالم. باید از ایشان تشکر کنم. باعث افتخار است که فردی مثل پروین از من حمایت می‌کند.
کالدرون در مورد داربی بین پرسپولیس و استقلال هم بیان کرد: اولین انگیزه من این است که تیم دوباره قهرمان شود. با توجه به تجربه‌هایی که در دیگر کشورها دارم می‌دانم داربی بسیار مهم است و برد در این بازی لذت بیشتری برای هواداران دارد. من کار می‌کنم که همیشه برنده باشیم. برای من هم برد در داربی مزه بیشتری دارد.
او در پاسخ به این پرسش که چه قدر از پیشکسوتان پرسپولیس شناخت دارد، گفت: اولین چیزی که من اینجا فهمیدم این است که پرسپولیس مثل یک خانواده است. با توجه به اینکه من احساس حضور در فینال جام جهانی را تجربه کردم، این مسیر رفتن تا بالا را می‌شناسم؛ مسیر یعنی کار، فروتنی و روحیه خانوادگی. من این روحیه خانوادگی را اینجا احساس می‌کنم.
سرمربی پرسپولیس درباره امکانات شرکت پیشکسوتان پرسپولیس هم بیان کرد: من شگفت‌زده شدم. در کشور من نیز به پیشکسوتان احترام می‌گذارند و این کار باعث خوشحالی من است چون می‌بینیم که برای پیشکسوتان شأن و جایگاهی قائل شده‌اند. به باشگاه پرسپولیس به خاطر داشتن چنین فلسفه‌ای تبریک می‌گویم.
کالدرون در مورد استفاده از جوانان در تیمش اظهار کرد: در آرژانتین فلسفه قوی وجود دارد که جوانان باید بازی کنند. من اولین باری که به عنوان یک بازیکن حرفه‌ای بازی کردم ۱۶ سالم بود. دوست د ارم بازیکن جوانی را که پتانسیل دارد ببینم و به او بازی بدهم. مطمئن هستم جوانانی که بتوانند به تیم کمک کنند بیشتر از یک نفر خواهند بود.
او ادامه داد: اولین هدف ما این است که در لیگ، قهرمان شویم. من جاه طلبی مثبت بسیاری دارم. بعد از تجربه‌های بسیار یاد گرفتم باید فروتنانه کار کرد. جاه طلبی باید وجود داشته باشد ولی باید با احترام به رقبا باشد. در مسابقات الان نمی‌توان هیچ تیمی را از قبل برنده حساب کرد. من خودم را فرد برنده‌ای می‌دانم و به خاطر همین اینجا هستم چون پرسپولیس هم تیمی است که می‌خواهد از این هم بهتر شود و جاه طلبی مثبتی دارد. من این مسئولیت را قبول کردم و هیچ موقع خودم را قانع نمی‌کنم. اگر تمریناتم را زیر نظر بگیرید می‌بینید که من آمده‌ام تا جایی که ممکن است برنده شوم.
کالدرون در پاسخ به این پرسش که آیا پیغام‌هایی را که برایش در توئیتر ارسال می‌کنند بررسی می‌کند، بیان کرد: من دیدم که افراد زیادی آن‌جا هستند و نفرات در صفحه من تعدادشان زیاد شد ولی تک‌تک پیغام‌ها را نخواندم. این هم می‌تواند برای بازیکنان مشکل ساز باشد چون که باید بدانند که باید بیشتر از این تمرین کنند.
انتهای پیام
