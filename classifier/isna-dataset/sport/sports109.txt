عرب: مدیون پیشکسوتان پرسپولیس هستم
مدیرعامل باشگاه پرسپولیس خودش را به خاطر حمایت‌هایی که از سوی پروین و دیگر پیشکسوتان پرسپولیس شده است، مدیون آنها می‌داند.
به گزارش ایسنا، ایرج عرب، مدیرعامل باشگاه پرسپولیس در جلسه دیداری که میان او، کالدرون، سرمربی پرسپولیس و علی پروین، پیشکسوت این باشگاه برگزار شد اظهار کرد: از میزبانی بسیار خوب پیشکسوتان پرسپولیس تشکر می‌کنم. در فرهنگ ما احترام به بزرگ‌تر یک اصل است و پیشکسوتان بزرگ‌ترهای ما هستند و همه باید به آن‌ها احترام بگذاریم.
او ادامه داد: در دوران گذار بسیار سختی که در چند وقت اخیر داشتیم احساس کردم پیشکسوتان بیشتر از همه ما را حمایت کردند. به این دلیل که تجربه گذشته و مدیریت آقای پروین در باشگاه باعث می‌شد که شرایط را کاملاً درک کنند. صحبت‌هایی که مطرح می‌شد همه‌جانبه و پخته بود. مباحث مقطعی و یک‌سویه نبود. به خاطر این حمایت من واقعاً مدیون آن‌ها هستم. آقای پروین همیشه گفته که شرایط سخت تمام می‌شود و اتفاقات خوب می‌افتد. همیشه ایشان مثبت صحبت کرده است. پرسپولیس خانه پیشکسوتان است و آن‌ها بزرگ‌تر پرسپولیس هستند. این همکاری قطعاً ادامه پیدا می‌کند. گاهی گرفتاری‌های کاری باعث دوری می‌شود اما دل‌ها به هم نزدیک است. با وجود بزرگ‌تر ما یعنی آقای پروین روابط به خوبی ادامه پیدا می‌کند.
انتهای پیام
