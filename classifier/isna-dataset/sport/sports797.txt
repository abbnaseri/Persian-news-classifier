سرمربی تیم ملی کشتی ساحلی کارگری: انتظار ۴ طلا در مسابقات جهانی اسپانیا دارم
سرمربی تیم ملی کشتی ساحلی کارگری گفت: انتظار داریم در مسابقات جهانی کارگری اسپانیا هر چهار مدال طلا را به دست آوریم.
اکبر خجسته در رابطه با حضور تیم کشتی ساحلی در بازی‌های جهانی کارگری که در اسپانیا برگزار می‌شود به خبرنگار ایسنا، گفت: هر چهار کشتی‌گیر اعزامی ما با تجربه هستند و تیم خوبی داریم که از هر چهار نفر آنها انتظار مدال طلا را داریم. در دوره گذشته نیز عباس حاج‌کناری سرمربی این تیم بود که دو سال قبل چهار مدال طلا به دست آوردند.
خجسته در پاسخ به این سوال که آیا هر چهار کشتی‌گیر اعزامی واقعاً کارگر هستند، اظهار کرد: فدراسیون ورزش کارگری و در راس آن آقای رمضی به عنوان رییس فدراسیون سخت‌گیری زیادی روی این موضوع داشتند و کسانی که بیمه تامین اجتماعی نداشتند نتوانستند حتی در مسابقات قهرمانی کشور شرکت کنند. ضمن این‌که جلوی حضور کشتی‌گیران صاحب‌نام که مدال بین‌المللی نیز داشتند در این مسابقات گرفته شد. در همین مسابقات انتخابی تیم ملی و قهرمانی کشور آقای حسن حمیدی رییس انجمن کارگران اجازه نداد یکی از کشتی‌گیران که قهرمان ساحلی جهان بود شرکت کند، چرا که این رقابت‌ها آماتوری است و کسانی که مدال جهانی و بین‌المللی دارند نباید در مسابقات جهانی کارگری شرکت کنند.
وی ادامه داد: در تیم ما نیز سه کشتی‌گیر کارمند شهرداری هستند و زرین‌پیکر نیز در یک شرکت آسانسورسازی کار می‌کند.
او در مورد تمرینات تیمش گفت: با لطفی که آقای حمیدی داشت اردویی را در بابلسر داشتیم و در آنجا نیز حریفان تمرینی خوبی از مازندران به بچه‌های ما کمک کردند. همچنین یک اردوی چهار روزه در تهران خواهیم داشت که تا زمان اعزام به اسپانیا ادامه دارد.
خجسته به مشکل ویزای چند کشتی‌گیر فرنگی‌کار اظهار کرد و گفت: ظاهراً به چند کشتی‌گیر فرنگی‌کار ویزا داده نشده که اگر تا زمان اعزام این مشکل حل نشود شاید زرین‌پیکر علاوه بر مسابقات ساحلی، در کشتی فرنگی هم مسابقه بدهد.
به گزارش ایسنا، رضا عبدالله پور (۷۰ کیلوگرم)، حمیدرضا زرین پیکر (۸۰ کیلوگرم)، امین حسین زاده (۹۰ کیلوگرم) و اکبر صفرپور (۱۰۰ کیلوگرم) نفرات اعزامی ایران به مسابقات جهانی در بخش کشتی ساحلی هستند.
بازی‌های جهانی ۲۰۱۹ ورزش کارگری و آماتوری ۱۱ تیرماه در شهر تورتوسای اسپانیا رسماً افتتاح می‌شود. این رقابتها هر دو سال یکبار برگزار می‌شود.
انتهای پیام
