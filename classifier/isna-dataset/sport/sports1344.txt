ایران ۳ - روسیه صفر/ والیبالیست‌ها تزارها را هم به زانو درآوردند
تیم ملی والیبال ایران در آخرین بازی خود از هفته سوم لیگ ملت‌های والیبال ۲۰۱۹ به مصاف روسیه رفت و به یک برد قاطعانه دست یافت تا با کسب سه برد متوالی در هفته سوم، صدرنشینی خود را در پایان این هفته قطعی کند.
به گزارش ایسنا، تیم ملی والیبال ایران از ساعت ۱۸:۳۰ امروز (یکشنبه) ۲۶ خرداد ماه ۱۳۹۸ در آخرین بازی هفته سوم لیگ ملت‌های والیبال ۲۰۱۹ در ارومیه به مصاف تیم ملی روسیه رفت. ایران در این بازی با ترکیب موسوی، غفور، عبادی پور، حضرت پور (لیبرو) فیاضی و معروف (کاپیتان) بازی را شروع کرد. روسیه نیر با ترکیب ولاسو، ایوان، ورونکوو، یاروسلاو، ویکتور، کوبزار و ولنتین (لیبرو) بازی را آغاز کرد.

ست اول: ۲۵ – ۲۰ ایران بازی در میان تشویق بی امان هواداران ارومیه ای آغاز شد و ایران با سرویس‌های خوب غفور توانست فاصله دو امتیازی را با روسیه ایجاد کند. ایران با درخشش محمد موسوی در روی تور توانست فاصله دو امتیازی را حفظ کرده و ۸ – ۶ وقت استراحت فنی اول را کسب کند.
بازیکنان روسیه که تحت فشار تشویق هواداران بودند در دریافت‌های اول عملکرد خوبی نداشتند تا با درخشش فیاضی فاصله دو تیم به ۳ امتیاز افزایش یابد. با سرویس قدرتی فیاضی ایران ۱۴ – ۱۰ از روسیه پیش افتاد. ایران با حفظ فاصله ۴ امتیازی ۱۶ – ۱۲ وقت استراحت فنی دوم را هم از آن خود کرد. با ورود دو تیم به زمین امیر غفور ۱۷ – ۱۲ ایران را پیش انداخت. با سرویس‌های خوب بازیکنان ایران دریافت اول روسیه با مشکل مواجه شده بود و ایران توانست ۲۲ – ۱۵ پیش بیفتد تا روسیه درخواست وقت استراحت کند. با ورود دو تیم به زمین بازیکنان روسیه فاصله را کاهش دادند اما در پایان ایران ۲۵ – ۲۰ ست نخست را با پیروزی پشت سر گذاشت. روس‌ها در ست اول اشتباهات بسیاری داشتند و سرویس‌های زیادی را هم خراب کردند.

ست دوم: ۲۶ – ۲۴ ایران با شروع ست دوم هر دو تیم به صورت پایا پای پیش می‌رفتند تا اینکه روسیه ۴ – ۳ از ایران پیش افتاد. بازیکنان روسیه که در ست دوم با تمرکز بیشتری کار را شروع کرده بود، با زدن سرویس‌های بهتر نسبت به ست اول، دریافت‌های اول ایران را خراب کرده و ۸ – ۵ وقت استراحت فنی اول را از آن خود کردند. با ورود دوتیم به زمین، روسیه فاصله را به ۵ امتیاز افزایش داده و ۱۱ – ۶ پیش افتاد تا کولاکوویچ درخواست وقت استراحت کند. بازیکنان روسیه توانستند پس از یک رالی زیبا فاصله را به ۶ امتیاز افزایش داده و ۱۶ – ۱۰ وقت استراحت فنی دوم این ست را هم از آن خود کنند.
با ورود دو تیم به زمین ایران توانست فاصله را به سه امتیاز کاهش دهد، اما روسیه دو امتیاز دیگر را کسب کرد و ۱۸ – ۱۳ از ایران پیش افتاد تا کولاکوویچ بار دیگر تقاضای وقت استراحت کند. با آبشار غفور و دو اشتباه متوالی بازیکنان روسیه، فاصله دو تیم به ۲ امتیاز کاهش یافت تا هواداران سر از پا نشناسند. با سرویس خوب محمد موسوی ایران فاصله را به یک امتیاز کاهش دهد تا ساملوو درخواست وقت استراحت کند. با ورود دو تیم به زمین باز هم این محمد موسوی بود که با سرویس‌های هدف دار خود دریافت‌های روسیه را دچار مشکل کرد تا ایران ۲۴ – ۲۳ از روسیه پیش بیفتد. با سرویس خوب سعید معروف ایران توانست در یک ست حساس در حالی که ۶ امتیاز عقب بود، ۲۶ – ۲۴ ست دوم را از آن خود کند.

ست سوم: ۲۵ – ۲۳ ایران با شروع ست سوم ایران با حمایت هواداران خود در سالن غدیر ارومیه توانست برتری خود را با درخشش محمد موسوی در روی تور و پوریا فیاضی در خط سرویس به روسیه دیکته کرده و ۶ – ۲ از حریف پیش بیفتد تا ساملوو درخواست وقت استراحت کند. با ورود دو تیم به زمین روسیه فاصله را به سه امتیاز کاهش داد اما این ایران بود که ۸ – ۵ وقت استراحت فنی اول را از آن خود کرد. با ورود دو تیم به زمین روسیه فاصله را به دو امتیاز کاهش داد، اما با درخشش امیر غفور در خط سرویس و زدن آبشار، ایران بار دیگر ۱۴ – ۹ از روسیه پیشی گرفت. شاگردان ساملوو در ادامه با کسب ۳ امتیاز متوالی فاصله را به دو امتیاز کاهش دادند تا کولاکوویچ در امتیاز ۱۵ – ۱۳ درخواست وقت استراحت کند. در ادامه امیر غفور با آبشار پر قدرت خود امتیاز ۱۶ و وقت استراحت فنی دوم را به نفع ایران رقم زد.
با ورود دو تیم به زمین ایران فاصله دو امتیازی را حفظ کرد تا اینکه با سرویس علی شفیعی فاصله را به ۳ امتیاز افزایش داده و ۲۱ – ۱۸ پیش افتاد. تزارها با کسب دو امتیاز متوالی فاصله را به یک امتیاز کاهش دادند تا ایران تقاضای وقت استراحت کند. پس از یک رالی زیبا ایران توانست اختلاف را افزایش داده و ۲۴ – ۲۲ از روسیه پیش بیفتد. با خراب شدن سرویس بازیکن روسیه ایران در نهایت ۲۵ – ۲۳ این ست را برد تا در مجموع سه بر صفر روسیه را شکست دهد و صدر نشینی خود را در پایان هفته سوم قطعی کند.
ایران در هفته سوم در ارومیه صاحب سه برد متوالی مقابل کانادا، لهستان و روسیه شد و با صدرنشینی رقابتهای این هفته را به پایان برد.
مسابقات هفته چهارم در اردبیل برگزار می‌شود که ایران باید از جمعه به مصاف تیم‌های پرتغال، استرالیا و فرانسه برود.

انتهای پیام
