تاج: نباید گذاشت کسی در کیان فوتبال دخالت کند
رئیس فدراسیون فوتبال گفت: جایگاه ایران در فوتبال ساحلی و فوتسال آسیا و جهان خوب است و تلاشمان این است که در فوتبال نیز شرایط مطلوبی پیدا کنیم.
به گزارش ایسنا - منطقه اصفهان، مهدی تاج عصر پنجشنبه در همایش تجلیل از برترین‌های فوتبال، فوتسال و فوتبال ساحلی استان اصفهان در سالن همایش‌های دانشگاه خوراسگان، اظهار کرد: بیشترین هدف از برگزاری این‌گونه جشن‌ها بهانه‌ای برای با هم بودن است. جشن برترین‌ها، یعنی با هم بودن و دور هم بودن فوتبالی‌ها و بهترین نتیجه آن اتحاد و از بین رفتن کدورت‌ها است.
وی افزود: همیشه برگزاری این مراسم و برنامه‌ها خالی از اشکال نیست، اما همین که دور هم جمع می‌شوید و دیداری تازه می‌کنید خوب است و در آن یاد می‌گیریم به پیشکسوتان احترام بگذاریم.
وی با بیان اینکه فوتبال بزرگترین نهاد اجتماعی و فرهنگی است، گفت: فوتبال همواره بزرگ‌ترین همایش‌های انسانی را دارد. هیچ سازمان و نهادی در کشور مانند فوتبال همایش انسانی برگزار نمی‌کند. سالانه صدها هزار نفر به ورزشگاه‌ها می‌آیند و یا بیش از ۴۰ میلیون یک فوتبال را تماشا می‌کنند و عملکرد ما و شما را می‌بینند.
رئیس فدراسیون فوتبال با اشاره به توجه و حساسیت مردم و مسئولان نسبت به فوتبال و موضوعات آن اظهار کرد: در هفته گذشته سه بار به مجلس رفتم و همین دیروز در رادیو با یکی از نمایندگان مجلس صحبت داشتم، چراکه اعتقاد دارم نباید گذاشت کسی در کیان فوتبال دخالت کند و استقلال فوتبال باید حفظ شود و باید سعی شود این چیزی که از فوتبال به دست امروزی‌ها رسیده به نسل آینده برسد و فوتبال، فوتبال بماند و این اتفاق هم خواهد افتاد.
وی با اشاره به جایگاه تیم‌های فوتبال، فوتسال و فوتبال ساحلی در آسیا و جهان خاطر نشان کرد: فوتسال و فوتبال ساحلی اصفهان در ایران و جهان شرایط مناسبی دارد، سهم این استان از نظر عضویت در تیم ملی نیز بالا و خوب است و از مربیان خوبی هم بهره می‌برد.
تاج همچنین در خصوص تیم‌های سپاهان و ذوب آهن گفت: استان اصفهان باید تیم‌های فوتبال بیشتری داشته باشد، در این راستا تلاش کنیم تا تیم‌های دیگر هم به صحنه بیایند.
وی همچنین با اشاره به بهره‌برداری از ساختمان اداری هیأت‌های فوتبال شهرکرد و ایلام در ماه آینده تصریح کرد: ساختمانی اداری برای استقرار هیئت فوتبال استان اصفهان هم مورد نیاز است که در این راستا زمینی در اختیار هیأت قرار می‌گیرد اما ساخت آن را باید استان خود برعهده بگیرد.
به گزارش ایسنا، در این مراسم از برترین‌های فوتبال، فوتسال و فوتبال ساحلی در بخش‌های مختلف بانوان و آقایان تجلیل شد.
انتهای پیام
