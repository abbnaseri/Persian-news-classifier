سهرابی: بعد از یک سال و نیم می‌گویند تستم مثبت شده/ مسئولان کمکم کنند از حقم دفاع کنم
رکابزن باسابقه ایران گفت: تست دوپینگ من یک سال و نیم پیش منفی شد اما الان اتحادیه جهانی دوچرخه سواری اعلام کرده احتمال دارد چیزی استفاده باشم.
مهدی سهرابی در گفت‌وگو با ایسنا، درباره اعلام اتحادیه جهانی دوچرخه سواری مبنی بر اینکه تست دوپینگ این رکاب‌زن مثبت شده است بیان کرد: بهمن سال ۹۶ ما برای مسابقات قهرمانی جاده آسیا ۲۰۱۸ اردویی در کیش داشتیم و ماموران وادا برای گرفتن تست به کیش آمدند و از ما تست گرفتند دو هفته بعد هم اعلام شد که نتیجه تست‌ها منفی است که مستندات آن هم موجود است. اکنون بعد از گذشت یک سال و نیم به من اعلام کرده‌اند که احتمال می‌دهند چیزی استفاده کرده باشم.
او ادامه داد: من به آنها گفتم می‌توانند تست‌های قبل و بعد از نمونه‌گیری کیش را بررسی کنند که منفی بوده و حتی در قهرمانی آسیا در میانمار هم تست دادم و منفی اعلام شد. همچنین گفتم در اردوی کیش نوع گرفتن تست دوپینگ از ما ایراد قانونی داشت چرا که ۱۰ نفر را هم‌زمان به اتاق مکانیسین تیم بردند و آنجا با هم تست گرفتند، بنابراین از کجا مشخص است که تست‌ها با هم اشتباه نشده بود. از طرفی باید ما پاسپورت معتبر یا ID کارت همراهمان داشته باشیم اما هیچ‌کدام این مدارک را نداشتیم، بنابراین این نوع تست‌گیری از نظر قانونی ایراد داشت.
سهرابی با ناراحتی از اتفاق پیش آمده گفت: آبرویم برای من بسیار با اهمیت است و از وزارت ورزش، فدراسیون دوچرخه سواری و ستاد نادوی ایران تقاضا دارم به من کمک کنند تا بتوانم از حق خودم دفاع کنم. حتی تست سلامت‌هایی هم که فدراسیون از من گرفت همه موجود است که مشکلی نداشته است و نمی‌دانم بر چه اساسی الان اعلام کرده‌اند که تست من مثبت شده است. نکته مهم دیگری هم که وجود دارد اتحادیه جهانی دوچرخه سواری به من اعلام کرده چون نمونه B موجود نیست نمی‌توانم اعتراضی داشته باشم و از مسئولان تقاضای کمک دارم که این مشکل شود و بتوانم آبرویم را حفظ کنم.




   نتایج 
   تست دوپینگ مهدی سهرابی در مسابقات 
   مختلف از جمله 
   کیش که پاسخ منفی بوده است
  


انتهای پیام
