مربی وزنه برداری بیمه رازی: نخواستن مرادی را تکذیب می‌کنم/ سهراب نفر اول تیم است
مربی تیم وزنه برداری بیمه رازی گفت: سهراب مرادی نفر اول تیم ما است و متاسفانه برخی‌ها دارند از شرایط سو استفاده می‌کنند.
آیدین نصرتی در گفت و گو با ایسنا در باره ی اینکه گفته شده تیم وزنه برداری بیمه رازی سهراب مرادی را نخواسته است، بیان کرد: این شایعات به گوش ما هم رسیده است و نه تنها من بلکه کل تیم بیمه رازی این موضوع را تکذیب می‌کند. نیت تیم بیمه رازی کمک به وزنه برداری است همانطور که در دو سال گذشته هم این کار را انجام داد و در حد توان وزنه برداران را از لحاظ مالی حمایت کرد.
او ادامه داد: چنین چیزی که سهراب مرادی را نخواهیم وجود ندارد و قطعاً از وجودش استفاده می‌کنیم چه آسیب دیده باشد و چه نباشد. او قطعاً نفر اول تیم ما است. سهراب مرادی از وزنه برداران بسیار خوب است و فکر نکنم بهتر از او در ایران داشته باشیم. فکر می‌کنم در این میان برخی افراد بخاطر انتخابات این مسئله را مطرح و می‌خواهند تخریب کنند. متأسفانه برخی‌ها دارند از شرایط سواستفاده می‌کنند در حالی که همه آمده‌ایم به وزنه برداری ایران کمک کنیم و هر کاری انجام می‌دهیم که به نفع وزنه برداری باشد.
نصرتی در پاسخ به این پرسش که ترکیب نفرات تیم بیمه رازی مشخص شده است یا خیر، گفت: صحبت‌ها تمام شده است و ترکیب تیم انشاالله فردا (شنبه) نهایی و اعلام می‌شود اما شک کنید سهراب مرادی نفر اول تیم ما است.
انتهای پیام
