ادعای روزنامه عربستانی درباره بشار رسن و پرسپولیس
درحالی که روز گذشته سایت الکاس قطر به نقل از رسانه‌های عراقی نوشت که قرارداد بشار با پرسپولیس تمدید شده اما سایت عربستانی مدعی شده که بشار رسن به خاطر نامعلوم بودن وضعیت برانکو هنوز قراردادش را تمدید نکرده است.
به گزارش ایسنا، بشار رسن یکی از بازیکنانی است که قرارداد او با باشگاه پرسپولیس به پایان رسیده است. این بازیکن عراقی عملکرد بسیار خوبی در پرسپولیس داشته و یکی از بهترین‌های تیمش بوده است.
باشگاه پرسپولیس دوست دارد که بشار رسن را حفظ کند و قراردادش را تمدید کند. موضوعی که سایت الکاس قطر روز گذشته اعلام کرد که بشار رسن قراردادش را با پرسپولیس دو فصل دیگر تمدید کرده است اما به نظر می‌رسد که وضعیت برانکو این بازیکن را هم دچار شک کرده است.
سایت الخلیج عربستان تاکید کرد که بشار رسن منتظر وضعیت برانکو است و هنوز قراردادش را تمدید نکرده است.
این سایت در ادامه نوشت: بشار قرار بود که روز دوشنبه قراردادش را تمدید کند اما با توجه به اینکه وضعیت برانکو مشخص نیست آن را فعلاً به تأخیر انداخته و قرار است که روز سه شنبه تصمیم بگیرد.
سایت الخلیج در پایان نوشت: باشگاه الاهلی عربستان خبر از توافق با برانکو می‌دهد این درحالی است که پرسپولیس اصرار دارد که مطالبات مالی برانکو را پرداخت می‌کند و اجازه جدایی را به این مربی نمی‌دهد.
انتهای پیام
