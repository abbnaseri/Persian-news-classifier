ریوالدو به آرژانتین حق داد
هافبک پیشین تیم ملی فوتبال برزیل به آرژانتین حق داد که نسبت به قضاوت جنجالی داور در سوپرکلاسیکو اعتراض داشته باشد.
به گزارش ایسنا و به نقل از مارکا، هنوز جنجال در رابطه با قضاوت بحث برانگیز سامبروانو در دیدار برزیل و آرژانتین وجود دارد. داور اکوادوری در دیداری که سلسائو با نتیجه ۲ بر صفر پیروز شد دو پنالتی آشکار را به نفع آلبی سلسته نگرفت و در نهایت برزیل میزبان به فینال کوپا آمه ریکا ۲۰۱۹ صعود کرد. آخرین اظهار نظر مربوط به ریوالدو، ستاره سابق تیم ملی برزیل بود. مدافع پیشین سلسائو گفت: آرژانتین برای اعتراض به نحوه داوری دلیل دارد. برزیل اکنون تیم بهتری نسبت به آرژانتین دارد و مطمئناً تیم تیته بدون این اشتباه‌ها پیروز می‌شد. با این حال دو پنالتی به نفع آرژانتین گرفته نشد و VAR این دو صحنه‌ها را بازبینی نکرد.
ریوالدو در ادامه اظهار کرد: از مدت‌ها پیش گفته بودم که به VAR اعتقادی ندارم. فوتبال را با وقفه‌های زیاد بررسی می‌کند. این موضوع تنها به نفع داوران است و مسئولیت داوران را کمتر می‌کند. همه سنگینی بازی روی VAR می‌افتد.
برنده توپ طلای سال ۱۹۹۹ افزود: اگر در اروپا چنین اتفاق‌هایی رخ می‌دهد عادی است که در آمریکای جنوبی هم دیده شود.
هافبک سابق بارسلونا در ادامه به لیونل مسی اشاره کرد و گفت: در گذشته آرژانتین تیم فوق العاده ای داشت که بازیکنان خیلی خوبی در آن حضور داشتند. به همین خاطر اکنون تیم‌ها می‌دانند با کنترل مسی می‌توانند نتیجه مورد نظر را کسب کنند. اگر مسی در یک نسل دیگر حضور داشت تاکنون یک جام را با تیم ملی فتح کرده بود.
برزیل در فینال کوپا بامداد دوشنبه به مصاف پرو خواهد رفت. سلسائو در مرحله گروهی این تیم را با نتیجه ۵ بر صفر شکست داده بود. ریوالدو در این رابطه اظهار کرد: بازی فینال خیلی سخت‌تر از دیدار مرحله گروهی خواهد بود. بازی دوشنبه دیدار متفاوتی خواهد بود و اگر برزیل بدون نیمار قهرمان شود قدرت این تیم را نشان خواهد داد.
انتهای پیام
