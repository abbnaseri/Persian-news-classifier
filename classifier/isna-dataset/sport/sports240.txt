صعود فدرر و نادال به دور سوم تنیس ویمبلدون
مرد شماره دو و سه جهان با شکست حریفانشان به دور سوم تنیس ویمبلدون صعود کردند.
به گزارش ایسنا، در چهارمین روز تنیس ویمبلدون راجر فدرر و رافائل نادال حریفانشان را شکست دادند و به دور سوم صعود کردند.
نادال در یک رقابت نزدیک توانست ۳ بر یک نیک کریوس را شکست دهد. مرد شماره دو جهان در ست نخست ۶ بر ۳ پیروز شد اما ست دوم را با نتیجه مشابه از دست داد. تنیسور اسپانیایی دو ست بعد را با نتایج مشابه ۷ بر ۶ به نفع خود اختصاص داد تا پیروز این دیدار شود.
در دیگر بازی مهم فدرر برابر جی کلارک قرار گرفت و با نتیجه ۳ بر صفر پیروز شد. تنیسور سوییسی در ست نخست ۶ بر یک حریفش را شکست داد و ست دوم را با نتیجه نزدیک ۷ بر ۶ به نفع خود پایان داد. مرد شماره سه جهان در ادامه ۶ بر ۲ پیروز شد تا به دور بعد راه یابد.
شوارتسمن، یوهانسون، میلمن، کری، اشتروف، اوانز، کوکوشکین، نیشیکوری، سوزا، سونگا، فویل و برتینی نیز به دور سوم صعود کردند.
در بخش بانوان اشلی بارتی با نتیجه ۲ بر صفر الیسون فان یوتوانک را شکست داد. بانوی شماره یک جهان در ست نخست ۶ بر یک پیروز شد و ست دوم را با نتیجه ۶ بر ۳ به نفع خود اختصاص داد.
سرنا ویلیامز برابر کایا یوانک قرار گرفت و ۲ بر یک پیروز شد. تنیسور آمریکایی در ست اول ۶ بر ۲ شکست خورد اما در ادامه توانست نتیجه را جبران کند و در دو ست دیگر را با نتایج ۶ بر ۲ و ۶ بر ۴ پیروز شود.
دارت، وانگ، استفنز، استریکووا، ویتووا، سوارس ناوارو، مرتنس، برتنس، دیویس، کونتا، لینت و بنچیچ به دور بعد صعود کردند.
انتهای پیام
