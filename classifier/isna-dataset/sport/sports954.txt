عادل مجللی تنها نماینده بزرگسال در قهرمانی جهان کانو/ خط قرمز فدراسیون روی نام بقیه
ورزشکاران رده بزرگسال کانو برای مسابقات جهانی دیگر به اردوی تیم ملی دعوت نمی‌شوند و عادل مجللی تنها ورزشکار این رده سنی خواهد بود.
به گزارش ایسنا، مرحله جدید تیم ملی قایقرانی آب‌های آرام برای حضور در مسابقات قهرمانی جهان مجارستان از اول تیرماه آغاز شده است. در بخش کانو و در رده بزرگسالان تنها عادل مجللی به اردوی تیم ملی دعوت شده چراکه نتایج تست انتخابی تیم ملی سایر مدعیان تیم ملی بزرگسالان رضایت بخش نبوده است. کمیته فنی هم قرار است هفته جاری تشکیل جلسه بدهد و نتایج ضعیف کانو را مورد بررسی قرار دهد. همچنین در مورد مربی تیم ملی هم تصمیم گیری کند.
البته نکته مهم دیگر این است که ورزشکاران بزرگسال برای مسابقات جهانی مجارستان دیگر به اردوی تیم ملی دعوت نمی‌شوند و مجللی تنها نماینده رده بزرگسال است و پس از مسابقات جهانی باید دید فدراسیون چه تصمیمی می‌گیرد.
در تست انتخابی تیم ملی کانو، محمد نبی رضایی ورزشکار رده زیر ۲۳ سال تیم ملی موفق شد در کانوی تک نفره هزار متر بالاتر از نفرات رده بزرگسالان قرار بگیرد که این مسئله انتقاداتی را نسبت به عملکرد ورزشکاران رده بزرگسال به همراه داشت و همین مسئله هم باعث شد که در رده بزرگسالان تنها عادل مجللی که رشته تخصصی اش ۲۰۰ متر است، به اردو دعوت شود.
انتهای پیام
