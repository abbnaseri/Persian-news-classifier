واکنش شاهین‌طبع به انتقاد اوشین ساهاکیان: خدا من را ببخشد!
 سرمربی تیم ملی بسکتبال ایران در واکنش به انتقادهای ملی‌پوش سابق تیم ملی از او گفت: خدا من را ببخشد.
به گزارش ایسنا، مهران شاهین‌طبع سرمربی تیم ملی بسکتبال ایران در حاشیه تمرین امروز (یکشنبه) نهم تیر ماه تیم ملی درباره شرایط بازیکنان در اردوها گفت: در حال حاضر سه هفته‌ای است که با ملی‌پوشان کار می‌کنیم. فعلاً به فرم ایده‌آل و مطلوبی که مد نظرمان است نرسیده‌ایم، اما می‌بینم که بازیکنان در تمرینات تلاش خود را انجام می‌دهند و تا حدودی شرایط بهتر از زمان آغاز اردوها شده است.
او درباره تغییرات احتمالی در جمع ملی‌پوشان دعوت شده به اردوها نیز گفت: ما فعلاً با همین نفرات ادامه می‌دهیم و برای بازی‌های تدارکاتی که پیش رو داریم احتمالاً تعداد بازیکنان کم‌تر خواهد شد و در اردوها ریزش خواهیم داشت.
سرمربی تیم ملی بسکتبال ایران با اشاره به بازی‌های تدارکاتی نیز گفت: ما برای انتخاب تیم‌ها و بازی‌های تدارکاتی جمیع شرایط را در نظر گرفتیم و وقتی همه مسائل را بررسی می‌کنم با توجه به همه محدودیت‌ها از نظر من مسابقات تدارکاتی خوبی خواهیم داشت.
او در مورد شرایط آمادگی حامد حدادی نیز گفت؛ همه بازیکنان زحمت خود را میکشند و من امیدوارم بهترین نتیجه حاصل شود.
شاهین‌طبع درباره انتقادات اوشین ساهاکیان ملی‌پوش سابق تیم ملی بسکتبال از او که معتقد است شاهین‌طبع باعث خداحافظی زود هنگام او از تیم ملی شده است، نیز گفت: صحبتی در این مورد ندارم و امیدوارم خدا من را ببخشد.
انتهای پیام
