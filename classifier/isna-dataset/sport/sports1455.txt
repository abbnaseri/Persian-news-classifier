سایت لهستانی: والیبال ایران چطور به قدرت جهانی تبدیل شد؟
سایت لهستانی در مقاله‌ای به پیشرفت‌های تیم‌ ‌ملی والیبال ایران پرداخت و از این تیم به عنوان یکی از قدرت‌های جهان یاد کرد.
به گزارش ایسنا و به نقل از اسپورت لهستان، رقابت‌های لیگ ملت‌های جهان در حال برگزاری است و تیم ملی والیبال ایران باید عصر امروز (شنبه) به مصاف لهستان برود. به همین دلیل سایت اسپورت لهستان در گزارشی به پیشرفت تیم ملی والیبال ایران اشاره کرد و در این باره نوشت: ۱۰ سال پیش تیم والیبال ایران یکی از تیم‌های نسبتاً خوب جهان بود، اما در حال حاضر بهترین تیم‌های جهان برای شکست ایران کار دشواری پیش رو دارند و باید ایران را به عنوان یکی از قدرت‌های بزرگ والیبال جهان دانست.
در سال ۲۰۱۱ فدراسیون والیبال روی به مربی خارجی آورد و ناگهان ایده جذب خولیو ولاسکو به سرانجام رسید و این مربی آرژانتینی هدایت تیم ملی والیبال ایران را بر عهده گرفت. ایران قهرمان آسیا شد و توانست جواز حضور در جام جهانی را به دست بیاورد. در آن زمان کسی بازیکنانی همچون سعید معروف، میلاد عبادی پور، سید محمد موسوی و امیر غفور را نمی‌شناخت. ایران برای اولین بار به عنوان قهرمانی آسیا رسید و به جام جهانی راه یافت و رفته رفته مصاف با بزرگان جهان باعث شد که ایران نیز قد علم کند.
در سال ۲۰۱۳ از تیم ملی والیبال ایران دعوت شد تا در لیگ جهانی حضور داشته باشد و برخی از این بازی‌ها در ایران و در سالن ۱۲ هزار نفری آزادی برگزار شد. جایی که تنها تماشاگران مرد می‌توانستند به ورزشگاه بروند. سر و صدای بسیار زیاد و کر کننده هواداران آن قدر بالا بود که بازیکنان صدای هم را نمی‌شنیدند. تمام بازیکنان لهستانی اعتراف کردند که بازی در سالن آزادی بسیار، دشوار، سخت و طاقات فرسایی است.
ولاسکو هدایت تیم ملی والیبال جام جهانی لهستان را در سال ۲۰۱۴ بر عهده داشت. بعد از اینکه به ولاسکو پیشنهاد حضور در آرژانتین داده شد، اسلوبودان کوواچ، هدایت تیم ملی را بر عهده گرفت و در لیگ جهانی با ایران بر سکوی چهارم ایستاد. آن زمان گفته می‌شد که بازیکنان والیبال ایران به صحبت‌های مربی صربستانی گوش نمی‌دادند، در نهایت بعد از جایگاه هشتمی ایران در جام جهانی، رائول لوزانو، سرمربی جدید ایران شد. صعود به المپیک ریو دستاورد دیگری بود که والیبال ایران توانست به آن برسد.
در ادامه تیم ملی والیبال ایران توانست ایگور کولاکوویچ را به عنوان سرمربی جدید به خدمت بگیرد. این مربی صربستانی تلاش زیادی کرد تا با متقاعد کردن بازیکنان به بازی در خارج از کشور تعداد لژیونرهای ایران را زیاد کند. میلاد عبادی پور به استرا لهستان پیوست و یک سال بعد امیر غفور، علی شفیعی، فرهاد قائمی و صابر کاظمی نیز لژیونر شدند و ما به زودی تأثیر این اتفاق را در تیم ملی ایران خواهیم دید.
انتهای پیام
