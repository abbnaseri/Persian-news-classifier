ورزشگاه ۱۵هزار نفری ارومیه هفته دولت افتتاح می‌شود/ ارومیه چهره موفقی از میزبانی به نمایش گذاشت
وزیر ورزش و جوانان گفت: ورزشگاه ۱۵ هزار نفری ارومیه طبق وعده در شهریور امسال و همزمان با هفته دولت افتتاح می‌شود.
به گزارش ایسنا و به نقل از وزارت ورزش و جوانان، مسعود سلطانی‌فر در جریان سفر به آذربایجان‌غربی، در بازدید از ورزشگاه ۱۵ هزار نفری ارومیه افزود: ورزشگاه ۱۵ هزار نفری شهید باکری ارومیه طبق وعده‌ای که به مردم این شهر و مسئولان داده‌ایم، شهریور امسال به بهره‌برداری می‌رسد. وی با اشاره به اهداف سفر خود به ارومیه اظهار کرد: برای تماشای دیدار والیبال ایران مقابل لهستان این سفر انجام شده و امیدواریم روند پیروزی‌های تیم ملی والیبال استمرار داشته باشد. سلطانی‌فر با ابراز رضایت از عملکرد تیم ملی والیبال ایران خاطرنشان کرد: ارومیه تا روز دوم مسابقات والیبال لیگ ملت‌ها به نحو احسن میزبانی کرده و توانسته انتظارات را برآورده کند. وزیر ورزش و جوانان با بیان این‌که خوشبختانه تا امروز ارومیه چهره موفقی از میزبانی به نمایش گذاشته است، گفت: تیم ملی ایران تا امروز جزو مدعیان لیگ ملت‌ها بوده و امیدوارم این روند در بازی‌های آینده ادامه یابد. وی در پایان با اشاره به برنامه‌های سفر خود به ارومیه تصریح کرد: تماشای والیبال ایران در جام ملت‌ها، کلنگ‌زنی ساختمان خانه جودو و بازدید از طرح‌های نیمه‌کاره ورزشی از اهم برنامه‌های سفر یک‌روزه من به ارومیه است. انتهای پیام
