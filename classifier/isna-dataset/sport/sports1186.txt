لالوویچ یخکشی را به رده سوم رنکینگ بازمی‌گرداند؟
اتحادیه جهانی کشتی با بیان اینکه ۳۷۰ کشتی‌گیر از سراسر جهان در جام یاشاردوغو ترکیه حاضر می‌شوند، تاکید کرد: این آخرین فرصت برای کشتی‌گیرانی است که می‌خواهند در جمع ۴ نفر نخست رنکینگ پیش از رقابت‌های قهرمانی جهان قرار گیرند.
به گزارش ایسنا، اتحادیه جهانی کشتی در گزارشی با انتشار آخرین رنکینگ برترین آزادکاران جهان، بر اهمیت جام یاشاردوغو ترکیه به عنوان آخرین فرصت برای کشتی‌گیران سراسر جهان در جهت بهبود رنکینگ و تلاش برای قرار گرفتن در جمع ۴ نفر نخست رده‌بندی پیش از رقابت‌های قهرمانی جهان تاکید کرد.
طبق اعلام اتحادیه جهانی کشتی، ۳۷۰ کشتی گیر مرد و زن از سراسر جهان در جام یاشاردوغو که از ۲۰ تیر در ترکیه برگزار می‌شود، حاضر می‌شوند که همین امر نشان دهنده اهمیت این تورنمنت به عنوان آخرین تورنمنت موثر در رنکینگ آزادکاران جهان است.
بر اساس طرح سید بندی اتحادیه جهانی، کشتی گیرانی که در رقابت‌های جهانی، قاره‌ای و رقابت‌های بین المللی دارای طرح سیستم رنکینگ شرکت کنند با توجه به مقام بدست آورده امتیازاتی را بدست خواهند آورد که ۴ نفر برتر هر وزن (از لحاظ کسب امتیاز) در رقابت‌های جهانی و یا المپیک به ترتیب در بالا و پایین جدول (نفرات اول و چهارم در بالا و نفرات دوم و سوم در پایین) قرار می‌گیرند.
کشتی‌گیرانی که در تورنمنت‌های موثر در رنکینگ حاضر شوند با کسب مدال طلا ۸ امتیاز، نقره ۶ امتیاز و برنز ۴ امتیاز دریافت می‌کنند، البته اگر در این تورنمنت‌ها در هر وزن تعداد کشتی‌گیران کمتر از ۱۰ نفر باشد ۶ امتیاز، بین ۱۱ تا ۲۰ نفر ۸ امتیاز و بیشتر از ۲۰ نفر ۱۰ امتیاز به این تعداد امتیاز افزود می‌شود.
در این گزارش عنوان شده در وزن ۵۷ کیلوگرم ۷ نفر، در وزن ۶۱ کیلوگرم ۷ نفر، در وزن ۶۵ کیلوگرم ۳۶ نفر، در وزن ۷۰ کیلوگرم ۴۱ نفر، در وزن ۷۴ کیلوگرم یک نفر، در وزن ۷۹ کیلوگرم ۳۶ نفر، در وزن ۸۶ کیلوگرم ۷ نفر، در وزن ۹۲ کیلوگرم ۵ نفر، در وزن ۹۷ کیلوگرم ۶ نفر و در وزن ۱۲۵ کیلوگرم ۴ کشتی‌گیر در صورت حضور در جام یاشاردوغو و کسب مدال‌های طلا، نقره و برنز(با توجه به امتیازاتشان) این شانس را دارند که خود را به ۴ نفر نخست رنکینگ برسانند و جای آن‌ها را بگیرند.
بر این اساس محمدباقر یخکشی و بهنام احسان‌پور در رده‌های نهم و دهم وزن ۶۱ کیلوگرم، یونس امامی در رده پنجم وزن ۷۰ کیلوگرم، حسن یزدانی در رده سوم وزن ۸۶ کیلوگرم، علیرضا کریمی در رده دوم وزن ۹۲ کیلوگرم، رضا یزدانی در رده هفتم وزن ۹۷ کیلوگرم و پرویز هادی در رده ششم وزن ۱۲۵ کیلوگرم قرار دارند. در میان ایرانی‌ها امامی رده پنجمی وزن ۷۰ کیلوگرم، تیموری رده هفدهمی وزن ۷۹ کیلوگرم، حسن یزدانی، رضا یزدانی و پرویز هادی شانس قرار گرفتن در جمع نهایی ۴ نفر نخست را دارند. علیرضا کریمی تنها کشتی‌گیر ایران است که حضورش در میان ۴ نفر نخست رنکینگ برای حضور در رقابت‌های جهانی قطعی شده است.
*لالوویچ یخکشی را به رده سوم رنکینگ بازمی‌گرداند
به گفته بهروز نعمتی سرپرست فدراسیون کشتی که اعلام کرده لالوویچ مدال طلای محمدباقر یخکشی در جام ساساری را به وی بازمی‌گرداند، وی ۱۴ امتیاز برای کسب مدال طلا می‌گیرد و با ۲۰ امتیازی که در حال حاضر اندوخته اوست به رده سوم رنکینگ می‌رسد چرا که در این وزن جوزف کالن از آمریکا که در رده دوم جای گرفته به عضویت تیم ملی آمریکا در رقابت‌های جهانی درنیامد تا عملاً از رنکینگ کنار برود و گاژی مراد رشیداف رده سومی از روسیه نیز به یک وزن بالاتر رفته تا او نیز از جمع رقبای یخکشی خارج شود.
البته یخکشی برای اطمینان از تثبیت جایگاه خود در رده سوم لازم است راهی جام یاشاردوغو شود چرا که نفرات پایین‌تر از او همچون راهول آواره از هند در رده پنجم و تومنبیلگ مغولستانی رده ششمی نیز چشم به جایگاه او دوخته اند و این شانس را دارند تا با کسب مدال در جام یاشاردوغو در نهایت در جمع ۴ نفر نخست رنکینگ قرار گیرند. البته لزوم اعزام یخکشی به جام یاشاردوغو منوط به بازگردانده شدن مدال طلای جام ساساری و همچنین خلل وارد نشدن به برنامه‌های تمرینی کادر فنی است ضمن اینکه کادر فنی هنوز مشخص نکرده ملی‌پوش وزن ۶۱ کیلوگرم یخکشی خواهد بود یا احسانپور. در این وزن قرار نیست مسابقه انتخابی برگزار شود.
انتهای پیام
