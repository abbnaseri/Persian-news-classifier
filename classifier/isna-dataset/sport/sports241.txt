قدوس: ویلموتس مربی فوق العاده‌ای است/ قطعا از فصل اول حضورم در آمیان راضی نیستم
بازیکن ایرانی شاغل در لیگ فرانسه تاکید کرد از عملکردش در فصل اول حضور در آمیان راضی نیست. او همچنین اشاره ای به حضور ویلموتس در تیم ملی ایران داشت. 
به گزارش ایسنا و به نقل از fotbollskanalen، سامان قدوس ملی‌پوش ایرانی تیم آمیان در اولین فصل حضورش در لیگ فرانسه عملکرد درخشانی داشت و باعث بقای تیمش در لوشامپیونه این بازیکن در نخستین فصل حضور خود در لیگ فرانسه توانست ۵ گل به ثمر برساند. گل آخر او توانست به تیمش کمک کند تا در لوشامپیونه بماند و سقوط نکند.
قدوس در ارزیابی خود از فصل اول حضورش در آمیان گفت: خوب من فصل را به خوبی در آمیان شروع کردم و توانستم گل‌ها و پاس گل‌های خوبی نیز از خود به جای بگذارم ولی بعد از آن واقعاً خسته شدم چون من بلافاصله از لیگ سوئد به فرانسه آمدم و استراحت نداشتم و سپس جام جهانی و جام ملت‌های آسیا باعث شد تا از نظر فیزیکی و روحی خسته شوم و همین باعث کاهش طراوت در بازی من شد ولی به هر حال سال اول سال آشنایی بود و توانستم تا جایی که می‌شد برای تیمم بازی کنم. قطعاً از فصل اول حضورم در آمیان راضی نیستم و انتظاراتی که داشتم برآورده نشد ولی الان بیشتر تشنه موفقیت هستم. با کادر فنی جدیدی که تیم آورده است شرایط بهتر است و اردوی آمادگی خوبی را سپری می‌کنیم و آماده فصل جدید می‌شویم.
او درباره تغییر پست خود در تیم آمیان نیز خاطرنشان کرد: من در اوایل در میانه‌های زمین به کار گرفته می‌شدم که خودم این پست را خیلی دوست دارم و در آن احساس راحتی می‌کنم ولی در ادامه به کناره‌ها برده شدم و وقتی تیم دفاع می‌کرد در نقش مدافع چپ بودم و اصلاً با این پست آشنایی نداشتم.
بازیکن ایرانی درباره حضور در تیم ملی ایران و حضور مارک ویلموتس به جای کارلوس کی روش گفت: کی روش ۸ سال در تیم ملی فوتبال ایران بود و رفتن او یک جورایی حیف بود چون او پایه‌های تیم ملی فوتبال ایران را بنا کرد و باعث پیشرفت بازیکنان شد. حالا ما مارک ویلموتس را داریم که به نظر مربی فوق‌العاده ای است. من نتوانستم در اردوی اول او در تیم ملی باشم و هنوز شناخت زیادی از او و کارهایش ندارم.
انتهای پیام
