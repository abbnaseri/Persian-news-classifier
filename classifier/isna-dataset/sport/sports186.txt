حضور دو هندبالیست ایرانی در تیم الاهلی قطر / صمصامی هم لژیونر شد
 افشین صادقی و مهرداد صمصامی دو ملی پوش هندبال ایران به تیم الاهلی قطر پیوستند.
به گزارش ایسنا، مهرداد صمصامی، ملی‌پوش هندبال ایران، با یک قرارداد دو ساله به تیم الاهلی قطر پیوست. این اولین حضور صمصامی در لیگ‌های خارجی است. تیم الاهلی قطر علاوه بر صمصامی با افشین صادقی نیز قرارداد بسته است و این دو هندبالیست ایرانی از ۱۰ شهریورماه به اردوهای این تیم خواهند پیوست.
مهرداد صمصامی با تأیید این خبر به ایسنا گفت: دو ماهی است پیشنهادهایی از کشورهای خارجی داشتم اما پیشنهاد قطر جدی‌تر بود. مذاکراتی با آن‌ها داشتیم که هفته گذشته با شرایط تیم الاهلی به توافق رسیدم و قرارداد بستم. در خواست باشگاه برای مدت قرارداد دوساله بود که جوانب را بررسی کردم و با این باشگاه قرارداد ۲ ساله بستم. کارهای اولیه انجام شده و اکنون باید کارهای مربوط به ATC کارت انجام شود و اول سپتامبر، ۱۰ شهریورماه برای حضور در تست پزشکی و تمرینات تیم عازم قطر شوم. من تاکنون متأسفانه مشکل خروج کشور را با توجه به خدمت سربازی داشتم که امسال برطرف شد و توانستم جدی تر به فکر لژیونر شدن باشم.
صمصامی در مورد حضورش در اردوهای تیم ملی هندبال نیز گفت: فعلاً که اردوهای تیم ملی را هستیم. تمرینات تیم ما دیرتر از سایر لژیونرها آغاز می‌شود و تا آخر این اردوها هستیم. بعد به قطر می‌رویم و اگر اردویی چیزی باشد با توجه به شرایط می‌توانیم در اردوی تیم ملی حاضر شویم. بازی‌های انتخابی المپیک نیز در قطر است و ما هم طبق برنامه تیم ملی اگر شرایط باشد، به ترکیب اضافه می‌شویم.
او در مورد حضور افشین صادقی در این تیم هم گفت: بله هر دوی ما را خواستند و قرارداد بستیم.
انتهای پیام
