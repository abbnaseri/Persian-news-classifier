 سقوط ۲۶ پله‌ای تفتیان در رده بندی فدراسیون جهانی دوومیدانی/ حدادی همچنان پنجم جهان
در آخرین رده‌بندی فدراسیون جهانی دوومیدانی حسن تفتیان با ۲۶ پله سقوط در رده پنجاه و نهم دوی ۱۰۰ متر قرار گرفت.
به گزارش ایسنا، بر اساس جدیدترین رتبه بندی فدراسیون جهانی دوومیدانی در ماده ۱۰۰ متر حسن تفتیان با امتیاز ۱۱۷۴ و ۲۶ پله سقوط در رده پنجاه و نهم قرار گرفت. او چندی پیش با ۱۲۰۵ امتیاز در رده سی و سوم جهان قرار داشت.
تفتیان قبل از رقابت‌های قهرمانی آسیا دوحه قطر در رده شانزدهم جهان قرار داشت.
احسان حدادی، نایب قهرمان المپیک لندن با امتیاز ۱۲۸۷ (پیش از این امتیاز او ۱۲۹۵ بود) همچنان در رده پنجم جهان قرار دارد. پیش از حدادی، فردریک داکرس جامائیکایی، دانیل استال سوئدی، لوکاس ویس شیدینگر اتریشی و اندریوس گودزیوس لتونی در رده‌های اول تا چهارم ایستاده اند.
کیوان قنبرزاده نیز با ۱۰۹۶ امتیاز در رده ۸۳ پرش ارتفاع، شاهین مهردلان با ۱۱۱۰ امتیاز و با ۱۰ پله سقوط در رده ۶۶ پرتاب وزنه و امیر مرادی با ۱۱۰۰ امتیاز در رده ۱۰۶ ماده ۸۰۰ متر قرار دارند.
فدراسیون جهانی دوومیدانی برای رتبه بندی ورزشکاران بر اساس چند رکورد ترکیبی، امتیازی به ورزشکار می‌دهد و آن‌ها بر اساس نمره میانگین در ماده‌های مختلف رتبه بندی می‌شوند.
رکوردهای حدادی که بر اساس آن امتیازش محاسبه شده است به شرح زیر است:
رکورد ۶۵.۹۵ قهرمانی آسیا ۲۰۱۹ دوحه
رکورد ۶۶.۷۸ دایموند لیگ دوحه ۲۰۱۹
رکورد ۶۵.۳۴ لیگ الماس استکهلم سوئد ۲۰۱۹
رکورد ۶۵.۷۱ بازی‌ها آسیایی جاکارتا ۲۰۱۸
رکورد ۶۳.۴۸ یادبود بروکسل ۲۰۱۸
رکوردهای حسن تفتیان که بر اساس آن امتیازش محاسبه شده است به شرح زیر است:
رکورد ۱۰.۲۵ قهرمانی آسیا دوحه ۲۰۱۹
رکورد ۱۰.۰۹ مسابقات بین‌المللی ۲۰۱۹ تهران
رکورد ۶.۶۸ مسابقات دوسلدروف ۲۰۱۹
رکورد ۱۰.۱۹ بازی‌های آسیایی ۲۰۱۸ جاکارتا
رکورد ۱۰.۲۶ مسابقات قهرمانی آسیا دوحه ۲۰۱۹
انتهای پیام
