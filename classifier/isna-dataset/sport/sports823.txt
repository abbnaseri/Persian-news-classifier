اعزام نشدن سوارکاران به پارالمپیک توکیو بخاطر مشکلات مالی
رییس انجمن سوارکاری معلولان گفت: به خاطر عدم حمایت کمیته ملی پارالمپیک از اعزام سوارکاران به مسابقات برون مرزی و هزینه بالای اجاره اسب، امکان اعزام به پارالمپیک ۲۰۲۰ توکیو را از دست دادیم.
غزاله منتظم در گفت و گو با ایسنا، افزود: سوارکاری معلولان مدت ۳ سال است که به صورت حرفه‌ای زیر نظر مربی فرانسوی فعالیت خود را آغاز کرده‌اند و در این مدت توانستیم تعداد سوارکاران خود را به ۲۶ نفر در بخش زنان و مردان افزایش دهیم. البته چون زمان قرارداد مربی فرانسوی امسال به اتمام می‌رسد از فدراسیون جهانی درخواست کردیم که زمان قرارداد وی را تا ۲۰۲۲ منعقد کند تا با هدایت این مربی فرانسوی حضور فعالی در پارالمپیک ۲۰۲۴ داشته باشیم.
وی در پاسخ به این پرسش که آیا در بازی‌های پارالمپیک ۲۰۲۰ نیز حضور خواهید داشت یا خیر؟ گفت: برای حضور در بازی‌های پارالمپیک ۲۰۲۰ توکیو ما سعی کردیم علیرغم کمبود امکانات سوارکاران خوبی را زیر نظر مربی فرانسوی آماده کنیم اما کمیته ملی پارالمپیک اعلام کرد تنها ورزشکارانی را به پارالمپیک اعزام می‌کند که شانس بالایی برای کسب مدال داشته باشند. بنابراین به خاطر عدم حمایت کمیته ملی پارالمپیک، گران بودن هزینه اسب اجاره‌ای برای شرکت در مسابقات و همچنین عدم اعزام به مسابقات برون مرزی، پارالمپیک ۲۰۲۰ توکیو را از دست دادیم.
رئیس انجمن سوارکاری معلولان همچنین وعده داد که ۲ سوار کار به بازی‌های پارالمپیک ۲۰۲۴ پاریس اعزام شوند و خاطرنشان کرد: در این ۳ سال با برنامه‌ریزی که بر روی سوارکاران معلول برای شرکت در بازی‌های پارالمپیک داشته‌ایم و با شناسایی استعدادها، از بین ۲۶ سوارکار معلول که در گرید ۱ و ۲ فعالیت می‌کردند در نهایت سهیل کریمی و اصغر کفاشی دو سوارکاری بودند که بالاترین امتیاز را در گرید ۲ کسب و در پارالمپیک ۲۰۲۴ شرکت خواهند کرد.
انتهای پیام
