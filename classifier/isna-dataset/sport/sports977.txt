شاندیزی: نگفتم ژاپن شانسی ما را برد/ من سرباز تیم ملی هستم
سرمربی تیم ملی فوتسال زیر بیست سال ایران می‌گوید تیمش به دلیل مصدومیت‌ها و بازی‌های کم تدارکاتی نتوانسته به قهرمانی در این رقابت‌ها دست پیدا کند. 
به گزارش ایسنا، حمید شاندیزی سرمربی تیم ملی فوتسال زیر بیست سال ایران بعد از پیروزی برابر اندونزی گفت: خدا را شکر روزی که فشار قهرمانی روی تیم ما نبود بازی خوب و راحتی نمایش گذاشتیم، توقع از تیم ما زیاد بود، فشار قهرمانی استرس به بازیکنان آورده بود که باعث شده بود نتوانیم راحت بازی کنیم، اندونزی هم تیم خوبی بود که نبود استرس و فشار باعث شد عملکرد خوبی در این بازی داشته باشیم.
وی در خصوص مصدومیت پرتعداد بازیکنان ایران، گفت: بازیکنان ما خیلی خوب و قدرتمند هستند و چون تمرینات آمادگی پیش فصل خوب نداشتیم و وزنه کار نکرده و از طرفی بازی تدارکاتی کمی داشتیم، با شش مصدوم به مسابقات آمدیم و ممنون بچه ها هستم که با مصدومیت کار را ادامه دادند و به مدال برنز رسیدیم.
شاندیزی در پاسخ به سوال خبرنگار مبنی بر بازی دادن به تمام بازیکنان در این دیدار، گفت: باتوجه به آنالیز تیم اندونزی ابتدای بازی حریف را خوب پرس کردیم و شکر خدا توپ هایمان خوب داخل دروازه رفت، من کنفرانس قبلی هم نگفته بودم که ژاپن شانسی برد و یک خبرنگار در نوشتن اشتباه کرده بود، امروز ما شانس آورده و توپ‌هایمان به گل رفت و چون مسابقات فرسایشی بود، بدن بچه ها تحلیل رفته بود، برای حفظ فشار روی اندونزی ترجیح دادیم از تمام بازیکنان استفاده کنیم.
شاندیزی در خصوص برنامه‌اش برای بازیکنان، گفت: این بازیکنان رده سنی زیر ۲۰ سال را بعد از این تورنمنت پشت سر می‌گذارند، برنامه ریزی چنین تیم‌هایی برعهده فدراسیون است و به من ربط ندارد، ما سرباز هستیم و به کشور خدمت می‌کنیم. اگر دستور دهند به کشور خدمت می‌کنیم و اگر دستور نباشد هر کسی سراغ کار خودش می‌رود.
انتهای پیام
