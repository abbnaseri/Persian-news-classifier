 از تراژدی برزیل تا اتهام نژادپرستی به فیفا در مرحله دوم جام جهانی زنان
مرحله یک هشتم نهایی جام جهانی فوتبال زنان با مشخص شدن تیم‌های صعود کننده به دور بعد به پایان رسید. 
به گزارش ایسنا، مرحله یک هشتم نهایی جام جهانی فوتبال زنان به پایان رسید و چهره هشت تیم راه یافته به مرحله‌ی یک چهارم نهایی مشخص شد. به این ترتیب تیم‌های مرحله یک چهارم نهایی مشخص شدند.
آلمان ۳ - نیجریه صفر
اولین بازی مرحله یک هشتم بین آلمان و نیجریه برگزار شد. نیجریه که در مرحله گروهی به عنوان سومین تیم گروه A به این مرحله رسیده بود برابر آلمان قدرتمند کاری از پیش نبرد و با سه گل شکست خورد. این تیم آفریقایی در همه ادوار جام جهانی در مرحله گروهی حضور داشته اما تنها دو بار در سال‌های ۱۹۹۹ و ۲۰۱۹ به دور دوم راه پیدا کرده است، در حالی که آلمان به جز دو دوره (۱۹۹۹ و ۲۰۱۱) همیشه یک پای نیمه نهایی بوده است.

نروژ ۴ - استرالیا ۱
در دومین بازی این مرحله استرالیا، تیمی که هیچ‌گاه به نیمه نهایی صعود نکرده است برابر نروژ که کارنامه خوبی دارد (فینالیست ۱۹۹۱ و ۱۹۹۵، قهرمان ۱۹۹۵ و تیمی که دو بار دیگر تا نیمه نهایی صعود کرد) قرار گرفت. دیدار این دو تیم در وقت قانونی برنده‌ای نداشت و تساوی یک بر یک آنها کار را به وقت‌های اضافه کشاند اما در ۳۰ دقیقه دیگر هم توپی از خط دروازه‌ها نگذشت تا ضربات پنالتی برنده را تعیین کند که در نهایت نروژ ۴ بر ۱ برنده این دوئل حساس شد.

انگلیس ۳ - کامرون صفر
شاید بتوان این بازی را پرحاشیه‌ترین دیدار جام جهانی ۲۰۱۹ دانست. بازیکنان تیم آفریقایی دو بار داور را تهدید به ترک زمین کردند. ابتدا این کار را پیش از پایان نیمه نخست انجام دادند. داور گل مردود انگلیس را توسط VAR قبول کرد و این موضوع باعث خشم بازیکنان کامرون شد. در نیمه دوم دوباره VAR علیه این تیم عمل کرد و گل انشوت را آفساید اعلام کرد. اما آنها تنها صحنه‌های جنجالی بازی نبودند. در این بازی ضربه با آرنج، خطاهای شدید و آب دهان انداختن دیده شد. کار تا جایی پیش رفت که در یک صحنه بازیکنان داور را هل دادند. بازیکنان کامرون در اغلب اوقات به تصمیمات داوری اعتراض داشتند و زمانی که در تونل حضور داشتند با چشمان گریان فیفا را به نژاد پرستی محکوم کردند.

فرانسه ۲ - برزیل ۱
تراژدی مارتا و برزیل عنوانی است که شاید بتوان برای حذف یکی از تیم‌های محبوب جام جهانی انتخاب کرد. مارتا که با ۱۷ گل در صدر برترین گلزنان جام جهانی (مردان و زنان) قرار گرفت بعد از شکست دو بر یک برابر میزبان، دختران فوتبالیست برزیلی را خطاب قرار داد و گفت: "برای خندیدن ابتدا باید گریه کرد و جنگید. مارتا، فورمیگا و کریستین همیشه در فوتبال زنان نیستند اما فوتبال زنان برای زنده ماندن به شما بستگی دارد. "

اسپانیا ۱ - آمریکا ۲
هر دو گل آمریکا در این دیدار از روی نقطه پنالتی به ثمر رسید تا اسپانیا زودتر از آنچه انتظارش را داشت با جام جهانی خداحافظی کند. آمریکا با این پیروزی حریف فرانسه شد؛ دیداری که با توجه به میزبان بودن فرانسه و پیشرفت اخیر این تیم یک فینال زودهنگام محسوب می‌شود.

سوئد ۱ - کانادا صفر
نیمه نهایی جام جهانی ۲۰۰۳ دوباره تکرار شد. این دو تیم برای دومین بار در ادوار مختلف جام جهانی برابر هم به میدان رفتند و در پایان سوئد با یک گل راهی مرحله بعد شد. کانادا در نیمه نهایی سال ۲۰۰۳ دو بر یک برابر سوئد شکست خورد و در بازی رده بندی به مقام چهارم رسید. سوئد هم فینالیست شد اما در مصاف با آلمان شکست خورد و به نایب قهرمانی بسنده کرد.


ایتالیا ۲ - چین صفر
نایب قهرمان جام جهانی ۱۹۹۹ برابر ایتالیا که بعد از ۲۰ سال دوباره به جام جهانی برگشت شکست خورد و از جام جهانی خداحافظی کرد. چین در جام جهانی گذشته در مرحله یک چهارم نهایی شکست خورد اما این بار عملکرد ضعیفی داشت و زودتر حذف شد. ایتالیا که در هفت دوره گذشته تنها دو بار به جام جهانی صعود کرده این بار و در مرحله یک چهارم باید برابر هلند به میدان برود.

هلند ۲ - ژاپن ۱
هلند انتقام گرفت؛ برای دومین بار در ادوار مختلف جام جهانی این دو تیم در مرحله یک هشتم برابر هم به میدان رفتند.(ژاپن در همه ادوار و هلند با احتساب مسابقات فعلی در دو دوره این مسابقات حضور داشتند) در جام جهانی ۲۰۱۵ این ژاپن بود که با حساب دو بر یک هلند را شکست داد و در ادامه تا فینال پیش رفت، اما این بار هلند شگفتی‌ساز شد و قهرمان ۲۰۱۱ و نایب قهرمان ۲۰۱۵ را راهی خانه کرد. سامورایی‌ها در بازی شب گذشته بهتر بازی کردند و در حالی که تا دقایق پایانی نتیجه بازی یک بر یک مساوی بود اما خطای بی موقع بازیکن این تیم باعث شد تا داور برای حریف پنالتی بگیرد.


انتهای پیام
