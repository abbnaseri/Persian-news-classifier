صحبت‌های خطیر، مواضع باشگاه بود/منزوی وظیفه مذاکره با وریا و حسینی را برعهده دارد
باشگاه استقلال درباره نقل و انتقالات این باشگاه اطلاعیه صادر کرد.
به گزارش ایسنا و به نقل از سایت رسمی باشگاه استقلال، پیرو مصاحبه روز گذشته دکتر علی خطیر معاون ورزشی و مسئول نقل و انتقالات باشگاه درباره مذاکره با بازیکنان باشگاه استقلال ضمن اشاره به برخی موارد و در واکنش به اظهارات بازیکنان اطلاعیه ای به شرح زیر صادر کرد:
١- پس از طرح موضوع تمدید قرارداد بازیکنان در جلسات متعدد هیأت مدیره باشگاه، با نظر کلیه اعضا مقرر شد جناب آقای کامران منزوی به نمایندگی از تمامی اعضا با حضور در جلسات، مسئولیت مذاکره با بازیکنان عزیز آقایان وریا غفوری و سیدحسین حسینی را برعهده گرفته و پس از جلسات برگزار شده گزارش جلسات و پیشنهادات طرفین را جهت تصمیم گیری به هیأت مدیره و مدیرعامل محترم منعکس تا در خصوص شرایط تصمیم گیری شود. پس از دریافت پیشنهادات بازیکنان، با عنایت به مصوبه هیأت مدیره و بودجه تصویب شده و درنظر گرفتن زحمات و تلاش بازیکنان عزیز در حوزه ملی و باشگاهی نهایت سقف ریالی باشگاه جهت تمدید قراردادها در نظر گرفته و مراتب به بازیکنان اعلام شد.
٢- موارد اعلامی از سوی دکتر خطیر در سایت رسمی باشگاه، مواضع و نظرات رسمی باشگاه و هیأت مدیره باشگاه بوده ضمن آنکه صحبت‌های مزبور به دور از توهین، حب و بغض، تحلیل و نتیجه گیری و فقط به صورت گزارشی از روند مذاکرات و توقعات طرفین از یکدیگر، جهت اطلاع هواداران و شفاف سازی و برابر با وعده داده شده به هواداران فهیممان بیان شده است. این اقدام از اولین روز نقل و انتقالات آغاز شده و از همان روز این مهم به هواداران و مالکان اصلی باشگاه استقلال اعلام شده بود که روند مذاکرات رسمی با بازیکنان به سمع و نظر آنها خواهد رسید.
٣- هیأت مدیره باشگاه ضمن توصیه بر رعایت اخلاق و پرهیز از هرگونه توهین و افترا به افراد بار دیگر اعلام آمادگی خویش را جهت تمدید قرارداد و حفظ آقایان وریا غفوری و سیدحسین حسینی بدون هیچگونه پیش شرط و در چهارچوب شرایط مالی و اخلاقی باشگاه اعلام می‌دارد.
٤- بازیکنان عزیز در صورت پذیرش عملی شرایط باشگاه، قبل از آغاز مذاکره با گزینه‌های دیگر، با مسئولین مربوطه تماس و درب باشگاه استقلال به روی آنها باز است تا مقدمات تمدید قراردادهای این عزیزان در فضایی دوستانه و در شأن باشگاه فرهنگی ورزشی استقلال فراهم گردد.
٥- باشگاه استقلال از هواداران فهیم خود انتظار دارد از هرگونه حاشیه سازی و فضاسازی برای باشگاه و بازیکنان عزیز خودداری کرده تا روند نقل و انتقالات و آماده سازی تیم در شرایطی مطلوب پیش برود و امیدواریم در فضایی کاملاً منطقی و دور از احساسات تیمی درخور نام استقلال بزرگ مهیا و آماده لیگ نوزدهم شود.
انتهای پیام
