طاهری: فوتسال امید به بازی تدارکاتی بیشتری نیاز داشت/ پیش‌بینی می‌کنم کیفیت لیگ امسال بهتر باشد
کاپیتان سابق تیم ملی فوتسال می‌گوید تیم امید نیاز به بازی تدارکاتی بیشتری داشت تا با آمادگی مناسب در مسابقات شرکت کند.
محمد طاهری، کاپیتان سابق تیم ملی فوتسال در گفت‌وگو با ایسنا، در مورد عملکرد تیم فوتسال امید ایران در مسابقات زیر ۲۰ سال آسیا گفت: به کادر فنی و بازیکنان خسته نباشید می‌گویم. در هر صورت کسب مقام برنز هم اتفاق بدی نیست ولی همه از فوتسال ایران انتظار قهرمانی دارند. به نظرم این تیم بازی‌های تدارکاتی کمی داشت و باید تجربه بیشتری کسب می‌کرد. اگر این تیم بیشتر بازی می‌کرد می‌توانست با تجربه‌تر شود و اتفاقاتی مثل ثانیه‌های پایانی بازی با ژاپن رخ ندهد. در هر صورت این سومی می‌تواند تجربه‌ای باشد برای دوره‌های بعد که بار دیگر به سطح اول فوتسال برگردیم.
طاهری درباره وضعیتش برای فصل آینده تاکید کرد: مذاکراتی با تیم فوتسال ستارگان ورامین داشتم اما هنوز حضورم در این تیم قطعی نیست.
این بازیکن در مورد پیش بینی‌اش از کیفیت لیگ برتر فوتسال امسال گفت: پیش بینی می‌کنم لیگ سختی باشد و کیفیت خوبی داشته باشد. امسال بازیکنان جوان خوبی در تیم‌ها حضور دارند. این انگیزه تیم‌ها را برای نتیجه‌گیری بالا می‌برد. متاسفانه لیگ سال قبل خوب نبود و بین تیم اول با سوم اختلاف امتیاز زیادی وجود داشت. زیبنده نیست که دو تیم خود را از بقیه جدا کنند در حالی که در سال‌های قبل، چهار، پنج تیم مدعی بودند. امسال در کنار مس و گیتی پسند تیم‌های دیگری هم هستند که می‌توانند مدعی باشند و فکر می‌کنم لیگ قشنگ‌تری داشته باشم.
انتهای پیام
