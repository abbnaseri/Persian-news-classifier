تابارس: نگران صعود نیستم
سرمربی تیم ملی فوتبال اروگوئه پس از تساوی برابر ژاپن نگران صعود تیمش به مرحله یک چهارم نهایی کوپا آمه ریکا ۲۰۱۹ نیست.
به گزارش ایسنا، تیم ملی فوتبال اروگوئه بامداد جمعه در دومین بازی اش در کوپا آمه ریکا ۲۰۱۹ برزیل برابر ژاپن مساوی کرد و صعودش را به مرحله یک چهارم نهایی به تاخیر انداخت. اسکار تابارس پس از بازی گفت: می‌دانید من چند بار در این ۱۳ سال در چنین شرایطی قرار داشتم؟ این بازی را بررسی خواهیم کرد. من مسئول رسیدگی به امور هستم و نگران صعود نیستم. زمانی که شرایط مطابق میل پیش نمی‌رود سعی می‌کنم آن را به نحوی پیش ببرم که مورد دلخواه باشد. بازی‌ها تعیین کننده هستند. باید دید چه شرایطی در جدول پیدا می‌کنیم.
سرمربی تیم ملی فوتبال اروگوئه افزود: انتظار تساوی دو بر دو برابر ژاپن را نداشتیم اما این روزها می‌گذرند. ما خسته نیستیم و خیلی باتجربه هستیم. به دنبال هدفمان در دیدار برابر شیلی خواهیم بود. تنها نگرانی من بازیکنان آسیب دیده هستند. در سال ۲۰۱۱ که قهرمان کوپا آمه ریکا شدیم در دو بازی نخست خود مساوی کردیم. یکی از آن‌ها برابر مکزیک بود که با تیم جوانی در آن رقابت‌ها شرکت کرده بود. ژاپن نیز در شرایط مشابهی قرار داشت و اغلب بازیکنانش زیر ۲۳ سال بودند.
تابارس در ادامه اظهار کرد: گل‌هایی که برابر ژاپن دریافت کردیم اتفاق عادی بود. با این حال بازیکنانم اشتباه‌هایی داشتند که باعث شد شرایط به نفع مان سخت پیش برود. تلاش ما برای شکست نخوردن و به تساوی رساندن بازی در دو مرحله برابر تیم خوب ژاپن کار آسانی نبود.
سرمربی اروگوئه در پایان به تمجید از ژاپن پرداخت و گفت: ژاپن تیم منسجم و فرصت طلبی بود و از معدود فرصت‌هایش دو گل توانست به ثمر برساند. در مقابل، ما موقعیت‌های زیادی داشتیم اما تنها دو گل به ثمر رساندیم. ضربه‌های ادینسون کاوانی و لوییس سوارس اگر به تیرک برخورد نمی‌کرد نتیجه بهتری کسب می‌کردیم.
انتهای پیام
