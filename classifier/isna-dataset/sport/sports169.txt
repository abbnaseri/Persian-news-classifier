ثبت یک رکورد دیگر برای فدرر
تنیسور سوییسی با پیروزی برابر لوکاس پویل یک رکورد جدید در گرند اسلم به نام خود ثبت کرد.
به گزارش ایسنا، در ادامه بازی‌های دور سوم تنیس ویمبلدون راجر فدرر برابر لوکاس پویل قرار گرفت و با پیروزی ۳ بر صفر به مرحله یک هشتم نهایی صعود کرد.
تنیسور سوییسی در ست نخست ۷ بر ۵ پیروز شد. سپس ست دوم را با نتیجه ۶ بر ۲ به خود اختصاص داد و در ادامه با شکست ۷ بر ۶ حریف فرانسوی‌اش یک رکورد دیگر به نام خود ثبت کرد. مرد شماره ۳ جهان سیصد و پنجاهمین پیروزی اش را در گرند اسلم جشن گرفت.
در این شب (شنبه) میخائیل کوکوشکین و ماتئو برتینی با شکست حریفانشان به دور بعد صعود کردند.
فدرر پس‌فردا (دوشنبه) در مرحله یک هشتم نهایی به مصاف برتینی خواهد رفت.  
انتهای پیام
