انجام ۲ عمل جراحی بر روی چشم فاطمه چالاکی/ امیدواری برای بازگشت بینایی ملی‌پوش کاراته
ملی‌پوش کاراته بانوان ایران پس از انجام دو عمل جراحی بر روی چشم راست خود از بیمارستان ترخیص شد و باید ۴۵ روز دیگر برای بررسی مجدد نزد پزشکان بازگردد.
به گزارش ایسنا، فاطمه چالاکی ملی‌پوش کاراته بانوان ایران که چند مدال قهرمانی آسیا، بازی‌های آسیایی و لیگ جهانی را در کارنامه خود دارد، سوم خرداد ماه در جریان سانحه رانندگی از ناحیه چشم راست آسیب دید و به بیمارستان فارابی تهران منتقل شد.
پس از انجام دو عمل جراحی موفق بر روی چشم چالاکی، وی اواخر هفته گذشته از بیمارستان مرخص شد و قرار است به قائمشهر برود و دوازدهم مرداد ماه بار دیگر به بیمارستان مراجعه کند تا وضعیت او تحت بررسی پزشکان قرار گیرد.
تورج چالاکی برادر این ملی‌پوش، در گفتگو با ایسنا، با بیان این مطلب افزود: پزشکان از دو عمل جراحی که بر روی چشم خواهرم انجام دادند رضایت داشتند و امیدواری زیادی داریم وضعیت بینایی او به روال سابق برگردد. البته پزشکان در این باره اظهار نظری نکردند اما گفتند بهترین عمل ممکن را داشته‌اند.
وی درباره هزینه‌های این دو عمل جراحی نیز گفت: به این دلیل که بیمارستان فارابی یک مرکز دولتی تخصصی است، در مجموع حدود ۵ میلیون تومان هزینه شد که فدراسیون پزشکی ورزشی با همکاری بسیار خوبی که داشت تعهد داد آن را پرداخت کند. فدراسیون پزشکی ورزشی هر روز پیگیر وضعیت خواهرم بود و جا دارد از آن‌ها تشکر کنم. پزشکان جراح و رییس بیمارستان فارابی نیز واقعاً زحمت کشیدند و از آن‌ها قدردانی می‌کنم.
انتهای پیام
