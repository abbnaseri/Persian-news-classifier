رنار در آستانه برکناری بعد از نمایش ضعیف مراکش در جام ملت‌ها
سرمربی تیم ملی مراکش مسئولیت حذف این کشور از جام ملت‌های آفریقا را به گردن گرفت و در آستانه برکناری از هدایت این تیم است. 
به گزارش ایسنا و به نقل از تلگراف، مرحله یک هشتم نهایی جام ملت‌های آفریقا با برگزاری دو دیدار آغاز شد که در یکی از دیدارها دو تیم ملی مراکش و بنین برابر هم قرار گرفتند که این دیدار با تساوی یک بر یک به پایان رسید ولی در ضربات پنالتی، بنین شگفتی را تکمیل کرد و توانست مراکش را حذف کند.
اروه رنار، سرمربی تیم ملی مراکش بعد از حذف زودهنگام از جام ملت‌های آفریقا گفت: وقتی مربی هستید باید یاد بگیرید در تمامی شرایط خونسردی و اعتماد به نفستان را حفظ کنید. الان نمی‌توانم توهین کنم یا به کسی بی احترامی کنم. باید مسئولیت این باخت را بر عهده بگیرم که این کار را هم می‌کنم. سه سال و نیم است که هدایت این تیم را بر عهده دارم و در روزهای سختی کنار هم بودیم. الان باید چمدان‌ها را ببندیم و با ناراحتی به کشور برگردیم. هر تصمیم ممکن است گرفته شود و باید دید چه اتفاقی رخ می‌دهد. من به بنین تبریک می‌گویم آنها توانسته بودند الجزایر را شکست دهند و با غنا و کامرون مساوی کرده بودند و تیم قابل احترامی هستند.
روزنامه‌های مصری خبر دادند که جلسه فوری بین اعضای فدراسیون فوتبال مراکش در هتل تیم در قاهره برگزار شده است و درباره آینده رنارد تصمیم گیری شده و قرار است این مربی از هدایت تیم ملی فوتبال مراکش برکنار شود.
انتهای پیام
