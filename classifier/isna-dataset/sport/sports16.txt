واکنش داوری به معطلی ملی پوشان در فرودگاه شیکاگو
افشین داوری سرپرست فدراسیون والیبال با تاکید بر اینکه بی احترامی به ملی پوشان ایران در فرودگاه شیکاگو روی نداده، از لغو سفرش در اعتراض به معطلی تیم ملی ایران در بدو ورود به آمریکا خبر داد. 
به گزارش ایسنا، پیش از این قرار بود افشین داوری سرپرست تیم ملی برای همراهی با ملی پوشان والیبال در مرحله نهایی لیگ ملت‌ها به شیکاگو آمریکا سفر کند. اما او به دلیل آن چه عدم پاسخ‌گویی فدراسیون والیبال آمریکا نسبت به معطلی بازیکنان ایران در فرودگاه شیکاگو عنوان کرده، از سفر به این کشور اعلام انصراف کرد.
افشین داوری در این باره گفت: البته بازجویی از بازیکنان ایران در فرودگاه آمریکا نشده است. ما قبل از اینکه ویزا صادر شود پیگیر موضوع بودیم. چون سال‌های گذشته از نوع برخورد آمریکایی‌ها تجربیاتی داشتیم، قبل از حضور در آمریکا با فدراسیون جهانی، فدراسیون آمریکا و کمیته بین المللی المپیک مکاتبه داشتیم. اتفاق‌های خوبی در این حوزه افتاد و هیچ کدام از بازیکنان ما برخلاف سال گذشته بدون ویزا نماندند.
وی افزود: مکاتبات موجب شد که مثل سال قبل انگشت نگاری از بازیکنانم ما در فرودگاه آمریکا انجام نشود. اما انتظاراتی داشتیم که برآورده نشد. ما خودمان در تهران میزبان بودیم همه تیم‌های میهمان را از جایگاه تشریفات وارد کردیم. توقع داشتیم این اتفاق برای تیم ایران هم در آمریکا می‌افتاد اما این اتفاق نیافتاد. چهار ساعت بازیکنان را معطل کردند اما بی احترامی با آنان نشد و فقط فرم‌هایی را پر کردند. در مقابل ما روز یکشنبه نامه زدیم و توضیح خواستیم. از فدراسیون والیبال آمریکا و فدراسیون جهانی توضیح خواستیم. حتی گفتم من قرار است بیایم اگر اینطور باشد شرافت کشورم را زیر سوال نمی برم و در اعتراض به معطلی بازیکنانم نمی آیم.. امروز هم چون دیدم پاسخ آن‌ها کافی نیست، تصمیم گرفتم سفرم را به آمریکا لغو کنم. با وجود اینکه نیاز است کنار تیم باشم اما شخصاً در این مسابقات شرکت نخواهم کرد.
انتهای پیام
