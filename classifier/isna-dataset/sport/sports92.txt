علی مرادی: این آخرین دوره مدیریتی‌ام در وزنه‌برداری ایران است
رییس فدراسیون وزنه برداری گفت: چهار سال پیش رو آخرین دوره مدیریتی ام در فدراسیون وزنه برداری ایران خواهد بود.
به گزارش ایسنا، علی مرادی در پایان مجمع وزنه برداری گفت: خدا را شکر می‌کنم این موقعیت شفاف برای همه فرآهم شد. از برنامه کاندیداها استقبال می‌کنم چرا که برنامه‌های خوبی ارائه کردند. در این مدت ۷۰ روز اجازه داده نشد که کاری از فدراسیون روی زمین باقی بماند.
وی افزود: دست به دست می‌دهیم تا در استان‌ها از کمیت‌ها به کیفیت‌ها گام برداریم و در گذشته با منابع محدودی که داشتیم نشان دادیم می‌توانیم. ما از مرحله گلخانه‌ای گذشته ایم و به سمت توسعه رفته ایم. ما نیاز به حمایت و کمک بیشتر هیأت‌ها داریم.
او ادامه داد: برخی از نمایندگان مجلس و افراد سیاسی آمدند کمک کردند و انتظار دارم دوست استاندار و نماینده مجلس فقط برای انتخابات کمک نکند. ما ضعف‌هایی داشتیم و نمی‌توانم منکر شوم. این آخرین دوره مدیریتی ام در وزنه برداری ایران است.
مرادی در مورد برنامه خود در آینده نیز گفت: به دنبال توسعه پایدار در این ۴ سال و شکوفایی فدراسیون بخصوص در جانشین سازی و جانشین پروری هستیم. وزنه برداری ایران از قدرت‌های اصلی جهان است که نیازمند حمایت‌های ویژه مسئولان بلندپایه کشور و رسانه‌ها هستیم.
مرادی درباره اینکه ۲۱ نفر به او رأی ندادند، تصریح کرد: این نشان می‌دهد مجمع چقدر شفاف بوده است تمام دوستان و منتقدان حرف‌های خود را مطرح کردند مجمع بسیار دموکراتیک برگزار شد در فدراسیون به روی همه باز است سعی می‌کنیم از تمام نظرات در جهت ارتقای وزنه‌برداری استفاده کنیم.
او در پاسخ به این پرسش که تغییر و تحولی در فدراسیون خواهد داشت، گفت: اتاق فکر فدراسیون را احیا خواهیم کرد ارزیابی‌های مجددی خواهیم داشت تا با استفاده از بازخوردها در جهت پیشرفت بیشتر گام برداریم.
 
انتهای پیام
