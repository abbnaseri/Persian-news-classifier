بازتاب فسخ برانکو با پرسپولیس در رسانه‌های عربی/ پیروزی بزرگ الاهلی!
رسانه‌های مختلف عربی و عربستانی به فسخ قرارداد برانکو با پرسپولیس و پیوستن او به الاهلی عربستان واکنش‌های متفاوتی نشان داده‌اند.
به گزارش ایسنا، سرانجام بعد از کش و قوس‌های فراوان برانکو تصمیم گرفت که با وجود مخالفت باشگاه پرسپولیس قرادادش را فسخ کند و با الاهلی عربستان به توافق نهایی برسد. انتخاب برانکو به عنوان سرمربی جدید الاهلی بازتاب زیادی در رسانه‌های عربی و به ویژه عربستانی داشت.
رسانه‌های سعودی از انتخاب این مربی کروات به عنوان یک پیروزی بزرگ یاد می‌کنند و این تعبیر قطعاً ارزش برانکو را نشان می‌دهد که سعودی‌ها در جنگ مستقیم فوتبالی با پرسپولیس برنده آن شده‌اند.
با وجود آنکه مربیان سرشناس زیادی به لیگ عربستان آمده‌اند اما حضور برانکو در لیگ این کشور بعضی از رسانه‌ها را ذوق زده کرده و این چه بسا به خاطر حساسیتی است که بین ایران و عربستان وجود دارد.
پرسپولیس و هواداران این تیم بسیار دوست داشتند که برانکو بماند اما او به تیم عربستان پاسخ مثبت داده و این باعث شده تا عربستانی‌ها خوشحال از این موفقیت باشند و آن را به مثابه پیروزی برابر ایران می‌دانند.
روزنامه الریاضیه که از سرشناس‌ترین روزنامه‌های عربستانی است با تیتری که انتخاب کرد به خوبی این حساسیت را نشان داده است. این روزنامه عربستانی با تیتر" الاهلی برانکو را از ایرانی‌ها دزدید"نوشت: الاهلی عربستان در رقابت با باشگاه پرسپولیس که اصرار داشت برانکو را حفظ کند پیروز شد و توانست با این مربی کروات قرارداد دو ساله امضا کند.
یورو اسپورت نسخه عربستانی نیز با تیتر" الاهلی تا ساعاتی دیگر رسماً با برانکو قرارداد امضا می‌کند" نوشت: همچنان که پیش از این هم تاکید کردیم باشگاه الاهلی با برانکو ایوانکوویچ به توافق نهایی رسیده و قرارداد دو ساله امضا کرده است. انتخاب برانکو به عنوان سرمربی الاهلی تا ساعاتی دیگر اعلام می‌شود. باشگاه الاهلی منتظر انتخاب رئیس خود است. احمد الصائغ تنها گزینه ریاست باشگاه الاهلی است و به احتمال خیلی زیاد او پیروز انتخابات می‌شود و بعد از انتخاب او قرارداد برانکو هم بسته می‌شود.
الخلیج ۳۶۵. این سایت عربی هم از قرارداد دو ساله با برانکو خبر داد و تاکید کرد که این مربی کروات بعد از انتخاب رئیس جدید باشگاه الاهلی که احمد الصائغ خواهد بود رسماً قراردادش را نهایی خواهد کرد و به رسانه‌ها معرفی می‌شود.
سایت اسپورت ۲۴ عربستان که نخستین سایتی بود که به صورت رسمی عقد قرارداد با برانکو را خبری کرد، با تیتر" الاهلی با برانکو قرارداد دو ساله امضا کرد" نوشت: کار الاهلی با برانکو تمام شده است و این مربی کروات حتی در اتریش محل اردوی تابستانی الاهلی هم حاضر شده است و این نشان می‌دهد که او قرارداده امضا کرده و همه چیز تمام شده است.
سایت خبری ابوظبی امارات هم تیتر بسیار جالبی را انتخاب کرد. سایت ابوظبی با تیتر " شکارچی لیگ‌ها به الاهلی پیوست" نوشت: باشگاه الاهلی با حمایت شاهزاده منصور بن مشعل با برانکو به توافق نهایی رسید و قرارداد دو ساله امضا کرد. برانکو بعد از آنکه باشگاه پرسپولیس به تعهدات مالی خود عمل نکرد تصمیم گرفت که قراردادش را فسخ کند و به الاهلی برود.
این سایت اماراتی در ادامه نوشت: برانکو در ابتدای ماه جون در شهر دبی امارات با مدیران الاهلی جلسه‌ای داشت. مذاکرات زیاد طول نکشید چرا که برانکو به مربیگری در الاهلی علاقه داشت و تنها بعد از پنج روز لیست خود را به باشگاه داد و بازیکنان جدید را هم معرفی کرد. پیش بینی می‌شود که برانکو هفته آینده به عربستان برود.
روزنامه اقتصادیه عربستان هم در تیترش نوشت که الاهلی با برانکو قرارداد امضا کرد اما ایرانی‌ها همچنان منتظر بازگشت او هستند.‎
انتهای پیام
