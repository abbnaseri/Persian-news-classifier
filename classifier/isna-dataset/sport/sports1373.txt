استاندار اردبیل: تامین امنیت سالن والیبال در اولویت است/ نواقص ارومیه نباید اینجا تکرار شود
استاندار اردبیل گفت: اصلی‌ترین مساله در برگزاری مسابقات لیگ ملت‌های جهان در رشته والیبال تامین امنیت و آرامش در سالن بازی‌هاست.
به گزارش ایسنا، منطقه اردبیل، پس از برگزاری رقابتهای هفته چهارم لیگ ملت‌های والیبال در ارومیه، شهر اردبیل از جمعه میزبان هفته پنجم این رقابتها خواهد بود. اکبر بهنامجو در جلسه شورای عالی ورزش استان اردبیل اظهار کرد: البته پخش زنده این مسابقات از تلویزیون شهری آن هم در نقاط پرجمعیت در حال مطالعه است تا با نظر شورای تامین پخش از تلویزیون شهری و سینماها را مورد ارزیابی و بررسی قرار داده و در این زمینه اعلام نظر کنیم.
 وی برگزاری مسابقات را از جهات مختلف به نفع توسعه ورزش و گردشگری استان دانست و خاطرنشان کرد: باید از طریق صداسیما و خلاقیت رسانه‌ها جایگاه اردبیل و توانمندی‌های آنها به بهترین شکل تعریف و تبیین شود.

رئیس شورای عالی ورزش استان اردبیل ضرورت تامین نظم و انضباط را در برگزاری این مسابقات یادآور شد و گفت: ما دیگر نباید نواقص ارومیه را در برگزاری این مسابقات تکرار کنیم بلکه باید با رفع آنها به سمتی برویم تا در بهترین شرایط این مسابقات با همراهی تماشاگران که نام ایران را سر داده و پرچم ایران را برافراشته می‌کنند در بهترین شرایط برگزار شود.
 بهنامجو در مورد پیشنهاد پخش این مسابقات از تلویزیون‌های شهری بیان کرد: اولویت ما برقراری نظم و آرامش در داخل سالن و حفظ شئونات برای حضور بانوان است و در مرحله بعد پخش مستقیم این مسابقات را از طریق تلویزیون‌های شهری که نیازمند کنترل‌های امنیتی و انتظامی است پیگیری خواهیم کرد.
 وی افزود: حفظ آرامش و امنیت در داخل سالن راحت‌تر از پارک‌ها یا سایر مکان‌های عمومی است و با تدارک زیرساخت‌های لازم به راحتی می‌توانیم در آینده زمینه پخش مسابقات را در سینما و فضاهای عمومی به وجود آوریم.
 استاندار اردبیل به تجربه خوب و موفق این استان در میزبانی رویدادهای بین‌المللی و جهانی در سال‌های گذشته اشاره و تصریح کرد: بیشترین دستاورد این رویدادها باید در تقویت بخش گردشگری و سرمایه‌گذاری در این حوزه نمود پیدا کند.
 انتهای پیام
