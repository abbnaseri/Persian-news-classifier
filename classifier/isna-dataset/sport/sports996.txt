ادامه تست‌های پزشکی بازیکنان استقلال/ ابهام درباره دستیاران ایرانی استراماچونی
بازیکنان استقلال امروز (شنبه) به تست‌های پزشکی‌شان ادامه دادند و احتمالا به زودی تمرینات استقلال آغاز می‌شود.
به گزارش ایسنا، بازیکنان استقلال یک روز پس از حضور استراماچونی و دستیارانش در ایران (پنج‌شنبه) با حضور در مجموعه ایفمارک، تست پزشکی برای حضور در لیگ نوزدهم دادند. البته این تست‌های پزشکی مختص به روز پنج‌شنبه نبود و استقلالی‌ها همچنان در مجموعه ایفمارک حضور دارند و در حال دادن تست‌هایشان هستند. با این اوصاف، تمرینات استقلال در یکی، دو روز آینده آغاز شود تا آبی‌های پایتخت رسماً برای لیگ نوزدهم استارت بزنند.
با این حال یکی از معضلاتی که کادر فنی استقلال، ابهام درباره دستیاران ایرانی استراماچونی است. آندره‌آ استراماچونی در نشست خبری مراسم معارفه‌اش اعلام کرده بود که به سه دستیار ایرانی متشکل از یک دستیار فنی، یک مربی دروازه‌بان و یک آنالیزور نیاز دارد که پیرو آن قرار شده بود پیروز قربانی و بهزاد غلامپور به عنوان دستیاران ایرانی سرمربی ایتالیایی استقلال در کادرفنی حضور داشته باشند اما قربانی دیشب (جمعه) اعلام کرد که به خاطر برخی ناهماهنگی‌ها از سوی مدیران استقلال، از حضور در کادرفنی استقلال انصراف داده است. با این انصراف، تکلیف دو دستیار ایرانی استراماچونی در هاله‌ای از ابهام است و مشخص نیست تا کادرفنی استقلال ناقص بماند.
البته یکی از گزینه‌های استراماچونی احتمالاً رحمان رضایی است که در نشست خبری‌اش هم به او اشاره کرد و گفت: درباره رحمان باید بگویم که مدیر برنامه‌هایش با من یکی است و تجربه بازی در ایتالیا و ایران را دارد. با رحمان صحبت کردیم و تجربه بازی در دو کشور را به من منتقل کرد ولی در حال حاضر به طور رسمی در کادر فنی ما حضور ندارد ولی از او تشکر می‌کنم.
انتهای پیام
