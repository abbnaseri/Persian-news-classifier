محرومیت شدید در انتظار بازیکنان و هواداران خاطی در لیگ برتر فوتبال
فدراسیون فوتبال و نهادهای انضباطی این مجموعه در فصل جدید با سخت‌گیری بیشتر و فعال کردن برخی از بندهای انضباطی در صدد برخورد با بازیکنان و هواداران خاطی هستند.
به گزارش ایسنا، لیگ برتر هجدهم از حیث برگزاری مسابقات و اتفاقاتی که در برخی از بازی‌های مهم رخ داد، نمره بسیار پائینی را به خودش اختصاص داد و حتی اتفاقات بازی فینال جام حذفی منجر به اتخاذ تصمیم‌ها و تدابیر سخت‌گیرانه در فصل جدید فوتبال ایران شده است.
این موضوع را اولین بار مهدی تاج در نشست خبری خودش اعلام کرد. او گفت که به دلیل نبود سخت افزارهای لازم و برای جلوگیری از تکرار اتفاقات لیگ برتر هجدهم، هرگونه فحاشی روی سکوهای ورزشگاه موجب محرومیت هواداران می‌شود و در برابر این اتفاقات کوتاه نمی‌آیند.
با این حال مهدی تاج که از سوی برخی از نمایندگان مجلس شورای اسلامی و اعضای فراکسیون ورزش به جهت اتفاقات فینال جام حذفی تحت فشار بود در این جلسه از برنامه‌های پیش گیرنده در فصل جدید فوتبال ایران خبر داده است.
امیر مهدی علوی، سخنگوی فدراسیون فوتبال با تایید این موضوع گفت: برای جلوگیری از هرگونه اغتشاش روی سکوها و توهین به داوران، چالش‌های کلامی بازیکنان و احاطه کردن داور با محرومیت و جریمه از سوی کمیته انضباطی فدراسیون فوتبال مواجه می‌شود و در این مورد سخت‌گیری لازم انجام می‌شود.
وی همچنین از اجرای بند محرومیت هواداران خاطی در طول فصل جدید فوتبال ایران خبر داد. مهدی تاج نیز در نشست خبری خود با بیان اینکه این بند در گذشته با انتقاد همراه بود گفت که در حال حاضر راه دیگری جز محرومیت هواداران خاطی وجود ندارد.
با این اوصاف باید دید در فصل جدید و با اجرایی شدن قوانین پیش گیرنده فدراسیون فوتبال، تا چه حد شاهد کاهش اعتراضات به تصمیمات داوران و ناآرامی‌ها روی سکوی ورزشگاه‌ها خواهیم بود.
این صحبت‌ها در حالی است که کمیته انضباطی و کمیته اخلاق فدراسیون فوتبال هنوز بعد از اتمام لیگ برتر و جام حذفی آرای بازی‌های مختلف و ناآرام از جمله بازی سپاهان – پرسپولیس و پرسپولیس – داماش گیلان را صادر نکرده‌اند و همه در انتظار برخورد با خاطیان این دو دیدار هستند.
انتهای پیام
