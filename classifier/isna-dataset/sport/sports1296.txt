سرپرست کاروان ورزشی ایران در یونیورسیاد ایتالیا مشخص شد
محمدرضا دهخدا رییس فدراسیون ورزش‌های دانشگاهی به عنوان سرپرست کاروان ورزشی ایران در سی‌امین دوره یونیورسیاد دانشجویان جهان انتخاب شد.
به گزارش ایسنا و به نقل از فدراسیون ملی ورزشهای دانشگاهی، دکتر مجتبی صدیقی معاون وزیر و رئیس سازمان امور دانشجویان طی حکمی دکتر محمدرضا دهخدا رئیس فدراسیون ملی ورزشهای دانشگاهی را به عنوان سرپرست کل کاروان ورزشی ایران در سی امین یونیورسیاد جهانی دانشجویان در ایتالیا منصوب کرد.
در حکم معاون وزیر آمده است:
«جناب آقای دکتر محمدرضا دهخدا
رئیس محترم فدراسیون ملی ورزش‌های دانشگاهی
سلام علیکم
نظر به برگزاری سی امین یونیورسیاد جهانی و حضور کاروان ورزشی دانشجویان کشورمان در رویداد مذکور که تیرماه سال جاری در کشور ایتالیا (ناپل) برگزار خواهد شد و با عنایت به تعهد و تجارب ارزنده جنابعالی، به موجب این حکم به سمت سرپرست کل کاروان ورزشی مذکور منصوب می‌شوید.
امید است با استعانت از درگاه خداوند متعال و بهره گیری از کلیه امکانات و استعدادهای بخش‌های مختلف آموزش عالی کشور در پیشبرد امور محوله و نیل به اهداف مورد نظر همانند گذشته شاهد موفقیت‌های فنی و اخلاقی در این دوره از مسابقات باشیم.»
سی امین دوره بازی‌های یونیورسیاد تابستانی دانشجویان جهان ۲۰۱۹ از ۱۲ تا ۲۳ تیرماه در شهر ناپل ایتالیا برگزار می‌شود.
انتهای پیام
