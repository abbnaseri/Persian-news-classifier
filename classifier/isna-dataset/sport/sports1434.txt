فدراسیون لهستان به جای کوبیاک از ایرانی ها عذرخواهی کرد
پیش از بازی ایران و لهستان در هفته سوم لیگ جهانی والیبال نامه عذرخواهی فدراسیون والیبال لهستان در سالن قرائت شد.
به گزارش ایسنا، در آستانه دیدار تیم‌های ایران و لهستان در هفته سوم لیگ جهانی، بر خلاف توصیه فدراسیون جهانی نامه عذرخواهی کوبیاک قرائت نشد، بلکه پیش از بازی با ایران تنها نامه عذرخواهی فدراسیون والیبال لهستان از مردم ایران خوانده شد.
در این نامه آمده است:
سرپرست محترم فدراسیون والیبال جمهوری اسلامی ایران

جناب آقای افشین داوری
پیرو مصاحبه تأسف برانگیز و کاملاً نامناسب میشل کوبیاک، کاپیتان تیم ملی بزرگسالان لهستان در مورد مردم ایران، فدراسیون والیبال لهستان قصد دارد مراتب عذرخواهی صادقانه و خالصانه خود را در خصوص صحبت ایشان فراهم آورد. با اظهار تأسف عمیق در خصوص صحبت‌های ایشان، اطمینان خاطر حاصل نمائید فدراسیون لهستان تحت هیچ گونه شرایطی، چنین رویکرد جنون آمیزی را ندارد. فدراسیون والیبال لهستان از منشور اخلاقی المپیک مبنی بر حفظ کرامت انسانی و هویت ملی و برگزاری بازی جوانمردانه با رقبای بین المللی پیروی می‌کند و چنین تعهدی در قبال فدراسیون والیبال ایران هم وجود دارد و هرگونه اظهار نظر و اقدام توهین آمیز و نژادپرستانه و ضد اخلاقی را به شدت محکوم می‌کند.
فدراسیون والیبال لهستان پیرو رفتار غیرقابل قبول بازیکن ما، اقدامات سخت گیرانه‌ای را در نظر گرفته است تا رفتار غیرمودبانه، گستاخانه و غیراخلاقی وی را جبران نماید.
فدراسیون والیبال لهستان ضمن اظهار تأسف عمیق از به وجود آمدن این مسئله، هر گونه اقدام لازم برای جلوگیری از اینگونه وقایع را فراهم خواهد آورد.
امیدواریم تعامل خوبی را که سال‌ها میان ایران و لهستان برقرار بود، به زودی بازگردد.
یاشک کاسپرشیک
رئیس فدراسیون والیبال لهستان

انتهای پیام
