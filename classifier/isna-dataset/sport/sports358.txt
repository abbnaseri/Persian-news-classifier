تراکتور و فولاد باز هم جریمه شدند
کمیته وضعیت بازیکنان فدراسیون فوتبال تعدادی از آراء پرونده‌های موجود در این کمیته را صادر کرد.
به گزارش ایسنا و به نقل از سایت رسمی فدراسیون فوتبال بر اساس اعلام کمیته وضعیت بازیکنان، در پرونده شکایت خالد شفیعی از باشگاه تراکتورسازی تبریز این باشگاه با توجه به عدم ارائه دفاعیه به پرداخت مبلغ ۶/۰۸۰/۰۰۰/۰۰۰ ریال به علاوه هزینه دادرسی محکوم شده که این حکم در مدت ۷ روز قابل تجدید نظرخواهی است. همچنین در پرونده شکایت عقیل شویعی کعبی از باشگاه استقلال خوزستان این باشگاه به پرداخت مبلغ ۵/۰۰۰/۰۰۰/۰۰۰ ریال اصل خواسته و ۱۰۰/۰۰۰/۰۰۰ میلیون ریال هزینه دادرسی محکوم شده است. پیرو شکایت مهرداد طهماسبی از باشگاه فولاد خوزستان نیز این باشگاه محکوم به پرداخت مبلغ ۹۰۰/۰۰۰/۰۰۰ ریال شد. هم‌چنین در پرونده شکایت محمود تیغ نورد از باشگاه صنعت نفت آبادان این باشگاه به پرداخت مبلغ ۱/۱۱۴/۰۰۰/۰۰۰ ریال طبق خواسته خواهان به‌علاوه هزینه دادرسی محکوم شد. در پرونده شکایت سجاد عاشوری از باشگاه خونه به خونه بابل این باشگاه به پرداخت مبلغ مبلغ ۲/۳۰۰/۰۰۰/۰۰۰ ریال در حق خواهان محکوم شد. پیرو شکایت خانم فریبا پستکی از باشگاه ملوان انزلی نیز خواسته خواهان مورد تأیید کمیته وضعیت بازیکنان قرار گرفته و باشگاه ملزم به پرداخت مبلغ مورد نظر در این پرونده شده است. در خصوص پرونده شکایت آقای عباس امیدی از باشگاه شهریار ساری این باشگاه به پرداخت مبلغ مورد ادعای خوانده همچنین هزینه دادرسی محکوم شد. پیرو شکایت محمد دارابی از باشگاه شهدای بابلسر همچنین محمود منفرد از باشگاه پاس همدان و محسن وفایی صدر از باشگاه فرهنگی شاهین شهرداری بوشهر نیز باشگاه‌ها محکوم به پرداخت مبلغ مورد ادعای خواهان شدند. کمیته وضعیت بازیکنان در پرونده شکایت میلاد احمدی مجد از باشگاه ورزشی نساجی مازندران دعوای خواهان را مردود دانسته که قابل رسیدگی نمی‌باشد. همچنین در پرونده شکایت احسان عبدی گورابی از باشگاه شهرداری تبریز دعوای خواهان در این کمیته قابل استماع دانسته نشده است.
انتهای پیام
