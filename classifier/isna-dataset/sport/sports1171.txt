اعزام ۵ تیرانداز معلول به مسابقات جهانی استرالیا
رییس انجمن تیراندازی معلولان از اعزام ۵ تیرانداز معلول به مسابقات جهانی استرالیا خبر داد و گفت: با توجه به این که در رشته تپانچه از تیراندازان خوبی برخورداریم تلاش خواهیم کرد برای موفقیت در پارالمپیک ۲۰۲۰ توکیو روی تپانچه تمرکز کنیم تا تفنگ.
به گزارش ایسنا، جلیل کوهپایه‌زاده رئیس جدید انجمن تیراندازان معلول درباره برنامه‌های تیراندازان معلول برای شرکت در مسابقات کسب سهمیه بازی‌های پارالمپیک ۲۰۲۰ توکیو اظهار کرد: با توجه به اینکه تا الان ۴ سهمیه پارالمپیک ۲۰۲۰ توکیو را در رشته تپانچه توسط ساره جوانمردی و محمدرضا میرشفیعی در تپانچه بادی ۱۰ متر و سمیرا ارم و مهدی زمانی در تپانچه خفیف ۵۰ متر کسب کرده‌ایم، سعی داریم در مسابقات جهانی استرالیا که نیمه دوم مهر برگزار می‌شود با کسب یک سهمیه دیگر در رشته تفنگ بادی توسط رقیه شجاعی تعداد سهمیه‌های خود را افزایش دهیم.
وی گفت: نخستین اردوی تیم ملی تیراندازی معلولان با همین ۵ تیرانداز از نیمه اول تیر در محل فدراسیون جانبازان و معلولان آغاز می‌شود و هدف بر این است با برگزاری ۴ مرحله اردوی آمادگی، ۵ تیرانداز را برای مسابقات جهانی استرالیا آماده کنیم. البته با توجه به اینکه سیاست کمیته ملی پارالمپیک حتی در صورت کسب سهمیه تنها اعزام مدال آوران طلا به بازی‌های پارالمپیک ۲۰۲۰ توکیو است، سعی خواهیم کرد رکورد تیراندازان را به سطحی برسانیم که امکان حضور هر ۵ تیرانداز در بازی‌های پارالمپیک ۲۰۲۰ فراهم شود.
رئیس انجمن تیراندازی معلولان پیرامون این پرسش که آیا باز هم تیراندازان مشکل تجهیزات دارند؟ خاطرنشان کرد: در حال حاضر مشکل تجهیزات مرتفع شده و تیراندازان بدون دغدغه تمرینات خود را پیگیری می‌کنند. البته هنوز هم کمبود فشنگ داریم اما به شکلی نیست که سبب اختلال در کار تمرینات تیراندازان شود.
کوهپایه‌زاده در خصوص تغییرات در کادر فنی و احتمال جذب مربی خارجی خاطرنشان کرد: پس از تغییرات در ریاست انجمن تیراندازی معلولان بعد از این رضا احمدی به جای رمضان صالح‌نژاد (مربی مردان) و زینب علی اکبری به جای صدیقه برمکی (مربی زنان) تیم تیراندازی را همراهی خواهند کرد. هرچند در شرایط فعلی اولویت اصلی ما مربیان داخلی است اما نیم نگاهی نیز به مربیان خارجی داریم و به دنبال جذب مربی خوب خارجی در رشته تپانچه از روسیه و کشورهای بلوک شرق هستیم چون معتقدم در رشته تپانچه عملکرد تیراندازان ما بهتر از تفنگ است و باید سرمایه‌گذاری خوبی در تپانچه انجام دهیم تا به موفقیت بیشتری دست پیدا کنیم.
وی در پایان با اشاره به جوانگرایی تیم تیراندازی معلولان خاطرنشان کرد: برای اینکه بتوانیم پشتوانه‌های خوبی را برای تیم ملی تیراندازی معلولان بعد از پارالمپیک ۲۰۲۰ توکیو داشته باشیم به دنبال استعدادیابی و تشکیل تیم دومی هستیم که ضمن تقویت تیم ملی، کم کم جوانان را آماده و به تیم ملی تیراندازی تزریق کنیم.
انتهای پیام
