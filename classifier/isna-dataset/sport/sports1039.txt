شیلی دومین تیم راه یافته به یک چهارم نهایی کوپا آمه ریکا
 تیم ملی فوتبال شیلی با کسب دومین پیروزی اش در کوپا آمه ریکا ۲۰۱۹ در جمع هشت تیم برتر این رقابت‌ها قرار گرفت.
به گزارش ایسنا، تیم ملی فوتبال شیلی بامداد شنبه در آخرین بازی هفته دوم مرحله گروهی کوپا آمه ریکا ۲۰۱۹ برزیل به مصاف اکوادور رفت و با ۲ گل پیروز شد.
در این بازی شیلی خیلی زود به گل دست یافت. خوسه فوئنسالیدا در دقیقه هشت نتیجه را یک بر صفر کرد. در دقیقه ۲۵ گابریل آریاس روی بازیکن اکوادور خطا کرد تا داور یک پنالتی به نفع این تیم اعلام کند. انر والنسیا توانست بازی را به تساوی برساند. نیمه اول با نتیجه یک بر یک به پایان رسید.
در دقایق نخست نیمه دوم الکسیس سانچس گل دوم شیلی را به ثمر رساند تا لاروخا دو بر یک از حریف خود پیش افتد. در ادامه توپی از خط دروازه‌ها رد نشد و سه امتیاز بازی به شیلی رسید. لاروخا با این برد ۶ امتیازی شد و علاوه بر صدرنشینی توانست به مرحله یک چهارم نهایی صعود کند. پیش از این تنها کلمبیا در جمع هشت تیم برتر قرار گرفته بود.
هفته آخر مرحله گروهی کوپا آمه ریکا امشب آغاز می‌شود تا چهره چهار تیم دیگر راه یافته به مرحله حذفی مشخص شود. شنبه شب برزیل به مصاف پرو می‌رود و ونزوئلا برابر بولیوی قرار می گیرد.
انتهای پیام
