بی اعتمادی مردم برزیل به تیم ملی کشورشان 
مردم برزیل تیم ملی فوتبال کشورشان را باور ندارند و از بازی سلسائو لذت نمی‌برند. 
به گزارش ایسنا، تیم ملی فوتبال برزیل میزبان کوپا آمه‌ریکا ۲۰۱۹ است. سلسائو در نخستین بازی‌اش توانست با سه گل بولیوی را شکست دهد و صدرنشین گروه A شود. با این حال هواداران در پایان نیمه نخست بازیکنانشان را هو کردند. برزیل در نبود نیمار (جام را به خاطر مصدومیت از دست داده است) توانست در ۴۵ دقیقه دوم، بازی بهتری به نمایش بگذارد و سه امتیاز بازی را به دست آورد. با این حال مردم برزیل به این تیم چه با نیمار و چه در نبودش اعتماد ندارند.
سایت آس به این موضوع پرداخت. وینیسیوس آپارسیدو، یک راننده برزیلی به خبرنگار آس گفت: به تیم ملی‌مان اعتماد نداریم. نیمار؟ چه بهتر که در تیم ملی حضور ندارد. او تنها برای خودنمایی بازی می‌کند.
آلان هوادار کروزیرو، پرافتخارترین تیم شهر، صحبت‌های آپارسیدو را تایید کرد و گفت: بازی تیم ملی را زمانی که نیمار حضور دارد دوست ندارم چون همه برای او بازی می‌کنند. بدون او دیگر بازیکنان آزادانه کار می‌کنند. تیم ملی در آخرین بازی‌اش (پیش از کوپا آمه‌ریکا) برابر قطر خوب بازی نکرد و مقابل بولیوی بهتر بازی کرد اما این برای من کافی نیست.
روجریو دیگر هوادار برزیلی درباره سرمربی تیم ملی صحبت کرد و گفت: تیته از نظر من سرمربی مناسبی برای تیم ملی نیست. اگر با من بود خورخه سامپائولی را انتخاب می‌کردم. او بهترین گزینه برای تیم ملی است هرچند می‌دانم هرگز یک سرمربی آرژانتینی هدایت برزیل را بر عهده نخواهد نگرفت.
او در ادامه افزود: در حقیقت دوست ندارم نیمار در تیم باشد. برزیل در نبودش بهتر می‌تواند از دیگر بازیکنان استفاده کند. در هر صورت این برزیل مرا کسل می‌کند.
وینیوسیوس آپارسیدو درباره بهترین برزیل گفت: آخرین برزیلی که از بازی‌اش لذت بردم در جام جهانی ۱۹۹۴ آمریکا بود. پس از آن تیم ملی مرا ناامید کرد و علاقه‌ام را به سلسائو از دست دادم.
تیم ملی فوتبال برزیل بامداد چهارشنبه در دومین بازی‌اش به مصاف ونزوئلا می‌رود و در صورت پیروزی به مرحله یک چهارم نهایی صعود می‌کند.
انتهای پیام
