شکست ایران مقابل آمریکا در آخرین بازی دور مقدماتی لیگ ملت‌ها
تیم ملی والیبال ایران در آخرین بازی خود از هفته پنجم لیگ ملت‌های والیبال ۲۰۱۹ به مصاف تیم ملی آمریکا رفت و با نتیجه سه بر صفر نتیجه را واگذار کرد..
به گزارش ایسنا، از ساعت ۱۸:۳۰ امروز (یک‌شنبه) ۹ تیر ماه ۱۳۹۸ تیم ملی والیبال ایران در آخرین بازی خود از هفته پنجم (پایانی دور مقدماتی) لیگ ملت‌های والیبال ۲۰۱۹ در بلغارستان به مصاف تیم ملی آمریکا رفت که در پایان، با نتیجه سه بر صفر (۲۵-۲۷، ۲۵-۲۱ و ۲۵-۱۹) نتیجه را واگذار کرد.
ترکیب ابتدایی تیم ملی ایران در این مسابقه را سعید معروف، میلاد عبادی‌پور، فرهاد قائمی، محمدرضا حضرت‌پور (لیبرو)، مسعود غلامی، علی‌اصغر مجرد و پوریا یلی تشکیل دادند، تیم ملی آمریکا نیز با ترکیب جندریک، لانگ‌لوئیز، پچ، میکاه، گرت، داگوستینو (لیبرو) و هوهمان به مصاف تیم ملی ایران رفت.
*ست اول: ۲۵ - ۲۷ آمریکا
با شروع بازی دو تیم به صورت پایاپای پیش رفتند تا اینکه با عملکرد خوب دفاع روی تور آمریکا، این تیم ۶ - ۴ از ایران پیش افتاد. با این حال ایران در امتیاز ۷ بازی را به تساوی کشاند و با خطای بازیکن آمریکا، ۸ - ۷ وقت استراحت فنی اول را از آن خود کرد. با ورود دو تیم به زمین ایران عملکرد بهتری در دریافت‌های اول داشت و توانست با به کارگیری سرعت در خط حمله ۱۱ - ۹ از آمریکا پیش بیفتد. آمریکا توانست با بهبود شرایط دریافت‌های خود، در امتیاز ۱۳ بازی را به تساوی بکشد. در ادامه هم این آمریکا بود که بر اثر برخورد سعید معروف با پوریا یلی، به صورت اتفاقی امتیاز ۱۶ را کسب کرده و ۱۶ - ۱۵ وقت استراحت فنی دوم را از آن خود کرد.
با ورود مجدد دو تیم به زمین با درخشش میلاد عبادی‌پور در دریافت‌های اول و زدن آبشار، ایران توانست ۱۹ - ۱۷ از آمریکا پیش بیافتد تا نلسون رابرت برای این تیم درخواست وقت استراحت کند. با ورود دو تیم به زمین آمریکا دو امتیاز متوالی را گرفته و در امتیاز ۱۹ بازی را به تساوی بکشاند. در ادامه آمریکا ۲۱ - ۲۰ از ایران پیش افتاد که کولاکوویچ تقاضای وقت استراحت کرد اما این وقفه هم برای بهتر شدن شرایط ایران کافی نبود و آمریکا با کسب دو امتیاز دیگر ۲۳ - ۲۱ از ایران پیش افتاد. در نهایت با درخشش علی‌اصغر مجرد در دفاع روی تور، ایران توانست در امتیاز ۲۳ بازی را به تساوی بکشاند. در ادامه چند امتیاز رد و بدل شد تا اینکه آمریکا دو امتیاز متوالی را کسب کرد و ۲۷ - ۲۵ ست نخست بازی را با برتری پشت سر گذاشت.
*ست دوم: ۲۱ - ۲۵ آمریکا
با شروع بازی در این ست ایران عملکرد بهتری داشت و با درخشش مجرد در خط سرویس دو امتیاز پیش افتاد. با اشتباه سعید معروف آمریکا توانست فاصله را به یک امتیاز کاهش دهد، اما با خطای بازیکنان آمریکا ایران توانست فاصله را بار دیگر افزایش داده و ۸ - ۵ وقت استراحت فنی اول را از آن خود کند. با ورود دو تیم به زمین آمریکا عملکرد بهتری در زدن سرویس داشت و با درخشش پچ اختلاف سه امتیازی را جبران کرده و ۱۰ - ۹ پیش افتاد. دو تیم به صورت پایا پای پیش رفتند تا اینکه ایران ۱۴ - ۱۳ از آمریکا پیشی گرفت. در ادامه ایران با درخشش گرت و هوهمان دو امتیاز متوالی را کسب کرده و ۱۶ - ۱۵ وقت استراحت فنی دوم را از آن خود کرد.
با شروع مجدد بازی آمریکا روند خوب خود در زدن سرویس را ادامه داد و توانست ۱۸ - ۱۶ از ایران پیش بیافتد تا کولاکوویچ را مجبور به تقاضای وقت استراحت کند. با دریافت خوب شفیعی در انتهای زمین ایران در نهایت با آبشار عبادی‌پور بازی را در امتیاز ۲۱ به تساوی کشاند تا سرمربی آمریکا تقاضای وقت استراحت کند. با اشتباه یلی در زدن آبشار آمریکا دو امتیاز دفاع را کسب کرد تا ۲۳ - ۲۱ از ایران پیش بیافتد و کولاکوویچ تقاضای وقت استراحت کند. با ورود دو تیم به زمین باز هم این آمریکا بود که دو امتیاز متوالی دیگر را کسب کرد تا ۲۵ - ۲۱ پیروز ست دوم بازی شود.
*ست سوم: ۱۹ - ۲۵ آمریکا
با شروع ست سوم ایران توانست ۲ بر یک از حریف خود پیش بیافتد. با درخشش هوهمان در خط حمله و سرویس، آمریکا توانست ۵ - ۲ از ایران پیش بیافتد تا کولاکوویچ تقاضای وقت استراحت کند. با ورود دو تیم به زمین ایران توانست با سرویس‌های خوب میلاد عبادی‌پور دریافت‌های اول آمریکا دچار مشکل کرده و ۵ - ۵ بازی را به تساوی بکشد. با وجود ناهماهنگی در خط حمله ایران، آمریکا توانست ۸ - ۷ وقت استراحت فنی اول را کسب کند. با ورود دو تیم به زمین ایران دو امتیاز متوالی را کسب کرده و ۱۰ -۹ از آمریکا پیش افتاد. دو تیم به صورت پایا پای پیش رفتند تا اینکه با خطای تور بازیکن آمریکا، وقت استراحت فنی دوم با نتیجه ۱۶ - ۱۵ برای ایران کسب شد.
با ورود دو تیم به زمین باز هم این آمریکا بود که با سرویس‌های خوب گرت دریافت‌های ایران را دچار مشکل کرده و ۲۱ - ۱۹ پیش افتاد تا کولاکوویچ بار دیگر تقاضای وقت استراحت کند. با ورود مجدد دو تیم به زمین باز هم این آمریکا بود که دو امتیاز دیگر را کسب کرده و فاصله را به ۵ امتیاز افزایش داد. در نهایت آمریکا با دفاع روی تور لانگ لوئیز ۲۵ - ۱۹ ست سوم این دیدار را نیز با برتری پشت سر گذاشت تا سه بر صفر پیروز این بازی شود.
تیم ملی ایران با ۱۲ برد سه باخت (مقابل آمریکا، برزیل و فرانسه) و کسب ۳۶ امتیاز در پایان دور مقدماتی به مرحله نهایی راه یافت. دور فینال این رقابت‌ها از ۱۹ تیر در شیکاگو آمریکا برگزار خواهد شد.
انتهای پیام
