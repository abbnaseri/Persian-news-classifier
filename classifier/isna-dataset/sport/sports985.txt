لالوویچ: بارها بدلیل حمایت از ایران مورد انتقاد قرار گرفتم/ همه چیز باید با تصمیم مجمع باشد
صالحی امیری در دیدار با نناد لالوویچ رئیس اتحادیه جهانی کشتی به مسائل پیرامون کشتی ایران پرداخت.
به گزارش ایسنا و به نقل از کمیته ملی المپیک، در ادامه دیدار رییس کمیته ملی المپیک با سران ورزش جهان در حاشیه افتتاح ساختمان جدید کمیته بین المللی المپیک در لوزان سوییس ظهر امروز لالوویچ در دیدار با رئیس کمیته ملی المپیک کشورمان ضمن اشاره به اهمیت جایگاه کشتی ایران گفت: من یکی از مدافعان کشتی ایران هستم و بارها بدلیل حمایت از کشتی ایران مورد انتقاد قرار گرفتم. وی تصریح کرد:در حال حاضر برای میزبانی ایران از مسابقات جام جهانی کشتی فرنگی در حال مذاکره هستیم و از اینکه کمیته ملی المپیک ایران از رشته کشتی حمایت می‌کند خوشحالم و سعی داریم با برنامه ریزی های دقیق در فدراسیون جهانی کشتی این رشته ورزشی را تماشاگر پسند کنیم.
لالوویچ درباره انتخابات کشتی ایران گفت: ما در موضوعات داخلی کشتی ایران مداخله نمی‌کنیم و در این باره با نعمتی سرپرست فدراسیون کشتی نیز صحبت کرده ایم؛ ما فقط توقع داریم همه چیز بر اساس تصمیمات مجمع عمومی باشد و قانون رعایت شود چرا که ما حتی در امور فدراسیون جهانی کشتی نیز دخالت نمی‌کنیم. وی همچنین در خصوص سهمیه بازی‌های جهانی ساحلی به ایران قول همکاری داد. در ادامه صالحی امیری ضمن تاکید بر اهمیت کشتی در ایران و اینکه بدون کشتی ورزش ایران هویت ندارد و همچنین انتخابات رئیس فدراسیون کشتی ایران صحبت کرد و افزود: تا سه هفته آینده انتخابات کشتی برگزار می‌شود و کمیته ملی المپیک در امور فدراسیون‌ها دخالت نمی‌کند و فقط نقش نظارتی و حمایتی داریم. همچنین در این دیدار صالحی امیری با تاکید بر میزبانی ایران در مسابقات جام جهانی کشتی فرنگی، در خصوص شهرهای پیشنهادی برای میزبانی این رقابت‌ها گفتگو کردند.
انتهای پیام
