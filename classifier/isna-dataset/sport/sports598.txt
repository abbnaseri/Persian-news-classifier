پرژدپلسکی: آمریکا نباید برای تیم والیبال ایران مشکل ویزا ایجاد کند
یک عضو هیات رئیسه فدراسیون جهانی والیبال با اعلام این که یکی از شروط میزبانی دادن ویزا به همه کشورهاست، اعلام کرد: آمریکا نباید برای تیم والیبال ایران مشکلی از نظر ویزا ایجاد کند.
به گزارش ایسنا و به نقل از sportowefakty، بازی‌های اول هفته پایانی لیگ ملت‌های اروپا برگزار شد و با برگزاری دو بازی دیگر برای هر تیم، چهره نهایی تیم‌های راه یافته به دور نهایی این رقابت‌ها که در آمریکا برگزار می‌شود مشخص خواهد شد.
میرسلاو پرژدپلسکی که سال‌ها عضو هیأت رئیسه فدراسیون جهانی والیبال است درباره انتخاب شیکاگو و این مساله که ممکن است بازیکنان ایرانی با مشکل دریافت ویزا روبه‌رو شوند گفت: انتخاب شیکاگو به خاطر بازار جذاب آمریکا در زمینه والیبال بود. والیبال آن‌جا خیلی جایگاه خوبی دارد. این میزبانی تلاش برای نشان دادن این است که می‌توان بازی‌های والیبال را در آن‌جا سازماندهی کرد و به همین خاطر آمریکا برای چند سال میزبان مراحل نهایی لیگ ملت‌ها خواهد بود. درباره بخش دیگر سوال‌تان نیز باید بگویم که من فکر نمی‌کنم ایران برای دریافت ویزا ورود به آمریکا با مشکل روبه‌رو شود. یکی از شرایط میزبانی تورنمنت‌ها این است که تیم‌ها مشکلی برای دریافت ویزا نداشته باشند. البته خطراتی نسبت به تصمیم‌های ترامپ، رئیس‌جمهور آمریکا وجود دارد. ورزش باید اوضاع را آرام کرد. هم‌چنین فکر نمی‌کنم آمریکا به خاطر مسائل مربوط به ویزا از میزبانی لیگ ملت‌ها محروم شود.
رئیس پیشین فدراسیون والیبال لهستان در ادامه درباره اعتراض لهستانی‌ها به میزبانی ارومیه گفت: لهستان درباره این موضوع شکایت کرده است و افراد مرتبط با FIVB نیز گزارش‌های خودشان را ارسال کردند و این مساله در حال حاضر در دست بررسی است. فعلاً نمی‌توان تاریخ دقیقی برای اعلام رأی درباره این موضوع اعلام کرد.
او در بخش پایانی درباره مشکل پرداختی تیم‌های ایرانی به بازیکنان و مربی‌های خارجی گفت: ما باید ابزار لازم برای وادار کردن تیم‌ها به پرداخت حقوق بازیکنان و مربیان را پیدا کنیم چون این موضوع خیلی اهمیت دارد.
انتهای پیام
