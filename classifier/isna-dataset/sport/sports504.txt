کالدرون: پرسپولیس یکی‌از سه تیم برتر دنیا و برترین تیم آسیاست
گزینه سرمربیگری تیم فوتبال پرسپولیس می‌گوید: این تیم برترین تیم آسیاست.
به گزارش ایسنا، گابریل کالدرون پس از حضورش در ایران خطاب به هواداران پرسپولیس گفت: به هواداران این تیم بزرگ سلام می گویم. خوشحالم که در بین هواداران این تیم هستم. پرسپولیس یکی از سه تیم برتر دنیاست و قطعاً برترین تیم آسیاست.
وی افزود: امیدوارم موفقیت‌های این تیم با کالدرون (خودش) ادامه داشته باشد.
به گزارش ایسنا، کالدرون همچنین به سایت رسمی باشگاه پرسپولیس، گفت: من خیلی خوشحال هستم که کارم را با تیم بزرگی چون پرسپولیس آغاز خواهم کرد. تیمی که خیل عظیمی از هواداران را در کنار خود دارد. پرسپولیس در آسیا و بلکه در دنیا، بهترین هواداران را دارد. سه بار پیاپی قهرمان شده است. نایب قهرمان آسیا است و در حال حاضر بهترین تیم ایرانی است. من هم آمده‌ام تا این راه را ادامه بدهم. وی ادامه داد: قهرمانی اول سخت است. قهرمانی دوم سخت‌تر می‌شود و هر قدر بالاتر برویم کار سخت‌تر است. پرسپولیس نشان داد که سه بار پیاپی قهرمان شده است و من آمده‌ام تا چهارمین قهرمانی پیاپی خودش را با من بگیرد. ما به دنبال قهرمانی هستیم و من این چالش را قبول کرده‌ام. انگیزه خیلی زیادی دارم چون در باشگاه بزرگی هستم. تیم خوبی دارم و بهترین طرفداران هم کنار ما هستند. من قول می‌دهم بهترین تلاش خود را خواهم کرد و پرسپولیس نمایش تحسین برانگیزی خواهد داشت. کالدرون درباره اهداف خود در پرسپولیس تصریح کرد: به نظر من برای پرسپولیس ممکن است که کیفیت بازی خود را مقداری بالاتر ببرد. ما می‌خواهیم که این کار را انجام بدهیم و باور داریم با پرسپولیس از عهده انجام این کار برمی‌آییم. ما به دنبال بازی و فوتبال خوب هستیم که در ادامه‌اش قهرمانی هم باشد؛ فوتبالی که من، هواداران پرسپولیس، فوتبال آرژانتین و در کل فوتبال دنیا آن را دوست داشته باشیم. من اطمینان دارم هواداران از اجرای من و آنچه با تیم انجام خواهیم داد، خوشحال خواهند شد.
انتهای پیام
