محمودی: تعلل در برگزاری انتخابات والیبال کم‌لطفی است
پیشکسوت و لژیونر اسبق والیبال ایران با تاکید بر اینکه تعلل در برگزاری انتخابات کم لطفی است، از لزوم برگزاری هرچه سریعتر مجمع انتخاباتی سخن گفت.
بهنام محمودی در گفت‌وگو با ایسنا، درباره عملکرد تیم ملی والیبال در پنج هفته دور مقدماتی لیگ ملت‌های ۲۰۱۹ توضیح داد: همان‌طور که دیدید تیم ملی ایران با داشتن ملی‌پوشان با تجربه‌ای مانند سعید معروف، امیر غفور و سید محمد موسوی شروع خوبی را در این مسابقات داشت. البته من معتقد بودم که بازیکنان لژیونر ما باید هفته اول را استراحت می‌کردند اما این نفرات به قدری با انگیزه بودند که بلافاصله بازگشت به ایران، دوری از خانواده و سختی اردوها را تحمل کردند تا به شرایط ایده‌آل رسیده و پرچم ایران را در این مسابقات بالا ببرند. خوشبختانه این اتفاق در این پنج هفته رخ داد و توانستیم به عنوان تیم دوم راهی مرحله فینال شویم.
او افزود: در تیم ملی ایران جوانان خوبی هم داریم که در اردوها و بازی‌ها وقتی در زمین حضور یافتند عملکرد قابل دفاعی را از خود به نمایش گذاشتند. خوشبختانه این انگیزه بالا و ترکیب تجربه و نیروی جوانی از ایران تیم پرقدرتی ساخت که توانست با کسب پیروزی‌های متعدد و شروع خوب در هفته‌های ابتدایی برخلاف سال‌های گذشته دل مردم را شاد کنند.
وی در پاسخ به این سوال که با توجه به فشار زیاد بازی‌های لیگ ملت‌ها، ایران می‌تواند در انتخابی المپیک موفق ظاهر شود، اظهار کرد: قطعاً انگیزه و توانایی بازیکنان ایران در این موضوع بی تاثیر نخواهد بود. بیشتر تیم‌ها در این مسابقات جوان‌گرایی کرده بودند و به مرور بازیکنان باتجربه خود را به ترکیب اصلی اضافه کردند. این موضوع نشان می‌دهد که همه کشورها برای رسیدن به المپیک برنامه دارند و قطعاً کار ما برای کسب سهمیه و موفقیت در توکیو بسیار سخت است با این حال ما تیم خوبی داریم و نباید از این موضوع نا امید شد.
ملی‌پوش سابق والیبال در پاسخ به این سوال که آیا بحث جوانگرایی در تیم ملی ایران کمرنگ نبود، تصریح کرد: واقعیت این است که بازیکنان باتجربه تیم ملی ایران در شرایطی نیستند که آنها را به طور کلی کنار گذاشته و تنها از جوانان استفاده کنیم، اما این صحبت را قبول دارم می‌توانستیم در برخی از بازی‌ها مانند بازی در چین، پرتغال، ژاپن و استرالیا از جوانان خود بیشتر استفاده کنیم تا با قرار گرفتن بیشتر در شرایط مسابقه کسب تجربه کرده و برای آینده ایران مفید باشند.
او درباره تأخیر در اعلام زمان انتخابات فدراسیون والیبال نیز اظهار کرد: واقعیت این است که همه اهالی والیبال از این اتفاق گله دارند بارها گفته‌ام که نفراتی چون آقای داورزنی و یزدانی‌خرم زحمات زیادی برای والیبال ایران کشیدند و ما نمی‌توانیم اسامی این نفرات را از تاریخ والیبال کشور پاک کنیم، اما موضوع روز این است که والیبال نیاز به رئیس جوان و با تخصص نیاز دارد تا بتواند مسیر پیشرفت خود را با سرعت بیشتری طی کرده و به اوج برسد. ما سال‌ها برای نفرات جوان و مدیران والیبالی خود از بیت‌المال هزینه کرده‌ایم بهتر است با انجام شدن انتخابات و انتخاب یک مدیر جوان والیبال را به مسیر پیشرفت هدایت کنیم.
محمودی ادامه داد: خود حضرت آقا نیز بارها اعلام کردند که باید از جوانان با تخصص و مدیر استفاده کنیم. قطعاً در صورتی که مدیر جوانی انتخاب شود از تجربیات عزیزانی چون داورزنی استفاده خواهد کرد. این موضوع را تنها برای والیبال نمی‌گویم همه رشته‌های ما به مدیران جوان نیاز دارند که از بدنه خود رشته هستند. وقتی جنگ می‌شود جوانانی چون باکری، فهمیده در اول صف قرار دارند پس قطعاً باید از جوانان استفاده کرد. بار دیگر تاکید می‌کنم که این موضوع را تنها برای خود نمی‌گویم حتی افرادی چون سعید معروف، موسوی، غفور نیز در سال‌های آینده نباید به فراموشی سپرده شوند آنها سرمایه والیبال ایران هستند.
پیشکسوت والیبال ایران تاکید کرد: اگر امروزه ما مدیر جوان لایق نداریم از بی‌کفایتی مدیران باتجربه‌تر است. معذرت می‌خواهم که اینقدر صریح صحبت می‌کنم اما مطمئن باشید اگر مدیران باتجربه ما توانمند باشند باید از سرمایه‌های هر رشته مدیرهای متخصص تربیت کند در غیر این صورت نشان از بی‌کفایتی آنهاست. محمد ترکاشوند سرمایه است اگر او را در بدنه والیبال نداشته باشیم قطعاً سوخت داده‌ایم و بیت‌المالی که سال‌ها برای این نفرات استفاده شده است بیهوده است.
او در واکنش به این موضوع که داورزنی گفته است زمان ثبت نام کاندیداهای انتخابات والیبال بعد از لیگ ملت‌ها اعلام می‌شود توضیح داد: آقای داورزنی برای والیبال خیلی زحمت کشیده است جا دارد از او تشکر کنیم، اما باید بگویم که این صحبت او درست نیست والیبال آرامش لازم را دارد تیم ملی با اقتدار وارد فینال لیگ ملت‌ها شده و بهتر است هرچه سریع‌تر انتخابات والیبال برگزار شود. باید در یک انتخابات عادلانه و بدون دخالت وزارت، مجمع والیبال برگزار شود تا سکان هدایت این فدراسیون به ثبات لازم برسد. بنده ۲۶ سال است که در والیبال هستم و همه افراد را در این رشته می‌شناسم. قطعاً اگر مدیر جوانی انتخاب شود از تجربیات عزیزی چون داورزنی استفاده خواهد کرد.
او در پاسخ به این سوال که دلیل اصلی برگزار نشدن انتخابات چیست، گفت: تنها می‌توانم کم‌لطفی در حق والیبال را دلیل برگزار نشدن انتخابات اعلام کنم. این موضوع والیبال را از مسیر رو به پیشرفت خارج کرده و به سمت نزول پیش خواهد برد.
بهنام محمودی در پایان با اشاره به گروه تیم ملی والیبال در فینال لیگ ملت‌های ۲۰۱۹ اظهار کرد: از نظر من نسبت به گروه دیگر کار راحت‌تری داریم فرانسه، برزیل، روسیه تیم‌هایی هستند که با سرعت بالایی بازی می‌کنند و تیمی مثل ایران که چاشنی حملاتش به کارگیری سرعت است مقابل آنها با مشکل مواجه می‌شود. شاید آمریکا میزبان باشد اما بازی در مقابل آنها راحت‌تر است. لهستان نیز تیم خوبی است اما ما چندین بار این تیم را برده‌ایم که همین موضوع آمادگی ذهنی بازیکنان را مقابل این تیم بالاتر می‌برد. ملی‌پوشان باید همه تلاش خود را به کار گیرند تا لهستان را شکست دهند. اگر در جمع چهار تیم پایانی قرار بگیریم یک نتیجه تاریخی است اما در غیر این صورت هم حضور ما در جمع شش تیم پایانی رضایت بخش است.
انتهای پیام
