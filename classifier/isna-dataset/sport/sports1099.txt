خلیل‌زاده: استقلال با استراماچونی می‌تواند بعد از ۶ سال قهرمان شود
یک عضو هیات مدیره استقلال درباره حضور استراماچونی در این تیم و قهرمانی آبی‌ها در لیگ برتر بعد از ۶ سال ابراز امیدواری کرد.
به گزارش ایسنا، اسماعیل خلیل‌زاده، عضو هیأت مدیره باشگاه استقلال عصر پنج‌شنبه در حاشیه نشست خبری آندره‌آ، استراماچونی در پاسخ به سوالی مبنی بر حضورش در دادگاه مفاسد اقتصادی اظهار کرد: با توجه به این که رئیس اتاق تعاون هستم، وقتی بعضی شرکت‌ها شکایت می‌کنند باید برای پاسخگویی به دادگاه برویم چون دستگاه پیگیر کننده هستیم و به عنوان رئیس اتاق تعاون و رئیس بخش داوری در این جلسات حاضر می‌شویم و اگر احکامی اعلام می‌شود دلیل بر محکومیت نیست و باید حکم قطعی شود. این که من محکوم شده باشم خلاف واقع است و این خبر درست نیست و انتشارش خلاف قانون است و من از منتشر کنندگان این خبر شکایت خواهم کرد.
او درباره موفقیت استراماچونی با استقلال تصریح کرد: من فکر می‌کنم استقلال با استراماچونی به جام برسد. من نظر فنی ندارم ولی بر اساس آنچه که دوستان فنی در جلسه هیأت مدیره برای من مطرح می‌کردند، معتقدم با آمدن او تیم بتواند جان خوبی بگیرد و بعد از ۶ سال استقلال قهرمان لیگ شود.
خلیل‌زاده درباره تخفیفی که حسینی گفته به استقلال داده است، توضیح داد: مسؤول این کار منزوی و فتحی بودند و تا جایی که من خبر دارم آن‌ها تا دیروز در حال مذاکره بودند.
انتهای پیام
