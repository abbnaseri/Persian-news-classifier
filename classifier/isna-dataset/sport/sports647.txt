نعمتی: کادر فنی آزاد به کار خود ادامه می دهد
جلسه هماهنگی کمیته فنی تیم ملی کشتی آزاد بزرگسالان پیش از برگزاری مسابقات انتخابی ظهر امروز (پنج شنبه) و با حضور بهروز نعمتی سرپرست فدراسیون کشتی برگزار شد.
به گزارش ایسنا، در ابتدای جلسه هماهنگی کمیته فنی تیم ملی کشتی آزاد بزرگسالان که با حضور غلامرضا محمدی، محسن کاوه، ابراهیم مهربان، عباس حاج کناری و مهدی تقوی اعضای کمیته فنی برگزار شد، غلامرضا محمدی سرمربی تیم ملی کشتی آزاد از حمایت های فدراسیون کشتی به جهت برگزاری منظم اردوها و اعزام کشتی گیران به تورنمنت های تدارکاتی بین المللی تشکر و قدردانی کرد.
در ادامه بهروز نعمتی سرپرست فدراسیون کشتی با بیان اینکه کمیته فنی بعنوان یک پتانسیل برای کشتی محسوب می شود تصریح کرد: حضور اعضای کمیته در این مقطع می تواند بسیار تأثیرگذار و نقش آفرین باشد.
نعمتی ادامه داد: حضور شما امیدی در بین دوستداران کشتی ایجاد کرده و کادرفنی باید با تمام قدرت به کار خود ادامه دهد تا کشتی ما موفق باشد.
سرپرست فدراسیون کشتی خاطرنشان کرد: رقابت های انتخابی به طور طبیعی حواشی خواهد داشت اما تیم فنی باید کار خود را انجام دهد و به این حواشی اهمیت ندهد و نقش کمیته فنی در این رقابت ها و انتخاب کشتی گیران این پنج وزن و باز شدن گره های کور حائز اهمیت است.
نعمتی در پایان خاطرنشان کرد: هماهنگی بین کمیته فنی و کمیته داوران باید صورت گیرد تا حق هیچ کشتی گیری در این مسابقات ضایع نشود.
انتهای پیام
