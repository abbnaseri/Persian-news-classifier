بازیکنان اوگاندا: تا پاداش صعود را ندهید بازی نمی‌کنیم
یک حاشیه دیگر در جام ملت‌ها باعث شده است تا فضای این رقابت‌ها کاملا تحت تاثیر قرار گیرد.
به گزارش ایسنا و به نقل از سایت، تیم ملی فوتبال اوگاندا یکی از تیم‌های شگفتی‌ساز در جام ملت‌های آفریقا ۲۰۱۹ بوده است که توانسته به دور حذفی این رقابت‌ها راه یابد. اوگاندا باید در یک هشتم نهایی این رقابت‌ها جمعه به دیدار سنگال برود. در حالی که اعضای کادر فنی می‌خواستند در تمرینات تیم ملی قبل از بازی با سنگال شرکت کنند، بازیکنان تیم اوگاندا اعلام کردند تا فدراسیون فوتبال پاداش صعود این تیم را به دور حذفی رقابت‌ها ندهند، تمرین نخواهند کرد و در بازی برابر سنگال نیز به میدان نخواهند رفت.
اوگاندا با هدایت سباستین دسابر توانست به عنوان تیم دوم گروه نخست این رقابت‌ها با ۴ امتیاز به دور حذفی راه یابند.
فدراسیون فوتبال اوگاندا اعلام کرده بود در صورت هر برد ۴ هزار دلار و هر تساوی ۲ هزار دلار به بازیکنان این تیم پاداش خواهد داد ولی تاکنون پاداش بازیکنان تیم ملی اوگاندا بعد از پایان دور حذفی مشخص نشده است و بازیکنان اوگاندا می‌خواهند قبل از بازی با تیم قدرتمند سنگال، این پول را از فدراسیون دریافت کنند.
انتهای پیام
