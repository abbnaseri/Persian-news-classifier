اعتراف سرمربی آرژانتین در رابطه با جریمه شدنش
لیونل اسکالونی که در دیدار آرژانتین و قطر با کارت زرد جریمه شد درباره این مساله به خبرنگاران توضیح داد.
به گزارش ایسنا و به نقل از اوله، تیم ملی فوتبال آرژانتین یک‌شنبه شب با پیروزی ۲ بر صفر مقابل قطر توانست به مرحله یک چهارم نهایی کوپا آمه‌ریکا ۲۰۱۹ صعود کند. لیونل اسکالونی در این بازی یک رکورد بد را به نام خود ثبت کرد. سرمربی تیم ملی آرژانتین پس از اعتراض شدید به داور و ضربه زدن به بطری توسط خولیو باسکونیا کارت زرد (طبق قانون جدید فیفا) دریافت کرد. به این ترتیب سرمربی آرژانتینی نخستین مربی تاریخ کوپا آمه‌ریکا شد که با کارت زرد جریمه می‌شود.
معز علی که کارت زرد داشت، توپ را به زمین کوبید اما داور کارت زرد دوم را به او نداد و این مساله باعث اعتراض اسکالونی شد. از نظر سرمربی آرژانتین این بازیکن باید با دومین کارت زرد جریمه می‌شد. در قوانین جدید فیفا اگر سرمربی و دستیارانش اعتراض کنند داور می‌تواند آنها را جریمه کند.
پس از پایان بازی، اسکالونی در این رابطه صحبت کرد و گفت: داور به سمت من آمد و به من کارت زرد نشان داد. کاملاً آشکار بود او می‌خواست بازیکن قطر را جریمه کند اما زمانی که متوجه شد در دقیقه ۱۹ کارت زرد دریافت کرده تصمیم گرفت اخراجش نکند. به همین خاطر عصبانی شدم و به بطری ضربه زدم. پابلو آیمار (دستیار اسکالونی) به من گفت دیگر کاری نکنم و به من توصیه‌اش گوش دادم و دیگر کاری نکردم.
انتهای پیام
