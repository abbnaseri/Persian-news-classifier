صالح: نتیجه ضعیف فوتسال امید به خاطر بی‌تدبیری فدراسیون بود
مربی اسبق فوتسال ایران با انتقاد از عملکرد تیم فوتسال امید گفت: بی‌تدبیری فدراسیون فوتبال باعث از بین رفتن مربیان جوان می‌شود.
ناصر صالح، پیشکسوت فوتسال ایران در گفت‌وگو با ایسنا، در مورد ناکامی تیم امید فوتسال در راهیابی به فینال بازی‌های زیر ۲۰ سال آسیا گفت: فدراسیون فوتبال در زمینه تامین امکانات و برگزاری اردو برای این تیم سنگ تمام گذاشت و ۱۸ اردوی ۳ تا ۴ روزه برای این تیم برگزار شد. در تورنمنت خارجی شرکت کرده و بازی‌های دوستانه هم داشتند اما بی تدبیری فدراسیون باعث شد این تیم نتیجه نگیرد.
او افزود: معتقدم باید به مربیان جوان میدان داد اما در کنار استفاده از تجربه پیشکسوتان. فدراسیون همان‌طور که در خصوص آقای صانعی برای مسابقات المپیک جوانان اشتباه کرد و یک مدیرفنی در کنار او قرار نداد برای آقای شاندیزی هم نیاز به یک مدیر فنی با تجربه بود که این اتفاق رخ نداد.
این پیشکسوت فوتسال با بیان اینکه در جلسه‌ای با حضور رئیس کمیته فوتسال و شاندیزی از او برای مدیریت فنی تیم امید دعوت شده بود، تاکید کرد: متاسفانه برخورد مغرورانه آقای شاندیزی و اظهاراتی که در این جلسه کرد حتی با واکنش فدراسیون هم روبرو نشد. او می‌گفت زمانی که در تیم علم و ادب مشهد بودم تاکتیک‌های مرا در ژاپن اجرا می‌کردند و هر شب موقع خواب، تاکتیک‌های جدیدی برای تیم پیدا می‌کنم. برخورد ایشان با پیشکسوتان خوب نبود و شاید اعتراضی که بازیکنان به داور در بازی با ژاپن هم کردند نشات گرفته از همین رفتار او بود. من دیدم که این مربی نیاز به مدیر فنی ندارد و متاسفانه فدراسیون هم در این قضیه حمایتی از من نکرد در حالی که خودشان مرا دعوت کرده بودند و فکر می‌کنم مربیان جوان به خاطر بی تدبیری فدراسیون از بین می‌روند.
صالح در پایان صحبت‌هایش اذعان کرد: من ۲۰ روز قبل از بازی‌ها به هاشم‌زاده گفتم که این تیم در ساختار دفاعی مشکل دارد و باید نگرش تیم را عوض کرد. ما در بازی با هنگ‌کنگ، افغانستان، لبنان و ژاپن یک جور بازی کردیم. وقتی مربی برای ۴۳ ثانیه مانده بازی با ژاپن برنامه‌ای ندارد نتیجه‌اش این می‌شود که گل تساوی را می‌خوریم و برای مقابله با پاورپلی حریف و پاورپلی‌های خودمان موقعی که از ژاپن عقب افتادیم هم برنامه‌ای نداشتیم.
انتهای پیام
