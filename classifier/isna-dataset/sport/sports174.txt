جدایی قطعی ایکاردی و ناینگولان از اینتر
باشگاه اینتر اعلام کرد که دو بازیکن جنجالی این تیم در فهرست فصل بعد کونته جایی ندارند.
به گزارش ایسنا و به نقل از اسکای اسپورت، سرانجام بعد از کش و قوس‌های زیاد باشگاه اینتر با جدایی ایکاردی موافقت کرد.
ماروتا مدیر اجرایی باشگاه اینتر تاکید کرد که هم ایکاردی و هم راجا ناینگولان در فهرست این تیم برای فصل بعد قرار ندارند.
او گفت: با ایکاردی و ناینگولان در این باره صحبت کرده ایم. آن ها می‌دانند که دیگر جایی در تیم ندارند و می‌توانند تیم بعدی خود را انتخاب کنند. ما برنامه‌های خاصی برای فصل بعد داریم و این دو بازیکن جایی در برنامه‌های سرمربی تیم ندارند.
هدایت اینتر را در فصل جدید آنتونیو کونته برعهده دارد و این تیم می‌خواهد تغییرات اساسی در تابستان ایجاد کند تا خود را آماده فصل جدید کند.
اینتر با هدایت کونته یکی از شانس‌های اصلی کسب عنوان قهرمانی خواهد بود اما با وجود یوونتوس پرستاره، دستیابی به عنوان قهرمانی برای دیگر مدعیان بسیار سخت است.
انتهای پیام
