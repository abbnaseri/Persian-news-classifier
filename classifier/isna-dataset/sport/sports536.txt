مذاکره سرپرست کشتی با وزیر/ نعمتی: خدا شاهد است که راضی به ماندن نیستم
سرپرست فدراسیون کشتی با بیان اینکه صبح امروز (یک‌شنبه) در مورد لزوم تعیین تکلیف انتخابات با وزیر ورزش صحبت کرده است، گفت: قرار است امروز جلسه‌ای در همین رابطه در وزارت ورزش تشکیل شود.
بهروز نعمتی در گفت‌وگو با ایسنا، درباره نامه اتحادیه جهانی کشتی به فدراسیون مبنی بر موافقت با بازگرداندن مدال طلای محمدباقر یخکشی در جام ساساری، اظهار کرد: همه این‌ها لطف خداست و خوشحالم به این کشتی‌گیر ما به حق خودش رسید. این موضوع نهایی شد و بزودی نیز امتیاز وی در رنکینگ لحاظ خواهد شد.
سرپرست فدراسیون کشتی درباره آخرین وضعیت برگزاری انتخابات فدراسیون کشتی نیز گفت: امروز صبح (یکشنبه) با وزیر ورزش در این‌باره صحبت کردم و از او خواستم تا پیگیر برگزاری انتخابات شود. دوست ندارم در فدراسیون کشتی بمانم و از خدایم است همین امروز انتخابات برگزار شود. معتقدم برگزاری انتخابات به نفع کشتی است و بهتر است هر چه سریع‌تر مقدمات برگزاری انتخابات را فراهم کنند. تایید صلاحیت‌ها دست من نیست اما امیدوارم بزودی این موضوع مشخص شود.
وی افزود: 2 ماه فشار آوردند تا سرپرستی فدراسیون کشتی را قبول کنم. الان هم خدا شاهد است راضی به ماندن نیستم و تلاشم این است هر چه سریع‌تر انتخابات برگزار شود. با وزیر ورزش هم در همین رابطه صحبت کردم و قرار است امروز (یک‌شنبه) در این‌باره جلسه‌ای را در وزارت ورزش برگزار کنند. من به وظیفه خودم آگاهم و بخوبی آن را انجام دادم. به هیچ وجه کشتی در بلاتکلیفی نیست و همه امور بخوبی و بهتر از هر زمانی پیش می‌رود اما با این حال اگر انتخابات را برگزار کنند بهتر خواهد بود.
نعمتی در ادامه گفت‌وگو با ایسنا، درباره احتمال تعویق انتخابات به پس از رقابت‌های جهانی و حتی المپیک و اینکه اگر از وی خواسته شود تا حاضر به قبول سرپرستی فدراسیون تا آن زمان خواهد بود یا خیر؟ خاطرنشان کرد: ببینید هدف همه باید المپیک و موفقیت کشتی در این رویداد بزرگ باشد. این‌گونه بحث‌ها هیچ کمکی به کشتی نمی‌کند. خدا شاهد است امروز سخت‌ترین دوران کشتی است. همین امشب تیم نوجوانان فرنگی به قهرمانی آسیا اعزام می‌شود، 3 شب دیگر تیم آزاد می‌رود، هفته دیگر هم جوانان فرنگی و آزاد اعزام می‌شوند. همچنین جام یاشاردوغو و مسابقات دیگر هم در راه است اما در این شرایط سخت نگذاشتیم کوچکترین وقفه‌ای در برنامه‌های کشتی پیش بیاید. خدا شاهد است آبرویم را وسط گذاشته‌ام تا هزینه‌های اعزام‌ها را تامین کنم و خدا را شکر بخوبی از پس آن‌ها برآمدم. من وظیفه‌ام را انجام می‌دهم و هر چه که از من بخواهند انجام می‌دهم. هز اعزام 500 تا 600 میلیون تومان هزینه دارد اما به هر سختی نمی‌گذریم برنامه‌ای زمین بماند.
وی در پایان با اشاره به برگزاری باشکوه رقابت‌های انتخابی تیم ملی کشتی آزاد گفت: به یاد ندارم در چند سال پیش چنین استقبالی از مسابقات کشتی شده باشد. مردم واقعا سنگ تمام گذاشتند و سالن مملو از جمعیت بود. برای نخستین بار داور خارجی نیاوردیم و مسابقات بدون حتی کوچکترین حاشیه یا برخوردی به پایان رسید. این ها کارهایی است که من کوچکترین با لطف خدا انجام دادم. برنامه‌های کشتی به خوبی در حال پیگیری است و خدا را شکر مشکلی وجود ندارد.
انتهای پیام
