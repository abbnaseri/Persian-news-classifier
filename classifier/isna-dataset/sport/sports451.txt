هادی رضایی: توریست به پارالمپیک نمی‌فرستیم
دبیر اجرایی کمیته ملی پارالمپیک در نشست خبری که امروز در محل کمیته ملی پارالمپیک برگزار شد، اعلام کرد: تنها کسب سهمیه برای دریافت حقوق ورزشکاران کافی نیست و مدال آوری برای ما مهم است بر این اساس کسانی که بتوانند در لیست مدال آوران پارالمپیکی قرار بگیرند حقوق دریافت خواهند کرد.
به گزارش ایسنا، هادی رضایی در نشست خبری که امروز در محل کمیته ملی پارالمپیک برگزار شد، یکی از سیاست‌های این کمیته را پرداخت حقوق ورزشکاران اعزامی به بازی‌های پارالمپیک ۲۰۲۰ در صورت قرار گرفتن در لیست مدال آوران عنوان کرد و افزود: بر اساس مصوبات و سیاستی که کمیته ملی پارالمپیک دارد ورزشکارانی که بتوانند در لیست مدال آوران طلا، نقره و برنز بازی‌های پارالمپیک ۲۰۲۰ توکیو قرار بگیرند از ابتدای سال حقوق دریافت خواهند کرد که کف این حقوق ۲.۵ و سقف آن ۵ میلیون تومان است.
وی گفت: ملاک ما برای اعزام ورزشکاران به بازی‌های پارالمپیک ۲۰۲۰ کیفی سازی کاروان و اعزام تنها ورزشکاران مدال آور و کسب سهمیه است. ما در جاکارتا نیز همین سیاست را به کار بردیم و توانستیم به جایگاه سوم دست پیدا کنیم قطعاً در ۲۰۲۰ نیز همین سیاست را دنبال خواهیم کرد ما دوست نداریم که توریست به بازی‌های پارالمپیک ۲۰۲۰ اعزام کنیم.
رضایی اضافه کرد: با توجه به این که تا به امروز ۲۴ سهمیه کسب کرده‌ایم شانس کسب مدال را تا به امروز ۱۱ مدال طلا، ۱۳ نقره و ۸ برنز در نظر گرفتیم ما هیچ چیز را به شانس واگذار نمی‌کنیم و همه چیز را براساس رکوردها و آمادگی جسمانی ورزشکاران در نظر می‌گیریم. براساس پیش بینی که تا به امروز داریم ما در رشته‌های دو ومیدانی، وزنه برداری، تیروکمان، تیراندازی، جودو، والیبال نشسته مردان، تکواندو و فوتبال ۵ نفره نابینایان و کم بینایان شانس مدال داریم که اینها در گروه الف دارند. گروه دوم کسانی هستند که شانس کسب سهمیه دارند و مدال آوری آنها برای پارالمپیک ۲۰۲۰ ضعیف است ما سعی می‌کنیم براساس بودجه‌ای که در اختیار کمیته ملی پارالمپیک قرار می‌گیرد این ورزشکاران را برای بازی‌های پارآسیایی ۲۰۲۲ آماده کنیم این رشته‌ها شامل شنا، پاراکانو در رشته قایقرانی، بسکتبال با ویلچر مردان، والیبال نشسته بانوان و گلبال مردان را شامل می‌شود.
دبیر اجرایی کمیته ملی پارالمپیک اضافه کرد: البته رشته‌های که در حال حاضر تحت پوشش فدراسیون‌های مربوطه خود هستند اگر بتواند کسب سهمیه کنند و فدارسیون‌ها برای این رشته‌ها جهت اعزام به بازی‌های پارالمپیک ۲۰۲۰ سرمایه گذاری انجام دهند ما نیز از آنها حمایت خواهیم کرد. در حال حاضر در پارالمپیک ۲۰۲۰، ۵۴۰ مدال توزیع می‌شود و ۴۴۰۰ ورزشکار از ۱۶۵ کشور شرکت می‌کنند. که از این میان ۲۳۴۶ نفر را مردان و ۱۷۵۴ نفر را زنان تشکیل خواهند داد. ما مجری سیاست‌های گروه هئیت اجرایی کمیته ملی پارالمپیک هستیم و تلاشمان بر این است که بر اساس این سیاست بحث مدال آوری را مهم جلوه قرار دهیم. هدف ما بر اساس پیش بینی که تا به امروز داشتیم قرار گرفتن در جمع ۱۰ کشور برتر پارالمپیک ۲۰۲۰ است. ما همه شرایط را حتی نوع آب و هوای توکیو را نیز پیش بینی کردیم تا در کسب مدال هیچ چیز را به قضا و قدر و شانس واگذار نکنیم.
وی ادامه داد: در وزنه برداری ما بر اساس پیش بینی که بر حسب رکودها تا به امروز داشتیم می‌دانیم که سیامند رحمان و حامد صلحی پور تا به امروز در جایگاه کسب مدال طلا قرار دارند و روح الله رستمی شانس مدال نقره دارد. در تیراندازی سه سهمیه کسب کردیم که تنها یک شانس برای کسب مدال داریم. مثلاً ساره جوانمردی شانس مدال کسب طلا تا به امروز دارد رقیه شجاعی که هنوز سهمیه کسب نکرده اما می‌دانیم شانس کسب مدال نقره و سمیرا ارم که سهمیه کسب کرده است شانسی برای کسب مدال ندارد. حتی در تیروکمان ما تا به امروز ۶ نفر موفق به کسب سهمیه شدند که ما بر اساس ارزیابی که از وضعیت رکورد آنها داشتیم تا به امروز می‌دانیم که هیچ کدام شانس کسب مدال ندارند. یا در جودو پیش بینی ما کسب دو مدال طلا تا به امروز است به هر صورت ما تلاش می‌کنیم بر اساس پیش بینی که از وضعیت رکود ورزشکاران داریم هر سه ماه یکبار ارزیابی دقیقی را نسبت به رکورد ورزشکاران اعزامی خود داشته باشیم و تا اردیبهشت سال آینده عنوان می‌کنیم که چه ورزشکاری می‌توانند در بازی‌های پارالمپیک ۲۰۲۰ حضور داشته باشند.
رضایی افزود: ما برای ورزشکاران حقوقی که پیش بینی کردیم بر این اساس است که برای مدال آوران طلا ۱۲ ماه حقوق برای مدال آوران نقره ۶ ماه و برای کسانی که شانس کسب مدال برنز داشته باشند ۶ ماه حقوق در نظر گرفتیم که البته برای مدال آوران طلا در سال ۳۰۰ روز اردو پیش بینی کردیم و در ماه ۲۵ روز اردو در نظر گرفته شده است. ضمن این که ورزشکارانی که بتوانند در بازی‌های پارالمپیک ۲۰۲۰ که بر اساس پیش بینی ما مدال نقره یا برنز خود را به طلا تبدیل کنند قطعاً حقوق ما به تفاوت آنها پرداخت خواهد شد این حقوق نیز از ابتدای سال ۹۸ در نظر گرفته شده که ورزشکاران مدال آور پس از این که در لیست مدال آوران پارالمپیک قرار گرفتند این حقوق کف ۲ میلیون و ۵۰۰ هزار و سقف آن ۵ میلیون تومان است پرداخت می‌شود. ضمناً شاخصه‌ها برای مربیان، سرمربیان و کمک مربیان در نظر گرفته شده که آئین نامه خاص خود را دارد.
وی در باره پناهندگی ورزشکاران پارالمپیک از جمله بازیکن بسکتبال با ویلچر در آلمان و دریافت ضمانت نامه برای اعزام ورزشکاران به تورنمت‌های مختلف گفت: پناهندگی شرایط خاص خود را دارد و حتی ما برای ورزشکارانی که در جریان مسابقات مرتکب به دوپینگ شوند از آنها ضمانت نامه می‌گیریم.
وی در پیرامون این پرسش که آیا پوریا جلالی پور که در حال حاضر در جریان مسابقات جهانی هلند پناهنده شده در صورت برگشت امکان شرکت در بازی‌های پارالمپیک ۲۰۲۰ دارند یا خیر گفت: باید برگردد تا در خصوص وی تصمیم نهایی گرفته شود البته این که بخواهد برای کشور دیگری با توجه به این که کسب سهمیه کرده در پارالمپیک ۲۰۲۰ حضور داشته باشند قوانین خاص خود را دارد و با رضایت نامه خود را از کشور مربوطه دریافت کنند بنابراین به راحتی نمی‌تواند برای کشور دیگری در پارالمپیک ۲۰۲۰ شرکت کنند.
وی پیرامون این پرسش که رشته‌های که در حال حاضر از ابتدای سال تحت پوشش فدراسیون مربوطه خود قرار گرفتند آیا کمیته ملی پارالمپیک حمایتی از نظر خرید تجهیزات و یا اعزام آنها به تورنمت‌های مختلف انجام می‌دهد یا خیر گفت: کمیته ملی پارالمپیک تا به امروز تمام ۸ رشته‌ای که تحت پوشش فدراسیون‌های مربوطه خود قرار گرفتند پول پرداخت کرده است از جمله تیروکمان، دوچرخه سواری که علی‌الحساب به این فدراسیون‌ها پول واریز کردیم و سایر رشته‌های که تحت پوشش فدراسیون‌های مربوطه خود قرار گرفتند سعی کردیم حمایت همه جانبه از ورزشکاران رشته‌های مربوطه داشته باشیم.
وی در خصوص وضعیت شاهین ایزدیار برای کسب سهمیه و حضور در بازی‌های پارالمپیک ۲۰۲۰ اظهار کرد: شاهین ایزدیار درست است که در بازی‌های پاراآسیایی جاکارتا موفق به کسب شش مدال طلا شد ما قبل از بازی‌ها به این ورزشکار ۳۰۵۰۰ دلار پرداخت کردیم و در حال حاضر نیز پاداش مدال بازی‌های پاراآسیایی جاکارتا را دریافت کرده است بنابراین تصور نمی‌کنم مشکل مالی داشته باشد البته وی بعد از بازی‌های پاراآسیایی به دلیل نداشتن تمرینات منظم تا حدودی افت کرده است. هرچند ما به او اعلام کردیم که اگر در مسابقات جهانی لندن کسب سهمیه کنند و رکود وی به گونه‌ای باشد که در لیست مدا ل آوران پارالمپیک قرار بگیرد از وی حمایت خواهیم کرد ولی وی در حال حاضر یک حریف قدری دارد که پیش بینی ما این است که بتوانند جزو ۸ نفر بازی‌های پارالمپیک ۲۰۲۰ قرار بگیرد و شانس کمی برای کسب مدال دارد.
شاهین ایزدیار قبل از جاکارتا با نگاه حرفی که داشت توانست بهترین عملکرد را داشته باشند اما بعد از جارکاتا برنامه مشخص نداشت.
وی در پایان درباره علت افت ضعف رکودهای زهرا نعمتی نیز اظهار کرد: وی چون در حال حاضر هم برای بازی المپیک و پارالمپیک تمرین می‌کند تا بتوانند در هر دو کسب سهمیه کنند طبیعی است که رکوردهای وی تا حدودی افت پیدا کنند ما به او گفته ایم تا تکلیف خود را مشخص کنند تا تمرکز در یک رشته بتواند عملکرد خوبی در توکیو داشته باشند البته این را نیز عنوان کردیم که می‌تواند ابتدا در المپیک شرکت کنند و یک ماه بعد برای بازی‌های پارالمپیک آماده شود اما برای موفقیت به اعتقاد من باید تمرکز خود را در یک رشته قرار دهد هر چند که هنوز به ما اعلام نکرده که قرار است در هر دو تورنمت حضور داشته باشد و یا فقط در بازی‌های پارالمپیک شرکت کنند.
انتهای پیام
