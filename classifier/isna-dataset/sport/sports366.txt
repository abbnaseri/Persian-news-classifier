سیدجلال: بعضی‌ها نمی‌خواهند پرسپولیس نتیجه بگیرد
کاپیتان تیم فوتبال پرسپولیس  معتقد است برخی دوست ندارند این تیم نتیجه بگیرد.
سید جلال حسینی در گفت و گو با ایسنا، درباره تمرینات پیش فصل تیم فوتبال پرسپولیس زیر نظر کریم باقری اظهار کرد: چند روزی است با آقای باقری تمرینات خودمان را پیگیری می‌کنیم. آقای باقری طی روز اخیر واقعاً زحمت کشیدند. دیروز (دوشنبه) هم کالدرون هم به محل تمرین آمدند و قرار است به زودی کارشان را آغاز کنند. امیدوارم با حضور این مربی با قدرت به کارمان ادامه بدهیم.
وی افزود: بعد از هر قهرمانی کارمان سخت‌تر می‌شود چرا که حفظ قهرمانی از به دست آوردن آن سخت‌تر است. امیدوارم با حضور کادر فنی جدید بتوانیم در کنار هم روزهای خوبی داشته باشیم اما واقعاً برای فصل آینده کار سختی در پیش داریم.
وی در ادامه درباره حواشی که برای پرسپولیس ایجاد شده بود هم گفت: اواخر فصل شرایط برای ما سخت بود. هواداران ما طی چند سال اخیر واقعاً سنگ تمام گذاشتند و با همه مشکلات کنار ما بودند. آن‌ها انتظارات به حقی داشتند و بازیکنان هم تلاش کردند انتظاراتشان را برآورده کنند. برانکو هم از جمع ما جدا شده و همه بازیکنان از جدایی او ناراحت بودند. ما می‌دانیم حالا کارمان سخت شده اما می‌خواهیم با تمام وجود تلاش کنیم تا شرایط خوب فصل گذشته را ادامه بدهیم. من از هواداران می‌خواهم باز هم از ما حمایت کنند چون واقعاً فصل سختی در پیش رو داریم و خیلی‌ها دوست ندارند ما نتیجه بگیریم. مطمئناً بازیکنان هم باید بیشتر تلاش کنند تا شرایط خوب فصل گذشته تکرار شود.
انتهای پیام
