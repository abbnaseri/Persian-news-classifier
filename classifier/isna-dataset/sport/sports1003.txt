سه شرط سازمان لیگ برای میزبانی باشگاه‌ها در لیگ برتر فوتبال
رئیس سازمان لیگ فوتبال ایران در نامه‌ای به باشگاه‌های لیگ برتری عنوان کرد: طبق مصوبه شورای امنیت ملی کشور و الزامات کنفدراسیون فوتبال آسیا، لیگ برتر نوزدهم در صورت تجهیز ورزشگاه‌ها آغاز می‌شود.
به گزارش ایسنا و به نقل از سازمان لیگ فوتبال ایران، حیدر بهاروند در نامه‌ای به باشگاه‌های لیگ برتری اعلام کرد:
پیرو مصوبه اخیر شورای امنیت ملی کشور و الزامات کنفدراسیون فوتبال آسیا در سیستم مجوز حرفه‌ای ضروری است که ورزشگاه‌های میزبان مسابقات لیگ برتر کشور به تجهیزات لازم برای کنترل نظم عمومی و تضمین ایمنی و امنیت مجهزشوند.
با توجه به الزام و تاکید شورای امنیت کشور چنان چه برخی از ورزشگاه‌هایی که با وجود آغاز کردن عملیات استقرار الزامات خواسته شده نتوانند قبل از شروع لیگ جدید امکانات مورد نظر را نهایی کنند به ناچار باید تا زمان استقرار امکانات خواسته شده مسابقات مذکور به ورزشگاه‌هایی واجد شرایط در سایر شهرها و استان‌های دیگر منتقل شود.
فدراسیون فوتبال و سازمان لیگ با توجه به دستورالعمل صادرشده در صورتی مجاز به برگزاری مسابقه هستند که اکثریت ورزشگاه‌های میزبان شرایط خواسته شده ذیل را فراهم آوردند:
۱- راه‌اندازی و استقرار سیستم بلیت الکترونیک به همراه نصب گیت‌های ورودی و شماره‌دار شدن صندلی‌ها ۲- تجهیز ورزشگاه به سیستم اتاق کنترل و دوربین‌های مدار بسته از مبادی ورودی تا سکوها ۳- جدا سازی و تفکیک فضاهای بیرونی تا سکوها و مسیرهای تردد تماشاگران میهمان، میزبان و عوامل اجرایی
انتهای پیام
