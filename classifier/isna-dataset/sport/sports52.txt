استقبال بسیج ورزشکاران از بانوی جودوکار ورزش کارگری
در حالی شب گذشته کاروان ورزش کارگری ایران از بازی‌های جهانی اسپانیا به میهن بازگشت که علاوه بر مسوولان کمیته المپیک و وزارت کار چند تن از بانوان به نمایندگی از بسیج ورزشکاران به استقبال آزیتا شکاری بانوی جودوکار آمدند.
به گزارش ایسنا، کاروان ورزشی ایران با کسب ۱۳۸ مدال در بازی‌های جهانی کارگری در تورتوسای اسپانیا درخشش چشمگیری داشت و رکورد مدالی ایران در دو دوره قبلی این بازی‌های را شکست.
کاروان ایران که ۶۱ مدال طلا، ۴۸ نقره و ۲۹ برنز در این رقابت‌ها به دست آورد، شب گذشته با استقبال ضیاء‌الدین شجاعی برهان و محمد دادگان مشاوران وزیر کار و همچنین کیکاووس سعیدی سرپرست دبیر کلی کمیته ملی المپیک و حضور پر تعداد خانواده‌های ورزشکاران وارد فرودگاه امام خمینی (ره) شد.
ضمن اینکه آزیتا شکاری بانوی جودوکار که در این مسابقات حاضر به دست دادن با مسئول برگزاری مسابقات نشده بود، مورد استقبال گروهی از بانوان بسیج ورزشکاران قرار گرفت.
شکاری در مورد اتفاقات رخ داده در اسپانیا گفت: مسئول برگزاری مسابقات در زمان توزیع مدال قصد دست دادن با من را داشت که من بخاطر اعتقادات و ارزش‌های‌مان از این کار امتناع کردم. هر چند این فرد بر دست دادن اصرار داشت و حتی دقایقی مراسم توزیع مدال را هم ترک کرد، اما من بخاطر حفظ ارزش‌های اسلامی حاضر به انجام چنین کاری نشدم چرا که اعتقاداتمان با ارزش تر از هر مدال و مقامی است.
هم‌چنین پیش از بازگشت به ایران، کاروان "طلایه داران رونق تولید" در فرودگاه بارسلونا مورد تکریم و تقدیر قشقاوی، سفیر جمهوری اسلامی ایران در اسپانیا قرار گرفت. قشقاوی که راه مادرید تا بارسلونا را برای تشکر و قدردانی از مدال‌آوری و موفقیت اعضای کاروان از طریق مسیر زمینی طی کرده بود، در سخنانش از عظمت کار ورزشکاران کارگر و نیز حمایت مسؤولان از این کاروان تشکر و قدردانی کرد.
رمضی، رئیس فدراسیون ورزش کارگری نیز در این دیدار با سپاس از همه ورزشکاران توضیحاتی درباره وضعیت کاروان و مسابقات و بالاخص ویژگی‌های خاص فرهنگی این گروه ورزشی ارائه کرد.
سپس صادقی‌فر با تشکر از حضور سفیر ایران در فرودگاه به‌عنوان نخستین مقام تقدیر کننده از کاروان ورزشی کارگران، از همه ورزشکاران، مربیان، سرپرستان و مسؤولان برای این موفقیت و همدلی فراوان تشکر و قدردانی کرد.



به گزارش ایسنا، کاروان ورزش کارگری ایران در رشته‌های کشتی فرنگی، کشتی ساحلی، والیبال ساحلی، جودو، دوومیدانی، شنا، کاراته، تنیس روی میز و پتانک در این رقابت‌ها حضور داشت که بانوان هم در چهار رشته جودو، تنیس روی میز، دوومیدانی و پتانک نماینده داشتند.
رتبه کاروان ایران در بین ۴۲ کشور شرکت کننده هنوز از سوی مسئولان برگزاری مسابقات اعلام نشده است.
انتهای پیام
