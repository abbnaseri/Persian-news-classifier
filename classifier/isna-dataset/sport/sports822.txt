برگزاری پلی‌آف لیگ برتر فوتسال در سه زمان مختلف
بر اساس برنامه ریزی صورت گرفته از سوی سازمان لیگ فوتسال، بازی‌های مرحله پلی آف لیگ برتر در سه زمان مختلف برگزار می‌شود.
به گزارش ایسنا، در نشست هم‌اندیشی مدیران باشگاه‌ها با هیأت رئیسه سازمان لیگ فوتسال اکثر باشگاه‌ها با برگزاری بازی‌های لیگ برتر فوتسال به صورت پلی‌آف موافق بودند و سازمان لیگ وعده داد با وجود فشردگی بازی‌های تیم ملی، این مسابقات را در تقویم باشگاهی خواهد گنجاند.
اخیراً هیأت رئیسه سازمان لیگ فوتسال در این باره تصمیم‌گیری کرده و شیوه برگزاری آن را مشخص کرده است. با توجه به این که مسابقات فوتسال قهرمانی آسیا از تاریخ ۸ تا ۱۸ اسفند ماه برگزار می‌شود، مرحله اول پلی‌آف پیش از آغاز این بازی‌ها برگزار خواهد شد. مرحله نیمه نهایی نیز بعد از پایان این رقابت‌ها و در روزهای پایانی سال ۱۳۹۸ برگزار می‌شود و بازی فینال پلی‌آف به فروردین ماه سال ۱۳۹۹ موکول خواهد شد.
انتهای پیام
