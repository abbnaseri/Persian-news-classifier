قهرمانی خادم الشریعه در مسابقات شطرنج غرب آسیا/ پنجمین سهمیه جام جهانی قطعی شد
 سارا خادم الشریعه با کسب عنوان قهرمانی مسابقات شطرنج غرب آسیا، سهمیه حضور در رقابت‌های جام جهانی را کسب کرد.
به گزارش ایسنا و به نقل از فدراسیون شطرنج، مسابقه تکمیلی بین سارا خادم الشریعه و مبینا علی نسب برای معرفی قهرمان رقابت‌های غرب آسیا برگزار شد و خادم الشریعه با پیروزی در هر دو دیدار، علاوه بر کسب عنوان قهرمانی، سهمیه حضور در جام جهانی را کسب کرد.
با توجه به آنکه در پایان ۹ دور رقابت بخش بانوان مسابقات غرب آسیا، نتایج و امتیاز شکنی سارا خادم الشریعه و مبینا علی نسب برابر گردید، تصمیم گرفته شد یک مسابقه دو جانبه تکمیلی در سه مرحله برگزار شود تا تکلیف قهرمان مسابقات روشن شود. قرار بود ابتدا ۲ بازی ۲۵ دقیقه با ده ثانیه پاداش برگزار می‌شود و در صورت تساوی دو بازی پنج دقیقه با ۳ ثانیه پاداش و اگر باز هم مساوی شد یک بازی مرگ ناگهانی ۵ دقیقه در برابر ۶ دقیقه برگزار شود که با پیروزی خادم الشریعه در دو بازی نخست، وی به عنوان قهرمان معرفی شد.
با این قهرمانی خادم الشریعه به عنوان پنجمین شطرنج باز ایران سهمیه حضور در جام جهانی را کسب کرد.
لازم به یادآوری است که عصر امروز در بخش مردان مسابقات قهرمانی غرب آسیا، احسان قائم مقامی به مقام قهرمانی رسیده بود. بدین ترتیب پرهام مقصودلو، محمدامین طباطبایی، علیرضا فیروزجا، احسان قائم مقامی و سارا خادم الشریعه نفرات ایران در جام جهانی شطرنج خواهند بود. انتهای پیام
