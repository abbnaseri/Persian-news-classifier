بازگشت تاریخی آرژانتین در جام جهانی فوتبال زنان
تیم ملی فوتبال زنان آرژانتین با جبران شکست سه بر صفر یک رکورد تاریخی در جام جهانی به ثبت رساند.
به گزارش ایسنا، پارک د پرنس بامداد پنج‌شنبه شاهد یک بازگشت تاریخی در جام جهانی ۲۰۱۹ فرانسه بود. در دیدار آرژانتین و اسکاتلند از هفته سوم مرحله گروهی هیجان به اوج خود رسید. در حالی که آلبی سلسته تا دقیقه ۶۹ با نتیجه ۳ بر صفر از حریف اروپایی‌اش عقب بود توانست نتیجه را در ۲۰ دقیقه جبران کند و شانس صعود به مرحله یک هشتم نهایی را داشته باشد.
اسکاتلند نیمه اول را با پیروزی یک بر صفر به نفع خود پایان داد و توانست در دقایق ۴۹ و ۶۹ دو بار دروازه آرژانتین را باز کند. به نظر می‌رسید همه چیز برای آلبی سلسته به پایان رسیده است اما گل میلاگروس مندس در دقیقه ۷۴ امیدها را در این تیم زنده کرد. تنها پنج دقیقه بعد لی الکساندر به اشتباه دروازه‌شان را باز کرد تا نتیجه ۳ بر ۲ به نفع اسکاتلند شود. داور چهار دقیقه وقت اضافه گرفت و در آخرین دقیقه یک پنالتی به نفع آرژانتین اعلام شد. فلورنسیا بونسگوندو این ضربه را به گل تبدیل کرد تا بازگشت تاریخی آلبی سلسته به ثبت برسد. هرگز تیمی در تاریخ جام جهانی بانوان نتوانسته بود شکست با اختلاف سه گل را جبران کند.
تیم ملی آرژانتین با این تساوی دو امتیازی شد و هنوز شانس صعود به دور بعد را دارد. اگر این اتفاق رخ دهد آلبی سلسته برای نخستین بار به مرحله حذفی جام جهانی صعود می‌کند. آرژانتین پیش از این با تساوی برابر ژاپن برای نخستین بار در جام جهانی امتیاز کسب کرد.
انتهای پیام
