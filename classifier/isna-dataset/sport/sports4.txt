سرمربی کامپوند: امیدوارم بهترین عملکرد را در دور مقدماتی یونیورسیاد داشته باشیم
سرمربی تیم کامپوند دانشجویان ایران آخرین وضعیت کمانداران را پیش از آغاز مسابقات تیراندازی با کمان در این دوره از بازی‌های یونیورسیاد را تشریح کرد.
به گزارش خبرنگار اعزامی ایسنا از ایتالیا، مجید احمدی، سرمربی تیم کامپوند در سی امین دوره یونیورسیاد، در خصوص شرایط کمانداران اظهار داشت: فعلاً شرایط خوب است و امروز دختران تمرین رسمی داشتند. شرایط تمرین و برگزاری آن مناسب بود و پسران نیز بعد از ظهر آخرین تمرین خود را انجام می‌دهند.
وی در ادامه افزود: فردا مرحله مقدماتی مسابقات زنان و مردان در دو نوبت صبح و بعد از ظهر برگزار می‌شود و امیدوارم بتوانیم در دور اول بهترین‌عملکرد را داشته باشیم.
سرمربی تیم کامپوند دانشجویان تاکید کرد: شرایط اسکان مسابقات خوب است و تغذیه ورزشکاران نیز مناسب است فقط منتظر هستیم تا ببینیم چه شرایطی در جریان مسابقات رقم می‌خورد.
مسابقات تیراندازی با کمان در سی امین دوره یونیورسیاد از فردا با برگزاری مرحله مقدماتی آغاز می‌شود. محمدصالح پالیزبان، کیارش فرزان، سوگند حداد و بهاره رضایی نمایندگان ایران در سی امین دوره یونیورسیاد هستند.
انتهای پیام
