صالحی امیری: گلایه ما از انتخاب مجیدی نبود/ فشار اینفانتینو برای ابقای تاج را انکار نمی‌کنم
رییس کمیته ملی المپیک ابراز امیدواری کرد تا تیم ملی فوتبال امید ایران با هدایت مجیدی بتواند راهی المپیک شود.
به گزارش ایسنا، رضا صالحی امیری در مورد حاشیه‌هایی که در مورد انتخاب سرمربی تیم ملی فوتبال امید وجود داشت، بیان کرد: ما به عنوان کمیته ملی المپیک به جز مسئله تیم امید، مداخله در حوزه‌های دیگر فوتبال نداریم. از یک سال قبل بحث در مورد تیم ملی فوتبال امید را داشتیم که نتیجه آن انتخاب کرانچار و استیلی بود. بعد از ارزیابی‌های فنی عملکرد کرانچار ضعیف عنوان شد و مسالمت آمیز با کرانچار قطع همکاری شد.
او ادامه داد: ما در انتخاب کادرفنی و سرپرستی هیچکدام از تیم‌ها مداخله‌ای نداریم اما همه فدراسیون‌ها هماهنگی‌هایی را در قالب ستاد عالی بازی‌های المپیک و پارالمپیک انجام می‌دهند. برای انتخاب سرمربی جدی تیم ملی فوتبال امید هم ۱۰ نفر از چهره‌های داخلی از گل محمدی گرفته تا مهدوی کیا و علی دایی کاندیدا بودند و تاج با آنها مذاکراتی را انجام داد. جمع بندی نهایی این بود فرهاد مجیدی سرمربی شود. گلایه‌ای که ما مطرح کردیم عدم هماهنگی بود وگرنه فرهاد مجیدی چهره خوشنام و با سابقه‌ای در فوتبال است و اکنون هم که دیگر برای هدایت تیم ملی فوتبال امید انتخاب شده، مورد حمایت وزارت ورزش و کمیته ملی المپیک است و ما امید داریم که مجیدی می‌تواند تیم امید را به المپیک ۲۰۲۰ ببرد.
صالحی امیری همچنین گفت: نکته مهمی که در این میان وجود دارد همکاری باشگاه‌ها است تا بازیکنان را در اختیار بگذارند چون این مسئله قبلاً به چالشی تبدیل شده بود.
صالحی امیری در پاسخ به این پرسش که تعاملش با تاج چگونه است، تصریح کرد: خیلی خوب است ما با همه فدراسیون‌ها تعامل داریم و با هیچکدام از فدراسیون‌ها چالشی نداریم چون رویکرد ما حمایتی است. من باید از فدراسیون فوتبال و همه کسانی که برای فوتبال زحمت می‌کشند، تشکر کنم. نباید زیبایی‌های فوتبال نادیده گرفته شود و وزارت ورزش و کمیته ملی المپیک در حال تلاش هستند که حاشیه را از فوتبال بزدایند.
*فشار اینفانتینو برای ابقای تاج را انکار نمی‌کنم
رئیس کمیته ملی المپیک در مورد وضعیت بازنشسته‌ها در ورزش گفت: اگر نظر شخصی من را بخواهید تعمیم قانون بازنشستگی به حوزه ورزش کاملاً اشتباه است. همین هفته قبل در لوزان با حضور ۷۰۰ نفر حضور داشتم. متوسط سنی افراد حاضر در نشست بین ۶۰ تا ۸۰ سال بودند. اگر به نظر کارشناسی بگویم این کار نباید در ورزش اتفاق بیفتد اما چون ما کارگزار هستیم و سیاست گذار پارلمان ما است چاره‌ای نداریم. در مورد همه این قانون اجرا شد ولی در مورد آقای تاج زیاد سوال شد. تاج مستند قانونی داشت و می‌توانست برگردد. او تنها استثنا بود. او می‌توانست تقاضای اعاده تا ۳۰ سال کند. او بر اساس موافقت نهاد رسمی خودش و همچنین نامه نگاری با کارخانه فولاد مبارکه به کار خود برگشت.
او در پاسخ به این پرسش که گفته شده فشار اینفانتینو هم در ابقای تاج تأثیر داشته است و چنین چیزی صحت دارد، تاکید کرد: تاکید می‌کنم نمی‌خواهم در مورد این مساله همه چیز را انکار کنم اما اینکه تاج با فشار یک نهاد خارجی به کار خود برگشته را قبول ندارم.
*تهدیدی از جانب فدراسیون جهانی کشتی نداریم
صالحی امیری در پاسخ به این پرسش که نگرانی‌هایی که در مورد دو فدراسیون جهانی کشتی و جودو در مورد مبارزه نکردن ورزشکاران ما با نمایندگان رژیم صهیونیستی وجود داشت، حل شده است یا خیر تاکید کرد: ما با لالوویچ رئیس فدراسیون جهانی کشتی نشست‌هایی را در لوزان سوئیس داشتیم و او توجیه شد و رفتار لالوویچ در مورد کشتی ایران خوب و منطقی است. ما تهدیدی از جانب کشتی نداریم و البته گاهی مشکلات از داخل تولید می‌شود اما باید بپذیریم که مصالح ملی اصل است.
او ادامه داد: در دیداری هم که با رئیس فدراسیون جهانی جودو در امارات داشتم به او گفتم ادبیات و اقداماتش قابل دفاع نیست و این مسئله هم مربوط به جهان اسلام است و غیر از ما ۲۰ کشور دیگر هم بازی نمی‌کنند. ما در چارچوب سیاست‌های رسمی نظام حرکت می‌کنیم و آقایان را قانع کردیم.
*نعمتی قطعاً رئیس فدراسیون نمی‌شود
رئیس کمیته ملی المپیک در پاسخ به این پرسش که شنیده شده نعمتی سرپرست فدراسیون کشتی هم قرار است در انتخابات شرکت کند، تاکید کرد: نعمتی عضو هیأت رئیس مجلس است و پس از برگزاری انتخابات به کرسی خود بر می‌گردد. قطعاً قرار نیست رئیس فدراسیون شود. طبق قوانین هم نمی‌تواند این کار را انجام دهد. در دیدار با لالوویچ هم اعلام کردم با رأی مجمع کشتی از نعمتی دعوت کردیم به فدراسیون بیاید چون فدراسیون کشتی مشکلات مالی و درونی دارد و باید سامان داده شود و او توانایی انجام این کار را دارد، همچنین نعمتی انتخابات را برگزار می‌کند و سپس خداحافظی خواهد کرد.
او ادامه داد: کمیته ملی المپیک و وزارت ورزش هیچ گونه دخالتی در فرایند انتخابات ندارند و مدافع انتخابات پرشور هستند. این تأخیر در برگزاری مجمع انتخاباتی هم خیر ختم می‌شود البته کشتی کارش را دارد ادامه می‌دهد و یکی از امیدهای ما در المپیک ۲۰۲۰ است.
*نیاز فدراسیون‌ها با منابع مالی ما مطابقت ندارد
صالحی امیری در مورد وضعیت بودجه کمیته ملی المپیک نیز تصریح کرد: ابتدا باید از مجلس و دولت تشکر کنم که حداکثر توان و تلاش خود را برای تأمین بودجه ورزش گذاشتند اما نیازهای فدراسیون‌ها با منابع ما مطابقت ندارد. ما با وضعیت ایران آشنا هستیم و می‌دانیم در جنگ اقتصادی قرار داریم از این رو به فدراسیون‌ها توصیه کرده‌ایم دو مکانیسم را در نظر بگیرند، اول صرفه جویی دوم مدیریت بودجه. ما در سال گذشته ۴۰ میلیارد تومان به فدراسیون‌ها کمک کردیم و امسال افزایش خواهیم داشت اما بازهم یک شکاف بین ایده آل کمک به فدراسیون‌ها و منابع مالی ما وجود دارد که مقصر هم کسی نیست. از طرفی در شرایطی هم نیستیم که به هم فشار بیاوریم. با این حال در فصل اول بودجه، سازمان مدیریت و برنامه‌ریزی بودجه کامل را به ما اختصاص داد.
انتهای پیام
