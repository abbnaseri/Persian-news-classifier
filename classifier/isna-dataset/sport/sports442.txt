توضیح افشارزاده درباره محکومیت استقلال در پرونده پروپئیچ
مدیرعامل پیشین استقلال درباره ماجرای محکومیت این تیم در پرونده پروپئیچ توضیح داد.
به گزارش ایسنا، پروپئیچ یکی از بازیکنان خارجی استقلال است که پس از پایان لیگ هجدهم برای استقلالی‌ها دردسرساز شده و آبی‌های پایتخت باید ۴۰۰ هزار دلار برای فرار از محکومیت در پرونده این بازیکن به او پرداخت کنند. ماجرای پروپئیچ از آنجایی شروع شد که بعد از رفتن مظلومی، علیرضا منصوریان چند بازیکن این تیم را در لیست مازاد گذاشت و پروپئیچ یکی از این بازیکنان بود و او بر اساس همین اشتباه استقلالی ها در آن زمان به فیفا شکایت کرد و خواهان دریافت مطالباتش به همراه جریمه برای استقلال شد. استقلالی ها خیلی سریع در آن زمان متوجه اشتباه‌شان شدند و اعلام کردند به پروپئیچ نیاز دارند ولی این بازیکن موفق شد تا استقلال را در فیفا محکوم کند.
بهرام افشارزاده، مدیرعامل وقت استقلال درباره قرارداد پروپئیچ اظهار کرد: قرارداد پروپئیچ در سال ٩٤ توسط علی نظری جویباری و بهرام امیری بمدت ٢ سال منعقد شد. در آن زمان پرویز مظلومی سرمربی تیم بود. یک سال پس از آن با رفتن مظلومی و آمدن منصوریان، پروپئیچ از تیم کنار گذاشته شد ولی باشگاه به بازیکن نامه زد که به تیم برگردد. با این حال بازیکن مطالباتش معوقه رو بهانه کرد و برنگشت.
او افزود: سپس باشگاه استقلال اقدام به استخدام یک وکیل ایتالیایی به نام سالواتوره و یک ایجنت ایرانی بنام محسن ابراهیمی کرد و مقرر شد در ازای دریافت حق الزحمه پرونده را در فیفا به نفع باشگاه با مستندات پیش ببرند.
مدیرعامل پیشین استقلال در ادامه توضیحاتش گفت: در زمان حضور مدیرعامل جدید  (آقای افتخاری)، او شخصا ارتباط با ایجنت مذکور و به تبع آن وکیل ایتالیایی را به عهده گرفت. متاسفانه علی‌رغم ارسال کلیه مستندات توسط باشگاه به وکیل ایتالیایی جهت ارائه به فیفا، رای علیه باشگاه صادر شد و بدلیل مشکلات همیشگی مالی پرداخت به بازیکن صورت نپذیرفت.
انتهای پیام
