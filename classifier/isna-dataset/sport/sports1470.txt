ناصر محمدخانی: نباید برانکو را به این سادگی‌ها از دست داد
یک پیشکسوت تیم فوتبال پرسپولیس می‌گوید مدیران این باشگاه باید هرچه زودتر تکلیف کادر فنی تیم را مشص کنند.
ناصر محمدخانی در گفت‌وگو با ایسنا، درباره وضعیت مبهم کادر فنی پرسپولیس اظهار کرد: تا به امروز که همه منتظر بودند مدیریت باشگاه مطالبات سرمربی تیمش را آماده و به او پرداخت کند. فکر می‌کنم حالا که اعلام شده مطالبات او آماده پرداخت است، برانکو هم در پرسپولیس بماند. او مربی‌ای نیست که به سادگی پرسپولیس را ترک کند.
وی افزود: مربی‌ای که سه فصل پیاپی تیمی را قهرمان می‌کند و در یک فصل دو جام به دست می‌آورد، قطعاً توانایی‌های زیادی دارد و نباید به این سادگی‌ها او را از دست داد. مدیران باشگاه هم به خوبی می‌دانند که تیم چطور با برانکو توانست بر حریفان غلبه کند و بنابراین همه تلاش خود را انجام می‌دهند تا او را حفظ کنند. حالا که مطالبات او فراهم شده، فقط انجام یک مذاکره ساده مانده تا برانکو در پرسپولیس بماند.
محمدخانی در پاسخ به این سوال که اگر برانکو در پرسپولیس نماند، مدیران این باشگاه چه کاری باید انجام دهند؟ گفت: چرا برانکو نباید در پرسپولیس بماند؟ او مربی موفقی بوده و حالا که سه قهرمانی به دست آورده باید مبلغ قراردادش هم بیش‌تر شود تا با آسودگی خیال در پرسپولیس بماند. نمی‌دانم چرا الان آن‌قدر باشگاه در بلاتکلیفی به سر می‌برد. خیلی‌ها با من تماس می‌گیرند که چرا برای حفظ برانکو کاری نمی‌کنید؟ من هم در پاسخ می‌گویم من یک پیشکسوت هستم و مدیران باشگاه باید برای حفظ سرمربی تیم‌شان اقدام کنند. واقعاً برایم سوال است چرا مدیران پرسپولیس خیلی راحت تکلیف را مشخص نمی‌کنند؟
این پیشکسوت تیم فوتبال پرسپولیس در پاسخ به این سوال که این تیم در فصل نقل و انتقالات در چه پست‌هایی باید بازیکن جذب کند؟ گفت: در این‌باره قطعاً برانکو بهترین فردی است که می‌داند چه بازیکنانی باید جذب شوند و مطالبی که ما می‌گوئیم به خاطر نگاه‌مان از بیرون تیم است اما فکر می‌کنم در پست دفاع چپ و راست نیاز به بازیکن داریم چراکه در طول فصل دیدید با مصدومیت انصاری و ماهینی چطور با مشکل مواجه شدیم. البته برای خط هافبک و مهاجم هم باید بازیکن جذب شود.
وی در پایان درباره ماریو بودیمیر هم گفت: این بازیکن کروات نتوانسته انتظارات را برآورده کند. ابتدا که آمد همه فکر می‌کردیم با توجه به فیزیک خوبی که دارد، گل‌های زیادی به ثمر خواهد برساند اما دیدیم حتی در ایجاد موقعیت گل برای هم تیمی‌هایش هم ناتوان بود. بنابراین بهتر است به جای او یک مهاجم بهتر جذب شود.
انتهای پیام
