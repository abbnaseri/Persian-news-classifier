هوگ: هدف ما انتخابی المپیک است/ در ارومیه مشکلی نداشتیم
سرمربی تیم ملی والیبال کانادا با اعلام رضایت از میزبانی ارومیه گفت: هدف ما بازی‌های انتخابی المپیک است و به همین دلیل از نفرات اصلی استفاده نکرده ایم.
به گزارش ایسنا، گلن هوگ سرمربی تیم ملی والیبال کانادا در نشست خبری بعد از بازی برابر لهستان در نشست خبری گفت: به تیم لهستان به خاطر برد خوبی که به دست آورد تبریک می‌گویم. آنها تیم خوب و استواری هستند که استعدادهای زیادی دارند.
او افزود: ما یک مقدار ناهماهنگی داشتیم و تعدادی از بازیکنان اصلی خود را هم در اختیار نداشتیم، البته برای جوانان ما بسیار خوب است، خصوصاً برای پاسور تیم ما که می‌تواند در آینده کمک کننده باشد. باید روی نقاط ضعفمان بیشتر کار کنیم تا به برتری برسیم.
سرمربی تیم ملی والیبال کانادا در پاسخ به این سوال که چرا از بازیکنان اصلی خود در این مسابقات استفاده نکرده است؟ گفت: باید بگویم که ما یک گروه پایه ۱۸ نفره داریم که فاصله زیادی میان آنها با نفرات اصلی تیم هست. بازیکنانی هم مصدوم هستند و تصمیم گرفته‌ایم به آنها استراحت دهیم و این استرانژی تیم ما بود. می‌خواهیم به انتخابی المپیک برسیم و به همین دلیل از جوانان استفاده می‌کنیم. پاسور جوان ما هم اولین حضور خود در تیم ملی را تجربه می‌کند و باید به او زمان داد.
او نیز در مورد میزبانی ارومیه گفت: همه چیز خوب بود و برای ما مشکلی پیش نیامد.
انتهای پیام
