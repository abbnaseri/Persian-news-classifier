نام ۷ بانوی وزنه‌بردار ایران در لیست اولیه مسابقات جهانی
فدراسیون وزنه برداری نام هفت بانوی وزنه بردار را در لیست اولیه برای مسابقات قهرمانی جهان رد کرده است.
به گزارش ایسنا، طبق اطلاعیه فدراسیون جهانی وزنه برداری تیم‌های شرکت کننده در مسابقات قهرمانی جهان ۲۰۱۹ تا ۱۶ ژوئن (۲۶ خرداد) فرصت داشتند تا لیست اولیه خود را ارسال کنند.
ایران هم لیست اولیه خود را در هر دو بخش مردان و بانوان ارسال کرده است. این برای نخستین مرتبه است که قرار است بانوان ایران در مسابقات قهرمانی بزرگسالان جهان شرکت کنند.
بهار بهرامی نایب رییس بانوان فدراسیون وزنه برداری در پاسخ به اینکه نام چند نفر از بانوان وزنه بردار ایران در لیست اولیه رد شده است، بیان کرد: نام هفت وزنه بردار در لیست اولیه رد شده است و کادر فنی رکوردهایی را در نظر گرفته‌اند که وزنه برداران در مسابقات قهرمانی کشور باید به آن رکوردها برسند تا بتوانند به مسابقات اعزام شوند. پس از آن اگر بودجه باشد حداکثر نفرات را به مسابقات می‌فرستیم در غیر این صورت حداقل نفرات در مسابقات شرکت می‌کنند.
او ادامه داد: البته ما دعوت به اردو خواهیم داشت چون مسابقات کشورهای اسلامی را در پیش داریم که اگر خدا بخواهد امکان کسب مقام وجود دارد و سپس باید برای قهرمانی نوجوانان و جوانان آسیا آماده شویم از این رو در مسابقات قهرمانی کشور بزرگسالان و جوانان، در خواست کرده ایم از نوجوانان هم رکورد گیری شود.
به گزارش ایسنا، مسابقات قهرمانی جهان ۲۰۱۹ از ۱۶ تا ۲۷ سپتامبر (۲۵ شهریور تا ۵ مهر) در پاتایا تایلند برگزار می‌شود و تیم‌ها تا ۱۶ آگوست (۲۵ مرداد) فرصت دارند تا لیست نهایی خود را ارسال کنند.
انتهای پیام
