 کایاک سوارها سهمیه المپیک را در مسابقات جهانی می گیرند؟
مربی تیم ملی قایقرانی کایاک گفت:از الان نمی توانم بگویم میزان شانس ما برای اینکه در مسابقات جهانی سهیمه المپیک بگیریم چقدر است و حداقل چهار هفته دیگر باید بگذرد تا این مسئله را پاسخ بدهم. 
حسین ملکی در گفتگو با ایسنا درباره ی عملکرد ملی پوشان کایاک در تست انتخابی و اینکه به ترکیب تیم برای مسابقات جهانی رسید یا خیر، بیان کرد: چهارمین مرحله تست انتخابی را پشت سر گذاشتیم و از آنجا که هدف ما شرکت در کایاک ۵۰۰ متر چهار نفره است بنابراین تمرکز ما بر روی آن بود و تقریباً حدود ۸۰ درصد به آن چیزی که می‌خواستیم رسیدیم. در این تست پنج نفر به هم نزدیک بودند و به نظرم خوب بودند و رکوردهایشان هم قابل قبول بود. همه دوستان می‌دانند اولویت من رکورد است و هر کسی رکورد بهتری داشته باشد، در قایق چهاره نفره از او استفاده می‌کنم. از این پنج نفر در تمرینات استفاده می‌شود و در نهایت هر کسی تمرکز و آمادگی بهتری داشته باشد، در ترکیب تیم قرار می‌گیرد.
ملکی در پاسخ به این پرسش که فکر می‌کند چقدر کایاک چهار نفره ایران شانس این را دارد تا در مسابقات جهانی سهمیه المپیک را بگیرد، تاکید کرد: ما حتماً باید در مسابقات جهانی شرکت کنیم تا بتوانیم در قهرمانی آسیا هم حضور داشته باشیم از این رو بهترین قایق و گزینه که برای آن وقت بگذاریم، به اتفاق نظر همه کارشناسان و رییس فدراسیون چهاره نفره است. اینکه چقدر شانس داریم را الان هم نمی‌توانم جواب بدهم و حداقل باید چهار هفته دیگر بگذرد و به مرور زمان تمرینات را انجام دهیم و ملی پوشان به تمرکز لازم برسند، سپس خواهم گفت چقدر شانس این را داریم که با رقبای آسیایی خود رقابت خوبی داشته باشیم و در نهایت برنده شویم.
ملکی در پاسخ به این پرسش که در مسابقات جهانی فقط در نظر دارند در کایاک چهارنفره شرکت کنند، گفت: نفر پنجم که در قایق چهاره نفره نیست در انفرادی شرکت می‌کند.
مربی تیم ملی آب‌های آرام در مورد وضعیت تیم‌های جوانان و زیر ۲۳ سال در تست تیم ملی و اینکه کسی بوده که جلب توجه کند، تصریح کرد: علیرضا جهان نما که در رده زیر ۲۳ سال اول شد خوب بود اما در رده پایه باید بیشتر کار کنیم، پایگاه‌ها و استان‌ها فعال شوند و اردوهای مقطعی در طول سال گذاشته شود. همچنین ماهیانه از آنها رکورد گیری انجام گیرد تا ببینیم وضعیتشان به چه صورت خواهد شد.
او در مورد وضعیت تجهیزات و جبران زمان از دست رفته برای ملی پوشان بیان کرد: تجهیزات داریم ولی باید فکری برای آن کرد. فدراسیون در جریان شرایط هست و به وزارت ورزش و کمیته ملی المپیک اطلاع داده است و روی این داستان حتماً فکر می‌کنند. برای قهرمانی آسیا ۲۰۲۰ از الان وزارت ورزش و فدراسیون به دنبال این هستند که ببینند از لحاظ نرم افزاری و سخت افزاری چه کار کنند تا بهترین شرایط فراهم شود. باور کنید من فقط به داشته‌ها فکر می‌کنم تا با بهترین کیفیت، تمرینات را انجام دهیم و ان‌شاءالله نتیجه هم خوب خواهد بود.
انتهای پیام
