پرسپولیس، بدون بازی قهرمان سوپرجام شد/ دلایل سازمان لیگ چه بود؟
در جلسه هیات رئیسه سازمان لیگ مصوب شد که پرسپولیس به عنوان قهرمان سوپرجام امسال معرفی شود.
به گزارش ایسنا، سرنوشت دیدار سوپرجام با توجه به قهرمانی پرسپولیس در لیگ برتر و جام حذفی و همچنین عدم تعریف چنین شرایطی در آیین‌نامه مسابقات سازمان لیگ در هاله‌ای از ابهام قرار گرفته است. در همین راستا، اعضای هیات رئیس سازمان لیگ دیروز (شنبه) جلسه‌ای داشتند که تصمیم‌شان بر این شد که پرسپولیس را بدون برگزاری دیدار سوپرجام، قهرمان این رقابت اعلام کنند.
همچنین سازمان لیگ فوتبال ایران مصوب کرد که در سال‌های آینده نیز در صورت قهرمانی یک تیم در لیگ برتر و جام حذفی، مسابقه سوپرجام برگزار نشود و تیم قهرمان هر دو جام، به عنوان قهرمان سوپرجام معرفی شود.
اما چطور شد که اعضای هیات رئیسه سازمان لیگ به این نتیجه رسیدند که پرسپولیس را بدون برگزاری دیدار، قهرمان سوپرجام اعلام کنند؟ اعضای هیات رئیسه سازمان لیگ، در ابتدا به بررسی برگزاری دیدار سوپرجام بین پرسپولیس و نایب قهرمان جام حذفی پرداختند که در پایان به این نتیجه رسیدند که چون رقابت‌های جام حذفی به صورت تک حذفی است و تیم‌ها پس از شکست در هر مرحله از دور رقابت‌ها کنار می‌روند، پس برگزاری دیدار بین پرسپولیس و نایب قهرمان جام حذفی موضوعیت ندارد.
در ادامه آن‌ها برگزاری دیدار سوپرجام بین پرسپولیس و نایب قهرمان لیگ برتر را مورد بررسی قرار دادند که در نهایت به این جمع‌بندی رسیدند که چون روال دیدار سوپرجام، برگزاری دیداری بین قهرمان لیگ و قهرمان جام حذفی است، پس برگزاری چنین دیداری بین قهرمان و نایب قهرمان لیگ برتر هم رسمیت ندارد.
با این حال یکی از انتقاداتی که به این تصمیم سازمان لیگ وارد است، نادیده گرفتن چنین شرایطی در لیگ‌های معتبر اروپایی است. در اغلب لیگ‌های معتبر اروپایی، در صورت مشترک بودن قهرمان جام حذفی و لیگ، قهرمان و نایب قهرمان لیگ، دیدار سوپرجام را برگزار می‌کنند و در تعدادی از این لیگ‌های معتبر هم، قهرمان لیگ با نایب قهرمان جام حذفی دیدار سوپرجام را برگزار می‌کند.
البته مسئولان سازمان لیگ عقیده دارند که با توجه به تنوع قوانین سوپرجام در کشورهای مختلف، لزومی ندارد که آن‌ها همانند کشورهای دیگر عمل کنند به همین خاطر تصمیم گرفتند که در صورت قهرمانی یک تیم در لیگ برتر و جام حذفی، سوپرجام را بدون برگزاری دیداری به همان تیم بدهند.
در هر صورت نمی‌توان از این قضیه گذشت که حواشی به وجود آمده در دیدار پرسپولیس و سپاهان (نایب قهرمان لیگ برتر) توانسته روی تصمیم مسئولان سازمان لیگ تاثیرگذار باشد تا آن‌ها از تکرار این دیدار پرهیز کنند.
انتهای پیام
