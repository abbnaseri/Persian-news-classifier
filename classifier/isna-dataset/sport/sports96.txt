داورزنی: نظری درباره رای کمیته اخلاق ندارم/ اتفاقات اهواز تکرار نخواهد شد
محمدرضا داورزنی معاون ورزش قهرمانی و حرفه‌ای وزارت ورزش و جوانان درباره رای کمیته اخلاق گفت: گزارشی بعد از فینال جام حذفی به مراجمع ذی صلاح و حتی رئیس جمهور ارائه شد و تلاش می‌کنیم از تکرار این اتفاقات جلوگیری کنیم.
به گزارش ایسنا، محمدرضا داورزنی معاون ورزش قهرمانی و حرفه‌ای وزارت ورزش و جوانان در مورد رأی کمیته اخلاق فوتبال برای فینال جام حذفی گفت: رأی کمیته اخلاق موضوعی است که در حوزه اختیارات فدراسیون است در این مورد قضاوتی ندارم. گزارشی بعد از فینال جام حذفی به مراجع ذی صلاح و حتی رئیس جمهور ارائه شد و تلاش می‌کنیم از تکرار این اتفاقات جلوگیری کنیم. تلاش می‌کنیم مسابقات در ورزشگاه‌هایی برگزار شود که استاندارد لازم را داشته باشد و بلیت فروشی الکترونیکی انجام و صندلی‌ها شماره گذاری شود. نقش جهان و یادگار امام تبریز در حال آماده شدن هستند. ورزشگاه قائم شهر را هم فشار می‌آوریم تا هرچه زودتر به شرایط آماده سازی برسند.
وی هم‌چنین درباره انتخابات فدراسیون کشتی و تأیید صلاحیت نشدن سه نفر از کاندیداها تصریح کرد: صلاحیت در حال بررسی است. فدراسیون‌هایی بوده که افراد در مرحله اول احراز نشده بعد رفته اند از خودشان دفاع کرده اند بعد تأیید صلاحیتشان آمده است. ما به کسانی که تأیید شدند گفته ایم با کسانی که صاحب رأی هستند صحبت‌های خود را انجام دهند تا ۲۶ تیر مجمع را برگزار می‌کنیم و امیدواریم ثبات در کشتی به وجود بیاید و نگرانی مردم بر طرف شود.
معاون ورزش قهرمانی در مورد تغییرات در مجمع فدراسیون کشتی تاکید کرد: ۳۱ نفر که رؤسای هیأت‌های استان‌ها هستند و ۱۴ نفری بقیه اعضای مجمع در این تغییرات نیستند.
داورزنی در باره برگزاری انتخابات والیبال گفت: ما هفته بسیار خوبی در پیش داریم مردم از والیبال لذت می‌برند بعد از مسابقات در مورد مجمع والیبال تصمیم گیری می‌کنیم.
او در مورد انتخابات فدراسیون تنیس و اینکه آیا قرار است ثبت نام مجدد انجام شود یا خیر تصریح کرد: شرایط را برسی می‌کنیم و در مورد تکلیف برگزاری مجمع فدراسیون با بخش‌های مختلف صحبت می‌کنیم و تعیین تکلیف خواهد شد و نگران نباشید.
داورزنی در مورد اینکه باشگاه‌های فوتبال اردوهای خارجی می‌خواهند برگزار کنند، گفت: دوستان عقیده داشتند شرایط برگزاری دیدارهای دوستانه و تمرینات در آنجا فراهم است. یکی از مشکلات جدی ما کمبود کمپ‌ها و برگزاری دیدارهای دوستانه است. کمپ تنها محل برگزاری اردو و تمرینات نیست و دیدارهای دوستانه هم مد نظر است هر چند امکانات خوبی در داخل داریم اما دوستان عقیده دارند با کمک اسپانسر هزینه‌ها تأمین می‌شود و گاهاً هزین‌های اردوی خارجی از اردوی داخلی کمتر تمام می‌شود. سعی نداریم در مسائل داخلی باشگاه‌ها دخالت کنیم. تعدادی از باشگاه‌ها اعلام کردند اگر بخواهیم این اردوها را در داخل برگزار کنیم هزینه‌های ما بیشتر خواهد شد. از طرفی باشگاه‌ها عنوان کردند پیش بینی چند دیدار تدارکاتی را داشته ایم که اگر اینکار را انجام ندهیم هزینه در برخواهد داشت. همین باعث شد نشستی داشته باشیم و با هماهنگی آنها اجازه دادیم کمپ‌های آنها در ترکیه برگزار شود و به گونه‌ای هم تصمیم گیری شد تا به تمام باشگاه‌ها این مجوز داده شود تا اختلاف پیش نیاید.
انتهای پیام
