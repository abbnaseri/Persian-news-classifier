لبدو: بازی مقابل پرتغال برای ما مرگ‌ و زندگی است
سرمربی تیم‌ملی والیبال استرالیا معتقد است که بازی فردای این تیم‌ مقابل پرتغال حکم مرگ‌ و زندگی را برای بازیکنانش دارد.
به گزارش ایسنا، مارک لبدو سرمربی تیم ملی والیبال استرالیا در نشست خبری بعد از بازی مقابل ایران گفت: ابتدا به تیم ملی ایران تبریک میگویم و باید بدانیم که کلاً بازی مقابل تیم‌های صدرنشین سخت است. در ست اول شانس داشتیم پیش بیافتیم، اما در ادامه با حمایت هواداران ایرانی ورق برگشت و نتواسنتیم پیروز این دیدار شویم.
او ادامه داد: بعد از ست اول با توجه به حمایت شدید هواداران ایران کار برای ما خیلی سخت شد، با این حال بار دیگر به ایرانی‌ها تبریک میگویم.
او در پاسخ به این سوال که چرا بعد از باخت در ست‌های اول و دوم ترکیب تیمش را در ست سوم تغییر نداد؟ اظهار کرد: این را در نظر داشته باشید که لیگ ملت‌ها مسابقات طولانی است، ما اگر بخواهیم اقدامات خود را در بحث بازیکن مانند تیم‌هایی مثل لهستان مقایسه کنیم محدودیت داریم. در مورد بازی فردا هم میگویم که برای ما بازی مرگ و زندگی است و امیدوارم به برتری برسیم.
سرمربی تیم ملی والیبال استرالیا درباره میزبانی اردبیل نیز اظهار کرد: میزبانی فوق‌العاده بود و کاملاً می‌شد احساس کرد که والیبال در اینجا اهمیت زیادی دارد. نه تنها من بلکه هر کسی که اینجا بازی کند حس خوبی خواهد داشت. بازیکنان جوان ما فرصت بازی در چنین جوی را داشتند که برای آینده آن‌‌ها خوب خواهد بود.
انتهای پیام
