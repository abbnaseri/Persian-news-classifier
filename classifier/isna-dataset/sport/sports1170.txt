برزیل حریف ونزوئلا نشد
 تیم ملی فوتبال برزیل در دومین دیدارش در کوپا آمه ریکا ۲۰۱۹ نتوانست ونزوئلا را شکست دهد و تنها یک امتیاز کسب کرد.
به گزارش ایسنا، در هفته دوم مرحله گروهی کوپا آمه ریکا ۲۰۱۹ بامداد چهارشنبه برزیل میزبان به مصاف ونزوئلا رفت که این دیدار با تساوی بدون گل به پایان رسید.
در حالی که به نظر می‌رسید برزیل با یک پیروزی صعودش را به دور بعد قطعی کند این تیم نتوانست ونزوئلای سخت کوش را شکست دهد. البته تکنولوژی VAR مانع از پیروزی شاگردان تیته شد. سلسائو در این بازی سه گل به ثمر رساند اما هر سه گل مردود اعلام شدند.
نخستین بار دروازه ونزوئلا در دقیقه ۳۹ باز شد اما فیرمینیو روی ویانووا خطا کرده بود. داور به درستی این گل را قبول نکرد. برزیل که تیم برتر میدان بود به حمله‌هایش در نیمه دوم هم ادامه داد. گابریل ژسوس در دقیقه ۵۸ گلزنی کرد. این صحنه توسط VAR بازبینی شد و در نهایت گل دوم هم به دلیل آفساید مردود اعلام شد. در دقایق پایانی بازی فیلیپ کوتینیو دروازه ونزوئلا را باز کرد اما این گل هم در موقعیت آفساید به ثمر رسید تا برزیل در کسب پیروزی ناکام بماند و تنها یک امتیاز از این بازی کسب کند.
پیش از این دیدار پرو برابر بولیوی قرار گرفت و ۳ بر یک پیروز شد. گل نخست بازی را مارسلو مورنو در دقیقه ۲۸ از روی نقطه پنالتی به ثمر رساند اما پرو توانست جبران کند. در لحظات پایانی نیمه اول پائولو گررو گل تساوی را به ثمر رساند. تنها ۱۰ دقیقه پس از شروع نیمه دوم جفرسون فارفان گل دیگری برای پرو به ثمر رساند. در لحظات پایانی بازی ادیسون فلورس گلزنی کرد تا پرو نخستین پیروزی اش را در این رقابت‌ها جشن بگیرد.
پرو با این برد مانند برزیل چهار امتیازی شد و در جایگاه دوم قرار گرفت. دیدار دو تیم در هفته آخر برای صدرنشینی تعیین کننده خواهد بود.
در این گروه ونزوئلا با ۲ امتیاز سوم است و بولیوی بدون امتیاز در قعر جدول قرار دارد.
انتهای پیام
