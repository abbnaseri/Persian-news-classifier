دلیل عجیب لیکنز برای ترک تراکتورسازی!
سرمربی بلژیکی سابق تیم فوتبال تراکتورسازی عنوان کرده که امنیت شخصی دلیل رفتن او از تراکتورسازی و فوتبال ایران بوده است.
به گزارش ایسنا و به نقل از voetbal بلژیک، جرج لیکنز سرمربی بلژیکی که مدتی در تیم تراکتورسازی کار کرد ولی نتوانست سهمیه لیگ قهرمانان آسیا را به دست آورد در نهایت از هدایت این تیم کنار رفت.
لیکنز درباره رفتن از تراکتورسازی و فوتبال ایران گفت: امنیت شخصی شما در زندگی مهمترین مساله است. البته حضور در تراکتورسازی یک تجربه فوق‌العاده برای من بود. حضور ۸۰ هزار تماشاگر در بازی‌های ما بی نظیر بود. ما شروع خوبی هم در هفته‌های نخستین داشتیم که من هدایت تیم را بر عهده گرفتم. من همچنین در کنار هیات مدیره یک برنامه جامعی برای رشد تراکتورسازی در نظر گرفتم. در عین حال احساس کردم بواسطه تحریم‌ها و تحولات منطقه‌ایی مشکلات رو به افزایش است. اخیراً به دلیل تنش‌های بین ایران و آمریکا و تصمیم دقیقه ۹۰ ترامپ مبنی بر حمله نکردن به ایران، مشخص کرد که من تصمیم درستی گرفته‌ام.
او در بخش پایانی درباره آینده مربیگری خود گفت: نمی‌خواهم به چیزی درباره فوتبال فکر کنم و تنها تمرکز من این است که بتوانم در کنار خانواده‌ام در آسایش زندگی کنم.
بعد از قطع همکاری تراکتورسازی با این مربی بلژیکی، مصطفی دنیزلی هدایت تیم تبریزی را عهده دار شد.
انتهای پیام
