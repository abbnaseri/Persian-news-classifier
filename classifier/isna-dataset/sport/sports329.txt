بازی‌های جهانی کارگران/ جمع مدال‌های نمایندگان دو و میدانی به ۵ رسید
احمد فرود، محمد فرجی، مریم محمودی، فاطمه نصرآبادی و مهدیه زعیمی در رقابت‌های دوومیدانی در بازی‌های جهانی کارگران به ۲ طلا، یک نقره و ۲ برنز دست یافتند.
به گزارش ایسنا، ورزشکاران ایران در رشته دو و میدانی امروز چهارشنبه به وقت محلی در ورزشگاه استاد ده اتلتیس شهر آمپوستا اسپانیا از ساعت ۱۸ به وقت محلی به مصاف حریفان رفتند.
 در ماده ۸۰۰ متر ۲ نماینده کشورمان شامل مریم محمودی و فاطمه نصرآبادی به ترتیب موفق به کسب مدال طلا و نقره شدند.
 در ۵۰۰۰ متر مردان احمد فرود و محمد فرجی به ترتیب مدال طلا و برنز گرفتند.
 در رشته ۱۰۰ متر با مانع مهدیه زعیمی نماینده شایسته ایران با رکورد ۱۸ ثانیه و ۵۲ صدم ثانیه و با عنوان سوم به کار خود خاتمه داد و مدال برنز گرفت.
 او فردا باید در ماده پرش ارتفاع به مصاف حریفان برود.
 در دور مقدماتی ماده ۱۰۰ سرعت دو نماینده به نام‌های مهران حسینی و سجاد زارع به فینال راه یافتند.
 سهند توانایی، سجاد زارع و مهران حسینی ۳ نماینده ایران در دور مقدماتی ماده ۲۰۰ بودند که مهران حسینی و سجاد زارع به فینال راه یافتند. این ۲ نفر در فینال ۱۰۰ متر نیز حضور دارند.
 همچنین در ماده ۴۰۰ متر نیز سهند توانایی و میلاد سروندی به فینال رسیدند.

انتهای پیام
