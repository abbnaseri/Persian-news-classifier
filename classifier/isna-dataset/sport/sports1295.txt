سوپرجام که هیچ، سوپرمارکت را هم تعطیل می‌کنید‍!
تصمیم سازمان لیگ برای برگزار نکردن بازی سوپرجام فوتبال ایران، ساده‌ترین و در عین حال بدترین تصمیم ممکن در شروع فصل جدید مسابقات باشگاهی بود.
به گزارش ایسنا، قهرمانی پرسپولیس در لیگ برتر و جام حذفی، مسئولان سازمان لیگ را وادار به برگزاری جلسه و اتخاذ تدبیر مناسب برای پر کردن خلأ قانونی برگزاری بازی سوپرجام فوتبال ایران کرد. متولیان مسابقات باشگاهی هم کنار هم نشستند و تدبیر کردند تا نهایتاً این بازی با استدلالی عجیب برگزار نشود و پرسپولیس به دلیل قهرمانی در دو مسابقه باشگاهی ایران، قهرمانی سوپرجام را بدون برگزاری بازی به دست آورد.
این تصمیم در حالی گرفته شد که در کشورهای صاحب سبک از فرصت برگزاری سوپرجام پیش از شروع مسابقات باشگاهی بهره می‌برند چون این دیدار میان تیم‌های قهرمان لیگ و جام حذفی برگزار می‌شود و طبیعتاً دو تیمی در این بازی حضور دارند که توانستند فصل گذشته کیفیت بسیار بالاتری را نسبت به سایر تیم‌ها ارائه دهند و به قهرمانی برسند.
برگزاری چنین دیداری در شروع مسابقات - که هنوز از هیجان کمی برخوردار است- می‌تواند شور و نشاط و حس رقابت را میان تیم‌ها ایجاد کند وگرنه اهدای یک جام برای یک بازی، توجیه دیگری ندارد.
برخی از کشورها از جمله اسپانیا قبلاً بازی سوپرجام را به صورت رفت و برگشت برگزار می‌کردند که نتایج بسیار خوبی هم به دنبال داشت و در فصل پیش رو سوپرجام اسپانیا به صورت چهارجانبه برگزار می‌شود تا سود بیشتری از آن حاصل شود.
حال مسئولان فوتبال ایران که از چهار سال قبل استارت این بازی را زدند، بعد از سه فصل، نهایتاً تصمیم گرفتند به خاطر وجود قهرمان مشابه در لیگ و جام حذفی، بازی را برگزار نکنند. آن‌ها با این توجیه و تدبیر، به نوعی ناتوانی خود در برگزاری بازی سوپرجام میان پرسپولیس و سپاهان یا پرسپولیس و داماش را پوشش دادند چرا که هر دو بازی در فصل گذشته با حواشی متعددی همراه بود و پای نهادهای امنیتی و دولتی را هم وارد فوتبال کرد و حتی کار به عذرخواهی مهدی تاج و ورود کمیته اخلاق و محروم کردن چندین نفر کشید.
اکنون به جای اینکه نقاط ضعف موجود در برگزاری بازی‌های مذکور رفع شود، راهکار پوششی و دور زدن صورت مساله اتخاذ شده است. این اتفاق به کرات در گذشته رخ داده و همه از نیت موجود در پشت این تصمیم خبردار هستند. حتی پرسپولیسی‌ها هم که بدون انجام بازی جامی را به ویترین افتخارات خود اضافه می‌کنند، از این موضوع خوشحال نیستند و در انتظار تجدید نظر درباره این تصمیم به سر می‌برند.
این تصمیم در حالی گرفته شده که فوتبال ایران ادعای برگزاری بازی‌های بین‌المللی در حد فینال لیگ قهرمانان آسیا را دارد و مشخص نیست اگر توان برگزاری بازی ساده‌ای مانند سوپرجام وجود ندارد، چطور می‌توان رویدادهای بزرگ‌تر را در آینده برگزار کرد؟ چه تضمینی وجود دارد که مسئولان و متولیان کنونی فوتبال در رویدادهای دیگر، توان مدیریتی لازم را داشته باشند؟ با روندی که پیش می‌رود، مدیران فوتبال به زودی اداره یک نهاد کوچک در حد سوپرمارکت را هم به صلاح نمی‌بینند، چه برسد به سوپرجام.
انتهای پیام
