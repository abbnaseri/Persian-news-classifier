تکرار قهرمانی، ماموریت اصلی تیم والیبال ساحلی کارگران در مسابقات جهانی اسپانیا
سرپرست تیم والیبال ساحلی کارگران اعزامی به مسابقات جهانی اسپانیا گفت: با توجه به این که در دو دوره قبل به مقام نایب قهرمانی و قهرمانی دست یافتیم، ماموریت اصلی در این دوره تکرار عنوان قهرمانی در مسابقات جهانی اسپانیاست.
حمید حق‌بین در گفت و گو با ایسنا، با اشاره به اعزام دو تیم والیبال ساحلی کارگران به مسابقات جهانی اسپانیا، خاطرنشان کرد: سال گذشته که مسابقات قهرمانی کشور برگزار شد ورزشکاران کارگر اعزامی به جهانی اسپانیا از دل این مسابقات شناسایی شدند و با برگزاری چند مرحله اردوی آمادگی توانستیم یک تیم چهار نفره (۳ بازیکن اصلی و یک بازیکن ذخیره) را برای جهانی اسپانیا آماده کنیم. البته در این دوره از مسابقات با دو تیم والیبال ساحلی شهرداری مشهد و تیم والیبال ساحلی که مربوط به فدراسیون است شرکت خواهیم کرد که امیدوارم به جایگاه خوبی دست پیدا کنیم.
وی گفت: در دو دوره قبل این مسابقات که ۲۰۱۵ در ایتالیا و ۲۰۱۷ در لتونی برگزار شد ما توانستیم به عناوین نایب قهرمانی و قهرمانی دست پیدا کنیم. در این دوره تلاشمان بر این است که بتوانیم به سختی مبارزه کنیم و از جایگاه قهرمانی خود دفاع کنیم.
مربی تیم والیبال ساحلی کارگران خاطرنشان کرد: برای آماده‌سازی ورزشکاران جهت شرکت در مسابقات جهانی اسپانیا تاکنون ۵ مرحله اردوی آمادگی داشتیم که آخرین اردو از ۴ تیر آغاز شد سعی می‌کنیم بیشتر از نظر بدنسازی و تکنیک روی ورزشکاران کار کنیم تا با آمادگی خوبی راهی اسپانیا شوند.
وی در پایان پیرامون این پرسش که آیا ورزشکاران شرکت کننده همه از جامعه کارگری هستند یا خیر؟ افزود: بر اساس قوانین فدراسیون جهانی تنها کسانی می‌توانند در این مسابقات شرکت کنند که دارای بیمه تأمین اجتماعی و کارگر باشند، بنابراین امکان شرکت ورزشکاران حرفه‌ای در این مسابقات وجود ندارد و مسابقات تنها در سطح آماتوری و کارگری برگزار می‌شود.
انتهای پیام
