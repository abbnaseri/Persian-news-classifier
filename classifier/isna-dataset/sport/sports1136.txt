جزییاتی از اردوی تیم ملی بدون حضور لژیونرها و با حضور چهره‌های جدید
اردوی تیم ملی فوتبال در اواخر تیرماه سال جاری در تهران برگزار می‌شود. 
به گزارش ایسنا، اردوی تیم ملی فوتبال ایران پیش از روزهای فیفا دی و در تیرماه تشکیل می‌شود. کادر فنی تیم ملی برای اشراف بیش‌تر روی بازیکنان تیم ملی و استفاده از سایر بازیکنان مستعد که تاکنون به تیم ملی دعوت نشده‌اند یا کم‌تر مورد استفاده قرار گرفتند، قصد تشکیل اردو از تاریخ ۱۹ تا ۲۴ تیرماه دارد.
اردوی تیم ملی به جهت برگزاری در روزهای غیر رسمی فیفا بدون حضور بازیکنان لژیونر برگزار می‌شود که نیمی از بازیکنان تیم ملی در اردوهای گذشته بودند. با این حال همه بازیکنان شاغل در لیگ برتر شانس حضور در تیم ملی را خواهند داشت.
همان‌طور که گفته شد این اردو در روزهای غیر رسمی فیفا برگزار می‌شود و طبیعتاً خبری از بازی دوستانه رسمی نیست و اگر شرایط فراهم شود، تیم ملی دیدار دوستانه‌ای با تیم ملی امید برگزار می‌کند که در حال محک زدن بیش از ۵۰ بازیکن و آماده کردن تیم جدیدی برای حضور در انتخابی المپیک است.
از سوی دیگر، اردوی فعلی تیم ملی با وجود ابلاغ قبلی سازمان لیگ کوتاه‌تر شده و دیگر خبری از برگزاری ۱۱ روز اردو نیست چرا که ویلموتس اعتقاد دارد نباید خللی به دوران بدنسازی و آماده سازی تیم‌ها برای حضور در لیگ برتر وارد شود.
پیش از این و سه سال قبل، کارلوس کی‌روش در صدد برگزاری اردویی ۱۱ روزه در اتریش بود که در آن مقطع زمانی، برانکو برگزاری آن اردو را زیر سوال برد و نامعتبر دانست تا جنگی به درازای بیش از سه سال را میان دو مربی خارجی شاهد باشیم.
انتهای پیام
