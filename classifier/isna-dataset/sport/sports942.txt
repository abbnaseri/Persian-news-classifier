فیاضی: انتظارات را بالا نمی‌برم اما هدف ما سکو است
ملی پوش والیبال ایران گفت: هدف اصلی ایران کسب سکوی لیگ ملتها است، جوانان باید بدانند در بهترین تیم آسیا هستند و قدر این فرصت را بدانند.
به گزارش ایسنا، پوریا فیاضی پشت خط زن تیم ملی والیبال ایران پس از پیروزی مقابل استرالیا گفت: ابتدا این پیروزی را به همه مردم ایران، ارومیه و ملی‌پوشان تبریک‌ می‌گویم. بردهای خوبی به دست آوردیم تقریبا بعد از ۶ سال به فینال لیگ ملت‌ها صعود می‌کنیم، اما این اتفاقات قشنگ لحظه‌ای است و هدف تیم ملی ایران کسب عنوان است که امیدوارم به این هدف برسیم.
او ادامه داد: با این صحبت‌ها نمی‌خواهم انتظارات را از تیم ملی بالا ببرم، چون همه قدرت‌های برتر والیبال دنیا در فینال حضور خواهند داشت. با این حال ما همه تلاش خود را انجام می‌دهیم تا بهترین نتیجه را کسب کنیم.
دریافت کننده تیم ملی والیبال ایران در مورد عملکرد خوب خود در این چهار هفته لیگ ملتهای والیبال گفت: در مورد بازی‌های گذشته نظر لطف شما است که بنده را از خوب‌های تیم ملی عنوان کردید، ‌اما حقیقت این است که یکسری برنامه ‌های شخصی من جواب داد و حمایت هم تیمی‌ها و کادرفنی هم کمک کرد تا مزد زحماتم را گرفتم.
فیاضی ادامه داد: بازیکنان با یکدیگر در حال جنگ هستند تا در عین برادری فیکس تیم ملی شوند و این رقابت خوب نتیجه داده و باعث شده تیم خوبی داشته باشیم. تیم ایران روند خوبی دارد و استرالیا هم تیم بدی نبود، این قدرت تیمی ما بود که استرالیا را راحت بردیم.
ملی‌پوش والیبال ایران در مورد بازی نکردنش مقابل استرالیا نیز گفت: بازیکنان ایران از نظر فنی خیلی به هم نزدیک هستند و دست ایگور کولاکوویچ به عنوان سرمربی باز است. بازی با استرالیا در این شرایط خوبی جدولی تیم فرصت خوبی بود تا قبل از فینال همه بازیکنان در شرایط مسابقه قرار بگیرند تا اعتماد به نفس کافی را برای بازی‌های پیش‌رو پیدا کنند.
پوریا فیاضی در پایان و در مورد جوانگرایی در تیم ملی نیز گفت: من زیاد در والیبال جوانگرایی را نمی‌فهمم، اما جوانان ما باید قدر این فرصت را بدانند. باید به این موضوع آگاه باشند که در بهترین تیم آسیا هستند و انتظارات از آنها بالا است. باید روز به روز از حضور در کنار با تجربه‌ها استفاده کرده و آینده تیم ملی ایران را تضمین‌ کنند، با کنار رفتن باتجربه‌های‌ تیم، تیم ملی به این بازیکنان جوان سپرده خواهد شد.
انتهای پیام
