آماده‌باش وزارت ورزش به فدراسیون کشتی
دبیر فدراسیون کشتی می‌گوید، معاون وزیر ورزش به او اعلام کرده در دهه اول تیرماه آماده برگزاری مجمع انتخاباتی فدراسیون کشتی باشند.
محمد اسد مسجدی در گفت و گو با ایسنا، با بیان این مطلب، خاطرنشان کرد: تا این لحظه اسامی نهایی افراد تأیید صلاحیت شده به صورت مکتوب به وزارت ورزش اعلام نشده و به محض اعلام این موضوع از سوی مراجع ذی‌صلاح، مقدمات برگزاری انتخابات را فراهم خواهیم کرد.
دبیر فدراسیون کشتی درباره زمان قطعی برگزاری انتخابات فدراسیون کشتی با توجه به در پیش بودن رویدادهای مهم بین‌المللی گفت: محمدرضا داورزنی معاون ورزش قهرمانی وزارت ورزش و جوانان به بنده اعلام کرد برای ده روز اول تیرماه آماده برگزاری انتخابات فدراسیون کشتی باشید.
وی افزود: ما نیز منتظر اعلام افراد تأیید صلاحیت شده برای حضور در انتخابات هستیم تا بلافاصله شرایط را برای برگزاری انتخابات فراهم کنیم.
مسجدی درباره برخی گمانه‌زنی‌ها مبنی بر تأیید و یا رد برخی از کاندیداها نیز گفت: به هیچ وجه در جریان این موضوعات نیستم. این‌ها مواردی است که در فقط در فضای مجازی مطرح شده و تا لحظه‌ای که اسامی به صورت رسمی اعلام نشوند نمی‌توان در این باره اظهار نظر کرد.
انتهای پیام
