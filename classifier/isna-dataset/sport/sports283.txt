جواد زرینچه سرپرست استقلال شد
بازیکن پیشین استقلال، به عنوان سرپرست جدید این تیم انتخاب و جایگزین اصغر حاجیلو شد.
به گزارش ایسنا و به نقل از باشگاه استقلال، با حکم امیرحسین فتحی، جواد زرینچه به عنوان سرپرست تیم بزرگسالان استقلال انتخاب شد.
در حکم فتحی برای زرینچه آمده:
برادر ارجمند
جناب آقای جواد زرینچه
نظر به تعهد، توانمندی، سوابق درخشان و تجارب ارزشمندتان در عرصه باشگاهی و ملی به این وسیله جنابعالی را به عنوان سرپرست تیم فوتبال بزرگسالان استقلال ایران منصوب می‌کنم.
با توجه به سیاست‌های کلان باشگاه در استفاده از تجارب پیشکسوتان خوشنام و مورد علاقه هواداران در جایگاه‌های مختلف و برنامه ریزی باشگاه در جهت نیل به موفقیت‌ها، حضور یک پیشکسوت با سوابق درخشان به منظور هدایت، نظارت و حمایت از بازیکنان، کادر فنی و پشتیبانی تیم به عنوان مدیر یا سرپرست ضروری به نظر می‌رسد.
امروز اداره تیمی متشکل از چند ده میلیون عضو، نیازمند رعایت تمام شاخصه‌های لازم از جمله نظم، قاطعیت و تجربه است.
حفظ و رعایت شأن باشگاه و همه ارکان آن خصوصاً هواداران، ایجاد همدلی در میان تمام اعضا، ایجاد آرامش و دور ساختن حاشیه از اطراف تیم، برقراری نظم و پیاده‌سازی آیین نامه انضباطی و دستورات باشگاه، یادآوری به اعضای تیم در احترام به همه اهالی فوتبال شامل مسئولان، داوران، مربیان و بازیکنان تیم حریف، اهالی رسانه و هواداران، تکریم پیشکسوتان، رعایت اصول حرفه‌ای و اخلاقی، تاکید بر اجرای قوانین داخلی تیم و باشگاه، رسیدگی به امور اداری و اجرایی تیم در مسابقات، تمرینات و اردوها، نظارت بر عملکرد تیم اعم از فنی، پشتیبانی، تدارکات و پزشکی، برقراری تعامل و روابط حسنه با نهادها و سازمان‌های مربوطه در جهت پیشبرد اهداف تیم از جمله وظایف مدیریت تیم به شمار می‌آید.
انتظار می‌رود گزارش عملکرد بخش‌ها و ارکان تیم به صورت دوره‌ای و منظم و مکتوب به اینجانب ارائه شود.
امید است با اتکا به پروردگار متعال و با همکاری و هماهنگی کامل با معاونین و ارکان اجرایی باشگاه و کادر فنی تیم در انجام وظایف محوله موفق و موید باشید.
در پایان از زحمات و تلاش‌های بی شائبه و دلسوزانه برادر گرانقدرم جناب آقای اصغر حاجیلو مدیریت سابق تیم بزرگسالان در دوران تصدی آن سمت سپاسگزاری می‌نمایم.
امیرحسین فتحی
مدیرعامل
انتهای پیام
