پیروزی تیم ملی والیبال دانشجویان برابر تیم نوجوانان
تیم ملی والیبال دانشجویان ایران در دیدار تدارکاتی جهت حضور پرقدرت بازی‌های یونیورسیاد ۲۰۱۹ ایتالیا با نتیجه ۳ بر ۲ مقابل تیم ملی نوجوانان به برتری رسید.
به گزارش ایسنا، تیم ملی والیبال دانشجویان ایران در راه آماده سازی برای حضور پرقدرت در سی امین دوره بازی‌های یونیورسیاد قهرمانی جهان ۲۰۱۹ در ایتالیا، بعد از ظهر امروز (سه شنبه) از ساعت ۱۶ و ۴۵ دقیقه در یک دیدار تدارکاتی برابر تیم ملی والیبال نوجوانان ایران به میدان رفت و در پایان با نتیجه ۳ بر ۲ به برتری رسید.
تیم ملی دانشجویان ایران در ست‌های اول، دوم و پنجم به ترتیب با نتایج ۲۵ بر ۲۰، ۲۵ بر ۱۹ و ۲۵ بر ۱۹ به برتری رسید اما در ست‌های سوم و چهارم به ترتیب با نتایج ۲۶ بر ۲۴ و ۲۵ بر ۲۱ شکست خورد.
طبق هماهنگی مربیان دو تیم، ست پنجم نیز تا امتیاز ۲۵ برگزار شد.
تیم ملی والیبال دانشجویان ایران در این دیدار که در سالن فدراسیون والیبال برگزار شد، با ترکیب علی رمضانی، حمید حمودی (پاسور)، قاسم کارخانه، شایان شاهسون، بابک موسوی، امیر حسن فرهادی (دریافت کننده)، سعید رنجبر، کیاوش حیدری (پشت خط زن)، محمد دلیری، دانیال آتابای (لیبرو)، رحمان تقی زاده، سهند الله وردیان، طیب عینی، علیرضا فراهانی (سرعتی زن) و با سرمربیگری علی پورعروجی به مصاف حریف رفت.
مهدی مقدم منش نیز سرپرستی تیم ملی والیبال دانشجویان ایران اعزامی به یونیورسیاد ایتالیا را بر عهده دارد.
تیم ملی نوجوانان ایران نیز با سرمربیگری محمد وکیلی در این مسابقه تدارکاتی به مصاف تیم دانشجویان رفت.
دومین بازی تدارکاتی دو تیم روز سوم تیرماه در سالن تمرین فدراسیون والیبال برگزار می‌شود.
تیم ملی والیبال دانشجویان ایران با ۱۲ بازیکن اولین گروه ورزشکاران اعزامی ایران به بازی‌های یونیورسیاد است که ۸ تیرماه عازم ایتالیا می‌شود.
کاروان ورزشی ایران با ۴۲ ورزشکار در ۴ رشته والیبال، تکواندو، تیر و کمان و تیراندازی در یونیورسیاد ایتالیا که از ۱۳ تا ۲۳ تیرماه در شهر ناپل برگزار می‌شود، حاضر خواهد شد.
انتهای پیام
