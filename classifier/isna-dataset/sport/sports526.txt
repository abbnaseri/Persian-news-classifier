کاروان ورزشی کارگران ایران راهی اسپانیا شد
کاروان ورزشی کارگران متشکل از ۱۴۰ ورزشکار، مربی و سرپرست برای شرکت در مسابقات جهانی امروز یک‌شنبه ۹ تیر راهی اسپانیا شد.
به گزارش ایسنا، کاروان "طلایه‌داران رونق تولید" برای شرکت در ششمین دوره مسابقات جهانی کارگران صبح امروز یک‌شنبه ۹ تیر با حضور ۱۴۰ ورزشکار، مربی و سرپرست راهی تورتوسا اسپانیا شد.
این سومین حضور جامعه ورزش کارگری در مسابقات جهانی است. در نخستین حضور کارگران که در ایتالیا برگزار شد کاروان ایران با تعداد ۷۰ نفر در ۸ رشته ورزشی شرکت کرد که در این مسابقات ۳ هزار نفر از ۳۸ کشور جهان شرکت کرده بودند و کاروان ایران با کسب ۳۳ مدال در جایگاه نهم قرار گرفت. هم‌چنین کاروان ایران در دومین حضور خود که در لتونی برگزار شد با ۲۲۱ نفر در قالب ۱۷ تیم شرکت کرد که در این دوره از مسابقات ۵ هزار ورزشکار از ۳۸ کشور جهان حضور داشتند که کشور ما با ۴۵ مدال دوباره در جایگاه نهم قرار گرفت.
در سومین دوره مسابقات که از نهم تا ۱۷ تیر در اسپانیا برگزار می‌شود کاروان ایران با ۱۴۰ نفر در قالب ۱۶ تیم که ۱۳ تیم از تیم‌های ملی و۳ تیم به صورت منتخب است شرکت خواهد کرد. در این مسابقات بیش از ۵ هزار ورزشکار از ۴۲ کشور جهان در ۱۸ رشته‌ی ورزشی شرکت می‌کند که ایران در ۹ رشته‌ی ورزشی کشتی فرنگی، پتانک، جودو، شنا، کشتی ساحلی، والیبال ساحلی، کاراته، تنیس روی میز و دو و میدانی حضور خواهد داشت.
در این دوره از مسابقات کاروان ورزشی کارگران به دنبال تکرار جایگاه نهمی و در صورت امکان ارتقای آن است.
انتهای پیام
