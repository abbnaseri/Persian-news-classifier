آزمون سخت بازیکنان جدید استقلال برای جلب نظر استراماچونی
استقلال با جذب پنج بازیکن، فعالیت رسمی‌اش را در فصل نقل و انتقالات آغاز کرد. پنج بازیکنی که به گفته مدیران باشگاه با نظر استراماچونی به استقلال پیوستند.
به گزارش ایسنا، مدیران استقلال از امروز (یک‌شنبه) با جذب محمد بلبلی، علی دشتی، میلاد باقری، سیاوش یزدانی و مسعود ریگی فعالیت رسمی‌شان را در بازار نقل و انتقالات آغاز کردند. همه این بازیکنان عملکرد نسبتاً خوبی در لیگ هجدهم داشتند و با توجه به سن‌های‌شان، به نظر خریدهای خوبی برای استقلال محسوب می‌شوند.
با این حال سوال مهمی که در فعالیت‌های نقل و انتقالاتی استقلال به وجود می‌آید این است که آیا جذب بازیکنان با نظر استراماچونی صورت می‌گیرد یا نه؟ با نگاهی به زمان مذاکره مدیران استقلال با این بازیکنان که به قبل از توافق با استراماچونی برمی‌گردد، این سوال از اهمیت بیش‌تری برخوردار می‌شود.
این موضوع در مراسم معارفه استراماچونی از فتحی، مدیرعامل استقلال پرسیده شد که او پاسخ داد: با استراماچونی هماهنگ کرده بودیم و ویدیوهایی را برای او فرستادیم و قرار است در تمرین‌ها هم بازیکن‌ها را رصد کند و نظرش را بدهد. بازیکن با نظر مستقیم سرمربی جذب می‌شوند و این اتفاق افتاده است.
او هم‌چنین در پاسخ به این سوال که اگر استراماچونی در تمرینات از عملکرد بازیکنان جدید ناراضی باشد، چه تصمیمی درباره آن‌ها گرفته می‌شود؟ با اشاره به یک ضرب‌المثل گفت: چو فردا شود، فکر فردا کنیم!
این پاسخ فتحی کمی نگران کننده است، زیرا مشخص نکرد که آیا مدیران استقلال در صورت نارضایتی استراماچونی، برنامه جایگزینی دارند یا نه. به هر حال استقلال فصل گذشته هم با این موضوع دست به گریبان شد و با افت شدید میثم تیموری و فرشاد محمدی‌مهر در لیگ هجدهم نسبت به لیگ هفدهم، دست استقلالی‌ها در دفاع راست و چپ خالی شد و شفر و در ادامه مجیدی مجبور شدند در اغلب فصل از وریا غفوری و میلاد زکی‌پور در این دو پست استفاده کنند.
در هر صورت هواداران استقلال امیدوار هستند که خریدهای جدید استقلال بتواند به استراماچونی برای رسیدن به موفقیت کمک کنند و همانند خریدهای ناموفق آبی‌های پایتخت در فصول اخیر نشوند ولی در هر صورت فوتبال با اتفاقات گوناگونی روبه‌رو است و این احتمال همیشه وجود دارد که یک بازیکن موفق نتواند روند رو به رشدش را در تیمی بزرگ‌تر ادامه دهد. به هر حال تمرینات استقلال از امروز (یک‌شنبه) آغاز می‌شود و در هفته‌های آینده تا آغاز لیگ نوزدهم، استراماچونی درباره بازیکنان تیمش به جمع‌بندی می‌رسد.
انتهای پیام
