بلاتکلیفی سالن ۵ هزار نفری جویبار چند سال بعد از کلنگ‌زنی
سالن ۵ هزار نفری کشتی شهرستان جویبار مازندران به عنوان پایتخت کشتی جهان که افتخارآفرینان بزرگی همچون مهدی‌حاجی‌زاده، رضا یزدانی، حسن یزدانی، کمیل قاسمی و مسعود اسماعیل‌پور را به ورزش ایران تقدیم کرده، به حال خود رها شده که همین امر باعث گلایه و انتقاد مسئولان کشتی استان و کشتی‌گیران بی‌شمار این خطه شده است.
سلمان قادری رئیس هیات کشتی جویبار در گفتگو با ایسنا، درباره آخرین وضعیت ساخت سالن کشتی ۵ هزار نفری در شهر کشتی‌خیز جویبار مازندران که قهرمانان بزرگی را به کشتی ایران معرفی کرده است، اظهار کرد: کلنگ این مجموعه ۵ هزار متری اواخر سال ۹۳ و پس از سفر رییس جمهوری به استان مازندران زده شد. در ادامه با پیگیری‌هایی که انجام شد پی‌ریزی این مجموعه ورزشی صورت گرفت و ستون‌های آن نیز زده شد اما دیگر کار به حال خود رها شد و زمان زیادی است هیچ عملیاتی در این پروژه صورت نمی‌گیرد.
نایب رئیس هیات کشتی مازندران افزود: پیمانکار این مجموعه بسیج سازندگی است که علی رغم اینکه پولی دریافت نکرده اما تا حد توان پای کار بود ولی با بی‌توجهی مسئولان از ادامه کار خودداری کرد. آیا واقعاً شهر قهرمان پروری مثل جویبار که قهرمانان بزرگی را به ورزش ایران معرفی کرده، با حداقل امکانات شایسته این نیست که مورد توجه جدی مسئولان ورزش قرار گیرد؟ این بی‌توجهی‌ها در حالی است که رییس جمهور در سفر به جویبار این پروژه را به قهرمانان افتخارآفرین این شهر تقدیم کرد و تاکید داشت هر چه سریع‌تر این سالن به بهره‌برداری برسد، اما متاسفانه تاکنون مسئولان ارشد ورزش کشور توجهی به بلاتکلیفی این پروژه ندارند و حتی یکبار نیز به جویبار نیامده‌اند تا از پروژه بازدید کنند.


نیمه کاره رها شدن پروژه ساخت سالن کشتی جویبار


وی با بیان اینکه قهرمانان کشتی جویبار تاکنون ۱۷ یا ۱۸ مدال جهانی و المپیک برای ورزش ایران به ارمغان آورده‌اند، گفت: این شهر کشتی‌گیران بسیار زیادی دارد که هر کدام می‌توانند برای ورزش ایران افتخارآفرین باشند اما در عمل توجهی به وضعیت امکانات ورزشی این شهر نمی‌شود. امیدوارم مسئولان بیشتر توجه کنند تا با از سر گرفته شدن عملیات ساخت و اتمام آن، شاهد افتتاح این سالن تا پایان دوره ریاست جمهوری آقای روحانی باشیم.
قادری خاطرنشان کرد: جویبار کشتی‌گیران آینده دار زیادی دارد که از این وضعیت و بی‌توجهی مسئولان گلایه دارند و خواستار نگاه ویژه‌تر با توجه به افتخارات و پتانسیل بالای کشتی در این شهر دارند. پیش از این شاهد برگزاری رقابت‌های بین‌المللی مانند جام باشگاه‌های جهان در این شهر بوده‌ایم اما بدلیل نبود امکانات مناسب، بسیاری از علاقمندان به کشتی پشت درب‌های سالن قدیمی شهر ماندند و مشکلات زیادی بوجود آمد.
به گزارش ایسنا، سالن کشتی پنج هزار نفری جویبار از مصوبات دولت دهم در سفرهای استانی بود که با تخصیص اعتبار ۳۰۰ میلیارد ریالی مصوب سفر دولت به مازندران در سال ۹۴ همراه شد اما ساخت سالن مدت زیادی است که متوقف شده است.
بنا بر اظهارات مهندس ناظر پروژه، اعتباری که در ابتدا برای این سالن در نظر گرفته بودند ۳۲ میلیارد تومان بود ولی با شرایط امروز و افزایش چند برابری قیمت‌ها باید ۶۰ میلیارد تومان برای تکمیل آن تخصیص داده شود.
در آن زمان سید مناف هاشمی معاون وزیر سابق ورزش و جوانان گفته بود حدود ۳۰ میلیارد تومان برای احداث ورزشگاه ۵ هزار نفری جویبار در نظر گرفته شده و مبلغ اولیه آن برای تجهیز کارگاه تأمین اعتبار شده است و این پروژه تا پایان دو سال تکمیل و به بهره‌برداری می‌رسد، اما تا به امروز کمتر از ۱۵ درصد کار انجام شده است!
انتهای پیام
