داستان هت‌تریک ۱۹ دقیقه‌ای مسی در کوپا آمه‌ریکا
مهاجم آرژانتینی در کوپا آمه‌ریکا ۲۰۱۶ توانست سریع‌ترین هت‌تریک تاریخ این بازی‌ها را برابر پاناما به ثبت برساند.
به گزارش ایسنا، کوپا آمه‌ریکا از سال ۲۰۰۷ میزبان یکی از بهترین بازیکن‌های جهان بوده است. لیونل مسی برای نخستین بار در آن سال با پیراهن آرژانتین در کوپا آمه‌ریکا به میدان رفت. ستاره آلبی سلسته در سال‌های ۲۰۱۱، ۲۰۱۵ و ۲۰۱۶ هم به عنوان رهبر تیمش در این رقابت‌ها حضور یافت. او در آخرین دوره که به مناسبت صدسالگی کوپا آمه ریکا در کشور آمریکا برگزار شد یک رکورد فوق العاده به نام خود ثبت کرد. مهاجم آرژانتینی به عنوان بازیکن ذخیره به میدان رفت و توانست در ۱۹ دقیقه هت‌تریک کند.
آرژانتین پس از پیروزی ۲ بر یک مقابل شیلی در دیدار دوم به مصاف پاناما رفت. تاتا مارتینو، سرمربی وقت آرژانتین تصمیم گرفت مسی را برای این دیدار روی نیکمت بنشاند. در نیمه دوم، شماره ۱۰ آلبی سلسته وارد زمین شد و ۶ دقیقه پس از حضورش (دقیقه ۶۷) دروازه پاناما را باز کرد. او در محوطه جریمه با پای چپ خود به توپ ضربه زد تا گل نخستش را به ثبت برساند.
دومین گل مسی در دقیقه ۷۸ به ثمر رسید. ستاره آرژانتینی از طریق یک ضربه آزاد توانست دبل کند. چند دقیقه بعد هت‌تریک مهاجم آلبی سلسته به ثبت رسید. او دوباره در محوطه جریمه با پای چپ خود به توپ ضربه زد و دروازه پاناما را برای سومین بار باز کرد. این سه گل سریع‌ترین هت‌تریک جام لقب گرفت. آرژانتین بازی را با پیروزی ۵ بر صفر به نفع خود پایان داد تا صعودش به یک چهارم نهایی تثبیت شود.
علاوه بر این رکورد درخشان در کوپا آمه‌ریکا مسی به عنوان بهترین پاس گل دهنده تاریخ بازی‌ها نیز محسوب می‌شود. او تاکنون یازده پاس گل داده است. یک بار در کوپا آمه‌ریکا ۲۰۰۷ این اتفاق افتاد. ستاره آرژانتینی در هر یک از دوره‌های ۲۰۱۱ و ۲۰۱۵ توانست سه پاس گل بدهد. او در سال ۲۰۱۶ این رکورد را بهتر کرد و چهار بار با پاس‌هایش، باعث گلزنی هم تیمی‌هایش شد. مسی همچنین در کوپا، رکورد دار جایزه بهترین بازیکن میدان است. مهاجم بارسلونا در سال ۲۰۱۱ برای اولین بار به این عنوان دست یافت و توانست دوباره این کار را تکرار کند. در دوره بعد، چهار بار این جایزه را به دست آورد. او یک سال بعد سه بار برنده MVP شد. کاپیتان تیم ملی آرژانتین همچنین سه نایب قهرمانی را در کوپا آمه‌ریکا تجربه کرد اما هرگز نتوانست جام قهرمانی را بالای سر ببرد. دوره جدید کوپا آمه‌ریکا (۲۰۱۹ برزیل) هم برای مسی خوب شروع نشد و تیم ملی آرژانتین با دو گل برابر کلمبیا شکست خورد.
انتهای پیام
