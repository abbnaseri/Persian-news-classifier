مارکوس یورنته به اتلتیکومادرید پیوست
اتلتکومادرید با رقمی بالغ بر ۴۰ میلیون یورو مارکوس یورنته را از تیم رئال مادرید خرید.
به گزارش ایسنا و به نقل از تایمز، اتلتیکومادرید توانست مارکوس یورنته را از تیم رئال مادرید بخرد. سران تیم قرمز و سفید شهر مادرید مبلغی بالغ بر ۴۰ میلیون یورو به تیم همشهری یعنی رئال مادرید پرداخت کردند تا این بازیکن را به خدمت بگیرند.
این بازیکن در زمانی که کاسیمیرو برزیلی با مصدومیت دست و پنجه نرم می‌کرد برای رئال مادرید به بازی پرداخت و عملکرد خوبی نیز از خود ارائه داد. با این حال او جایی در برنامه‌های زین الدین زیدان سرمربی فرانسوی برای فصل بعد نداشت و به همین خاطر او تصمیم گرفت تا راهی تیم اتلتیکومادرید شود.
یورنته از سال ۲۰۰۸ با حضور در آکادمی رئال مادرید در آرزوی حضور در تیم اصلی بود که در نهایت به این آرزو هم رسید ولی او حالا در ۲۴ سالگی راهی تیم همشهری یعنی اتلتیکو می‌شود تا جانشین رودری شود که گفته می‌شود قرار است به زودی راهی منچسترسیتی شود و انتقال خود را به این تیم قطعی کند.
انتهای پیام
