صعود امیدهای فوتسال ایران به نیمه‌نهایی آسیا با برتری مقابل لبنان
امیدهای فوتسال ایران با پیروزی برابر لبنان راهی نیمه نهایی مسابقات قهرمانی زیر بیست سال آسیا شدند.
به گزارش ایسنا، تیم ملی فوتسال امید ایران در چارچوب مرحله یک‌چهارم نهایی جام ملت‌های فوتسال زیر بیست آسیا از ساعت ۲۰ امشب (سه‌شنبه) در سالن پورشریفی تبریز به مصاف تیم ملی لبنان رفت و در پایان به پیروزی سه بر دو رسید.
دو گل نخست ایران را سالار آقاپور و گل سوم را بلال اسماعیلی به ثمر رساندند. بازی در وقت‌های معمول به تساوی یک بر یک رسیده بود.
فوتسالیست‌های امید ایران با این نتیجه به جمع چهار تیم برتر مسابقات راه یافتند.
شاگردان حمید شاندیزی در مرحله نیمه نهایی باید از ساعت ۱۵:۳۰ پنجشنبه ۳۰ خرداد به مصاف ژاپن بروند و در دیگر بازی این مرحله نیز افغانستان و اندونزی از ساعت ۱۸:۳۰ رو در روی یکدیگر قرار می‌گیرند.
انتهای پیام
