چک: لمپارد تنها گزینه چلسی برای جانشینی ساری نیست!
مشاور فنی باشگاه چلسی تاکید کرد فرانک لمپارد تنها گزینه سرمربیگری این تیم نیست و هر اتفاقی ممکن است برای این تیم رخ دهد.
به گزارش ایسنا و به نقل از تایمز، چلسی توانست با قهرمانی در لیگ اروپا، سهمیه مستقیم حضور در لیگ قهرمانان اروپا را برای فصل بعد به دست بیاورد. بعد از برکناری ساری از هدایت این تیم، اکنون این تیم لندنی بدون سرمربی است. فرانک لمپارد بازیکن فراموش نشدنی چلسی که هدایت دربی کانتی را بر عهده دارد تنها گزینه برای جایگزینی ساری است. لمپارد در فصل نخست مربیگری خود نتایج بسیار خوبی به دست آورده و تیمش در آستانه صعود به لیگ برتر انگلیس است. او با وجود آنکه یک هافبک است اما بهترین گلزن تاریخ باشگاه چلسی است و همین باعث شده تا در بین هواداران از محبوبیت بالایی برخوردار باشد و از انتخاب او به عنوان سرمربی جدید استقبال شود.
پتر چک دروازه‌بان سابق تیم فوتبال چلسی و هم تیمی لمپارد با اشاره به انتخاب سرمربی این تیم گفت: هنوز هیچ چیز قطعی نیست و هر اتفاقی ممکن است رخ دهد. البته انتخاب سرمربی در حیطه وظایف من نیست هر چند تلاش می‌کنم در صورت توان مشاوره لازم را به مسئولان باشگاه بدهم ولی آن طور که هست تلاش شد تا قبل از شروع اولین تمرینات تیم، سرمربی جدید انتخاب شود و الان نیز که این اتفاق رخ نداده باشگاه ۱۰۰ درصد در تلاش است تا این مشکل را برطرف کند.
به گزارش ایسنا، این صحبت‌ها در حالی مطرح شده است که گفته می‌شد لمپارد تنها گزینه باشگاه چلسی است و اکنون ممکن است بار دیگر بحث حضور مربیان دیگر به این تیم مطرح شود.
انتهای پیام
