منزوی: تیم‌های دیگر به بازیکنان استقلال پیشنهاد دلاری می‌دهند/ به موقع اذیت‌شان می‌کنیم
یک عضو هیات مدیره باشگاه استقلال از عملکرد تیم‌های شهرستانی در بازار نقل و انتقالات انتقاد کرد.
کامران منزوی، عضو هیأت مدیره باشگاه استقلال در حاشیه نشست خبری استراماچونی اظهار کرد: قرارداد دو ساله استراماچونی بسته شد. متأسفانه امسال دست ما و استقلال بسته بود و آن‌ها دست در لانه زنبور کردند. آرامش را از استقلال گرفتند و اگر فرصتی بود و در استقلال ماندم، سال بعد جبران خواهیم کرد و آرامش را از تیم‌شان خواهیم برد. در حالی که می‌خواهیم دلار را از اقتصاد کشور دور کنیم، به بازیکنان ما پیشنهادهای دلاری یا ۹- ۸ میلیارد تومانی می‌دهد که این درست نیست. وی ادامه داد: من در این چند وقت سکوت کردم و حرفی نزدم؛ اما سازمان بازرسی سراغ تیم‌های دیگر به جز استقلال و پرسپولیس برود. باید به این مساله ورود شود. به موقع تیم‌شان را اذیت خواهیم کرد.
او درباره شکایت بازیکنان پیشین استقلال و احتمال جریمه شدن این تیم گفت: در این‌باره هم جلساتی را داشتیم اما ما یک باشگاه مظلوم هستیم و طیق قانون کسی نمی‌تواند به جز اسپانسر ما را کمک کند. اولویت اول ما پروپئیچ است اما بقیه بازیکنان هم حق دارند مثلاً پژمان نوری از سال ۹۱ از استقلال طلب دارد. ما می‌خواهیم این دغدغه‌ها را بر طرف کنیم و تمام اعضای باشگاه هم در این راستا زحمات زیادی می‌کشند.
منزوی در پایان گفت: این را به باشگاه‌های دیگر می‌گویم که اگر عرضه دارید خودتان بازیکن بسازید یا از تیم‌های دیگر بخرید. استقلال مظلوم جای تکه‌پاره کردن ندارد.
انتهای پیام
