داورزنی: نظر مجمع وزنه‌برداری ملاک الکترونیکی یا دستی بودن انتخابات است
معاون ورزش حرفه‌ای و قهرمانی وزارت ورزش و جوانان درباره برگزاری انتخابات وزنه‌برداری با سیستم الکترونیکی گفت: هرچند تمام تجهیزات برای برگزاری انتخابات وزنه برداری به صورت سیستم الکترونیک در سالن فارسی آماده است اما براساس نظر اعضای مجمع تصمیم خواهیم گرفت که انتخابات را به صورت دستی برگزار کنیم یا الکترونیکی.
محمدرضا داورزنی در گفت و گو با ایسنا، افزود: سالن فارسی با توجه به تعمیراتی که داشت در حال حاضر به صورت کامل مجهز شده است و ما سعی کردیم این سالن را چه برای برگزاری سینمارهای علمی و چه برگزاری مجامع مختلف آماده کنیم و تجهیزات آن کامل و به روز است و به لحاظ ایمنی شرایط خوبی دارد اما این که در روز یک‌شنبه انتخابات وزنه برداری با سیستم الکترونیکی برگزار شود یا به صورت دستی قبل از برگزاری انتخابات از اعضای مجمع سوال خواهیم کرد و براساس نظر مجمع تصمیم می‌گیریم که انتخابات را با چه سیستمی برگزار کنیم.
وی گفت: اگر نظر مجمع بر این اساس باشد که انتخابات به صورت الکترونیکی برگزار شود با این روش انتخابات را برگزار خواهیم کرد اما اگر تصمیم آنها بر این مبنا باشد که انتخابات به صورت دستی برگزار شود قطعاً تابع نظر اعضای مجمع خواهیم بود.
داورزنی هم‌چنین پیرامون این پرسش که انتخابات والیبال چه زمانی برگزار خواهد شد گفت: اجازه دهید انتخابات وزنه برداری و کشتی را برگزار کنیم سپس زمان برگزاری انتخابات والیبال را نیز تعیین خواهیم کرد.
هم‌چنین شروین اسبقیان مدیر کل دفتر امور مشترک فدارسیون ها نیز در گفت‌وگوبا ایسنا با بیان این که هنوز تصمیم گیری قطعی برای برگزاری انتخابات به صورت الکترونیکی صورت نگرفته است خاطر نشان کرد: برگزاری انتخابات وزنه برداری با سیستم الکترونیکی در حال بررسی است و هنوز تصمیم گیری قطعی در این صورت نگرفته است البته این روش در تمام دنیا در حال رخ دادن است و هیچ مشکلی در این زمینه پیش نیامده است. اما چون ما برای اولین بار می‌خواهیم این سیستم را در ایران پیداه کنیم باید در این زمینه تصمیم گیری نهایی گرفته شود که هنوز این تصمیم گیری به صورت قطعی انجام نشده است.
وی در پایان اظهار کرد: سالن فارسی در حال حاضر مجهز به تجهیزات کامل است و مشکلی برای برگزاری انتخابات حتی به صورت الکترونیکی وجود ندارد.
انتهای پیام
