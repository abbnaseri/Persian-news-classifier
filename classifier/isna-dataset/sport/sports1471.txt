 سعید معروف مصدوم شد / ناتوانی مسئولان در کنترل هواداران
 ازدحام بیش از حد هواداران مقابل هتل ملی‌پوشان تیم ملی والیبال باعث بروز مشکلاتی از جمله مصدومیت سعید معروف شد تا شب تلخی برای والیبال ایران رقم بخورد.
به گزارش ایسنا، در حالی که تیم ملی ایران پس از پیروزی سه بر صفر مقابل تیم ملی کانادا در هفته سوم لیگ ملت‌های ۲۰۱۹ در ارومیه به وسیله اتوبوس مخصوص راهی هتل آنا (محل اسکان ملی‌پوشان) شد، به دلیل ازدحام بیش از حد هواداران و ناتوانی مسئولان در کنترل شرایط، اتفاقات تلخی برای ملی‌پوشان افتاد تا شوک بزرگی به اهالی والیبال وارد شود تا شیرینی برد مقابل کانادا را به شبی تلخ تبدیل کند.
هواداران ارومیه‌ای که برای شادی مقابل درب هتل آنا در شهر ارومیه تجمع کرده بودند، هنگام پیاده شدن بازیکنان از اتوبوس به سمت ملی‌پوشان رفته‌اند که این فشار ناشی از این تجمع باعث شده سعید معروف از ناحیه مچ پا، شریفی از ناحیه چشم و فرهاد قائمی هم از ناحیه پا دچار مصدومیت شوند تا شب قبل از بازی برابر لهستان، کام هواداران والیبال ایران تلخ شود.
ضمن اینکه امیر خوشخبر در گفت و گو با خبرنگاران این خبر را تأیید کرده و دلیل این اتفاق را هم ناتوانی مسئولان اعلام کرده است، روابط عمومی فدراسیون والیبال نیز این اتفاق تلخ را تأیید کرد.
فعلاً خبر دقیقی از شرایط و شدت مصدومیت بازیکنان تیم ملی خصوصاً سعید معروف منتشر نشده است و به نظر می‌رسد میزان آسیب دیدگی صبح شنبه مشخص خواهد شد. به این ترتیب باید دید تکلیف تیم ملی والیبال برای بازی‌های پیش رو در هفته سوم لیگ ملت‌های والیبال ۲۰۱۹ در ارومیه چگونه خواهد بود. تیم ملی ایران امروز (شنبه) ۲۵ خرداد ماه ساعت ۱۸:۳۰ به مصاف لهستان و روز یک‌شنبه هم در همین ساعت به مصاف تیم ملی روسیه می‌رود.
انتهای پیام
  
