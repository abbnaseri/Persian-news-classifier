شروع تلخ مسی با یک پایان خوش همراه می‌شود؟
ستاره آرژانتینی هرگز در نخستین بازی‌اش در یک تورنمنت با تیم ملی شکست نخورده بود اما بامداد یکشنبه این اتفاق برابر کلمبیا رخ داد.
به گزارش ایسنا، لیونل مسی دوباره شب تلخی را با تیم ملی آرژانتین سپری کرد. ستاره آلبی سلسته شاهد شکست ۲ بر صفر تیمش مقابل کلمبیا بود. مهاجم بارسلونا شروع بدی در کوپا آمه ریکا ۲۰۱۹ داشت. او پیش از این هرگز در آغاز یک تورنمنت با تیم بزرگسالان مغلوب نشده بود.
نخستین تجربه مسی با تیم ملی در جام جهانی ۲۰۰۶ آلمان بود. آلبی سلسته توانست در شروع این رقابت‌ها با نتیجه ۲ بر یک ساحل عاج را شکست دهد. آرژانتین تا مرحله یک چهارم نهایی صعود کرد و در ضربات پنالتی مغلوب میزبان بازی‌ها شد و نتوانست به نیمه نهایی راه پیدا کند.
کوپا آمه ریکا ۲۰۰۷ دومین تورنمنت ستاره آرژانتینی با تیم ملی بود. شروع خوب این تیم برابر آمریکا که با پیروزی ۴ بر یک به پایان رسید در ادامه مسابقات با بردهای دیگر همراه شد. با این حال آلبی سلسته در فینال با شکست سنگین ۳ بر صفر مقابل برزیل شد از کسب جام ناکام ماند.
جام جهانی ۲۰۱۰ با پیروزی یک بر صفر آرژانتین شروع شد. این تیم از مرحله گروهی صعود کرد اما دوباره در یک چهارم نهایی از آلمان شکست خورد. این بار تیم دیگو آرماندو مارادونا برابر ژرمن‌ها تحقیر شد و چهار گل دریافت کرد.
کوپا آمه ریکا ۲۰۱۱ فرصت دیگری برای مسی بود. با این حال آلبی سلسته شروع خیلی خوبی نداشت و برابر بولیوی یک بر یک مساوی کرد. این تیم توانست از مرحله گروهی صعود کند اما در یک چهارم نهایی از اروگوئه در ضربات پنالتی شکست خورد.
مسی سه سال بعد در جام جهانی ۲۰۱۴ برزیل حاضر شد و توانست بوسنی را ۲ بر یک شکست دهد. مهاجم بارسلونا به فینال نیز راه یافت اما شکست دیگری را برابر آلمان تجربه کرد تا تلخ‌ترین پایان را داشته باشد.
کوپا آمه ریکا ۲۰۱۵ با تساوی ۲ بر ۲ برابر پاراگوئه آغاز شد و مسی به همراه تیمش توانست به فینال صعود کند اما باز هم آرژانتین شکست خورد و این بار برابر شیلی در کسب جام ناکام بود.
یک سال بعد کوپا آمه ریکا به مناسبت صدسالگی در آمریکا برگزار شد. این تیم در شروع رقابت‌ها با پیروزی ۲ بر یک انتقام خود را از شیلی گرفت. با این حال دو تیم دوباره در فینال با هم روبرو شدند و جام را لاروخا مانند سال گذشته بالای سر برد.
جام جهانی ۲۰۱۸ روسیه با تساوی یک بر یک مقابل ایسلند شروع شد. آلبی سلسته به سختی توانست از دور گروهی صعود کند و در نهایت در مرحله یک هشتم نهایی مغلوب فرانسه‌ای شد که چند هفته بعد جام قهرمانی را بالای سر برد.
درست است که شکست دیشب بدترین شروع مسی با آلبی سلسته بود اما شاید این آغاز بد با یک پایان خوش برای مسی همراه شود.
انتهای پیام
