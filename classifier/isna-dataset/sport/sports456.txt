الهامی: مشکلات شخصی باعث شد از تراکتور بروم / زنوزی مدیر کاربلدی است
 مربی پیشین تراکتور می‌گوید فشارها و مشکلات شخصی باعث شد با وجود میل باطنی از تراکتور جدا شوم.
به گزارش ایسنا، ساکت الهامی که از چند هفته گذشته به عنوان مربی تیم فوتبال تراکتور انتخاب شده بود، شب گذشته به دلیل مشکلات شخصی از سمت خود استعفا داده و این درخواست از طریق مصطفی دنیزلی سرمربی تیم به مدیرعامل باشگاه تقدیم شد.
او در گفت‌وگو با ایسنا درباره این استعفا گفت: از همان ابتدا که پیشنهاد تراکتور به دست من رسید، دوست داشتم به این تیم بپیوندم اما دوری راه و یک سری مشکلات شخصی در تهران مردد بودم که با صحبت با زنوزی تصمیم گرفتم که در تیم پرطرفدار تراکتور کار کنم. خودم این مساله را دوست داشتم و تا مدتی هم سعی کردم با مشکلاتی که دارم کنار بیایم. من دو شب پیش استعفایم را اعلام کردم که با مخالفت زنوزی همراه شد اما با اصرار من، او و صادقیان بالاخره رضایت دادند.
الهامی ادامه داد: در آن ابتدا هجمه‌هایی هم از سوی تبریزی‌ها وجود داشت که طبیعی بود زیرا آن‌ها به فکر تیم‌شان هستند. وقتی مربی از جایی به یک جای دیگر می‌روند طبیعی است که فشار اولیه زیادی روی آن‌ها باشد اما به مرور زمان این فشار کم شد. البته فشارهای مستمر هواداران و مشکلات شخصی بالاخره باعث شد تا تصمیم به ترک باشگاه بگیرم و با وجود علاقه به کار با زنوزی، صادقیان و دنیزلی به خاطر خانواده به تهران برگردم. از این به بعد من طرفدار تیم تراکتور خواهم بود و آرزوی قهرمانی در لیگ نوزدهم را برای این تیم دارم.
مربی پیشین تراکتور درباره کار با زنوزی گفت: او نقش زیادی در متقاعد کردن من برای پیوستن به تراکتور داشت. زنوزی مرد کاربلد و باتجربه‌ای است و می‌تواند مدیر خوبی برای باشگاه باشد. مطمئن هستم با حضور او و صادقیان تراکتور به‌زودی قهرمان لیگ برتر خواهد شد.
انتهای پیام
