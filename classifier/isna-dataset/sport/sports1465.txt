نیکخواه بهرامی: مربیان حس کنند شایسته هستم در تیم ملی می‌مانم
کاپیتان تیم ملی بسکتبال گفت: تیم های حاضر در جام جهانی خوب هستند اما تلاش می‌کنیم از جام جهانی قبل یک پله بالاتر برویم.
به گزارش ایسنا، اردوی تیم ملی بکستبال برای حضور در جام جهانی از امروز (شنبه) در سالن آزادی آغاز شده است. صمد نیکخواه بهرامی، کاپیتان تیم ملی در حاشیه این اردو گفت: هفته پیش مچ پایم پیچید و آسیب دیدم اما حدود سه روز دیگر می‌توانم با تیم تمرین کنم.
او در مورد این که مدتی است مسابقه نداشته گفت: اولین بازی که کردم شهریور بوده و حدود شش هفت ماه دور بودم. البته درست است که از شهریور مسابقه ندادم اما تمرین داشتم. مهم کیفیت بازی است تلاش می‌کنم عملکرد خوبی داشته باشم. اگر مربیان حس کنند شایسته تیم ملی هستم در تیم می مانم و اگر نه در کنار تیم هستم.
بازیکن تیم ملی بسکتبال در ادامه افزود: اولین روز اردو است و نمی‌توان خیلی در مورد شرایط گفت اما جسته و گریخته از بچه‌ها خبر دارم. آنها تمرینات خود را داشتند و عصاره بسکتبالمان هستند. علاوه بر این چندین و چند سال است که باهم کار می‌کنند. امیدوارم با اردوهای تدارکاتی خوب با آمادگی وارد جام جهانی شویم.
او در مورد بازی خیلی تدارکاتی در نظر گرفته شده برای تیم ملی گفت: بازی‌های خوبی است و قرار است با تیم‌های خوبی بازی کنیم. از باخت ترسی نداریم . شانه به شانه شدن با این تیم‌ها برایمان خوب است و به تیم ملی کمک می‌کند.
بازیکن تیم ملی بسکتبال در پایان در مورد حریفان و عملکرد ایران در جام جهانی گفت: هر تیمی که در جام جهانی شرکت می‌کند آماده و شایسته است. تمرکزمان روی تیم خودمان است. بسکتبال آسیا خیلی سطحش بالا نیست که از الان قول برد و قهرمانی بدهیم. سال ۲۰۱۴ بازی‌های خوبی داشتیم. امسال هم سعی می‌کنیم یک پله از جام جهانی قبل بالاتر برویم ولی بستگی به تیم‌ها و شرایط دارد.
انتهای پیام

