فرهاد مجیدی: مجموعه‌ای از بازیکنان مستعد و باانگیزه را در اختیار داریم
سرمربی تیم امید ایران گفت: اردوی تیم ملی امید در بهترین شرایط ممکن برپا شد.
به گزارش ایسنا و به نقل از فدراسیون فوتبال، فرهاد مجیدی، سرمربی تیم امید ایران پس از جلسه امروز با رییس، سرپرست دبیرکلی و مسئولان بخش‌های مختلف فدراسیون فوتبال عنوان کرد: از حمایت‌های صورت گرفته از سوی فدراسیون در راه برپایی نخستین اردوی تیم ملی امید کمال سپاس را دارم. ما در این اردو، به بررسی وضعیت بازیکنان قبلی و همچنین گروهی از نفرات جدید پرداختیم.
وی ادامه داد: اردوی تیم ملی امید در بهترین شرایط ممکن برپا شد. خوشحالم که مجموعه‌ای از بازیکنان مستعد و با انگیزه را در اختیار داریم. به طور حتم، این نفرات استعدادهای درخشان برای فردای فوتبال کشور هستند و شکی نیست که در سال‌های آتی پیراهن تیم ملی بزرگسالان را بر تن خواهند کرد. این موضوع مسئولیت آنها را بیشتر می‌کند.
مجیدی خاطرنشان کرد: اینکه فدراسیون فوتبال نگاه دور اندیشانه‌ای به آینده دارد موضوع بسیار مهمی است. در جلسه امروز، کلیه جزییات اردویی، مسابقات، پشتیبانی، بین المللی با حضور آقای تاج مورد بررسی قرار گرفت و تاکیدات رییس فدراسیون فوتبال به بخش‌های زیر مجموعه باعث دلگرمی برای من است. برنامه‌های تیم امید با همراهی مدیر تیم در روزهای آتی پیش خواهد رفت و همه با انگیزه بالا در روند آماده سازی تیم شرکت خواهند داشت.
انتهای پیام
