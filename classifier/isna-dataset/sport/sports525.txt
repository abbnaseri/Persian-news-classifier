میرهاشم حسینی: از من انتقاد کردند تا به جایی برسند/ با طلای المپیک نشان می‌دهم در جهان بهترینم
تکواندوکار وزن ۶۸- کیلوگرم ایران با گلایه از برخی انتقادها از سوی اهالی تکواندو، گفت: برخی‌ها برای این که به جایگاهی برسند بدون دلایل فنی هر چه می‌خواستند از من انتقاد کردند و نمک روی زخمم پاشیدند.
میرهاشم حسینی در گفت‌وگو با ایسنا، درباره آخرین وضعیت خود در آستانه حضور در سی‌امین دوره بازی‌های یاونیورسیاد دانشجویان جهان ۲۰۱۹ در ایتالیا، اظهار کرد: حدود ۲ سال است که به طور مداوم در اردوهای تیم ملی حضور دارم. بعد از حضور در گرندپری ایتالیا که خوشبختانه با کسب مدال طلا همراه بود آماده‌ام تا با تمام توان و انگیزه زیاد در یونیورسیاد نیز بهترین نمایش را داشته باشم و به مدال طلا برسم. خوشبختانه شرایط خوبی دارم و آماده‌ام در این رویداد برابر رقبایم به میدان بروم.
دارنده مدال نقره جهان ۲۰۱۷ با بیان این که ۲۰ امتیاز کسب مدال طلای یونیورسیاد در راه کسب سهمیه المپیک از اهمیت زیادی برای او برخوردار است، گفت: بعد از آن که به دلیل صادر نشدن ویزا نتوانستم به رقابت‌های جهانی بروم مهم‌ترین هدفم این است که با شرکت در رویدادهای مختلف حداکثر امتیازات را برای کسب سهمیه المپیک بگیرم. کسب مدال طلا در یونیورسیاد نیز ۲۰ امتیاز دارد و از این حیث انگیزه زیادی دارم تا به مدال طلا برسم. همه تیم با هم متحد شده‌ایم تا بهترین عملکرد را داشته باشیم و دست پر به ایران بازگردیم.
نفر ۸ رنکینگ برترین تکواندوکاران جهان درباره مهم‌ترین رقیبانش در بازی‌های یونیورسیاد گفت: قطعاً شاهد حضور تکواندوکاران خوب از سراسر جهان در همه وزن‌ها خواهیم بود. در وزن من نیز به عنوان مثال رقیب کروات که در رده ۵ رنکینگ جای دارد حضور خواهد داشت.
حسینی در ادامه گفت‌وگو با ایسنا، درباره حواشی مختلفی که برای او پس از حاضر نشدن در رقابت‌های قهرمانی جهان به وجود آمد، خاطرنشان کرد: همه چیز را فراموش کردم و رقابت‌های جهانی و حتی گرندپری ایتالیا هم برایم تمام شده است. تمام تمرکزم بر روی گرفتن سهمیه المپیک است و با اتفاقاتی که به وجود آمد انگیزه‌ام نیز خیلی بیش‌تر از قبل شده است. امیدوارم جواب فدراسیون جهانی به اعتراض ایران به حضور نداشتنم در مسابقات جهانی هم هر چه زودتر روشن شود و امتیاز آن را به من بدهند چرا که برای کسب سهمیه المپیک کمک زیادی به من می‌کند.
او با گلایه از انتقادات برخی قهرمانان این رشته، گفت: خیلی‌ها در این جریان هر چه می‌خواستند انتقاد کردند و حتی گفتند من در گرندپری ایتالیا هم نتیجه نمی‌گیرم اما با کسب مدال طلا نشان دادم در وزن خودم بهترین جهان هستم. من در ۴ گرندپری حضور داشتم که در همه آن‌ها به فینال رسیدم، فینال قهرمانی جهان را تجربه کردم و به طلای بازی‌های آسیایی رسیدم، بنابریان هر کسی که چیزی هم از تکواندو نفهمد خوب می‌داند که با این نتایج من جزو بهترین‌های وزن خودم در جهان هستم.
حسینی افزود: برخی‌ها برای این که برای خودشان جایگاهی درست کنند و به جایی برسند فقط بی مورد و بدون پشتوانه فنی دست به انتقاد از من زدند و با حرف‌های‌شان خیلی اذیتم کردند. اگر اسم بزرگ‌تر را روی خودشان گذاشته‌اند باید با حرف‌های‌شان به من انگیزه و امید بدهند اما نه تنها این کار را نکردند بلکه روی زخم من نمک هم پاشیدند. همه آن‌ها را به خدا واگذار کردم و در المپیک نشان می‌دهم که بهترین جهان در وزن خودم هستم.
نماینده وزن ۶۸- کیلوگرم تیم ملی تکواندو ایران در پایان با تاکید بر اینکه به چیزی جز کسب مدال طلای المپیک فکر نمی‌کند، گفت: استاد فلاحی راد همیشه می‌گفت آذربایجان شرقی طلا، نقره و برنز جهان دارد و یوسف کرمی هم برنز المپیک را گرفت اما هنوز به طلای المپیک نرسیده‌ایم. بیش‌ترین انگیزه‌ام برای قهرمانی در المپیک شاد کردن دل استادم است چرا که خیلی دوست دارد با مدال طلا به ایران بازگردم. امیدوارم سهمیه المپیک را بگیرم و این آرزوی استادم را برآورده کنم. انگیزه دیگر شاد کردن خانواده‌ام و همچنین مردم عزیز ایران است. مردم ایران روی چشم من جای دارند و امیدوارم بتوانم آن‌ها را خوشحال کنم.
انتهای پیام
