مصدومان تیم ملی والیبال به بازی اول هفته پنجم لیگ ‌ملت‌ها می‌رسند
پزشک و فیزیوتراپ ‌تیم ملی والیبال ایران گفت: مصدومان به بازی اول هفته پنجم لیگ ‌ملت‌ها می‌رسند و امیدوارم درد کف پای امیر غفور هم کم‌تر شود.
به گزارش ایسنا و به نقل از روابط عمومی فدراسیون والیبال، سیامک افروزی فیزیوتراپ تیم ملی والیبال با اشاره به مصدومیت بازیکنان ایران در هفته چهارم لیگ ملت‌ها گفت: به خاطر فشار زیاد و سنگینی بازی‌ها، مصدومیت‌های کهنه میلاد عبادی‌پور و پوریا فیاضی بازگشت و اجازه نداد آن‌ها برابر فرانسه بازی کنند. امیر غفور هم در دو بازی اول هفته چهارم با درد بازی کرد، اما در بازی آخر چون درد زیادی داشت با هماهنگی و تصمیم سرمربی به میدان نرفت. حالا هر سه نفر آن‌ها بعد از ریکاوری و درمان فردا برابر صربستان می‌توانند به میدان بروند.
او افزود: فیاضی دردش خیلی کم شده است و به بازی فردا می‌رسد. موسوی که برابر فرانسه بازی کرد و حالا هم مشکل خاصی ندارد، عبادی‌پور نیز دردش خیلی کم شده و تنها امیر غفور هنوز تحت درمان است که امیدوارم درد کف پایش کم شود. او نیز به احتمال زیاد بازی می‌کند.
افروزی قضاوت دیگران درباره سرمربی تیم ملی را منصفانه ندانست و گفت: متأسفانه بعضی‌ها بدون اینکه دلیل بپرسند از کولاکوویچ درباره بازی ندادن ملی‌پوشان انتقاد کردند. از طرفی هم می‌گویند چرا دیر تصمیم به بازی نکردن سه ملی‌پوش گرفتیم. من معمولاً تا آخرین لحظه باید وضعیت بازیکنان را چک کنم و بعد گزارش را به سرمربی بدهم. برای بازی با فرانسه هم تا آخرین لحظه امیدوار بودم بازیکنان برسند. به خاطر همین مثل همیشه، هنگام ظهر گزارش ندادم و صبر کردم، اما شرایط آن‌ها برای بازی تا لحظه آخر مساعد نشد.
انتهای پیام
