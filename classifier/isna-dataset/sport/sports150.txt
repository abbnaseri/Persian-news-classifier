پادشاه ۱۵ ساله ویمبلدون 
کوکو گاف ۱۵ ساله با درخشش در تنیس ویمبلدون همه را شگفت زده کرده است و با صعود به مرحله یک هشتم نهایی هنوز رویایش پابرجاست.
به گزارش ایسنا، تنیس ویمبلدون از دوشنبه هفته پیش در انگلیس آغاز شد و اکنون سومین گرند اسلم سال به دور سوم خود رسیده است. در شروع این بازی‌ها شگفتی‌های زیادی رخ داد و نائومی اوساکا، الکساندر زورف، دومینیک تیم و استفانوس سیتسیپاس از صعود به دور بعد بازماندند.
در این روز اتفاق دور از انتظاری رخ داد و کوکو گاف ۱۵ ساله توانست ونوس ویلیامز ۳۹ را شکست دهد. تنیسور آمریکایی به عنوان جوان‌ترین ورزشکار تاریخ این بازی‌ها به مرحله نهایی صعود کرد. شگفتی‌سازی گاف ادامه داشت و او در بازی بعد ماگدالنا ریباریکووا را نیز با نتیجه مشابه ۲ بر صفر شکست داد. بانوی شماره ۳۱۳ جهان هر دو ست را با نتایج ۶ بر ۳ پیروز شد.
گاف که متولد ۱۳ مارس سال ۲۰۰۴ است در بازی سوم یک بازگشت تاریخی داشت و شکست یک بر صفر را با پیروزی ۲ بر یک عوض کرد. پولونا هرکوگ که بانوی شماره ۵۰ جهان است در ست نخست ۶ بر ۳ پیروز شد اما گاف جبران کرد و در یک رقابت نزدیک، حریف اسلواکش را ۷ بر ۶ شکست داد. در ادامه تنیسور آمریکایی ۷ بر پنج پیروز شد تا به مرحله یک هشتم نهایی صعود کند.
پدیده ویمبلدون ۲۰۱۹ در مرحله بعد باید با سیمونا هالپ، بانوی شماره هفت جهان رقابت کند. او بازی سختی را پیش رو خواهد داشت و در صورت پیروزی یک شگفتی دیگر رقم خواهد زد.
گاف دیشب ششمین پیروزی‌اش را در این بازی‌ها جشن گرفت. او برای صعود به مرحله نهایی سه برد کسب کرد. تنها نحوه بازی، ضربه زدنش به توپ و قدرتش برجسته نیست بلکه جنگنده بودن ویژگی قابل توجه این تنیسور است. گاف به نحوی برای هر امتیاز تلاش می‌کند که انگار آخرین امتیاز بازی است.
تنیسور ۱۵ ساله در آکادمی موراتگلو، تنیس را فرا گرفت. او ویژگی‌های یک ورزشکار را از پدر و مادرش به ارث برده است. پدرش بسکتبال بازی می‌کرد و مادرش نیز در دانشگاه در مسابقات هفت گانه شرکت می‌کرد.
انتهای پیام
