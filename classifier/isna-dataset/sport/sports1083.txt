فتحی: فوتبال ایران به ایتالیا نزدیک است/ سفیر ایتالیا: استراماچونی یکی از بهترین مربیان ماست
در ابتدای مراسم معارفه سرمربی جدید استقلال کلیپی از پیشکسوتان نامدار استقلال و سرمربیان این تیم پخش شد.
به گزارش ایسنا، آندره‌آ استراماچونی، سرمربی جدید استقلال امروز (پنج‌شنبه) در مراسم معارفه و نخستین نشست خبری‌اش پس از حضور در ایران شرکت کرد. در این مراسم جمعی از پیشکسوتان استقلال و همچنین سفیر ایتالیا در ایران هم حضور داشت. در ابتدای این مراسم کلیپی از پیشکسوتان نامدار استقلال و سرمربیان این تیم پخش شد تا در ادامه مراسم معارفه آغاز شود.
امیرحسین فتحی، مدیرعامل استقلال در ابتدا اظهار کرد: از رسانه‌ها و پیشکسوتانی که به این مراسم آمدند تشکر می‌کنم. برای من لحظه خوبی است که در خدمت شما هستم و در این لحظه می‌خواهم سرمربی تیم‌مان برای دو فصل آینده را معرفی کنم. مراسم، مراسم معارفه است و شاید دوستان مطبوعات سوال و جوابی داشته باشند و وقت را در اختیار آن‌ها می‌گذارم. ابتدا چند نکته را می‌گویم. برای انتخاب آقای استراماچونی روزهای زیادی مطالعه و بررسی کردیم. از بین گزینه‌های مختلف که بدون اغراق ۳۰ تا ۴۰ گزینه بود به استراماچونی که یک مربی جوان با رزومه خوب است رسیدیم. او در بهترین و معتبرترین تیم‌های اروپایی حضور داشته و با روحیه جوانی و توانایی جوان‌سازی به استقلال آمد. فوتبال ایران همانند فرهنگ ما به ایتالیا نزدیک است و همیشه روابط خوبی با هم داشته‌ایم. سفیر ایتالیا در تهران هم در این جلسه حضور دارد.
او افزود: این ارتباط ورزشی و فوتبالی باعث افزایش ارتباطات بین دو کشور می‌شود و امیدواریم این ارتباط فوتبالی استحکام بیش‌تری به روابط دو کشور قدیمی با دو فرهنگ طولانی بدهد. فوتبال ایران و ایتالیا به هم نزدیک است و استقلال با توجه به لباس لاجوردی که می‌پوشد از نظر هواداران به ایتالیا تشبیه می‌شد. در دهه ۹۰-۸۰ استقلال را به آث میلان تشبیه می‌کردند و همیشه این قیاس وجود داشت. امیدوارم روزهای خوبی را در استقلال داشته باشیم. علاوه بر اینکه در عرصه قهرمانی موفق باشیم در برقراری نظم که تاکید هیأت مدیره است موفق باشیم.
مدیرعامل استقلال گفت: مجدداً به اصحاب رسانه و پیشکسوتان خیر مقدم می‌گویم. خواهش می‌کنم اصحاب رسانه فقط درباره مسائل مربوط به سرمربی از استراماچونی سوال کنند و در جلسه اول سوالات حاشیه‌ای نپرسند. بعد از جلسه در بیرون از مراسم پاسخگوی خبرنگاران هستم.
به گزارش ایسنا در ادامه آندره‌آ استراماچونی اظهار کرد: تشکر ویژه دارم از مدیریت و هیأت مدیره باشگاه. دیروز خوش‌آمدگویی گرمی دیدم که امروز بهتر هم شد. مفتخر هستم که در این جا حضور دارم و مسؤولیت مهمی به عنوان سرمربی استقلال دارم.
او افزود: از آقای سفیر تشکر می‌کنم. یکی از دلایلی که این پیشنهاد را قبول کردم، رابطه خوب ایران و ایتالیا بوده است. من می‌دانم سختی‌هایی در ایران تجربه خواهم کرد. فوتبال ایران و ایتالیا تفاوت‌هایی دارد و طبیعی است که هواداران و باشگاه از من بخواهند که استایل فوتبال ایتالیا را در استقلال پیاده کنم.
سرمربی استقلال گفت: تشکر آخرم از هواداران استقلال است و آن‌ها یکی از دلایل اصلی بودند که پیشنهاد استقلال را قبول کردم.
در ادامه این نشست خبری، جوزپه پورنه، سفیر ایتالیا در ایران هم صحبت کرد و گفت: ابتدا از ریاست باشگاه و هواداران استقلال تشکر می‌کنم و خوشحالم که کنار آقای استراماچونی هستم.
وی افزود: می‌خواهم به روابط خوب ایران و ایتالیا اشاره کنم برای همین یکی از بهترین مربیان ما در ایران حضور دارند. مطمئن هستم که در ایران موفق خواهند بود و فرهنگ فوتبالی را منتقل خواهند کرد. برای او آرزوی موفقیت می‌کنم و می‌دانم که او در لیگ برتر ایران موفق خواهد بود. در پایان می‌خواهم آرزو بکنم که این یک قدم دیگری برای پیشرفت روابط فرهنگی و هنری بین ایران و ایتالیا باشد. همانطور که آقای استراماچونی گفتند، برخورد خوبی امروز دریافت کردم.
در ادامه قرارداد همکاری بین استقلال و استراماچونی برای دو سال امضا شد.

پس از آن فتحی ضمن تشکر از وینفرد شفر و فرهاد مجیدی که فصل گذشته در استقلال حضور داشتند از اصحاب رسانه خواست که از سوالات حاشیه‌ای خودداری کنند و تنها درباره مسائل فنی و موضوعات مربوط به سرمربی از استراماچونی سوال کنند.
در ادامه دوباره کلیپی پخش شد که این کلیپ درباره دوران مربی‌گری استراماچونی بود. پس از پخش این کلیپ، سرمربی استقلال مقابل خبرنگاران قرار گرفت تا به سوالات آن‌ها پاسخ دهد که این‌جا می‌توانید آن را بخوانید.
انتهای پیام
