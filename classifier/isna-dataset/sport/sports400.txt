آخرین وضعیت تیم شهرداری ارومیه برای حضور در لیگ‌برتر والیبال
حضور یا عدم حضور تیم والیبال شهرداری ارومیه در فصل جدید لیگ‌برتر والیبال، بعد از جلسه این هفته فدراسیون مشخص خواهد شد. 
علی فتاحی در گفت‌وگو با ایسنا، درباره آخرین وضعیت تیم‌های دورنا و شهرداری ارومیه برای حضور در لیگ برتر والیبال باشگاه‌های کشور گفت: در این هفته جلسه‌ای را راجع به این موضوع برگزار خواهیم کرد و پس از جمع بندی و توافق نظر نهایی قطعاً می‌توان اظهار نظر دقیق‌تری در این مورد انجام داد. فعلاً نمی‌توانم به صورت دقیق در این مورد صحبت کنم چون جلسه برگزار نشده است، اما به محض جمع‌بندی نهایی، پاسخگوی سوالات خواهم بود.
او همچنین درباره دلیل جلوتر افتادن زمان تعیین تکلیف تیم‌های شرکت کننده در لیگ برتر نیز گفت: تنها هدف از این کار زودتر انجام شدن کارها بود. هر چه سریع‌تر این مسائل حل شود قطعاً دست فدراسیون برای برنامه‌های بعدی بازتر خواهد بود. حتی فعلاً مشخص نیست چند تیم در لیگ خواهند بود و بعد از جلسه‌ای که گفتم، همه این موارد را اعلام می‌کنیم.
سرپرست دبیری فدراسیون والیبال با اشاره به برطرف شدن مشکلات ویزای بازیکنان تیم ملی برای حضور در آمریکا نیز گفت: خوشبختانه هیچ مشکلی در این زمینه هم وجود ندارد و مسائل برطرف شده است. تیم ملی ایران را به مقصد شیکاگو ترک خواهد کرد.
انتهای پیام
