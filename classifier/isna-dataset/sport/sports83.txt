اگر تعادلم را در یک حرکت حفظ می‌کردم نقره می‌گرفتم
تکواندو کار پومسه ایران پس از کسب مدال برنز یونیورسیاد دانشجویان جهان ۲۰۱۹، گفت: سطح مسابقات پومسه در سی‌امین دوره یونیورسیاد بالا بود و حق اشتباه نداشتیم.
به گزارش خبرنگار اعزامی ایسنا از ایتالیا، کوروش بختیار پس از کسب مدال برنز پومسه سی‌امین دوره یونیورسیاد در ناپل، اظهار داشت: سطح مسابقات بالا بود و حریفان قهرمان جهان و آسیایی ما در مسابقات بودند. جو برگزاری از نظر کیفیت کمتر از مسابقات جهانی و آسیایی بود اما شرکت‌کننده‌ها قوی بودند و حق اشتباه نداشتیم.
وی در ادامه افزود: اگر در یک تکنیک بی‌تعادلی نداشتم قطعاً نقره می‌گرفتم اما خوشحالم که دست خالی نیستم و توانستم جواب اعتماد استاد نظری را بدهم و از وی تشکر می‌کنم. از استاد ناصر برجی که استاد پایه من بود نیز تشکر می‌کنم.
تکواندو کار ایران در خصوص مسابقات تیمی که فردا برگزار می‌شود، یادآور شد: برای آمادگی در بخش تیمی تلاش کردیم. سطح رقابت‌های تیمی کمتر از انفرادی نیست. بچه‌های ما واقعاً قوی هستند خیلی از کشورها از قدرت پومسه ما می‌ترسند و فقط باید خودمان را باور داشته باشیم.
انتهای پیام
