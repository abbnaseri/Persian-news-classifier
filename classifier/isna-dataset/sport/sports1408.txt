شروع خوب کلمبیای کی‌روش با شکست آرژانتین
تیم ملی فوتبال کلمبیا در اولین بازی‌اش در کوپا آمه‌ریکا ۲۰۱۹ برزیل، توانست آرژانتین را شکست دهد و سه امتیاز مهم این دیدار را به دست آورد.
به گزارش ایسنا، تیم‌های ملی فوتبال کلمبیا و آرژانتین، بامداد یکشنبه (۲۶ خرداد) در کوپا آمه ریکا ۲۰۱۹ برزیل به مصاف هم رفتند که شاگردان کارلوس کی‌روش با دو گل پیروز شدند.
در شروع بازی توپ و میانه میدان در اختیار آرژانتین بود. در مقابل کلمبیا سعی داشت با پرس بالا اجازه کار به آلبی سلسته ندهد. شاگردان کارلوس کی‌روش به هدف خود رسیدند. آرژانتین نمی‌توانست موقعیت‌سازی کند. در چنین شرایطی بازی پر برخورد شد و در نهایت لوئیس موریل در دقیقه ۱۴ به‌دلیل آسیب‌دیدگی مجبور شد زمین را ترک کند. روجر مارتینس به جای او وارد میدان شد و توانست نخستین موقعیت بازی را به نام خود ثبت کند. ضربه او با برخورد به مدافع آرژانتین به بیرون رفت. بازیکنان کلمبیا دائم با خطاهای خود باعث توقف بازی می‌شدند. در ادامه داور ترجیح داد کمتر سوت بزند. رادامل فالکائو به‌دلیل ضربه به صورت بازیکن آرژانتین نخستین کارت زرد بازی را دریافت کرد.
با گذشت زمان کلمبیا بهتر می‌شد و آرژانتین حتی نمی‌توانست وارد محوطه جریمه حریفش شود. لیونل مسی هم نمی‌توانست کاری برای تیمش انجام دهد. شاگردان کی‌روش چند موقعیت نه چندان خطرناک داشتند که ضرباتشان با اختلاف یا با دفع بازیکنان حریف به بیرون رفت. آلبی سلسته در ۱۰ دقیقه پایانی نیمه نخست ضعیف ظاهر شد و برای متوقف کردن بازیکنان کلمبیا به خطا متوسل می‌شد. در این شرایط گیدو رودریگس در دقیقه ۴۲ کارت زرد دریافت کرد. در نهایت این نیمه پر برخورد (۱۵ خطا) با تساوی بدون گل به پایان رسید.
شرایط در نیمه دوم کاملاً متفاوت بود. آرژانتین در دقایق نخست با اشتباه بازیکن کلمبیا یک حمله را توسط مسی شروع کرد که در نهایت شوت سرکش پاردس با اختلاف نزدیکی به بیرون رفت. سپس کلمبیا صاحب دو ضربه آزاد شد که نتوانست از هیچ‌یک بهره ببرد. آلبی سلسته که مالکیت توپ را در اختیار داشت یک توپ را از دست داد و کلمبیا یک ضدحمله را شروع کرد اما رنسو ساراویا با خطا روی بازیکن حریف آن را متوقف کرد. او با کارت زرد جریمه شد. تعویض آنخل دی‌ماریا و ورود رودریگو دِ پائول شرایط را برای آلبی سلسته کاملاً متفاوت کرده بود. این تیم راحت‌تر می‌توانست موقعیت‌سازی و حمله کند. پاردس در دقیقه ۵۵ به دلیل اعتراض به داور کارت زرد دریافت کرد. هافبک آرژانتینی دقایقی بعد دروازه کلمبیا را با شوت خود تهدید کرد که اوسپینا توانست آن را دفع کند.
خوان کوادرادو در دقیقه ۶۱ مسی را با خطا متوقف کرد. او با کارت زرد جریمه شد. اوسپینا به راحتی ضربه آزاد مسی را مهار کرد. کاپیتان آلبی سلسته در ادامه یک موقعیت خوب را از دست داد و ضربه سرش به بیرون رفت. هر دو تیم حمله می‌کردند و به دنبال گل نخست بازی بودند. کوادرادو تعویض شد و جفرسون لرما به میدان رفت. در مقابل برای آرژانتین گیدو پیسارو به‌جای رودریگس به میدان رفت. در شرایطی که آلبی سلسته بازی بهتری به نمایش می‌گذاشت دروازه‌اش در دقیقه ۷۱ باز شد. شوت پرقدرت مارتنیس نتیجه را یک بر صفر به نفع کلمبیا کرد.
در ادامه سرخیو آگوئرو و مسی دو فرصت دیگر را از دست دادند. در دقیقه ۷۹ ماتیاس سوارس به‌جای آگوئرو وارد زمین شد. سپس فالکائو زمین را ترک کرد تا دووان ساپاتا وارد میدان شود. او توانست گل دوم تیمش را در دقیقه ۸۶ به ثمر برساند تا پیروزی کلمبیا قطعی شود. شاگردان اسکالونی در دقایق باقی‌مانده نتوانستند از فرصت‌هایشان بهره ببرند و در نخستین گام شکست خوردند.
انتهای پیام
