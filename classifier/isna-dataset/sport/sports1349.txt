حضور قطعی ایران در ۶ رشته بازیهای آسیایی ناشنوایان
رئیس فدراسیون ناشنوایان و کم شنوایان گفت: اعزام رشته هایی که مدال گرفتن در آن ها سخت است بستگی به مسائل مالی دارد و امیدواریم با آمادگی کامل در بازیهای آسیایی ناشنوایان شرکت کنیم.

به گزارش خبرنگار ایسنا، مهران تیشه گران اظهار کرد: در ۶ رشته به صورت قطعی در مسابقات آسیایی هنگ کنگ شرکت خواهیم کرد و حضور رشته‌های دیگر نیز بستگی به وضعیت انجمن‌های آن‌ها دارد.

وی ادامه داد: رشته‌های فوتبال، فوتسال، والیبال ساحلی، تکواندو، جودو و دوومیدانی ۶ رشته قطعی هستند که به بازی‌های آسیایی ناشنوایان اعزام خواهند شد و شانس دو رشته شنا و تنیس روی نیز ۹۰ درصد خواهد بود. مدال گرفتن در رشته‌هایی مانند بولینگ، بدمینتون و تنیس روی میز خیلی سخت است و اعزام ورزشکاران این رشته‌ها بستگی به مشکلات اقتصادی دارد.

تیشه گران افزود: به دنبال آن هستیم تا تیم‌ها و ورزشکاران با آمادگی کامل در این مسابقات شرکت کنند. با توجه به کسب جایگاه پنجم در دوره گذشته بازی‌های آسیایی باز هم امید داریم با وجود کم شدن برخی رشته‌ها مقام پنجم را کسب کنیم.

رئیس فدراسیون ناشنوایان و کم شنوایان خاطرنشان کرد: با توجه به مشکلات اقتصادی روسای فدراسیون‌ها برای رفع مشکلات خود به دنبال جذب اسپانسر هستند. نباید ما را با رشته‌های بزرگ مقایسه کنید چون فدراسیونی نیستیم که خواهان آنچنانی داشته باشیم.

وی ادامه داد: فقط می‌توانیم از خیرین کمک بگیریم و اعضای هیئت رئیسه ای که تا روزهای آینده معرفی می‌کنیم. از سازمان بهزیستی نیز تشکر می‌کنم که هر دوره در حد توان خود به ما کمک کردند و هزینه بلیت رفت و برگشت ورزشکاران را متقبل شدند که امیدوارم امسال نیز این اتفاق رخ دهد.

تیشه گران افزود: امید زیادی داریم که با اسپانسر قوی کار کنیم. البته وزارت ورزش نیز حمایت کرده است و امیدوارم این روند ادامه داشته باشد.

وی در رابطه با تمرکز زدایی اردوهای تیم‌های ملی در رشته‌های مختلف از تهران اظهار کرد: اگر هیئت‌های استان‌های ما آمادگی داشته باشند، اردوها را در شهرهای مختلف برگزار خواهیم کرد اما نمی‌خواهیم هیئت‌های استانی بابت این میزبانی‌ها دچار مشکلات مالی شوند.

تیشه گران ادامه داد: اردوی تیم فوتسال ما در بابلسر شروع شد و این احتمال وجود دارد که اردوی بعدی این تیم در اصفهان باشد. تیم تکواندوی آقایان قرار است به همدان اعزام شود و بانوان نیز در کرج اردو می‌زنند. امیدواریم این بحث تمرکز زدایی اردوها از تهران به نحو خوبی اجرایی شود.
 انتهای پیام
