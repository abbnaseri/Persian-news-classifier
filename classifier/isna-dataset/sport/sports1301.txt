تغییر کادر فنی تیراندازی قبل از مسابقات سهمیه المپیک/ استراحت یا نارضایتی مربیان از شرایط؟
دبیر فدراسیون تیراندازی گفت: اینانلو و هاشمی می‌گویند نمی آیند اما ما در حال گفت و گو با آن‌ها هستیم، اما اگر احیانا زیاد اصرار کنند نمی توانیم کاری کنیم.  
رضا ملک محمدی در گفت و گو با ایسنا، در مورد تغییر کادر فنی تیم ملی تفنگ اظهار کرد: اینانلو و هاشمی مربیان تفنگ می‌گویند نمی آیند اما ما در حال گفت و گو با آن‌ها هستیم. از خدایمان است تا متقاعدشان کنیم، کلی دوستشان داریم و هیچ اختلاف نظری هم با آن‌ها نداریم. آن‌ها می‌گویند می‌خواهند کمی نباشند تا استراحت کنند اما ما اصرار می‌کنیم تا برگردند.
وی در پاسخ به این سوال که آیا عدم همکاری این دو مربی به فراهم نشدن امکانات و تجهیزات برنمی گردد گفت: هر چه خواستند ما سعی کردیم برای آن‌ها فراهم کنیم، از سفر گرفته تا مهمات و تجهیزات. قبول دارم که هیچ کسی نمی‌تواند تمامی خواسته‌ها را برآورده کند اما ما دوست داریم فراهم شود و تمام توان خود را نیز به کار بردیم. این نهایت توانمندی فدراسیون بوده که دو دستی به مربیان داده و آن‌ها بهترین نتایج را هم گرفتند ما گله‌ای نداریم.
دبیر فدراسیون تیراندازی در پاسخ به این سوال که تاکنون تنها یک سهمیه المپیک در این رشته کسب شده و در این شرایط نارضایتی، آیا مربیان نگران کسب سهمیه المپیک نیستند گفت: روال سال‌های قبل را ببینید. امسال سرعتمان در کسب سهمیه خیلی زیاد بود. روال این بوده که در آخرین مسابقات بهترین نتایج و سهمیه بدست می‌آید. همانطور که مربی ما اینانلو گفته ما به مسابقات قطر بسیار امید داریم.
ملک محمدی در پاسخ به این سوال که اگر این دو مربی راضی به عقد قرارداد با فدراسیون نشوند گزینه‌های مد نظر خارجی هستند یا ایرانی گفت: دعا کنید این مربیان بیایند. در غیر اینصورت هم مربی ایرانی و هم خارجی هستند و نمی‌گذاریم دست ورزشکاران خالی بماند. اگر مجبور باشیم حتماً از مربی خارجی استفاده می‌کنیم. ما دوست نداریم که مربی عوض شود و تمام تلاشمان این است که وضعیت حفظ شود. اما اگر احیاناً مربی زیاد اصرار کند نمی‌توانیم کاری کنیم.
وی در پاسخ به این سوال که تا مسابقات کسب سهمیه در جام جهانی ریو فرصتی برای جذب مربی نیست اظهار کرد: برای ریو که از قبل با مربیان دیگری هماهنگ کردیم و برای مسابقات اسم دادیم تا مربیان دیگر اعزام شوند. این از قبل بنا شده بود که برای جام جهانی ریو مربیان دیگر اعزام شوند. ما می‌خواهیم همه مربیان از سفر برون مرزی استفاده کنند.
وی ادامه داد: ما چهار مربی تفنگ داریم. اینانلو و هاشمی که می‌خواهند مدتی استراحت کنند، خانم طالبی و آقای رضایی با تیم کار می‌کنند و تیم دانشجویی با خانم طالبی کار می‌کند. بنا نیست همه سفرها را یک مربی برود. مربیان دیگر هم باید بتوانند خود را به ما نشان بدهند.
انتهای پیام
