افزایش یک میلیون نفری جمعیت ورزشکاران سازمان یافته ایران در ۳ سال اخیر
رئیس فدراسیون پزشکی ورزشی گفت: طی سه سال اخیر تعداد ورزشکاران سازمان یافته ایران نزدیک به یک میلیون نفر افزایش یافته است.
به گزارش خبرنگار ایسنا، غلامرضا نوروزی در مجمع انتخابات هیأت پزشکی ورزشی کرمانشاه به رشد بالای تعداد ورزشکاران سازمان یافته کشور در سال ۹۷ اشاره کرد و گفت: در این سال برای اولین بار تعداد ورزشکاران سازمان یافته ایران به سه میلیون و ۶۰۰ هزار نفر رسید.

وی تصریح کرد: تعداد ورزشکاران سازمان یافته کشور در این سال به نسبت سال ماقبل آن حدود ۴۵۰ هزار نفر افزایش داشت که این نشان از برنامه ریزی های مناسبی بود که در این سال داشتیم.

رئیس فدارسیون پزشکی ورزشی با بیان اینکه شایع‌ترین آسیب‌های ورزشی در رشته‌های فوتبال و کشتی است، یادآور شد: مجموعاً طی سه سال گذشته حدود یک میلیون نفر به آمار ورزشکاران سازمان یافته کشور افزوده شده که قابل مقایسه با دوره‌های گذشته نیست.

وی با تاکید بر اینکه در این مدت بروز رسانی خدمات به ورزشکاران نیز مورد توجه جدی قرار گرفته، اعلام کرد: این امر باعث شده تا امروز شاهد باشیم هیچ ورزشکاری از خدماتی که ارائه می‌دهیم ناراضی نباشد، مگر اینکه خودش مسیر را اشتباه رفته باشد.

نوروزی در ادامه اظهار کرد: علیرغم ارتقا خدمات هیأت‌های پزشکی ورزشی و افزایش سقف این خدمات به ۹ تا ۱۲ میلیون تومان برای ورزشکاران، اما در سه سال گذشته افزایش قیمت بیمه ورزشی را که ۱۵ هزار تومان بود نداشتیم و فقط امسال پنج هزار تومان افزایش پیدا کرد.

وی یادآور شد: به منظور تسهیل در ارائه خدمات به ورزشکاران استان‌های مختلف و جلوگیری از تردد آنها به مرکز کشور، در تمامی استان‌ها فضاهای پزشکی ورزشی را بصورت تخصصی راه اندازی کرده ایم.

وی با اشاره به ساخت بزرگترین آکادمی پزشکی ورزشی ایران در کرمانشاه، اعلام کرد: سال گذشته فدراسیون پزشکی ورزشی کشور حدود ۱۲۰ میلیون تومان اعتبار برای تکمیل این پروژه به استان اختصاص داد و امیدواریم با تأمین مابقی اعتبار مورد نیاز از طریق منابع ملی و استانی این پروژه هرچه سریع‌تر تکمیل شود.
انتهای پیام
