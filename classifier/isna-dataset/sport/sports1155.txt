همه چیز درباره حریفان والیبال ایران در هفته چهارم لیگ ملت‌ها
تیم ملی والیبال ایران در هفته چهارم لیگ ملت‌های والیبال ۲۰۱۹ در اردبیل به مصاف تیم‌های ملی پرتغال، استرالیا و فرانسه خواهد رفت.
به گزارش ایسنا، هفته چهارم لیگ ملت‌های والیبال ۲۰۱۹ از روز جمعه هفته جاری به میزبانی ایران در شهر اردبیل برگزار خواهد شد و تیم ملی ایران در این هفته به مصاف تیم‌های فرانسه، استرالیا و پرتغال خواهد رفت؛ میزبانی که اگر مانند بازی‌های ارومیه به سود ایران پایان یابد، صعود سرو قامتان ایران به فینال لیگ ملت‌های ۲۰۱۹ در آمریکا را قطعی خواهد کرد.
ایران در هفته سوم لیگ ملت‌ها که به میزبانی ارومیه پیگیری شد، توانست مقابل تیم‌های کانادا، لهستان و روسیه سه برد متوالی را کسب کند تا ضمن شکستن رکورد خود در ادوار مختلف این مسابقات، صدرنشینی‌اش تا آغاز هفته چهارم را تثبیت کند. ایران که تاکنون نتوانسته بود در لیگ ملت‌های والیبال ۸ برد را کسب کند، در این دوره از ۹ بازی خود ۸ برد را به دست آورده است تا به عنوان یکی از مدعیان اصلی رفتن روی سکو معرفی شود.

در حال حاضر ملی‌پوشان ایران با ۸ برد، یک باخت و ۲۴ امتیاز مقتدرانه در صدر جدول لیگ ملت‌ها قرار دارند و تیم‌هایی چون برزیل و روسیه که مدافع عنوان قهرمانی است را پایین‌تر از خود می‌بیند. با توجه به اینکه آمریکا میزبان مرحله نهایی است، ۵ تیم برتر مرحله نخست لیگ ملت‌ها می‌توانند جواز حضور در فینال این مسابقات که در شیکاگو برگزار خواهد شد را کسب کنند. با توجه به میزبانی و راحت بودن رقبای ایران در اردبیل، شاگردان کولاکوویچ توانایی کسب ۲ برد دیگر در این بازی‌ها را دارند و در صورت رخ دادن این اتفاق، تا حدود زیادی می‌توانند خود را در جمع ۵ تیم برتر این مسابقات جای دهند. حال با توجه به این موضوع نگاهی به بازی‌های تیم ملی ایران در هفته چهارم مسابقات انداخته‌ایم.
بازی اول: ایران - پرتغال، جمعه ۳۱ خرداد ساعت ۱۸:۳۰
تیم ملی پرتغال برای اولین بار است که حضور در مسابقات لیگ ملت‌های والیبال را تجربه می‌کند و تا پیش از حضور در اردبیل، از ۹ بازی که در این سه هفته انجام داده است، ۲ برد، ۷ باخت و ۷ امتیاز را کسب کرده است. با توجه به تجربه بالای بازیکنان ایران در لیگ ملت‌ها و رزومه تیم پرتغال در این بازی‌ها، به نظر نمی‌رسد شاگردان کولاکوویچ در این دیدار مشکل زیادی داشته باشند.

نتایج تیم ملی پرتغال در ۹ بازی گذشته:
هفته اول
پرتغال صفر - ۳ آرژانتین (۲۵-۱۷، ۲۵-۲۱ و ۲۵-۲۱)
پرتغال صفر - ۳ کانادا (۲۵-۲۰، ۲۵-۲۳ و ۲۵-۱۶)
پرتغال ۳ - ۱ بلغارستان (۲۵-۲۱، ۱۹-۲۵، ۲۸-۲۶ و ۲۵-۲۳)
هفته دوم
پرتغال صفر - ۳ روسیه (۲۵-۱۹، ۲۵-۲۲ و ۲۵-۲۰)
پرتغال صفر - ۳ ایتالیا (۲۵-۱۳، ۲۵-۲۰ و ۲۵-۱۱)
پرتغال ۱ - ۳ آمریکا (۲۰-۲۵، ۲۵-۲۲، ۲۲-۲۵ و ۱۷-۲۵)
هفته سوم
پرتغال ۳ - صفر چین (۲۵-۲۲، ۲۵-۱۷ و ۲۵-۲۳)
پرتغال ۲ - ۳ صربستان (۲۵-۲۱، ۱۵-۲۵، ۲۲-۲۵، ۳۲-۳۰ و ۹-۱۵)
پرتغال صفر - ۳ برزیل (۱۹-۲۵، ۲۱-۲۵ و ۱۸-۲۵)
میانگین سنی تیم ملی پرتغال در این دوره از رقابت‌ها ۲۵ سال است. میانگین قدی این تیم نیز ۱۹۳ سانتی متر است که از تیم‌های نسبتاً کوتاه قد این دوره مسابقات به شمار می‌رود. میانگین ارتفاع آبشارهای بازیکنان این تیم ۳۲۴ سانتی‌متر و میانگین ارتفاع دفاع روی تور بازیکنان این تیم هم ۳۱۰ سانتی‌متر است.
نوونو تکسیرا با ۲۱۴ سانتی‌متر بلند قدترین و ژوآ فیدالگو با ۱۷۲ سانتی‌متر کوتاه قدترین بازیکنان پرتغال هستند. همچنین مارکو فریرا نیز با کسب ۱۱۰ امتیاز (۱۰۰ آبشار، ۶ دفاع روی تور و ۴ امتیاز سرویس) در سه هفته گذشته، امتیاز آورترین بازیکن این تیم به شمار می‌رود. الکساندر فریرا ۲۷ ساله با ۲۰۲ سانتی‌متر قد و ۸۷ کیلو وزن، کاپیتان تیم ملی پرتغال است. والدیر سکوئیرا با ۳۷ سال سن، مسن‌ترین بازیکن این تیم است.

بازی دوم: ایران - استرالیا، شنبه ۱ تیر ساعت ۱۸:۳۰
تیم ملی والیبال استرالیا به عنوان نخستین تیم از طریق پرواز استانبول وارد ایران شد و باید دومین حریف ایران در هفته چهارم لیگ ملت‌ها باشد. کانگوروها در این دوره مسابقات در حد و اندازه‌های خود ظاهر نشدند و با کسب ۸ باخت و تنها یک برد مقابل آلمان از ۹ بازی، جایگاه ۱۵ جدول ۱۶ تیمی را در اختیار دارند. این بازی نیز چندان بازی سختی برای سرو قامتان ایران به نظر نمی‌رسد و در صورت کسب برد در این دیدار، شاگردان ایگور صعودشان به مرحله بعد لیگ ملت‌های ۲۰۱۹ را تا حد زیادی قطعی خواهند کرد. هدایت کانگوروها را مارک لبدو به عنوان سرمربی بر عهده دارد.

نتایج تیم ملی استرالیا در ۹ بازی گذشته:
هفته اول
استرالیا ۱ - ۳ لهستان (۲۵-۱۵، ۲۴-۲۶، ۲۵-۲۱ و ۲۵-۱۴)
استرالیا ۲ - ۳ برزیل (۳۲-۳۴، ۲۵-۱۶، ۲۵-۱۹، ۲۷-۲۹ و ۱۵-۱۳)
استرالیا ۱ - ۳ آمریکا (۲۵-۱۹، ۲۵-۲۷، ۱۶-۲۵ و ۱۶-۲۵)
هفته دوم
استرالیا صفر - ۳ کانادا (۲۵-۲۳، ۲۵-۱۷ و ۲۵-۱۸)
استرالیا ۲ - ۳ صربستان (۲۲-۲۵، ۱۴-۲۵، ۲۵-۲۱، ۲۵-۲۱ و ۱۵-۹)
استرالیا ۳ - صفر آلمان (۲۵-۲۰، ۲۵-۲۰ و ۲۵-۱۶)
هفته سوم
استرالیا ۲ - ۳ بلغارستان (۲۰-۲۵، ۲۹-۲۷، ۲۲-۲۵، ۲۵-۲۱ و ۱۵-۱۳)
استرالیا ۱ - ۳ ایتالیا (۱۸-۲۵، ۳۲-۳۰، ۱۸-۲۵ و ۱۵-۲۵)
استرالیا ۲ - ۳ ژاپن (۲۵-۱۸، ۲۵-۲۷، ۲۳-۲۵، ۲۵-۲۲ و ۱۷-۱۵)
تیم ملی استرالیا در این دوره از رقابت‌ها با میانگین سنی ۲۵ سال یکی از جوان‌ترین تیم‌ها است و میانگین قدی این تیم نیز ۱۹۹ سانتی متر است. میانگین ارتفاع آبشارهای بازیکنان این تیم ۳۵۰ سانتی‌متر و میانگین ارتفاع دفاع روی تور بازیکنان این تیم هم ۳۳۷ سانتی‌متر است.
توماس ادگارد با ۲۱۲ سانتی‌متر بلند قدترین و لوک پری با ۱۸۰ سانتی‌متر کوتاه قدترین بازیکنان استرالیا هستند. همچنین الکساندر ویلیامز نیز با کسب ۱۰۳ امتیاز (۹۱ آبشار، ۷ دفاع روی تور و ۵ امتیاز سرویس) در سه هفته گذشته، امتیاز آورترین بازیکن این تیم به شمار می‌رود. پاول کارول ۳۳ ساله با ۲۰۷ سانتی‌متر قد و ۱۰۰ کیلو وزن، مسن‌ترین و کاپیتان تیم ملی استرالیا است.

بازی سوم: ایران - فرانسه، یک‌شنبه ۲ تیر ساعت ۱۸:۳۰
شاید بتوان تنها بازی سخت ایران در هفته چهارم لیگ ملت‌های والیبال را دیدار با فرانسه مدعی دانست. ایران باید در آخرین بازی خود از این هفته به مصاف خروس‌هایی برود که ستاره‌ای چون اروین انگاپت را در اختیار ندارد، اما با درخشش جوانانش توانسته در سه هفته گذشته ۶ برد، ۳ باخت و ۱۹ امتیاز را کسب کرده و در جایگاه پنجم جدول رده بندی قرار بگیرد. فرانسوی‌ها که برای صعود به مرحله بعد نیاز زیادی به سه پیروزی این هفته دارند، قطعاً برای جنگیدن مقابل ایران قرار خواهند گرفت که کار را سخت خواهد کرد. هدایت تیم ملی فرانسه را لاورنت تیلیه به عنوان سر مربی بر عهده دارد.

نتایج تیم ملی فرانسه در ۹ بازی گذشته:
هفته اول
فرانسه ۳ - ۱ روسیه (۲۵-۱۹، ۲۵-۲۲، ۲۰-۲۵ و ۲۵-۲۳)
فرانسه ۳ - ۱ صربستان (۱۲-۲۵، ۲۲-۲۵، ۲۵-۲۰ و ۲۰-۲۵)
فرانسه ۳ - ۱ ژاپن (۲۲-۲۵، ۲۷-۲۵، ۱۹-۲۵ و ۱۵-۲۵)
هفته دوم
فرانسه ۳ - ۱ لهستان (۲۸-۲۶، ۲۵-۲۳، ۲۴-۲۶ و ۲۵-۲۰)
فرانسه ۳ - صفر چین (۱۶-۲۵، ۲۳-۲۵ و ۲۰-۲۵)
فرانسه ۲ - ۳ بلغارستان (۲۵-۱۸، ۲۵-۲۳، ۲۱-۲۵، ۲۳-۲۵ و ۱۱-۱۵)
هفته سوم
فرانسه ۳ - ۱ آلمان (۲۶-۲۴، ۲۰-۲۵، ۱۹-۲۵ و ۲۰-۲۵)
فرانسه ۱ - ۳ آرژانتین (۲۵-۱۸، ۲۵-۱۷، ۱۹-۲۵ و ۲۵-۲۰)
فرانسه ۱ - ۳ آمریکا (۲۳-۲۵، ۲۵-۲۲، ۲۸-۲۶ و ۲۷-۲۵)
میانگین سنی تیم ملی فرانسه در این دوره از رقابت‌ها ۲۶ سال است. میانگین قدی این تیم نیز ۱۹۷ سانتی متر است. میانگین ارتفاع آبشارهای بازیکنان این تیم ۳۴۴ سانتی‌متر و میانگین ارتفاع دفاع روی تور بازیکنان این تیم هم ۳۲۱ سانتی‌متر است.
کوین لیروکس با ۲۰۹ سانتی‌متر بلند قدترین و بنجامین دییز با ۱۸۳ سانتی‌متر کوتاه قدترین بازیکنان فرانسه هستند. همچنین جیان پاتری نیز با کسب ۹۲ امتیاز (۸۵ آبشار و ۷ دفاع روی تور) در سه هفته گذشته، امتیاز آورترین بازیکن این تیم به شمار می‌رود. بنجامین تونیوتی ۲۹ ساله با ۱۸۳ سانتی‌متر قد و ۷۲ کیلوگرم وزن، کاپیتان تیم ملی فرانسه است. مسن‌ترین بازیکن این تیم نیز تاکانیکو با ۳۴ ساله است.
تیم استرالیا روز گذشته (سه‌شنبه) وارد ایران شده است و دو تیم پرتغال و فرانسه هم برای حضور در بازی‌های هفته چهارم لیگ ملت‌ها در اردبیل، ظهر امروز (چهارشنبه) ۲۹ خرداد ماه وارد این شهر شدند.

انتهای پیام
