شعار هواداران پرسپولیس علیه مدیرعامل/ بدرقه با "استعفا، اسعفا"
هواداران تیم پرسپولیس از صحبت‌های مدیر عامل این باشگاه قانع نشدند و خواستار استعفای او شدند.
به گزارش ایسنا، در حالی که ظهر امروز تعداد زیادی از هواداران پرسپولیس مقابل ساختمان این باشگاه تجمع کرده بودند تا نسبت به جدایی برانکو ایوانکوویچ از پرسپولیس اعتراض کنند، ایرج عرب به عنوان مدیرعامل باشگاه به میان هواداران آمد تا توضیحاتی در مورد برانکو ارائه دهد.
او در میان مأموران نیروی انتظامی که سعی داشتند نظم را برقرار کند حاضر شد و توضیحاتی پیرامون سه نامه‌ای که برانکو به باشگاه ارسال کرده بود ارائه کرد. او در صحبت‌هایش گفت: زمانی که نامه سوم به دست ما رسید و برانکو در آن فرصتی برای وصول طلبش مطرح کرده بود از نظر ما دو نامه قبلی ملغی بود چرا که در نامه جدید طبق همان صبحت شفاهی که با برانکو داشتیم او ۲۸ خرداد ماه را به عنوان فرصت نهایی مطرح کرده بود و در حالی که دو روز پیش از پایان مهلت ما مطالبات او را آماده کردیم و گفتیم به هر طریقی که بخواهد می‌تواند پول را دریافت کند اما نامه چهارمی برای ما ارسال کرد و در آن از ما خواست به صورت دوستانه از پرسپولیس جدا شود.
وی ادامه داد: ما هم در پاسخ به نامه برانکو گفتیم خواهان ادامه همکاری هستیم و در هر جا مثل شهر دوبی بخواهید، می‌توانیم مطالبات شما را پرداخت کنیم.
صحبت‌های مدیرعامل باشگاه برای هواداران خوشایند نبود و آن‌ها در چند مقطع صحبت‌هایش را قطع کردند و با فریادهای خواهان استعفایش بودند. در نهایت هم عرب وارد ساختمان باشگاه شد و هواداران شعارهای توهین آمیزی علیه او سر دادند.
انتهای پیام
