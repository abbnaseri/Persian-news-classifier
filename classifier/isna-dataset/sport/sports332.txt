سعیدی: محوریت کار فرهنگی المپیک 2020 با کمیته المپیک است
سرپرست دبیرکلی کمیته ملی المپیک می‌گوید، در ستاد فرهنگی بازی‌های المپیک ۲۰۲۰ محوریت کار با کمیسیون فرهنگی است و  همکاری دستگاه‌های فرهنگی بار هزینه‌ها را برای کمیته ملی المپیک کاهش می‌دهد.
کیکاووس سعیدی در گفت‌وگو با ایسنا درباره‌ی اینکه چرا خود کمیسیون فرهنگی کمیته ملی المپیک مسؤولیت ستاد فرهنگی المپیک ۲۰۲۰ را برعهده نگرفته و آن را به وزارت ارشاد واگذار کرده است، بیان کرد: فرایند تصمیم سازی و تدوین برنامه راهبردی در حوزه فرهنگی بازی‌ها توسط کمیسیون فرهنگی کمیته ملی المپیک که از یک سال پیش تشکیل شده، انجام می‌گیرد. این کمیسیون متشکل از افراد فرهیخته‌ای است که در حوزه فرهنگی صاحب نظر هستند بنابراین از ابتدا در این کمیسیون مباحث فرهنگی و برنامه‌های کلان راهبردی شکل گرفته است.
او ادامه داد: سازمان فرهنگ و ارتباطات که به عنوان متولی قرار شده همکاری کند، زیر نظر این کمیسیون است و با نظارت کمیسیون فرهنگی کار هدایت و راهبری خواهد شد. برنامه‌های فرهنگی متنوع و گسترده‌ای برای المپیک ۲۰۲۰ تعریف شده و در حال تدوین است. قرار بر این است که از مشارکت سایر دستگاه‌ها و نهادها مثل وزارت ارشاد، میراث فرهنگی، شهرداری تهران سایر نهادی‌های فرهنگی مرتبط استفاده کنیم. به نوعی هم‌افزایی این دستگاه‌ها و وزارت ورزش و کمیته ملی المپیک صورت گیرد و مجموعه برنامه‌های متنوعی در حین بازی‌ها برای کاروان اعزامی، ایرانی‌های مقیم ژاپن و توریست‌ها صورت گیرد.
سعیدی هم‌چنین گفت: تهیه بسته‌های فرهنگی حاوی اطلاعات فرهنگ و تمدن ایران است، تشکیل نمایشگاه صنایع دستی، ایران زیبا و تمدن و فرهنگ ایران در توکیو از جمله برنامه‌هایی است که پیش بینی شده است و با مشارکت این دستگاه‌ها و سفارت ایران در ژاپن صورت خواهد گرفت. البته خود آقای صالحی امیری هم با توجه به سابقه فرهنگی که دارد با حساسیت موضوع را دنبال می‌کند تا در کنار بازی‌های المپیک یک رخداد فرهنگی هم داشته باشیم. از طرفی از بار هزینه‌های کمیته کاسته می‌شود چون بحث مشارکت و همکاری دستگاه‌های فرهنگی کشور وجود دارد از این رو هزینه‌ها کاهش می‌یابد و قطعاً به سود کمیته ملی المپیک است.
سعیدی در پاسخ به این پرسش که چرا مسئولیت کار را بر عهده خود کمیسیون فرهنگی کمیته ملی المپیک گذاشته نشده است، تصریح کرد: محوریت کار درواقع کمیسیون فرهنگی کمیته ملی المپیک است و دوستان یک سال است در این کمیسیون دارند فکر و برنامه‌ریزی می‌کنند. هدف ما هم ایجاد هم‌افزایی در نهادهای فرهنگی است تا در زمینه المپیک مشارکت کنند و ما هم از مشارکت آن‌ها بهره بگیریم.
او در پاسخ به پرسش دیگری مبنی بر اینکه یعنی مسؤولیت اصلی کار برعهده خود کمیسیون فرهنگی است، تاکید کرد: بله. تولید برنامه به لحاظ محتوایی و فنی و فرهنگی از طریق کمیسیون است و پیشنهادات بررسی می‌شود و اجرایی شدن را باید به کسانی سپرد که توانایی اجرای برنامه فرهنگی را دارند و کارگزار فرهنگی و صاحب صلاحیت هستند.
سرپرست دبیرکلی کمیته ملی المپیک در مورد اینکه قرار است نماینده‌ای از این ستاد فرهنگی به المپیک ۲۰۲۰ هم اعزام شود، گفت: فعلاً ما بحث برنامه‌سازی، تولید محتوا و پیش بینی‌ها در خصوص فعالیت‌های فرهنگی را داریم و به این بحث‌ها نپرداختیم. هیأت اجرایی و ستاد عالی بازی با محوریت کمیسیون فرهنگی مسائل بعدی را دنبال خواهد کرد.
انتهای پیام
