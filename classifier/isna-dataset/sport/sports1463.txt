کوتینیو: بازی گروهی، غیبت نیمار را جبران می‌کند
ستاره تیم‌ ‌ملی فوتبال برزیل از پیروزی برابر بولیوی خوشحال است و از راهکار جبران غیبت نیمار سخن به میان آورد.
به گزارش ایسنا و به نقل از اسکای اسپورت، تیم ملی فوتبال برزیل در دیدار افتتاحیه رقابت‌های کوپا آمه‌ریکا به مصاف بولیوی رفت و با سه گل به پیروزی رسید. ستاره تیم ملی فوتبال برزیل در این دیدار کوتینیو بود که توانست دو گل به ثمر برساند.
کوتینیو، ستاره تیم ملی فوتبال برزیل بعد از این بازی در صحبت‌های خود به نیمار اشاره کرد و گفت‌: نیمار بازیکن کلیدی در هر تیمی خواهد بود. او بازیکن بزرگی است و شخصیت بزرگی هم دارد. تنها راه جبران کردن غیبت نیمار، بازی گروهی است.
او در بخش دیگری از صحبت‌های خود اضافه کرد: خوشحال هستم که در این دیدار دو گل به ثمر رساندم و سهم به سزایی در این پیروزی داشتم. فیرمینو یک پاس ۹۰ درصد گل به من داد و چاره‌ای جز گل کردن آن نداشتم. خوشبختانه در دیدار نخست خود بسیار خوب ظاهر شدیم.
ستاره بارسلونا در پایان اظهاراتش گفت‌: همواره بازی‌های نخست سخت است. در نیمه نخست خوب نبودیم اما در نیمه دوم بسیار خوب ظاهر شدیم و با شایستگی به پیروزی رسیدیم. همه ما خوشحال هستیم.
تیم ملی فوتبال برزیل در دیدار دوم خود به مصاف پرو می‌رود.
انتهای پیام
