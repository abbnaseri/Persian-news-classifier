گودین به اینتر پیوست
مدافع اروگوئه‌ای، فصل آینده پیراهن اینتر را بر تن خواهد کرد. 
به گزارش ایسنا و به نقل از آس، بالاخره پس از یک فصل شایعه، انتقال دیگو گودین به اینتر اتفاق افتاد. باشگاه ایتالیایی صبح امروز (دوشنبه) اعلام کرد مدافع اروگوئه‌ای بازیکن جدید این تیم است.
گودین پس از ۹ فصل از اتلتیکو مادرید جدا شد و توانست عناوین متعددی با این تیم کسب کند. یک لالیگا، یک کوپا دل ری، دو لیگ اروپا و سه سوپرجام اروپا از افتخارات بازیکن اروگوئه‌ای با روخی بلانکو است.
مدافع ۳۳ ساله یک مهره قدرتمند برای آنتونیو کونته خواهد بود. سرمربی ایتالیایی این فصل فرصت دارد با اینتر در لیگ قهرمانان اروپا رقابت کند.
قرارداد گودین تا سال ۲۰۲۲ است و ۴.۵ میلیون یورو ارزش دارد.
اعلام این انتقال توسط اینتر پس از حذف اروگوئه از کوپا آمه‌ریکا اتفاق افتاد. پرو شنبه شب توانست این تیم را در ضربات پنالتی شکست دهد. گودین در ترکیب اصلی اروگوئه حضور داشت و یکی از بازیکنان برجسته تیم اسکار تابارس بود. او حتی می‌توانست گلزنی کند اما در نهایت او و تیمش از صعود به نیمه نهایی بازماندند.
انتهای پیام
