محمد جمشیدی: حریفانمان در جام جهانی دست و پا بسته نیستند
بازیکن تیم ملی بسکتبال می گوید حریفان ایران در جام جهانی تیم های خوبی هستند و ایران نیز از شرایط خوبی برای مقابله به آنها برخوردار است.
به گزارش ایسنا، اردوی تیم ملی بسکتبال مردان از امروز در سالن آزادی آغاز شده است. محمد جمشیدی بازیکن تیم ایران در حاشیه این اردو گفت: اردوی خوبی است از نظر زمانی بلند یا کوتاه نیست، زمان خوبی تا جام جهانی داریم. بچه‌ها همدیگر را می‌نشاند و سال‌ها با هم بازی کردند. تلاش می‌کنیم تا نتیجه خوبی در جام جهانی بگیریم.
او در مورد ترکیب تیم که از باتجربه‌ها و جوان‌ترها است اظهار کرد: با تجربه‌ها به جوان‌ترها کمک می‌کنند تا جا پای خود بگذارند، جوانترها هم تلاش می‌کنند تا پیشرفت کنند.
او در مورد حریفان ایران در جام جهانی گفت: اسپانیا را که همه می‌شناسند اما در مورد تیم تونس باید بگویم که این تیم قهرمان آفریقا شده است و پورتوریکو هم قوی است این تیم در آمریکای جنوبی خیلی خوب نتیجه گرفته است. حریفانمان دست و پا بسته نیستند و ما هم خوب هستیم و تلاش می‌کنیم در جام جهانی خوب کار کنیم.
او در مورد بازی‌های تدارکاتی در نظر گرفته شده برای تیم ملی گفت: مسلماً فدراسیون اردوهای خوبی در نظر گرفته. هر چه بازی دوستانه بیشتری داشته باشیم آماده‌تر خواهیم بود.
انتهای پیام
