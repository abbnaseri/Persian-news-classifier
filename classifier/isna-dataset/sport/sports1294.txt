کم کاری باشگاه باعث شد برانکو برود/ پرسپولیس فصل سختی دارد
یک پیشکسوت تیم فوتبال پرسپولیس معتقد است وزارت ورزش باید دستور می‌داد تا برانکو را حفظ کنند.
جواد منافی در گفت‌وگو با ایسنا، درباره جدایی برانکو ایوانکوویچ از پرسپولیس اظهار کرد: برانکو بهترین نتایج را با پرسپولیس گرفته است و نمی‌دانم چرا مدیران باشگاه نتوانستند قرارداد او را تمدید کنند. برانکو دیگر باید چه کاری می‌کرد که مدیران باشگاه مطالبت او را پرداخت می‌کردند؟ او در سه فصل پیاپی پرسپولیس را قهرمان کرد و در جام حذفی هم برای پرسپولیس جام به دست آورد اما کم کاری باشگاه باعث شد برانکو از پرسپولیس برود.
او افزود: مربی‌ای که قهرمانی‌های متعدد به دست آورده قطعاً پیشنهادات خوبی هم به دستش می‌رسد. چطور ممکن است مدیرعامل باشگاه کاری انجام نداد تا برانکو در پرسپولیس بماند؟ همه هواداران و همه پیشکسوتان، برانکو را دوست داشتند و می‌خواستند او بماند. هواداران همیشه از یک مربی قهرمانی می‌خواهند و پیروزی در داربی برایشان ارزشمند است. این کار را برانکو انجام داد اما باز هم برای حفظ او کاری انجام نشد. در این زمینه وزارت ورزش باید دستور می‌داد تا باشگاه برانکو را حفظ کند که این کار هم انجام نشد.
منافی تصریح کرد: برانکو در چهار سالی که سرمربی پرسپولیس بود مثل یک فرد حرفه‌ای رفتار کرد. او قراردادش را هم کاملاً حرفه‌ای بسته بود بنابراین بر اساس این قرارداد حرفه‌ای باشگاه باید به موقع دستمزدش را پرداخت می‌کرد تا مشکلی به وجود نیاید. حالا که او درخواست فسخ قرارداد داده و به نظر می‌رسد پایان کارش با پرسپولیس باشد، فکر می‌کنم سال آینده فصل بسیار سختی در انتظار این تیم باشد.
وی در پاسخ به این سوال که با جدایی برانکو چه کسی می‌تواند هدایت پرسپولیس را بر عهده بگیرد؟ گفت: در این زمینه که ما پیشکسوتان تصمیم گیرنده نیستیم. مدیران باشگاه بر اساس دستورات وزارت ورزش سرمربی تیم را انتخاب می‌کنند اما من فکر می‌کنم حالا که برانکو جدا شده است بهتر است یک مربی بزرگ خارجی برای پرسپولیس بیاورند تا بتواند افتخارات پرسپولیس را تکرار کند. به هر حال برانکو افتخارات زیادی به دست آورده و حالا همه انتظار دارند پرسپولیس همین روند را ادامه دهد.
انتهای پیام
