کی روش: قطر نشان داد چرا همه باید به این تیم احترام بگذارند
سرمربی تیم ملی کلمبیا عملکرد دفاعی قطر را برجسته و اعلام کرد همه باید همیشه به این تیم احترام بگذارند.
به گزارش ایسنا و به نقل از فوتبال رد، تیم ملی کلمبیا بامداد پنجشنبه توانست قطر را با یک گل شکست دهد و به مرحله یک چهارم نهایی کوپا آمه ریکا ۲۰۱۹ برزیل صعود کند. کارلوس کی روش پس از بازی گفت: می‌دانستیم بازی خیلی سختی را پیش رو داریم به خصوص زمانی که موقعیت سازی می‌کردیم. فوتبال این چنین است. امروز قطر نشان داد چرا تیمی است که همه باید به آن احترام بگذاریم. قطر بازیکنان جنگنده‌ای دارد و همیشه باید به آنها احترام بگذاریم.
سرمربی تیم ملی کلمبیا افزود: قطر ۹۰ دقیقه با تمرکز بالا بازی کرد. از طرفی ما نیز خوب ظاهر شدیم و توانستیم پیروز میدان شویم.
سرمربی پرتغالی در پایان اظهار کرد: زمانی که نتوانستیم گلزنی کنیم شرایط برایمان سخت شد. اگر زودتر به گل می‌رسیدیم وضعیت بازی متفاوت می‌شد. اکنون باید خیلی خوب استراحت کنیم و خود را برای سومین بازی مان آماده کنیم.
کلمبیا در آخرین بازی مرحله گروهی یکشنبه شب به مصاف پاراگوئه می‌رود.
انتهای پیام
