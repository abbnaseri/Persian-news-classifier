ناکامی فوتسالیست‌های امید؛ اتفاقی که قابل پیش‌بینی بود
تیم فوتسال امید ایران در شرایطی درمسابقات زیر بیست سال فوتسال آسیا نتوانست عنوان قهرمانی را کسب کند که ناکامی این تیم از دید بسیاری قابل پیش بینی بود.
به گزارش ایسنا، با وجود اینکه فدراسیون فوتبال به دلیل میزبانی پراهمیت مسابقات فوتسال زیر بیست سال آسیا از مدت‌ها قبل بسیج شده بود تا این بازی‌ها را به خوبی برگزار کند و در همین راستا شرایط و امکانات خوبی برای این تیم تدارک دیده بود با این حال روند نتیجه گیری و علمکرد فنی تیم در بازی‌های دوستانه زنگ خطر را برای فوتسال ایران در رده پایه به صدا در آورده بود.
پس از ناکامی تیم امید در مسابقات المپیک جوانان و جدایی صانعی، مسئولان کمیته فوتسال و کمیته فنی در انتخاب جانشین صانعی تصمیم عجیبی اتخاد کرده و در شرایطی که خبرهایی از حضور محمدرضا حیدریان در این تیم بود عنان کار را به دستیار نه چندان باتجربه صانعی یعنی شاندیزی سپردند تا با این توجیه که او در استعدادیابی‌ها قبلی حاضر بوده و به خوبی این رده را می‌شناسد کار را با شاندیزی استارت بزنند.
پس از تغییرات در کیمته فنی و توسعه وکمیته فوتسال، نفرات جدید نیز با بهانه اینکه زمان کافی نیست دست از تغییر در کادرفنی برداشتند و تنها به تقویت آن پرداختند. با این حال این راهکار نیز چندان درست نبود چرا که اضافه شدن هاشم زاده جوان از تیم بزرگسالان به تیم امید عملکرد بار تجربی نیمکت تیم ایران را بالا نبرد و خلا حضور یک مربی قدیمی در کنار شاندیزی احساس می‌شد. شاید به همین دلیل بود که تیم ملی در لحظاتی حساس عنان کار را از دست داد که شاهکارش ثانیه‌های پایانی بازی با ژاپن و همچنین عقب افتادن از این تیم در وقت‌های اضافه بود.
آنچه در تیم امید مشهود بود ضعفی بود که در ساختارهای دفاعی داشت و در همه بازی‌ها از این مهم ضربه خورد. اوج این ضعف، خوردن گل از پاروپلی در مقابل افغانستان، لبنان، ژاپن و اندونزی بود که کادرفنی هیچ تدبیری برای مقابله با آن نداشت. پایه تیم امید بیش از تاکتیک متکی بر تکنیک فردی بازیکنان بود که در فوتسال امروزی منسوخ است و در بازی‌های تدارکاتی نیز این مهم مشهود بود با این حال کادرفنی با چشم بستن بر همه مشکلات نه تنها یک نسل فوتسال را سوزاند بلکه خود این مربیان هم شاید تا مدت‌ها از گود خارج شوند. می‌شد هم با انتخاب کادرفنی درست و هم برگزیدن نفرات با دقت و ریزبینی بیشتر تیم آماده‌تری در مسابقات داشت تا در فوتسال که سر آمد آسیا هستیم شاهد بالای سر بردن جام توسط تیمی دیگر آن هم در خانه خودمان نباشیم. در هر صورت یک برد پرگل در بازی رده‌بندی التیامی بر ناکامی امیدها بود و کارشناسان باید با بررسی عملکرد این تیم بهترین تصمیم را در قبال تیم‌های پایه بگیرند.
انتهای پیام
