پیش‌بینی کافو از فینالیست‌های کوپا آمه‌ریکا
ستاره سابق تیم ملی فوتبال برزیل، چهار تیم  اروگوئه، شیلی و کلمبیا و برزیل را از شانس‌های اصلی کسب عنوان قهرمانی در کوپا آمه ریکا نامید.
به گزارش ایسنا و به نقل از EFE، رقابت‌های کوپا آمه ریکا ۲۰۱۹ به میزبانی برزیل در حال برگزاری است. کافو ستاره سابق تیم ملی فوتبال برزیل از شانس‌های اصلی قهرمانی در این رقابت بزرگ سخن به میان آورد.
او گفت: براین باور هستم که برزیل به فینال راه پیدا خواهد کرد و شانس اصلی کسب عنوان قهرمانی است. یکی از تیم‌های اروگوئه، شیلی و کلمبیا حریف برزیل در فینال خواهند بود.
کافو درباره نیمار گفت: نیمار از بهترین بازیکنان جهان است. هر تیمی به حضور چنین بازیکنی در ترکیب اصلی خود نیاز دارد و ما هم غیبت او را احساس می‌کنیم. برزیل با نیمار بسیار بهتر از این ظاهر می‌شد.
کافو که به تازگی به عنوان سفیر جام جهانی ۲۰۲۲ قطر انتخاب شد، گفت: جام جهانی قطر رقابتی بزرگ برای برزیل خواهد بود. بازیکنان جوان ما سه سال فرصت دارند تا تجربه به دست آورند و اطمینان دارم که تیم خوبی را راهی این رقابت‌ها خواهیم کرد.
انتهای پیام
