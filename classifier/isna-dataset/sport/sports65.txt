سارا قمی: ایراندوست دلسرد شد/ امسال واقعا تنها بودیم
بازیکن تیم ملوان بندرانزلی در مورد شرایط این تیم در پایان لیگ و آینده آن برای بقا در فوتبال بانوان توضیحاتی ارائه داد. 
به گزارش ایسنا، یازدهمین دوره از رقابت‌های لیگ برتر فوتبال بانوان به پایان رسید. لیگ امسال اتفاقات تلخ و شیرین زیادی داشت. قطعاً یکی از بهترین خاطرات بازگشت دوباره ملوان بندرانزلی به جریان مسابقات بود. این تیم که در تاریخ هشتم مرداد ۱۳۹۵ منحل شده بود بعد از دو سال دوری دوباره به لیگ بازگشت تا هواداران پرشور انزلی را به ورزشگاه‌ها بکشاند و توجه به فوتبال بانوان را بیش از پیش کند. این تیم در ابتدای فصل نتایج قابل قبولی گرفت اما دیری نپایید که مسائل مالی ملوان را که یکی از مدعیان جام بود دچار مشکل کرد. تیم یکدست مریم ایراندوست برای بقا و پرداخت مطالبات بازیکنان مجبور شد روی کمک‌های مردمی حساب باز کند و برای انجام سفرهای خود دنبال اسپانسر باشد. ملوان هرگونه که بود لیگ را به پایان رساند و اکنون نگرانی هواداران و اهالی ورزش ماندن یا نماندن این تیم در لیگ است. به همین ترتیب با سارا قمی، یکی از تأثیرگذارترین بازیکنان این تیم صحبت کردیم. او در مورد شرایط ملوان در یازدهمین لیگ برتر گفت: اول فصل مالک آمد و دوباره تیم بانوان را راه اندازی کرد و وعده‌هایی به ما داد اما بین راه به مشکل مالی برخوردیم. بازیکنان مطالباتشان را نگرفتند و شرایط سخت شد. در شروع نیم فصل دوم پنج بازیکن اصلی‌مان را از دست دادیم و به سختی به ۱۱ نفر رسیدیم. خانم ایراندوست هم مجبور شد بازی کند، اما هر طور که بود با زحمت و دردسر لیگ را تمام کردیم. ابتدای فصل جایگاه‌مان در جدول خیلی خوب بود اما بعد از اینکه به مشکل مالی برخوردیم شرایطمان سخت شد.
او در مورد پرداخت بخشی از مطالبات بازیکنان گفت: خانم ایراندوست در صفحه شخصی اینستاگرام خود پستی برای کمک‌های مردمی گذاشت و در نتیجه بخشی از مطالبات را از این کمک‌ها گرفتیم. در پایان فصل هم یک اسپانسر پیدا شد و قرار است با بازیکنان تسویه کند. البته برای این اسپانسر برای ماندن در فصل آینده هنوز هیچ برنامه‌ریزی نکرده است.
بقای ملوان در لیگ به اتکای هوادارانش
قمی در مورد وضعیت ملوان پس از لیگ و ماندن این تیم در فصل‌های آینده گفت: با توجه به هوادارانی که داریم، قطعاً ملوان در لیگ می‌ماند، شاید شرایط سخت‌تر باشد. باید ببینیم اسپانسر تیم را حمایت می‌کند یا نه چون از وقتی که آمد برای انجام دو بازی برایمان پرواز گرفت و شرایط بهتر شد. تازه بازی‌ها تمام شده و هنوز هیچ برنامه‌ای نداریم اما ملوان قطعاً در لیگ می‌ماند.
ایراندوست دلسرد شده
قمی در پاسخ به این سوال که آیا مریم ایراندوست همچنان هدایت ملوان را در فصل آینده برعهده می‌گیرد؟ بیان کرد: خانم ایراندوست به خاطر عشق و علاقه‌ای که به ملوان و بازیکنان دارد در این شرایط سخت آمد و بازی کرد. الان خیلی دلسرد شده است چون امسال تیم ملوان واقعاً تنها بود و حامی نداشت. اما بعید می‌دانم هواداران به او اجازه بدهند که برود. اگر تیم‌داری کنیم قطعاً با خانم ایراندوست است. الان که نمی‌شود با او صحبت کرد چون آنقدر شرایط برایش سخت بود و فشار روحی و روانی داشت که جواب منفی می‌دهد به همین دلیل ماندیم تا کمی استراحت کند و بعد در این مورد صحبت کنیم.
بازیکن غیربومی که پای ملوان ماند
چند روز پیش عکسی از سمیرا رستمی دروازه‌بان ملوان منتشر شد که با دستکش‌های پاره درون دروازه ایستاده است، قمی در این مورد گفت: امسال شرایط خوب نبود. من سر تمرین می‌دیدم دستکش سمیرا پاره است اما فکر می‌کردم همانگونه که بازیکنان مثلاً یک کفش کهنه را برای تمرین می‌پوشند او هم این دستکش را برای تمرین می‌پوشد و برای بازی دستکش سالم دارد. همیشه هم به شوخی می‌گفتم سمیرا چرا دستکشت پاره است و او می‌گفت هوا گرم است، می‌خواهم هوا بخورم. هیچ وقت به نگفت فقط همین یک دستکش را دارد. خانم ایراندوست هم اصلاً در جریان این قضیه نبود. بعد از اینکه جریان را فهمیدیم شاید واقعاً ناراحت کننده بود اما ته دلم خوشحال بودم چون حضور چنین بازیکن غیربومی با غیرت و تعصبی که به تیم آمده و سال‌ها با بی پولی و بی امکاناتی کنارمان مانده، خوشحال کننده است. البته از این جهت که به روی خودش نیاورد ناراحت بودم چون اگر می‌گفت، خانم ایراندوست به هر سختی حتماً برایش یک دستکش نو تهیه می‌کرد.
مالک باشگاه دولتی باشد پشتمان گرم می‌شود
او در مورد اینکه اگر برای ملوان مالک پیدا نشود، نیروی دریایی مسئولیت این باشگاه را برعهده می‌گیرد، گفت: اگر ملوان را یک ارگان دولتی بگیرد خوب است، حداقل می‌دانیم باشگاه صاحب‌دار شده و پشتمان گرم است که اگر پول نباشد اما حمایت می‌شویم. وقتی مالک خصوصی دارد هر کسی می‌آید چند وقت باشگاه را نگه می‌دارد و سپس رها می‌کند. اینگونه آدم بلاتکلیف است و نمی‌داند باید چه‌کار کند. به همین دلیل اگر ارگان دولتی باشد بهتر است. برای مدیریت باشگاه اولویت اولم منطقه آزاد و اگر نشد نیروی دریایی است.
انتهای پیام
