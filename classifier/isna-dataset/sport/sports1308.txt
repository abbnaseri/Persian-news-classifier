هشدار قاطع رئیس PSG به نیمار و امباپه: در خروج باز است
رئیس باشگاه پاری سن ژرمن هشدار جدی به نیمار و ام‌باپه داد.
به گزارش ایسنا و به نقل از اسپورت 24، نیمار و کیلیان ام‌باپه از گران‌ترین و سرشناس ترین بازیکنان حال حاضر فوتبال جهان هستند. در روزهای اخیر خبرهای زیادی درباره جدایی این دو بازیکن از پاری سن ژرمن به گوش رسیده است.
ناصر الخلیفی رئیس باشگاه پاری سن ژرمن هشدار جدی به این دو بازیکن سرشناس داد. او گفت: بازیکنان باید نسبت به قبل احساس مسئولیت بیشتری کنند. شرایط فرق کرده است و باید آنها خود را تغییر دهند و با مسئولیت جدید وفق دهند.
او ادامه داد: بازیکنان باید تلاش بیشتری از خود نشان دهند و تنها به دنبال راضی کردن خود نباشند. اگر آنها موافق شرایط جدید نیستند ما هم با خواسته هایشان موافقت نخواهیم کرد. درهای خروج باز است. هر کسی شرایط ما را قبول نمی‌کند می تواند برود. از این به بعد بازیکنی را نمی خواهیم که همچون ستاره ها رفتار کند و خود را از تیم جدا کند.
به نظر می رسد که این واکنش تند رئیس پاری سن ژرمن زمینه جدایی نیمار و ام‌باپه را فراهم کند و احتمال پیوستن آنها به رقابت های لالیگا زیاد خواهد بود.
انتهای پیام
