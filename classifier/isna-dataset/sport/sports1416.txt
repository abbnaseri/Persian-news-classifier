درگذشت کشتی‌گیر تیم ملی نوجوانان در تصادف رانندگی
آزادکار وزن ۶۰ کیلوگرم نوجوانان ایران که سال گذشته برای ایران در رقابت‌های قهرمانی آسیا کشتی گرفت، بر اثر سانحه رانندگی درگذشت.
به گزارش ایسنا، امیر ارسلان دارابی عضو تیم ملی کشتی آزاد نوجوانان ایران که سال گذشته عنوان پنجمی رقابت‌های قهرمانی آسیا ۲۰۱۸ را بدست آورد، متاسفانه بر اثر سانحه تصادف رانندگی جان به جان آفرین تسلیم کرد.
امیر توکلیان سرمربی تیم ملی نوجوانان که سال قبل این کشتی‌گیر را برای مسابقات آسیایی انتخاب کرده بود، درباره حادثه رخ داده گفت: "دارابی از کشتی‌گیران با اخلاق بود که در شهریار زندگی می‌کرد. او از تمرین کشتی در حال بازگشت به شهریار با موتور سیکلت بوده که متاسفانه تصادف کرده است. این اتفاق خبر بسیار بدی برای همه ما بود و به خانواده این کشتی‌گیر تسلیت عرض می‌کنم."
ایسنا، این ضایعه را به خانواده محترم ایشان و جامعه کشتی و ورزش ایران تسلیت می‌گوید.
انتهای پیام
