پرتغال هم تسلیم مردان والیبال ایران شد
 تیم ملی والیبال ایران در بازی نخست هفته چهارم لیگ ملت‌های والیبال ۲۰۱۹ در اردبیل به مصاف تیم ملی پرتغال رفت و 3 بر یک به برتری رسید.
به گزارش ایسنا، از ساعت ۱۸:۳۰ امروز (جمعه) ۳۱ خرداد ماه ۱۳۹۸ تیم ملی والیبال ایران در نخستین بازی خود از هفته چهارم لیگ ملت‌های والیبال ۲۰۱۹ در سالن حسین رضازاده شهر اردبیل به مصاف تیم ملی پرتغال رفت.
در این دیدار ایران با توجه به مصدومیت و خستگی بازیکنان با دو تغییر در ترکیب به میدان رفت. ایران با ترکیب علی‌اصغر مجرد (به جای محمد موسوی)، پوریا یلی (به جای امیر غفور)، علی شفیعی، محمدرضا حضرت‌پور (لیبرو)، سعید معروف، پوریا فیاضی و میلاد عبادی‌پور بازی را آغاز کرد. فلیپ، پریرا (لیبرو)، الکساندر فریرا، مارتینز، برونو، داسیلوا فریرا و رودریگوئز نیز ترکیب ابتدایی تیم ملی پرتغال را تشکیل می‌دادند.
ست اول: ۲۵ – ۲۳ پرتغال
در ابتدای بازی ایران توانست با پاس‌های سرعتی سعید معروف و آبشارهای میلاد عبادی پور فاصله را به سه امتیاز افزایش داده و ۸ – ۵ وقت استراحت فنی اول را از آن خود کند. با ورود دو تیم به زمین پرتغالی‌ها عملکرد بهتری در دریافت‌های اول داشتند و در نهایت ۱۵ – ۱۴ از ایران پیش افتادند. پس از یک رالی زیبا این تیم ملی پرتغال بود که ۱۶ – ۱۵ وقت استراحت فنی دوم را از آن خود کرد.
با ورود دو تیم به زمین پرتغال دو امتیاز متوالی را کسب کرد تا ۱۸ – ۱۶ از ایران پیش افتاده و کولاکوویچ را مجبور به درخواست وقت استراحت کند. در ادامه ایران با درخشش شفیعی در دفاع روی تور بازی را به تساوی کشاند و با آبشار عبادی پور، ۲۰ – ۱۹ از پرتغال پیش افتاد تا سیلوا درخواست وقت استراحت کند. با ورود دو تیم به زمین پرتغال سه امتیاز متوالی را کسب کرد و ۲۲ – ۲۰ پیش افتاد که ایگور کولاکوویچ درخواست وقت استراحت کرد. با شروع مجدد بازی ایران دو امتیاز را کسب کرده و ۲۲ – ۲۲ بازی را به تساوی کشاند تا این بار پرتغالی‌ها تقاضای وقت استراحت کنند. با ورود دو تیم به زمین پرتغالی‌ها دو امتیاز متوالی را کسب کرده و ۲۵ – ۲۳ ست نخست بازی را در میان هوادارن پر شور اردبیلی با برتری پشت سر گذاشتند.

ست دوم: ۲۵ – ۲۷ ایران
با شروع این ست پرتغالی‌ها عملکرد خوب خود در زدن سرویس را ادامه دادند، اما با تک دفاع سعید معروف ایران ۲ – ۱ از حریف پیش افتاد. در حالی که پرتغال یک امتیاز پیش بود، با ادامه روند خوب دفاع بازیکنان ایران در این ست و این‌بار به واسطه فیاضی، ایران بازی را ۴ – ۴ مساوی کرد. پرتغالی‌ها که با سرویس‌های خوب خود دریافت‌های اول ایران را دچار مشکل کرده بودند، ۸ – ۴ وقت استراحت فنی اول را از آن خود کردند. با شروع مجدد بازی تعویض غفور به جای یلی جواب داد و با سرویس‌های خوب عبادی پور نیز ایران توانست فاصله را به یک امتیاز برساند. با درخشش عبادی پور در خط سرویس ایران سرانجام در امتیاز ۱۰ بازی را به تساوی کشاند. پس از یک رالی زیبا و رفت و برگشت‌های متعدد توپ در دو سمت زمین، روی پاس سرعتی معروف شفیعی ایران را ۱۴ – ۱۳ پیش انداخت. در حالی که ایران دو امتیاز پیش بود پرتغال بازی را به تساوی کشاند اما در نهایت این ایران بود ۱۶ – ۱۵ وقت استراحت فنی دوم را کسب کرد.
با شروع مجدد بازی باز هم روی دفاع سعید معروف ایران ۱۷ – ۱۵ از پرتغال فاصله گرفت. با تعویض قائمی به جای مجرد، روی سرویس پرشی موجی قائمی توپ به زمین ایران برگشت تا با آبشار امیر غفور ایران با سه امتیاز پیش بیافتد. در ادامه با سرویس‌های هدف دار پرتغالی‌ها سه امتیاز متوالی را کسب کرده و ۲۲ – ۲۲ بازی را به تساوی کشاندند تا کولاکوویچ درخواست وقت استراحت کند. با شروع مجدد بازی ایران توانست با تک دفاع علی اصغر مجرد و امیر غفور ۲۷ – ۲۵ پیروز ست دوم بازی شود تا در مجموع یک بر یک بازی را به تساوی بکشاند.

ست سوم: ۱۷ – ۲۵ ایران
با شروع ست دوم پرتغال با زدن سرویس‌های پرشی موجی دریافت ایران را دچار مشکل کرد و روی اشتباه سعید معروف در پاس دادن، ۴ بر صفر از ایران پیش افتاد تا ایگور کولاکوویچ درخواست وقت استراحت کند. پس از یک رالی زیبا ایران با دفاع علی شفیعی فاصله را به سه امتیاز کاهش داد که با اعتراض زیاد بازیکنان پرتغال همراه شد تا در ادامه داور با نشان دادن کارت زرد به بازیکن پرتغال (الکساندر فریرا) یک امتیاز را برای تیم ملی ایران منظور کند، اما در نهایت این پرتغال بود که ۸ – ۵ وقت استراحت فنی اول را از آن خود کرد. با شروع مجدد بازی ایران دو امتیاز متوالی را کسب کرد تا فاصله دو تیم به یک امتیاز کاهش یابد. ایران سرانجام در امتیاز ۱۲ با دفاع امیر غفور بازی را به تساوی کشاند. با آبشار علی شفیعی و امتیاز سرویس علی اصغر مجرد ۱۴ – ۱۲ برای نخستین بار در این ست پیش افتاد تا سرمربی پرتغال درخواست وقت استراحت کند. با اشتباه بازیکن پرتغال در زدن آبشار، ایران ۱۶ – ۱۳ وقت استراحت دوم را از آن خود کرد.
با ورود دوتیم به زمین ایران عملکرد خوب خود در خط حمله را با پاس‌های سعید معروف ادامه داد و با درخشش عبادی پور فاصله را به ۶ امتیاز افزایش داد. ایران ضمن حفظ فاصله ۶ امتیازی، دو امتیاز دیگر را با درخشش مجرد و عبادی پور در روی تور کسب کرد تا در نهایت ۲۵ – ۱۷ ست دوم را هم پیروز شود.

ست سوم: ۱۸ – ۲۵ ایران
دو تیم به صورت پایا پای پیش می‌رفتند تا اینکه با درخشش عبادی پور ایران ۴ – ۳ از پرتغال پیش افتاد. با اشتباه بازیکن پرتغال در زدن آبشار، ایران ۵ – ۳ از حریف پیشی گرفت. پرتغالی‌ها با زدن سرویس‌های قدرتی دو امتیاز متوالی را کسب کرده و بازی را در امتیاز ۶ به تساوی کشاندند. با این حال ایران توانست ۸ – ۷ وقت استراحت فنی اول را کسب کند. دو تیم به صورت نزدیک پیش می‌رفتند تا اینکه با درخشش پوریا فیاضی در دفاع روی تور، ایران ۱۱ – ۹ از حریف پیش افتاد. فیاضی در خط سرویس نیز خوش درخشید تا با اشتباه دریافت پرتغال توپ به سعید معروف برسد و او با یک پاس سرعتی شفیعی را در خط حمله بگیرد و ایران فاصله را به ۳ امتیاز افزایش دهد. با بهتر شدن دریافت‌های ایران و راه افتادن سعید معروف ایران ۱۵ – ۱۱ از پرتغال پیشی گرفت. سرانجام ایران ۱۶ – ۱۲ وقت استراحت فنی دوم را هم از آن خود کرد.
با ورود دو تیم به زمین ایران توانست برتری خود را حفظ کند و در نهایت با اشتباه بازیکن پرتغال فاصله را به ۵ امتیاز افزایش داده و ۲۰ – ۱۵ از پیش بیافتد. برتری ۵ امتیازی ایران ادامه داشت تا اینکه توانست فاصله را به هفت امتیاز افزایش داده و در نهایت ۲۵ – ۱۸ پیروز ست سوم بازی شده و در مجموع هم ۳ بر یک پرتغال را شکست دهد تا هفته چهارم را هم با برد آغاز کند.

انتهای پیام
