از "کیانوش رستمی" غافل نیستیم/ باید از ظرفیت "بهداد سلیمی" استفاده کرد
سرپرست فدراسیون وزنه برداری با اشاره به ادامه تمرینات انفرادی کیانوش رستمی، اعلام کرد: تمرینات این ملی‌پوش وزنه برداری را رصد می‌کنیم و از او غافل نیستیم.
علیرضا خسروی در گفت و گو با خبرنگار ایسنا، به تشریح آخرین وضعیت تیم ملی وزنه برداری کشورمان پرداخت و اظهار کرد: با توجه به در پیش بودن مسابقات جهانی ۲۰۱۹ تایلند، اردوهای تیم ملی وزنه برداری با حضور همه ملی پوشان به صورت منظم در حال برگزاری است و مشکلی در این رابطه نداریم.
وی در خصوص ادامه تمرینات انفرادی کیانوش رستمی هم گفت: آنطور که به من گفته اند، کیانوش رستمی تنها در روز اول اردو حضور داشته و اکنون نیز تمریناتش را بصورت انفرادی انجام می‌دهد، اما از او غافل نیستیم و تمریناتش را رصد می‌کنیم.
سرپرست فدراسیون وزنه برداری تصریح کرد: البته اینکه کیانوش رستمی بتواند تا پایان اردوها تمرینات خود را بصورت انفرادی ادامه دهد، بستگی به نظر رئیس جدید فدراسیون وزنه برداری خواهد شد که با برگزاری مجمع در آینده‌ای نزدیک مشخص خواهد شد.
وی در ادامه در پاسخ به سوالی در خصوص اظهارات اخیر بهداد سلیمی و تمایلش برای حضور در بدنه فدراسیون، عنوان کرد: از آنجایی که در حال حاضر فدراسیون با سرپرست اداره می‌شود، نمی‌توانیم در این زمینه اقدام کنیم، اما امیدوارم رئیس جدید فدراسیون از پتانسیل بهداد سلیمی استفاده کند، چرا که او تجربیات خوبی دارد که می‌تواند آنها را در اختیار وزنه برداران جوان قرار دهد.
خسروی خاطرنشان کرد: فدراسیون خانه این قهرمان ارزنده کشور است، با او هم در ارتباط هستیم و همواره درهای فدراسیون به رویش باز بوده است.
وی در ادامه به صحبت‌های مطرح شده چند روز اخیر حسین توکلی در خصوص تغییرات مکرر در کادر فنی رده‌های پایه و مشکلاتی که این امر در آینده بوجود خواهد آورد اشاره کرد و گفت: حسین توکلی در حال حاضر در بخش معلولین و جانبازان خدمت رسانی می‌کند و نهایت تلاش خود را هم در این بخش دارد، اما در رابطه با موضوعی که اخیراً مطرح کرده، باید رئیس بعدی فدراسیون تصمیم گیری کند.

انتهای پیام
