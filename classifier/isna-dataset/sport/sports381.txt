انتقاد شدید مسی از داوری
مهاجم تیم ملی آرژانتین پس از قضاوت جنجالی داور در دیدار برابر برزیل به شدت از این موضوع و استفاده نشدن از VAR انتقاد کرد. 
به گزارش ایسنا و به نقل از اوله، تیم ملی فوتبال آرژانتین بامداد چهارشنبه در دیدار نیمه نهایی کوپا آمه ریکا ۲۰۱۹ با دو گل از برزیل شکست خورد و از این رقابت‌ها کنار رفت. در این دیدار داور اکوادوری قضاوت جنجالی داشت و در برخی از صحنه های مشکوک از VAR استفاده نکرد. لیونل مسی پس از بازی نسبت به این موضوع انتقاد کرد و گفت: عصبانی هستیم چون بازی خیلی خوبی به نمایش گذاشتیم اما چنین نتیجه‌ای رقم خورد. برزیل برتر از ما نبود. گل دوم تنها از طریق یک ضد حمله به دست آمد در لحظه‌ای که یک پنالتی به نفع‌مان اعلام نکردند. داوران در این کوپا از گرفتن خطاها خسته شدند و امروز VAR وجود نداشت.
مهاجم تیم ملی آرژانتین در ادامه اظهار کرد: با قدرت بازی کردیم. همه خطاها به نفع برزیل گرفته می‌شد. کارت زردها برای ما بود و نه برای تیم حریف. صحنه‌های کاملاً آشکاری وجود داشت که داور آن را نادیده گرفت. اگر داور آنها را خطا می‌گرفت روی نتیجه بازی تاثیر می گذاشت. داور قضاوت عادلانه‌ای نداشت. زامبرانو (داور بازی) به ما گفت که آرام باشیم اما نمی توانستیم به چنین داوری احترام بگذاریم.
کاپیتان آلبی سسلته افزود: اکنون آنالیز بازی سخت است. با این حال تیم حریف یک گل از هیچ به دست آورد. در مقابل ما در طول بازی تلاش کردیم و توپ را در اختیار داشتیم. برزیل از طریق یک ضد حمله یک ضربه دیگر به ما زد. دو ضربه ما به تیرک برخورد کرد و پنالتی‌هایی که گرفته نشد.
ستاره آرژنتینی در پایان اظهارکرد: امیدوارم Conmebol (کنفدراسیون فوتبال آمریکای جنوبی) کاری کند. البته فکر نکنم کاری انجام دهند چون خیلی سخت است، برزیلی ها در راس این کنفدراسیون قرار دارند.
انتهای پیام
