بیرانوند:‌ با پرسپولیس قرارداد دارم/ مشکل خانوادگی داشتم که به تست پزشکی نرفتم
دروازه‌بان پرسپولیس می‌گوید طبق قراردادی که با پرسپولیس دارد باید به تمرینات باشگاه اضافه شود.
به گزارش ایسنا، علیرضا بیرانوند بعد از ظهر امروز (چهارشنبه) پس از جلسه‌ای که با مسئولان باشگاه پرسپولیس داشت در جمع خبرنگاران اظهار کرد: موقعی که لیگ تمام شد، ما به اردوی تیم ملی رفتیم و دو بازی دوستانه داشتیم. طبق نامه‌ای که فدراسیون و سرمربی تیم ملی به باشگاه پرسپولیس داده بود، ما تا ۱۰ تیر استراحت داشتیم. سکوت کرده بودم چون واقعاً داشتم استراحت می‌کردم. من فرزند باشگاه پرسپولیسم و اگر پیشرفتی هم بوده است از این باشگاه نشأت می‌گیرد. طبق قراردادی که از قبل داشتم باید به تمرینات می‌رفتم. تست پزشکی دیروز هم به این خاطر نرفتم که یک مشکل خانوادگی برایم پیش آمده بود.
او ادامه داد: الان هم باید با توجه به صحبت‌هایی که با آقای عرب داشتم، باید به تمرین بروم. قرارداد من، همان قرارداد است، نه بیشتر و نه کمتر. قرارداد من پابرجاست و الان هم طبق همان قرارداد به تمرین می‌روم.
بیرانوند درباره پیشنهادهای اروپایی و پیشنهاد ۷۰۰ هزار دلاری خاطرنشان کرد: این مساله صحت دارد اما من طبق قراردادی که با پرسپولیس دارم باید سر تمرین بروم.
انتهای پیام
