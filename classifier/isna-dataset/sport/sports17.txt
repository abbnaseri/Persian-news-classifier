احمدی: لیگ نوزدهم فوتبال را بدون حاشیه شروع و برگزار کنیم
معاون توسعه فرهنگی و ورزش همگانی وزارت ورزش و جوانان گفت: درصدد هستیم تا با رفع مشکلات سخت افزاری و نرم افزاری لیگ نوزدهم فوتبال را بدون حاشیه شروع و برگزار کنیم.


به گزارش ایسنا، سی و یکمین جلسه کمیسیون فرهنگی تربیت بدنی و ورزش کشور به ریاست معاون توسعه فرهنگی و ورزش همگانی وزارت ورزش و جوانان و با حضور نمایندگان دستگاه‌های مختلف در این وزارتخانه برگزار شد.
عبدالحمید احمدی در ابتدای این نشست ضمن گرامیداشت دهه کرامت گفت: میزبانی موفق کشورمان در مسابقات لیگ ملت‌های والیبال در استان‌های اردبیل و آذربایجان غربی به عنوان دو استان مرزی برای کشور بسیار با اهمیت بود.
معاون توسعه فرهنگی و ورزش همگانی وزارت ورزش و جوانان ادامه داد: مسابقات در امنیت کامل برگزار شد و با مهمان نوازی که مردم داشتند یک تصویر مناسب در عرصه‌های بین المللی از کشورمان منعکس کرد. این یک فرصت مناسب برای نمایش انسجام و همبستگی ملی بود. همچنین شاهد حضور پرشور و منظم بانوان در ورزشگاه‌ها کنار سایر اقشار مردم بودیم که بدون هیچ گونه حاشیه‌ای صورت گرفت. حضور مسئولین مختلف از جمله نماینده ولی فقیه و امام جمعه اردبیل در روز اول مسابقات هفته چهارم بسیار مثبت و ارزشمند بود و کمک زیادی به تسهیل برگزاری رویداد کرد. پیام تشکر ایشان بعد از برگزاری مسابقات هم بسیار ارزشمند بود.
احمدی در خصوص مشارکت جامعه ورزش کشور در بازسازی مناطق سیل زده گفت: با همکاری بسیار خوب سازمان بسیج ورزشکاران و مشارکت فدراسیون‌های ورزشی در کنار سایر اقشار ورزش پیش بینی شده که ۷۰ واحد مسکونی برای هموطنان سیل زده در استان لرستان بنا شود. کلیه قهرمانان، ورزشکاران، مسئولین، فدراسیون‌های ورزشی و سایر بخش‌های جامعه ورزش مشارکت بسیار خوبی در این امر داشته اند که امیدواریم قبل از شروع فصل سرما این امر محقق شود.
وی افزود: در خصوص مسابقات لیگ برتر فوتبال در اواخر لیگ هجدهم چالش‌هایی داشتیم که ناخوشایند بود. برای شروع لیگ نوزدهم سلسله نشست‌هایی با همکاری سایر دستگاه‌ها و محوریت فدراسیون فوتبال در حال برگزاری است که در صدد هستیم با رفع مشکلات سخت افزاری و نرم افزاری این لیگ را بدون حاشیه شروع و برگزار کنیم. اگر بتوانیم هماهنگی لازم را برای تجهیز سخت افزاری ورزشگاه‌ها و ساماندهی امور مختلف داشته باشیم وضع لیگ نوزدهم متفاوت با لیگ‌های قبلی خواهد بود.
احمدی در خصوص برنامه‌های شاخص دهه کرامت تاکید کرد: مسیری که از زمان ورود حضرت امام رضا (ع) به ایران تا مشهد مقدس توسط ایشان طی شده به عنوان جاده ولایت در نظر گرفته شده که در قالب یک برنامه فرهنگی – ورزشی هر ساله توسط گروهی از ورزشکاران با عبور از ۶ استان طی می‌شود. در طول این مسیر هم برنامه‌های فرهنگی و همگانی – ورزشی مختلفی با حضور مردم و ورزشکاران مختلف در نظر گرفته می‌شود تا ورزش نقش پررنگ‌تری را در زندگی مردم داشته باشد. سعی وزارت ورزش و جوانان استفاده از ظرفیت کامل جامعه ورزش برای پر کردن اوقات فراغت خانواده‌ها برای ایجاد نشاط عمومی در جامعه است.
در این نشست همچنین علاوه بر ارائه برنامه راهبردی توسعه ورزش همگانی، شاخص‌های ارزیابی عملکرد فرهنگی فدراسیون‌ها نیز توسط حاضرین بررسی و تصویب شد.
همچنین حمیده عباسعلی دختر زرین کاراته ایران حجاب را منشأ اقتدار دانست و تصریح کرد: تمامی ورزش کاران زن جهان مایلند تا ارزش آنها با میزان تلاش و توانمندی شأن سنجیده شود و از اینکه به آنها با نگاه جنسیتی نگریسته شود بیزارند. ایستادن با پوشش اسلامی بر روی سکوی قهرمانی بهترین دلیل برای اثبات صلابت زنان ورزشکاران زن است.
وی گفت: عفت ارزش و منزلت هر انسانی را ارتقا می‌دهد و این مقوله منحصر به زنان مسلمان نیست. عفاف مبحثی آمیخته با فطرت انسانی است و در هر دینی و آئین الهی به آن توصیه شده است.

عباسعلی از اهتزاز پرچم خوش نقش کشورمان در عرصه‌های جهانی با پوشش اسلامی به عنوان بالاترین لذتی که تجربه کرده است یاد کرد و گفت: همیشه به خودم می‌بالم که توانسته ام با لطف خدا بارها و بارها با پوشش اسلامی فرهنگ والای کشورم را به جهانیان معرفی کنم.
او با بیان این نکته که حجاب باعث متبلور شدن ارزش‌های انسانی می‌شود گفت: زن بخاطر ارزش و کرامتی که در دین اسلام دارد، همواره باید از هر آسیبی مصون بماند، از این روی من بارها توانستم تا با اجتناب از دست دادن با آقایان در مجامع ورزشی این اصول فرهنگی و دینی کشورم را به جهانیان معرفی کنم.
عشرت کردستانی ملی پوش موفق ورزش جانبازان و معلولین ایران حجاب و عفاف را یکی از مهمترین شاخصه‌های بانوان ورزشکار ایران دانست و از این شاخصه به عنوان یکی از عوامل مهم موفقیت خود در عرصه ورزش جهان نام برد.
وی حجاب و عفاف را در پیشرفت خود در عرصه‌های بین المللی بسیار مهم برشمرد و افزود: با قاطعیت می گویم آنچه باعث موفقیت من در راهیابی به بازی‌های پارالمپیک و مدال آوری در بازی‌های پاراآسیایی و رویدادهای مختلف قاره‌ای و جهانی شده است، حجاب و عفاف بوده که از ابتدا به آن اعتقاد عملی داشته و در محیط خانوادگی خود را ملزم به رعایت این آموزه دینی دانسته ام و تاکید می‌کنم حجاب و عفاف شرایط روحی و روانی مناسبی را برای من برای حضور در رقابت‌ها به وجود می آورد و حتی به نوعی به دلیل ایجاد اعتماد و اطمینان که همیشه در خانواده ما وجود داشته، برای من آرامش بخش بوده و هست و همین باعث شده بتوانم توانمندی‌های خود را به منصه ظهور برسانم.
بانوی پرچمدار بازی‌های پارالمپیک ۲۰۱۶ ریو ادامه داد: اعتقاد دارم که حجاب و عفاف هیچ منافاتی با بانوان ورزشکار ندارد اما متأسفانه برخی قصد دارند حجاب را عامل بازدارنده معرفی کنند که به هیچ وجه درست نیست و بارها زنان ورزشکار با موفقیت‌های که به ارمغان آورده‌اند این مهم را به اثبات رسانده‌اند.
کردستانی ملی پوش تیم ملی دوومیدانی جانبازان و معلولیت در پایان تصریح کرد: شرکت‌های و تولیدی‌های داخل پوشاک ورزشی هم شایسته است با در نظر گرفتن فرهنگ غنی ایرانی و اسلامی در زمینه تولیدات پوشاک با کیفیت داخلی به توسعه ارزش‌های فرهنگی کشورمان کمک کنند.
انتهای پیام
