کالدرون: برانکو کار بزرگی در پرسپولیس کرد/ نظر مثبتی روی بازیکن ازبک ندارم
سرمربی پرسپولیس می‌گوید امکانات این باشگاه رضایت بخش‌ است.
به گزارش ایسنا، گابریل کالدرون سرمربی جدید باشگاه پرسپولیس در حاشیه تمرین امروز (شنبه) تیم پرسپولیس اظهار کرد: خوشحالم که در خدمت تیم پرسپولیس هستم و از کاری که انجام می‌دهم راضی هستم. روحیه شاد و پرانرژی در پرسپولیس می‌بینم. امکانات اینجا بسیار خوب است و در این زمینه راضی هستم.
او ادامه داد: من هر موقع که با باشگاه‌های بزرگ کار کردم، توانستم آن تیم را قهرمان کنم. موقعی که باشگاه‌های کوچک کار کردم شاید نتوانستم نتیجه لازم را کسب کنم اما در تیم‌های بزرگ توانستم عملکرد خوبی داشته باشم.
او افزود: من سعی می‌کنم برداشتی که از فوتبال بعد از ۴۵ سال کسب کردم را ارائه دهم. یک روح آرژانتینی در فوتبال من وجود دارد. من بازی تهاجمی دوست دارم و تفکرات خودم را تهاجمی و حمله‌ای می‌دانم اما تیم باید بالانس لازم را داشته باشد و فوتبال را خوب بازی کند.
کالدرون گفت: من تا حالا هیچ لیستی به باشگاه نداده‌ام و لیست ما کامل است. اگر قرار باشد کسی بیاید، باید در ترکیب بازیکنان یک نفر خالی شود اما نمی‌دانم چه پیش می‌آید. اگر قرار باشد یک بازیکن بزرگ به تیم بیاید باید یک بازیکن از تیم خارج شود و اگر قرار باشد یک بازیکن زیر ۲۳ سال به پرسپولیس بیاید باید از لیست جوانان یک بازیکن خارج شود.
سرمربی پرسپولیس درباره اینکه گفته شده با بازیکنان بزرگسال این تیم مثل سید جلال حسینی، حسین ماهینی و محسن ربیع خواه ارتباط برقرار نکرده است، گفت: من تا به حال با تمام بازیکنان پرسپولیس رابطه خوبی برقرار کرده‌ام، چرا این سوال را از من می‌پرسید؟
او درباره برنامه تیمش در لیگ برتر گفت: می‌خواهیم قهرمانی را تکرار کنیم اما اینکه بتوانیم برای بار چهارم قهرمانی را به دست آوریم کار بسیار سختی خواهد بود. تیمی که تواسته سه بار قهرمان شود، می‌تواند شانس خود را برای چهارم امتحان کند. کار سختی است اما من به تیم خود اعتماد دارم.
گابریل کالدرون درباره اینکه با خولیو ولاسکو برای آمدن به ایران صحبت شده است، خاطرنشان کرد: ایشان را نمی‌شناسم و هیچ آشنایی‌ای با او ندارم.
او درباره پیوستن رضا شکاری و بازیکن ازبکستانی به پرسپولیس، گفت: برای جذب بازیکن ازبکستانی با من صحبت شده است اما من خیلی نظر مثبتی روی این بازیکن ندارم.
سرمربی پرسپولیس درباره آمدن به این تیم اظهار کرد: امسال کار برای ماندن روی نوار پیروزی، سخت‌تر از سال‌های قبل است. آمدن به جای برانکو مسئولیت بزرگی به همراه می‌آورد چون ایشان کار بزرگی را در پرسپولیس انجام داد. کار به نسبت سال‌های گذشته سخت‌تر خواهد بود اما به تیمم اعتماد دارم.
او درباره اینکه مارادونا بهتر است یا مسی بیان کرد: به نظر من هر دو بازیکن در مقطع خودشان جزو بهترین‌های دنیا بوده و هستند.
انتهای پیام
