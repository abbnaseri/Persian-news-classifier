برترین بازیکنان جام جهانی فوتبال زنان / آمریکا پیشتاز شد
جام جهانی فوتبال زنان با قهرمانی تیم ملی آمریکا به پایان رسید و در پایان برترین بازیکنان این رویداد ورزشی معرفی شدند.
به گزارش ایسنا، جام جهانی فوتبال زنان امشب (یکشنبه) با برتری دو بر صفر آمریکا مقابل هلند و قهرمانی این تیم به پایان رسید.
آمریکا با برتری در این دیدار برای چهارمین بار جام قهرمانی را از آن خود کرد. در پایان دیدار فینال، برترین بازیکنان این رویداد ورزشی معرفی شدند. به این ترتیب مگان راپینو ستاره تیم آمریکا با ۶ گل زده کفش طلا را از آن خود کرد. این بازیکن به عنوان بهترین بازیکن این رقابت‌ها توپ طلا را نیز به دست آورد. الکس مورگان (بازیکن آمریکا) نیز کفش نقره‌ای گرفت. این بازیکن و الن وایت (بازیکن انگلیس) نیز در این رقابت‌ها جزو گلزن‌های برتر بودند.
ساری وان ونندال دروازه‌بان هلند دستکش طلا را دریافت کرد. عنوان برترین بازیکن جوان جام جهانی زنان نیز به جولیا گوین بازیکن آلمان و جایزه بازی جوانمردانه نیز به فرانسه، میزبان مسابقات رسید.
انتهای پیام
