ثبت رکورد پرواز با مسافت پاراگلایدر آسیا در ایران
 طولانی‌ترین پرواز آزاد مسافت با پاراگلایدر در آسیا در ایران انجام شد.
به گزارش ایسنا، خلبان علیرضا اثنی عشری موفق شد ظهر روز یک‌شنبه از سایت پروازی کرند غرب در کرمانشاه تیکاف کرده و با عبور از استان‌های کرمانشاه، همدان، مرکزی و تهران، با طی ۴۱۸ کیلومتر مسیر سخت، در منطقه‌ای بین تهران و ساوه بر زمین بنشیند و ضمن ثبت رکورد جدیدی در ایران رکورد آسیا در این رشته را نیز بشکند. روز جمعه ۲۵ خرداد هم خلبان سهیل باریکانی موفق شده بود از شهرکرد تا فارس ۳۶۷ کیلومتر پرواز کند.
خلبان عرفان عطایی نیز روز یک‌شنبه موفق شد ۳۶۴ کیلومتر مسیر کرمانشاه به استان البرز را با پاراگلایدر پرواز کرده و رکورد ایران و آسیا در اسپرت کلاس را به نام خود ثبت کند.
پرواز آزاد مسافت با پاراگلایدر در آستانه فصل تابستان رونق بیشتری می‌گیرد و امید می‌رود رکوردهای جدیدتری نیز در ورزش‌های هوایی کشور در بخش پاراگلایدر ثبت شود.

انتهای پیام
