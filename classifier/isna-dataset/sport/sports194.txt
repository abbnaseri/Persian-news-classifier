سلطانی‌فر: کسانی که اختلاف به وجود می‌آورند باید از ورزش بروند
وزیر ورزش و جوانان گفت: خیلی‌ها تلاش کردند در ورزش بر طبل اختلاف بکوبند اما این افراد باید ساک‌شان را ببندند و از ورزش بروند.
به گزارش ایسنا، مسعود سلطانی‌فر صبح شنبه در مراسم افتتاح سالن فارسی آکادمی ملی المپیک بیان کرد: امیدوارم من و صالحی امیری با هم‌افزایی و هماهنگی دوره تاریخی را به جا بگذاریم و باعث شود همین رویکرد در آینده هم استمرار پیدا کند به طوری که دیگر اختلافات و مسائلی که در گذشته بوده را در کتاب‌ها بخوانیم و شاهد نباشیم مدیران عالی ورزش با هم اختلاف دارند چون تأثیر خود را در ورزش می‌گذارد.
او ادامه داد: ما در این شرایط سخت اعتباری موفق شدیم بزرگ‌ترین سالن دوومیدانی را در خرم آباد افتتاح کنیم و این پروژه ۱۲ سال طول کشید تا افتتاح شود. ۱۱ سالن سرپوشیده حدود ۶ هزار نفری داریم که حدود ۱۵ سال است که می‌خواهد افتتاح شود. تلاش می‌کنیم تا پایان دولت ۱۰ تا ۱۱ سالن دیگر افتتاح کنیم تا همه استان‌ها شرایط میزبانی داشته باشد. روال هم بر این شده که مدیران کل ورزش و جوانان استان‌ها شنبه هر هفته باید گزارشی از روند کار پروژه ارائه کنند. استادیوم تختی نیز سال‌ها فرسوده شده است از این رو دو، سه سال بررسی کارشناسی انجام گرفت و امسال کار بازسازی را آغاز می‌کنیم. وزیر ورزش در پایان با تاکید بر این که اختلافی بین کمیته ملی المپیک و وزارت ورزش نیست، تصریح کرد: ما دلمان می‌خواهد همه در جهت وحدت و هم‌افزایی کار کنند. دوره اختلافات تمام شده است البته خیلی‌ها تلاش کردند بر طبل اختلافات بکوبند اما ما تلاش‌مان بر این است کسانی که نان‌شان در اختلاف است به هدف‌شان نرسند و باید ساک‌شان را ببندند و از ورزش بیرون بروند. هر کسی نخواهد در جهت هم افزایی و وحدت باشد حذف می‌شود چون توسعه در یک جامعه امن و آرام تحقق پیدا می‌کند. در مدیریت عالی ورزش کشور فضا برای کسانی که می‌خواهند اختلاف ایجاد کنند، وجود ندارد. انتهای پیام
