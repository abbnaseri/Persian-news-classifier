ممرک: نتایج تیم افغانستان باور نکردنی بود
سرمربی تیم زیر بیست ساله‌های فوتسال افغانستان می‌گوید نتایج تیمش در رقابت‌های آسیایی باور نکردنی بوده است.
به گزارش ایسنا، عبدالرزاق ممرک سرمربی تیم فوتسال زیر ۲۰ سال افغانستان بعد از شکست برابر ژاپن گفت: از AFC، مسولان تبریز و مسئولان ایران بخاطر برگزاری این مسابقات تشکر می‌کنم. نتیجه فوق العاده‌ای در این رقابت‌ها کسب کرده‌ایم. به تیم ژاپن و ایران تبریک می‌گویم، ژاپن تیم خوب و با برنامه بود که مزد زحماتش را گرفت.
او افزود: به تک تک بازیکنان، همکارانم و تیمم افتخار می‌کنم که بیش از توان تلاش کردند و مدت زمان کمتری برای ساخت این تیم داشتیم. نتایج کسب شده از سوی ما با عقل جور در نمی‌آید و عالی است. بازیکنانم با تمام وجود در این مدت کم برای پرچم کشورشان تلاش کردند.
وی درباره بازی فینال گفت: می‌دانستیم که با توجه به مسابقات قبلی، اواخر بازی دچار افت بدنی می‌شویم و در بازی مقابل ژاپن نیز این روند ادامه داشت و باتوجه به قدرت بدنی ژاپن نمی‌توانستیم با چهار بازیکن نتیجه بگیریم که به همین دلیل از سیستم پاور پلی استفاده کرده و این ریسک انجام دادیم تا بازی را به تساوی برسانیم.
وی در خصوص حضور پرشور هواداران افغانستان در بازی، گفت: تشکر می‌کنم از تمام افغانستانی‌های مقیم ایران که از استان‌های مختلف برای حمایت از تیم ملی‌شان به تبریز آمده بودند. ما مهاجران زیادی در ایران داریم که سالهاست از وطن دور هستند و وقتی می‌بینند تیم ملی‌شان با امکانات کم توانسته به فینال برسد، تصمیم می‌گیرند که از آن حمایت کنند. تبریز شهر مرزی بوده و ممنوعیت ورود و اسکان اتباع افغانستان در آن وجود دارد و استقبال کم از تیم به همین دلیل بود. پیش از این ۸۰ هزار نفر هوادار افغانستان در ورزشگاه آزادی از تیم ملی‌شان حمایت کردند.
سرمربی تیم ملی فوتسال زیر بیست سال افغانستان در پایان گفت: برنامه‌های خوبی در داخل افغانستان برای فوتسال داریم. ما لیگ سراسری نداریم اما لیگ‌های استانی در رده‌های سنی مختلف داریم و در زیر ۲۰ سال تیم‌های منتخب خوبی داریم، جوان‌های افغانستان خیلی خوب از فوتسال استقبال کردند و سالن‌های زیادی در افغانستان در حال ساخت است. حاصل کار ما در افغانستان این تیم خوب است، ما از حکومت و مسئولان ورزشی خودمان می‌خواهیم که فوتسال حمایت کنند، از AFC درخواست داریم رویدادهای مختلف مرتبط با فوتسال را در افغانستان هم برگزار کند.
انتهای پیام
