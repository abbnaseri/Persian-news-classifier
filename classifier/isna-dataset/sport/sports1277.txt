ورزشکاران نگران حقوق ماهیانه ستاد عالی بازی‌ها نباشند
طبق تصمیم ستادعالی بازی های المپیک و پارالمپیک ورزشکاران هر زمان که سهمیه المپیک بگیرند، حقوق ماهیانه معوقه خود را که ستاد تصویب کرده به طور کامل دریافت می‌کنند.
به گزارش ایسنا، ستاد عالی بازی‌های المپیک و پارالمپیک ۲۰۲۰ تصویب کرد که از تیر ماه سال جاری تا یکسال و اعزام به المپیک به ورزشکارانی که سهمیه المپیک بگیرند ماهیانه مبلغ ۵ میلیون تومان حقوق پرداخت می‌شود. پس از انتشار این موضوع تعدادی از ورزشکاران این سوال برای‌شان پیش آمد که تکلیف نفراتی که چند ماه دیگر یا حتی سال آینده سهمیه می‌گیرند چه می‌شود و آیا ما به تفاوت آن را دریافت می‌کنند یا خیر؟
ستاد عالی بازی‌ها هم اعلام کرده که هر زمان ورزشکاران سهمیه المپیک بگیرند معوقه حقوق خود را دریافت می‌کنند. برای مثال اگر ورزشکاری در بهمن ماه سهمیه المپیک بگیرد، حقوق خود از تیر تا بهمن را یکجا دریافت می‌کند و پس از آن تا تیر ۹۹ به صورت ماهیانه ۵ میلیون تومان دریافت خواهد کرد.
همچنین اگر ورزشکاری دقیقه ۹۰ مشخص شود که راهی المپیک می‌شود، تمام حقوق یک ساله خود که مبلغ ۶۰ میلیون تومان می‌شود را کامل و یکجا دریافت می‌کند.
به این ترتیب ورزشکارانی که به دنبال گرفتن سهمیه المپیک هستند، هر زمان به سهمیه المپیک برسند، حقوق ماهیانه شان محفوظ است و آن را به طور کامل دریافت می‌کنند.
انتهای پیام
