کولاکوویچ: خبر صعود ایران اشتباه فدراسیون جهانی بود/ معروف اطلاع نداشت!
سرمربی تیم ملی والیبال ایران گفت: انتشار خبر صعود ایران به شیکاگو اشتباه فدراسیون‌ جهانی بود و معروف احتمالاً از این موضوع بی‌خبر بود.
به گزارش ایسنا، ایگور کولاکوویچ در نشست خبری بعد از بازی مقابل فرانسه در روز پایانی هفته چهارم لیگ ملت‌ها گفت: ابتدا به تیم خوب فرانسه تبریک می‌گویم. همچنین از اردبیل و ارومیه بخاطر انرژی فوق‌العاده‌ای که داشتند، تشکر می‌کنم. امیدوارم این حمایت و انرژی انگیزه زیادی برای ما باشد. به دلیل باخت امشب عذرخواهی می‌کنم و با این باخت فرصت قطعی شدن صعود خود را به مرحله بعد از دست دادیم اما هنوز سه بازی دیگر در بلغارستان داریم که امیدوارم با نیروی کامل یک بازی را برده و به شیکاگو برسیم.
او در مورد شرایط بدنی بازیکنان نیز گفت: همیشه وقتی تیمی می‌بازد اتفاقات بد و نکات منفی بیشتر نمایان می‌شوند، اما قبول کنید که لیگ ملت‌ها بازی‌های پر فشاری هستند. ضمن این که تلاش بازیکنان ما انرژی زیادی از آنها گرفته است. قبول دارم مشکل فیزیکی داریم اما همه تیم‌ها این مشکل را به دلیل فشار زیاد بازی‌ها دارند. با این حال در باخت‌ها هم باید مثل زمان پیروزی‌ها فکر کنیم.
سرمربی تیم ملی والیبال ایران در پاسخ به این سوال که از کدام یک از بازیکنان ایران بیش از بقیه رضایت دارد، توضیح داد: عذرخواهی می‌کنم، برای من همه بازیکنان اعضای یک تیم به شمار می‌روند و از نظر من همه بازیکنان خوب هستند و متأسفانه نمی‌توانم به اسم خاصی اشاره کنم.
فدراسیون جهانی روز گذشته با انتشاری خبری از سایت رسمی خود ایران را به عنوان اولین تیم صعود کرده به شیکاگو معرفی کرد اما امروز این خبر را اصلاح کرده و گفت فعلاً خبری از تیم‌های صعود کننده نیست، سعید معروف با بی‌اعتنایی به این موضوع گفت صعود ایران قطعی است که کولاکوویچ در این مورد گفت: سوءتفاهمی که پیش آمد به دلیل خبر اشتباه فدراسیون جهانی بود و شاید معروف هم تنها خبر روز گذشته را دیده و از خبر جدید اطلاع نداشته و این صحبت را مطرح کرد. ما به یک برد دیگر نیاز داریم تا به شیکاگو برسیم. یک اشتباه بزرگ مسئول سایت فدراسیون جهانی بود در حالی که همه این افراد ریاضی خوانده‌اند.
انتهای پیام
