توصیف ESPN از کارلوس کی‌روش: "جلاد آرژانتین"
یک رسانه آرژانتینی از سرمربی پرتغالی کلمبیا به عنوان جلاد آرژانتین یاد کرد.
به گزارش ایسنا، تیم ملی فوتبال کلمبیا بامداد امروز (یکشنبه) با پیروزی ۲ بر صفر برابر آرژانتین به ناکامی‌اش در ۱۲ سال اخیر پایان داد. کارلوس کی‌روش در این موضوع تاثیرگذار بود و توانست باعث شکست آرژانتین پس از ۴۰ سال شود (آخرین شکست آلبی سلسته در شروع کوپا آمه‌ریکا به سال ۱۹۷۹ برمی‌گشت). پس از پیروزی رسانه ESPN به نتایج سابق سرمربی پرتغالی برابر آرژانتین پرداخت و او را جلاد آلبی سلسته عنوان کرد.
این نشریه نوشت: کی‌روش در موزامبیک به دنیا آمد و اکنون ۶۶ سال دارد. او جلاد قدیمی آرژانتین است. کی‌روش بامداد امروز (یکشنبه) نخستین بازی رسمی‌اش را به عنوان سرمربی کلمبیا تجربه کرد و آن را با پیروزی به پایان رساند. او در سال ۱۹۹۱ مربی زیر ۲۰ سال پرتغال بود و آرژانتین را با سه گل شکست داد تا آلبی سلسته از جام جهانی حذف شود. در نهایت پرتغال فاتح این جام شد.
کی‌روش زمانی که هدایت تیم ملی ایران را در جام جهانی ۲۰۱۴ بر عهده داشت برابر آرژانتین بدشانس بود. ایرانی‌ها تا دقیقه ۹۱ برابر آلبی سلسته ایستادگی کردند تا اینکه لیونل مسی گل پیروزی را برای شاگردان سابیا به ثمر رساند. پس از آن عصر بلوهوریزونته، کی‌روش امروز توانست آن شکست را به نحوی جبران کند...
انتهای پیام
