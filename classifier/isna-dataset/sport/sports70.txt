ترکاشوند: بدون رئیس بودن والیبال ایران وجهه خوبی ندارد/ مقابل لهستان حق اشتباه نداریم
پیشکسوت والیبال ایران معتقد است که اداره شدن فدراسیون ایران بدون رئیس وجهه خوبی در جهان ندارد و تیم ملی هم در فینال لیگ ملت‌ها مقابل لهستان حق اشتباه ندارد.

محمد ترکاشوند در گفت و گو با ایسنا، درباره بازی‌های تیم ملی والیبال ایران در مرحله فینال لیگ ملت‌های والیبال ۲۰۱۹ گفت: در مصاحبه‌های قبلی هم گفته‌ام که این شاید تنها دوره‌ای است که ما شانس کسب سکو در لیگ ملت‌ها را داریم. بازیکنان باتجربه و خوبی را در تیم ملی داریم که به دلیل بازی در لیگ‌های معتبر اروپایی شرایط بسیار خوبی را دارند. امیدوارم بهترین نتیجه را کسب کرده و به جمع چهار تیم پایانی صعود کنیم.
او افزود: فکر می‌کنم بتوانیم لهستان را شکست دهیم و مقابل برزیل هم شانس برد داریم. حق اشتباه برابر لهستان را نداریم چرا که از هر گروه سه تیمی دو تیم به مرحله بعد صعود می‌کنند و جای هیچ گونه اشتباهی وجود ندارد. احتمالاً تیم‌ها با احتیاط بیشتری بازی کنند، اما هر طور است باید بازی برابر لهستان را ببریم تا به هر شکلی که امکان دارد راهی مرحله بعد شویم. مقابل لهستان حق اشتباه نداریم.
کارشناس والیبال ایران در پاسخ به این سوال که آیا یک روز استراحت بیشتر ایران از لهستان می‌تواند در این دیدار کمک کننده باشد؟ توضیح داد: نمی‌توانیم این موضوع را صرفاً مثبت بدانیم. لهستان با بازیکنان جوانی در این مرحله حضور دارد و شاید بازی برابر تیم ملی برزیل باعث شود که به هماهنگی بیشتر و روحیه بهتری دست پیدا کرده و ایران را دچار مشکل کنند. همچنین می‌توانیم این موضوع را مثبت بدانیم که شاید به دلیل خستگی بازیکنان لهستان، ملی پوشان ایران بتوانند راحت‌تر بازی کرده و حریف شکست دهند، اما هیچ چیز مشخص نیست چون همه این بازیکنان حرفه‌ای هستند و می‌تواند خود را با شرایط موجود وفق دهند.
او همچنین در مورد حضور تیم‌هایی چون فرانسه در فینال لیگ ملت‌ها بدون در اختیار داشتن ستاره‌هایشان، گفت: این تیم‌ها در مرحله مقدماتی از بازیکنان اصلی استفاده نکردند، اما بازی کردن جوانان این تیم در کنار یکدیگر باعث شده تا شرایط ایده‌آلی را برای فینال لیگ ملت‌ها پیدا کنند. شاید فرانسه از بازیکنان اصلی خود استفاده نکرده باشد اما هدف اصلی این تیم‌ها بازی‌های المپیک است و به همین دلیل ستاره‌های خود را استراحت دادند. اگر بتوانند با جوانان خود نتیجه بگیرند کار بزرگی کرده و در غیر این صورت ستاره‌های خود را برای بازی‌های انتخابی المپیک حفظ کردند.
ترکاشوند در پاسخ به این سوال که با اضافه شدن ستاره‌های تیم ملی کوبا به ترکیب این تیم، ایران می‌تواند شرایط خوبی را مقابل این تیم در بازی‌های انتخابی المپیک داشته باشد، گفت: متأسفانه تیم ملی کوبا در لیگ ملت‌ها حضور نداشت و به همین دلیل هندوانه‌ای دربسته است، چرا که ترکیب این تیم مشخص نیست و ما نتوانسته‌ایم به صورت دقیق بازی‌های این تیم را آنالیز کنیم. کار سخت‌تر می‌شود اما شاید عدم هماهنگی بازیکنان کوبا مشکل ساز شود. با این حال نمی‌توان باز هم قطعی گفت که کار ما راحت خواهد بود. همه این بازیکنان حرفه‌ای هستند و می‌توانند در زمان کوتاهی با شرایط جدید وفق پیدا کنند. همانطور که گفتم فعلاً نمی‌توان نظری در مورد تیم ملی کوبا داد. شناخت کافی نداریم و باید منتظر ماند و دید آیا ستاره‌های کوبا همچنان در سطح بالایی بازی می‌کنند یا افت محسوسی را داشته‌اند. سخت و یا آسان بودن کار ایران به این مسائل بستگی دارد.
پیشکسوت والیبال ایران در واکنش به این موضوع که آیا خستگی بازیکنان ایران به دلیل حضور در لیگ ملت‌ها برای انتخابیه المپیک مشکل ساز نخواهد شد، اظهار کرد: ورزش حرفه‌ای مسائلی دارد که باید به آنها توجه کنیم و هر بازیکن باید کاملاً حرفه‌ای زندگی کند. مسلماً اگر ریکاوری درستی صورت بگیرد و بازیکنان آمادگی خود را حفظ کنند شاید عملکرد ایران همین گونه ادامه دار باشد. البته نکته مهم حضور ایران با همه قوا در لیگ ملت‌های امسال بود. رقبا ترکیب ایران را به خوبی شناخته‌اند و شاید این حضور مداوم ایران با یک ترکیب مشخص در اکثر بازی‌های لیگ ملت‌ها باعث شده باشد که نقطه ضعف تیم ملی ما برای رقبا آشکارتر از همیشه باشد. همانطور که می‌دانید اکثر تیم‌ها اعم از روسیه، لهستان، فرانسه و … با بازیکنان دوم خود و یا حداقل بدون داشتن با تجربه‌ها در این دوره از لیگ ملت‌ها توپ زدند. این موضوع کار را برای تیم ملی ما اندکی سخت خواهد کرد اما امیدوارم بازیکنان روزهای خوبی را سپری کرده و پرچم ایران را بالا ببرند.
او در پاسخ به این سوال که آیا ایران در دور اول انتخابیه المپیک که به میزبانی روسیه برگزار می‌شود توانایی کسب سهمیه دارد، گفت: به هر حال روسیه میزبان مرحله اول انتخابیه‌های المپیک است که پتانسیل و سطح بالای والیبال این کشور برای هیچکس آسان نیست. کوبا هم تیم خوبی است و اکنون همانطور که می‌دانید ستاره‌های آنها نیز مقابل کشور ما بازی خواهند کرد اما نکته مهم روحیه جنگندگی و شرایط خوب بازیکنان ایران است. ما در دوره‌های مختلف همه این تیم‌ها مانند لهستان، روسیه و کوبا را نیز شکست داده‌ایم. کار ما و شانس کسب سهمیه در روسیه خیلی سخت است اما نمی‌توان ناامید بود. چرا که بازیکنان ما شرایط خوبی دارند.
کارشناس والیبال ایران در مورد به تأخیر افتادن زمان انتخابات فدراسیون نیز اظهار کرد: اگر به صورت جامع چنین موضوعی را بررسی کنیم نداشتن رئیس شرایط خوبی را ایجاد نمی‌کند. کار سخت و دشوار است. اگر هر چه سریع‌تر رئیس فدراسیون انتخاب شود برنامه ریزی‌ها صورت می‌گیرد. نفرات مد نظر رئیس انتخاب می‌شوند و قطعاً والیبال می‌تواند دستاوردهای بهتری را کسب کند. با توجه به نتایج خوب ایران در مسابقات مختلف همه جامعه والیبال دنیا به ایران احترام می‌گذارند و به نظرم اینکه فدراسیون ما بدون رئیس باشد وجهه چندان خوبی ندارد. بهتر است انتخابات برگزار شود تا رئیس انتخاب کنیم.
او در پایان و در پاسخ به این سوال که آیا والیبالی بودن یا نبودن رئیس می‌تواند تأثیر داشته باشد، اظهار کرد: همانطور که می‌دانید رؤسای موفق والیبال ایران (محمدرضا داورزنی و محمدرضا یزدانی خرم) والیبالی نبوده‌اند و تنها به دلیل تجربه بالا در مدیریت توانستند روزهای خوبی را برای این رشته در ایران رقم بزنند. به همین دلیل من فکر نمی‌کنم که صرفاً باید رئیس والیبالی انتخاب کنیم اما اینکه والیبالی بودن رئیس می‌تواند کمک کننده باشد غیر قابل انکار است. مسئله مهم داشتن تجربه در مدیریت است که اگر این موضوع با هم خانواده بودن شخص مورد نظر در کنار هم باشند قطعاً والیبال روزهای خوبی را خواهد گذراند. باز هم تاکید می‌کنم که لزومی نیست رئیس والیبالی یا حتماً غیر والیبالی باشد، مهم داشتن تجربه در مدیریت است.
انتهای پیام
