پیکان، استقلال را محکوم کرد، پرسپولیس را نه
کمیته وضعیت بازیکنان فدراسیون فوتبال آرای خود را در خصوص تعدادی از پرونده‌های مطروحه در این کمیته نسبت به برخی باشگاه‌های مورد شکایت اعلام کرد.
به گزارش ایسنا و به نقل از فدراسیون فوتبال، در پی شکایت باشگاه پیکان از سایپا در خصوص سیدمحمد یاسینی، این باشگاه به پرداخت مبلغ ۶۲۵/۰۰۰/۰۰۰ ریال بابت دو و نیم سال حق آموزش این بازیکن محکوم شد. با توجه به واریز علی الحساب مبلغ ۵/۰۰۰/۰۰۰ ریال به حساب فدراسیون، خواهان مکلف به پرداخت مبلغ ۷/۵۰۰/۰۰۰ ریال بابت الباقی هزینه دادرسی پیش از اجرای رای می‌باشد. همچنین کمیته وضعیت در خصوص خسارات هزینه دادرسی با توجه به عدم مطالبه از سوی خواهان، مواجه با تکلیفی نمی‌باشد.
در پرونده شکایت باشگاه پیکان از پرسپولیس در خصوص سیامک نعمتی، کمیته وضعیت پس از بررسی پرونده اعلام کرد با توجه به خواسته خواهان در خصوص محکومیت باشگاه پرسپولیس به پرداخت مبلغ ۷۵۰/۰۰۰/۰۰۰ ریال بابت ۳ سال آموزش در حق سیامک نعمتی رد می‌گردد.
با توجه به شکایت سیدمحمود (مهران) نجفی از باشگاه خونه به خونه، این باشگاه به پرداخت مبلغ ۶۰۰/۰۰۰/۰۰۰ ریال بابت قرارداد پرداخت نشده در حق خواهان به انضمام هزینه دادرسی محکوم شد. همچنین در خصوص خواسته بعدی خواهان مبنی بر مطالبه ۱۰۰/۰۰۰/۰۰۰ ریال بابت بستانکاری از خوانده مربوطه به قرارداد با توجه به عدم واریز هزینه دادرسی کمیته خواسته خواهان را قابل استماع ندانسته و در حال حاضر رد می‌گردد.
در پرونده شکایت باشگاه پیکان از استقلال تهران در خصوص شاهین طاهرخانی به پرداخت مبلغ ۵۰۰/۰۰۰/۰۰۰ بابت دو سال حق آموزش این بازیکن محکوم شد. با توجه به واریز علی الحساب مبلغ ۵/۰۰۰/۰۰۰ ریال به حساب فدراسیون، خواهان مکلف به پرداخت مبلغ ۵/۰۰۰/۰۰۰ ریال بابت الباقی هزینه دادرسی پیش از اجرای رای می‌باشد. همچنین کمیته وضعیت در خصوص خسارات هزینه دادرسی با توجه به عدم مطالبه از سوی خواهان، مواجه با تکلیفی نمی‌باشد.
آرای صادره ظرف مدت ۷ روز از تاریخ ابلاغ در کمیته استیناف فدراسیون فوتبال قابل تجدید نظرخواهی خواهد بود.
انتهای پیام
