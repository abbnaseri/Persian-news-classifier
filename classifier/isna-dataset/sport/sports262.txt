فیاضی: قطعا با کوبیاک دست می دهم/ روابط ایران و لهستان همیشه خوب بوده است
بازیکن تیم ملی والیبال ایران از میشل کوبیاک به عنوان بازیکن بزرگی یاد کرد و عنوان کرد درگیری‌ها در والیبال به خاطر حساسیت بازی است.
به گزارش ایسنا و به نقل از سایت siatka، تیم ملی والیبال ایران باید هفته آینده رقابت خود را در دور نهایی لیگ ملت‌های والیبال آغاز کند که در این مرحله برابر لهستان و برزیل قرار خواهد گرفت. از بین این ۳ تیم، دو تیم راهی نیمه نهایی رقابت‌ها خواهند شد.

شما فصل قبل قهرمان لیگ ایران و ارزشمندترین بازیکن لیگ شدید و بلافاصله به لیگ لهستان پیوستید چرا؟
من بعد از آنکه پیشنهاد تیم MKS را دریافت کردم با عبادی پور مشورت کردم. او درباره حضور من در لیگ لهستان مشورت‌های خوبی به من داد و خیلی از سطح بالای لیگ و راحتی در اینجا تعریف کرد. خودم هم می‌خواستم در یک لیگ جدید کار کنم و بازی خارج از لیگ ایران را تجربه کنم.

آیا به سبک بازی ایگور کولاکوویچ عادت کردید؟ چون تیم ملی والیبال ایران در این دوره بسیار خوب ظاهر شد.
ما در چند سال اخیر یک عادت بدی داشتیم که تورنمنت ها را بد شروع می‌کردیم و در ادامه موفق نمی‌شدیم. قبل از این دوره ما جلسه‌ای داشتیم و تصمیم گرفتیم تا تغییر شیوه بدهیم. باختن اجتناب ناپذیر است ولی مهم بود که روحیه شکست ناپذیری داشته باشیم و به بردن اعتقاد داشته باشیم. ما می‌خواستیم بهترین عملکرد خودمان را در لیگ ملت‌ها نشان دهیم. ما در همه بازی‌ها با ترکیب ثابت بازی نکردیم و در بلغارستان ترکیب تیم تغییر کرد ولی توانستیم صربستان و بلغارستان میزبان را شکست دهیم. ما ۱۴ بازیکن خوب و قوی در تیم داریم و یکسری بازیکن جوان که آینده درخشانی دارند.

بگذارید به اتفاقات ارومیه برگردید. شما توانستید برنده شوید و بعد از پایان بازی با هوادارانتان به خوشحالی پرداختید. آیا می‌خواستید جواب حرف‌های کوبیاک را بدهید؟
قطعاً خیر. من سابقه بازی در تیم‌های ارومیه را دارم و همیشه بعد از بازی با هواداران خوشحالی می‌کنیم. بعد از بازی با روسیه نیز همینطور بود. من برای برنده شدن والیبال بازی می‌کنم و دوست دارم با هواداران به خوشحالی بپردازم. شما مهمان ما بودید و ما به مهمان‌ها احترام می‌گذاریم. من به هیج وجه نمی‌خواهم به میهمانان بی احترامی کنم. با بعضی از بازیکنان لهستان صحبت کردم و به آنها خوش آمد گفتم.

در کل دوست دارید حریف را تحریک کنید؟ درست مثل قهرمانی باشگاه‌های آسیا که درگیری با میشل کوبیاک پیدا کردید؟
در واقع این اتفاق مربوط به من نبود بلکه احساسات در بازی جریان دارد. ما خیلی احساسی هستیم و کوبیاک نیز همینطور است و به همین خاطر بعضی مواقع چنین درگیری‌هایی ایجاد می‌شود. بار دیگر تاکید می‌کنم این درگیری‌ها به خاطر حساسیت بازی است و ربطی به خصومت و دشمنی شخصی ندارد. وقتی بازی تمام می‌شود من همه چیز را فراموش می‌کنم. درباره کوبیاک؟ من به او احترام می‌گذارم چون بازیکن بزرگی است از نظر ورزشی من او را در کنار بزرگان قرار می‌دهم. او شیوه خاص خودش را در والیبال دارد. بعضی‌ها دوست دارند و بعضی‌ها هم خیر. من نمی‌توانم کسی را قضاوت کنم چون همه ما انسان هستیم و جایزالخطا. من کتاب‌های زیادی از تاریخ ایران و لهستان خواندم. روابط بین ایران و لهستان همیشه خوب بوده است. من حرف‌هایی که کوبیاک زده است را فراموش کردم. خود من با خیلی از بازیکنان کشورهای دیگر که بازی می‌کنیم در ارتباط هستم و در واقع با هم دوستیم.

پس قطعاً با کوبیاک در بازی بعدی دست خواهی داد؟
قطعاً بدون هیچ شکی.

انتهای پیام
