شکایت مهاجم ذوب آهن از باشگاه مراکشی
‌مهاجم نیجریه‌ای ذوب‌آهن برای دریافت طلب 300 هزار دلاری خود از یک باشگاه مراکشی به فیفا شکایت کرده است.
به گزارش ایسنا، کریستیان اوساگونا که فصل قبل در ذوب آهن بازی کرد، عملکرد بسیار خوبی از خود نشان داد و از بهترین های لیگ در نیم فصل دوم بود. این مهاجم نیجریه ای قبل از حضور در لیگ ایران برای الرجاء مراکش بازی می‌کرد.
سایت عربی کوره نوشت که اوساگونا با باشگاه سابق خود به مشکل خورده و برای دریافت مطالبات خود به فیفا شکایت کرده است.
به نوشته این سایت اوساگونا معتقد است که باید الرجاء 300 هزار دلار به او پرداخت کند، این درحالی است که باشگاه مراکشی چنین مبلغی را رد کرده و باید نماینده دو طرف به زودی راهی سوئیس شوند تا تکلیف این مبلغ مشخص شود.
به گزارش ایسنا، درخشش اوساگونا در ذوب آهن باعث شده تا از یک طرف سپاهان و از طرف دیگر هم یک تیم کویتی سخت به دنبال جذب این مهاجم باشند.
انتهای پیام
