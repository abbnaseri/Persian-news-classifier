آرمین هادی پور بدنبال هت تریک در بازی های یونیورسیاد
نماینده وزن ۵۸- کیلوگرم تکواندوی دانشجویان ایران با بیان اینکه بدنبال کسب سومین مدال طلای یونیورسیاد دانشجویان جهان است، گفت: قول می دهم از همان ابتدا هیچ حریفی را دست کم نگیرم.
آرمین هادی پور در گفتگو با ایسنا، درباره آخرین وضعیت تیم ملی تکواندو دانشجویان ایران در آستانه حضور در سی امین دوره رقابت‌های یونیورسیاد دانشجویان جهان در ایتالیا، اظهار کرد: خوشبختانه تمرینات بسیار خوبی را زیر نظر کادر فنی تیم ملی انجام دادیم و در حال حاضر نیز هفته پایانی تمرینات را طی می‌کنیم تا با آمادگی هر چه بیشتر عازم یونیورسیاد شویم.
نماینده وزن ۵۸- کیلوگرم تکواندوی دانشجویان ایران ادامه داد: همه نفرات تیم از انگیزه بالایی برخوردارند تا بار دیگر نتایج خوبی را برای ورزش کشورمان در یونیورسیاد رقم بزنیم و مثل همیشه شاهد مدال آوری تکواندو باشیم. قطعاً سطح رقابت‌ها بالا خواهد بود و مدعیان زیادی از سراسر جهان به این رقابت‌ها می آیند تا با کسب مدال و امتیاز سهمیه المپیک راه هموارتری برای حضور در المپیک توکیو داشته باشند.
دارنده ۲ مدال طلای تکواندو یونیورسیاد با اشاره به آمادگی بالای خود برای حضور در این رویداد گفت: در سال‌های ۲۰۱۵ و ۲۰۱۷ موفق به کسب دو مدال طلا در یونیورسیاد شدم و این بار نیز هدفم کسب سومین مدال طلاست، امیدوارم بتوانم بار دیگر برای کشورمان افتخارآفرینی کنم. قول می‌دهم تا پایان رقابت‌ها به هر مبارزه مانند فینال نگاه کنم تا در نهایت با کسب مدال طلا هم ۲۰ امتیاز به اندوخته امتیازاتم برای کسب سهمیه المپیک اضافه کنم و هم دست پر به ایران بازگردم.
هادی پور درباره جدی ترین رقبای خود نیز خاطرنشان کرد: اکثریت کشورها در تکواندو صاحب قدرت شده‌اند و دیگر نمی‌توان تکواندو را به چند کشور محدود کرد همانطور که در المپیک کشور گمنامی مثل ساحل عاج به مدال طلا می‌رسد. من هم برابر همه رقبایم با بیشترین تمرکز به میدان می‌روم و هیچ حریفی را دست کم نمی‌گیرم.
دارنده مدال‌های نقره و برنز جهان درباره کسب مدال برنز در رقابت‌های جهانی منچستر ۲۰۱۹ در وزن ۵۴ کیلوگرم نیز گفت: من روز قبل از مسابقات به منچستر رسیدم و اجازه وزن کشی را به من ندادند و گفتند روز مسابقه باید در وزن کشی ۵۴ کیلوگرم شرکت کنم، در حالی که وزن نرمال من ۶۲ کیلوگرم است و در همه گرندپری ها نیز در ۵۸- کیلوگرم مبارزه می‌کنم. با این حال تا پای فینال پیش رفتم اما در این مرحله حریفم با استفاده از پاهای بلندی که داشت توانست اختلاف را زیاد کند و متأسفانه مبارزه از دستم خارج شد اما خوشحالم دست خالی به کشور بازنگشتم و دومین مدال جهانی‌ام را گرفتم.
وی در پایان با تاکید بر اینکه هدفش کسب مدال طلای المپیک است، گفت: اگر ما هدف مدال المپیک نداشته باشیم اصلاً نمی‌توانیم به کار ادامه بدهیم. در حال حاضر در رده چهارم رنکینگ حضور دارم و یکی از شانس‌های ایران برای کسب سهمیه المپیک هستم. تنها به دنبال حضور در این رویداد نیستم بلکه هدفم این است تا با کسب مدال خوشرنگ خودم را هر چه بیشتر اثبات کنم و باعث خوشحالی و سربلندی مردم ایران شوم.
انتهای پیام
