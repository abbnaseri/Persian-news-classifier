معاون وزیر ورزش حمایت ارزی از پرسپولیس و استقلال را تکذیب کرد
بنا بر اعلام ژاله فرامرزیان، وزارت ورزش و جوانان هیچ گونه پرداخت ارزی به دو باشگاه استقلال و پرسپولیس نداشته و ندارد.
به گزارش ایسنا و به نقل از وزارت ورزش و جوانان، ژاله فرامرزیان اعلام کرد: وزارت ورزش و جوانان هیچ گونه پرداخت ارزی به دو باشگاه استقلال و پرسپولیس نداشته و ندارد و حمایت ما از این دو باشگاه به صورت معرفی به بانک مرکزی برای استفاده ارز نیمایی از محل سهمیه وزارتخانه است و هزینه ریالی آن برای خرید ارز توسط خود باشگاه‌ها پرداخت می‌شود.
معاون توسعه مدیریت و منابع وزارت ورزش و جوانان افزود: صحبت‌های مبنی بر پرداخت پانصد هزار یورو از سوی وزارتخانه به این دو باشگاه صحت ندارد و رویه ما برای جلوگیری از رجوع باشگاه‌ها و فدراسیون‌های تابعه وزارت ورزش به بازار غیر رسمی، معرفی آنها به بانک مرکزی و بهره‌گیری از خدمات تسهیل تأمین ارز از مسیر نظام یکپارچه معادلات ارزی است.
یادآوری می‌شود بانک مرکزی از بهمن ماه سال گذشته سامانه نیما را با هدف تأمین ارزی و فضای امن برای خریداران و فروشندگان ارز راه اندازی کرده است.
انتهای پیام
