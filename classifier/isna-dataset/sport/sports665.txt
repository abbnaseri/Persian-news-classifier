عبادی: شیرمحمدی عارضه قلبی داشت/ فرد جایگزین باید از شایستگی او در پارالمپیک دفاع کند
مربی تیم کامپوند درباره علت مرگ راضیه شیرمحمدی گفت: وی عارضه قلبی داشت و به خاطر همین مشکل با مجوزی که از کمیته پزشکی فدراسیون جهانی تیروکمان داشت، دارو مصرف می‌کرد.
جبرئیل عبادی، مربی تیم ملی کامپوند ایران در گفت‌وگو با ایسنا، اظهار کرد: راضیه شیرمحمدی عضو تیم ملی کامپوند زنان به خاطر عارضه قلبی که داشت برای اینکه مصرف داروهای قلبی برای او دوپینگ محسوب نشود، از کمیته پزشکی فدراسیون جهانی تیروکمان مجوز گرفته بود و به طور مرتب دارو مصرف می‌کرد.
وی گفت: یک روز قبل از فوت ناگهانی شیرمحمدی طی تماسی که با من داشت از من در خصوص برنامه تمرینات تیم ملی و زمان شروع اردوها پرسید تا برنامه‌های خود را با برنامه‌های تیم ملی هماهنگ کند. زمانی که شنیدم در خواب دچار ایست قلبی شده واقعاً شوک‌زده شدم. اصلاً باورم نمی‌شد چون مشکل خاصی نداشت. وی در کارش فردی منظم بود و هیچ دارویی را بدون هماهنگی دکتر چابکی نماینده وادا در کمیته ملی پارالمپیک مصرف نمی‌کرد.
مربی تیم کامپوند پیرامون این پرسش با توجه به اینکه مرحوم شیرمحمدی در مسابقات جهانی هلند موفق به کسب سهمیه انفرادی کامپوند زنان شده بود، آیا این سهمیه به فرد دیگری اختصاص پیدا خواهد کرد یا خیر؟ خاطرنشان کرد: در این زمینه کمیته فنی و کمیته ملی پارالمپیک تصمیم می‌گیرد که چه کسی شایستگی دریافت این سهمیه را دارد. تصور من بر این است که پس از انجام رکوردگیری این سهمیه به کسی تعلق می‌گیرد که بتواند از شایستگی‌های شیرمحمدی در پارالمپیک ۲۰۲۰ توکیو دفاع کند.
عبادی در پایان افزود: شیرمحمدی یکی از ورزشکاران خوب تیروکمان در رشته کامپوند بود و با وجود داشتن دو فرزند و مشکلات اقتصادی زیادی که داشت همیشه پیگیر برنامه‌ها و اردوهای تمرینی خود بود اصلاً تصور نمی‌کردم روزی چنین اتفاقی برای او رخ دهد. مرگ او شوک بزرگی برای ورزش تیروکمان معلولان بود.
انتهای پیام
