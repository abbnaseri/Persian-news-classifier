نگاهی به عملکرد ۱۲ تیم حاضر در مرحله گروهی کوپا آمه ریکا
تیم ملی فوتبال کلمبیا با کسب سه پیروزی بهترین عملکرد را در مرحله گروهی کوپا آمه ریکا ۲۰۱۹ داشت.
به گزارش ایسنا و به نقل از آس، مرحله گروهی کوپا آمه ریکا ۲۰۱۹ برزیل بامداد سه شنبه پایان یافت و تیم‌های برزیل، ونزوئلا، پرو، آرژانتین، کلمبیا، پاراگوئه، شیلی و اروگوئه به یک چهارم نهایی صعود کردند.
در ادامه به عملکرد هر ۱۲ تیم در مرحله گروهی اشاره می‌شود.
کلمبیا (۹ امتیاز)
شاگردان کارلوس کی روش تنها تیمی بودند که توانستند هر سه بازی این مرحله را با پیروزی به پایان برسانند. آن‌ها پس از پایان هفته دوم صعودشان را به دور بعد قطعی کردند و دیدار سوم خود را در حالی پیروز شدند که اغلب بازیکنان ذخیره بودند. سرمربی پرتغالی تیمی قدرتمند از لحاظ دفاعی ساخته است که شکست ناپذیر باقی ماند. او خامس رودریگس را به عنوان بازیکن کلیدی اش در اختیار دارد و از گلزنانش در خط حمله مانند دووان زاپاتا و رادامل فالکائو بهره می‌برد. کلمبیا نشان داد یکی از نامزدهای فتح جام است. این تیم در ابتدا آرژانتین را با دو گل شکست داد و سپس با نتایج مشابه یک بر صفر برابر قطر و پاراگوئه پیروز شد.
برزیل (۷ امتیاز)
سلسائو با یک پیروزی آسان برابر بولیوی نشان داد در نبود نیمار هم جزو نامزدهای قهرمانی است. فیلیپ کوتینیو و فیرمینو گل‌های تیم تیته را به ثمر رساندند و اورتون نمایش درخشان این تیم را تکمیل کرد. برزیل توانست در سه بازی خود دروازه‌اش را بسته نگه دارد. پس از تساوی بدون گل برابر ونزوئلا ابهام‌ها درباره این تیم آغاز شد اما پیروزی ۵ بر صفر برابر پرو دوباره سلسائو را به عنوان یک تیم قدرتمند نشان داد.
اروگوئه (۷ امتیاز)
شاید شاگردان اسکار تابارس تنها تیمی بودند که در مرحله گروهی بهترین نمایش را داشتند. یک تیم منسجم که در خط دفاعی همچون دیوار است و از بازیکنان توانمندی برخوردار است. در خط حمله اروگوئه دو مهاجم خطرناک به نام‌های ادینسون کاوانی و لوئیس سوارس حضور دارند که هر یک دو گل به ثمر رساندند. پس از بازی ابهام برانگیز برابر ژاپن این تیم توانست با شکست شیلی به عنوان صدرنشین به دور بعد صعود کند. اروگوئه در بازی نخست با چهار گل اکوادور را شکست داد در ادامه برابر ژاپن ۲ بر ۲ مساوی کرد و سپس با یک گل مقابل شیلی پیروز شد.
شیلی (۶ امتیاز)
مدافع عنوان قهرمانی با ابهام وارد برزیل شد اما خیلی زود نشان داد که یک تیم قدرتمند است. لاروخا با گل‌های الکسیس و وارگاس ژاپن را گلباران کرد. سپس با گل‌های اریک پولگار و آرانگیس اکوادور را شکست داد که درخشش ویدال قابل توجه بود. با این حال در هفته پایانی با حداقل اختلاف صدرنشینی را از دست داد. شیلی در بازی نخست ۴ بر صفر برابر ژاپن پیروز شد، سپس ۲ بر یک اکوادور را شکست داد و در آخرین بازی با یک گل مغلوب اروگوئه شد.
ونزوئلا (۵ امتیاز)
یکی دیگر از تیم‌هایی که در مرحله گروهی قدرتمند ظاهر شد ونزوئلا بود. این تیم توانست این مرحله را بدون شکست به پایان برساند. برابر پرو و برزیل به سختی یک امتیاز گرفت و هر دو بازی بدون گل تمام شد. سپس توانست با پیروزی ۳ بر یک مقابل بولیوی به عنوان تیم دوم به دور بعد راه یابد.
آرژانتین (۴ امتیاز)
آلبی سلسته فراتر از حد انتظار برای صعود سختی کشید. این تیم باید تا پایان مرحله گروهی صبر می‌کرد تا حضورش در مرحله بعد مشخص شود. تیم لیونل اسکالونی پس از تغییرهای زیاد بالاخره با دو مهاجم جلوتر از لیونل مسی به میدان رفت‌. سرخیو آگوسرو و لائوتارو مارتینس توانستند با گل‌های خود برابر قطر دروازه این تیم را باز کنند. هر چند که دفاع آرژانتین دوباره ضعیف ظاهر شد. هنوز بازی بزرگی از مسی در این رقابت‌ها دیده نشده است. آرژانتین در دیدار نخست با دو گل مغلوب کلمبیا شد و برابر پاراگوئه یک بر یک مساوی کرد. این تیم در بازی آخر با دو گل قطر را شکست داد تا صعودش تثبیت شود.
پرو (۴ امتیاز)
مرحله گروهی برای تیم ریکاردو گارکا خیلی نامتعارف بود. این تیم که در دو دیدار نخست سوار بر بازی بود در بازی سوم کاملاً محو شد و جفرسون فارفان را هم به دلیل آسیب دیدگی از دست داد. شاگردان کارکا باید در دفاع و ضربات پایانی بهتر شوند تا بتوانند به حضورشان در این رقابت‌ها ادامه دهند. این تیم در بازی نخست به تساوی بدون گل برابر ونزوئلا دست یافت. بولیوی را ۳ بر یک شکست داد و برابر برزیل با پنج گل مغلوب شد.
پاراگوئه (۲ امتیاز)
عجیب‌ترین صعود به تیم بریتسو تعلق داشت. پاراگوئه بدون نیاز به پیروزی به دور بعد راه یافت. شاید در دو دیدار نخست بیشتر شایسته پیروزی بودند تا در دیدار سوم برابر کلمبیایی که با بازیکنان ذخیره بازی می‌کرد. میگل آلمیرون و روبرتو فرناندس (دروازه‌بان) در مرحله گروهی از بازیکنان برجسته آلبیروخا بودند. پاراگوئه در بازی نخست برابر قطر ۲ بر ۲ مساوی کرد، سپس مقابل آرژانتین به تساوی یک بر یک دست یافت و در بازی آخر با یک گل مغلوب کلمبیا شد.
ژاپن (۲ امتیاز)
نیپون با غایبان زیادی در کوپا آمه ریکا شرکت کرد. تقریباً تیم زیر ۲۳ سال این تیم در این رقابت‌ها حاضر شد. پس از شکست سنگین در بازی نخست توانست اروگوئه را متوقف کند. در بازی سوم پیروزی را از دست داد که منجر به ناکامی شأن در صعود شد. این تیم در بازی نخست با چهار گل از شیلی شکست خورد. سپس برابر اروگوئه ۲ بر ۲ مساوی کرد و در نهایت مقابل اکوادور یک بر یک متوقف شد.
اکوادور (یک امتیاز)
شاگردان بولیو گومس نشان دادند به شدت در خط دفاعی ضعیف هستند و در خط حمله نیز قوای کافی را ندارند. با وجود شکست سنگین برابر اروگوئه در هفته پایانی شانس صعود داشتند. این تیم نیاز به تغییرات گسترده‌ای دارد تا شرایطش بهتر شود. اکوادور در بازی نخست با چهار گل از اروگوئه شکست خورد، سپس ۲ بر یک مغلوب شیلی شد و در بازی آخر با ژاپن یک بر یک مساوی کرد.
قطر (یک امتیاز)
قهرمان کنونی آسیا با بازی چشم‌نواز و تهاجمی‌اش همه را شگفت زده کرد. با این حال ضعف خط دفاعی باعث حذف این تیم شد. تیم آسیایی برابر پاراگوئه توانست شکست ۲ بر صفر را جبران کند و نشان داد که برای دیدار مرگ و زندگی مسی و آرژانتین آماده است اما نتوانست پیروز این دیدار شود و فرصت صعود به دور بعد را از دست داد. قطر در بازی نخست برابر پاراگوئه ۲ بر ۲ مساوی کرد. سپس با یک گل مغلوب کلمبیا شد و در بازی آخر ۲ بر صفر از آرژانتین شکست خورد.‌
بولیوی (صفر امتیاز)
ضعیف‌ترین تیم کوپا سبزپوشان بولیوی بودند. این تیم هیچ شانسی در مرحله گروهی نداشت. بولیوی در ساختار و ایجاد موقعیت مشکلات زیادی داشت. در هنگام دفاع هم این مشکل‌ها دیده می‌شد. این تیم برابر برزیل با سه گل شکست خورد. با نتیجه ۳ بر یک مغلوب پرو شد و بازی آخر را با نتیجه ۳ بر یک واگذار کرد.
انتهای پیام
