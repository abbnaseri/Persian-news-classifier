آغاز اردوی گروه دوم بازیکنان تیم ملی فوتبال امید
بازیکنان دعوت شده در فهرست دوم تیم ملی فوتبال امید ظهر امروز طبق برنامه با حضور در هتل المپیک خود را به اعضای کادر فنی معرفی کردند.
به گزارش ایسنا و به نقل از فدراسیون فوتبال، بازیکنان تیم ملی امید که در فهرست دوم اردوی خرداد ماه حضور دارند از ساعت ۱۲ ظهر امروز (سه‌شنبه) وارد اردوی تیم در هتل آکادمی شدند و با اعضای کادر فنی دیدار کردند.
حمید استیلی در جمع نفرات فهرست دوم حضور یافت و پس از معرفی اعضای جدید کادر فنی گفت: همه ما برای رسیدن به یک هدف بزرگ کنار هم جمع شده‌ایم. از زحمات اعضای گذشته کادر فنی، آقای کرانچار و دستیارانشان تشکر می‌کنم و همین‌طور برای اعضای جدید کادر و فرهاد مجیدی آرزوی موفقیت داریم. امیدواریم در کنار هم بتوانیم یک اتفاق بزرگ را رقم بزنیم و تاریخ‌ساز شویم.
اولین جلسه تمرینات گروه دوم عصر امروز ساعت ۱۸:۳۰ در زمین شماره یک مرکز ملی فوتبال برگزار شد.
انتهای پیام
