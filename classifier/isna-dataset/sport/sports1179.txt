ملی‌پوش متهم به دوپینگ دوومیدانی ایران در انتظار پاسخ فدراسیون جهانی
دبیرکل ستاد مبارزه با دوپینگ گفت: دفاعیات حسین کیهانی دونده ملی پوش کشورمان در خصوص عدم استفاده از ماده ممنوعه "اپو" به فدراسیون جهانی ارسال شده و منتظر نتیجه این دفاعیات هستیم.
به گزارش خبرنگار ایسنا، غلامرضا نوروزی در جمع خبرنگاران، درباره مثبت شدن تست دوپینگ حسین کیهانی قهرمان بازی‌های آسیایی جاکارتا از سوی سازمان مبارزه با دوپینگ فدراسیون جهانی دوومیدانی گفت: این یک بی اخلاقی از طرف فدراسیون جهانی بود که پیش از صدور رأی نهایی به بازتاب این مسئله اقدام کرد.
وی تصریح کرد: فدراسیون جهانی دوومیدانی یک رأی اولیه صادر کرد که طی آن عنوان شده بود تست دوپینگ حسین کیهانی به دلیل وجود ماده ممنوعه "اپو "در نمونه آزمایشش در مسابقات قهرمانی آسیا مثبت است و این ورزشکار باید در رابطه با این ادعا از خود دفاع کند.
رئیس فدراسیون پزشکی ورزشی اضافه کرد: دفاعیات اولیه حسین کیهانی به فدراسیون جهانی ارسال شده و تابه حال رأی نهایی این فدراسیون صادر نشده است.
وی در ادامه در خصوص صحبت‌های این ورزشکار مبنی بر ترشح طبیعی ماده "اپو" در بدنش، اعلام کرد: "اپو" ماده‌ای است که در ارتفاعات در داخل بدن برخی از ورزشکاران ترشح می‌شود و نوع خارجی آن هم وجود دارد، اما فدراسیون جهانی مدعی است که نوع خارجی این ماده در بدن حسین کیهانی وجود داشته که باید دید نتیجه دفاعیات چه می‌شود.
رئیس فدراسیون پزشکی ورزشی در ادامه از رشد قابل ملاحظه آموزش‌های این فدراسیون در بحث آنتی دوپینگ خبر داد و گفت: این مسئله باعث شده تا بواسطه فعالیت‌هایی که انجام می‌دهیم جزو کشورهای پاک باشیم.
به گزارش ایسنا، حسین کیهانی دونده کرمانشاهی در بازی‌های آسیایی ۲۰۱۸ جاکارتا در ماده سه هزار متر با مانع به مدال طلا رسید اما چند ماه قبل در مسابقات قهرمانی آسیا که چهارم شد، تست دوپینگش مثبت اعلام شده است.
انتهای پیام
