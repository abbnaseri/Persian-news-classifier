پای سرمربی پیشین تراکتور به پرونده فساد در فوتبال باز شد
۱۰ تا ۱۲ نفر از جمله جرج لیکنز در پرونده فساد در فوتبال بلژیک در بازپرسی حاضر شدند.
به گزارش ایسنا و به نقل از استاندارد، بعد از باز شدن پرونده فساد در فوتبال بلژیک، ۱۰ تا ۱۲ نفر از افراد مرتبط با فوتبال از جمله جرج لیکنز، سرمربی پیشین تراکتورسازی نظرات خودشان را بیان کردند.
بازپرس پلیس قضائی فدرال لیمبورگ از جرج لیکنز بازجویی کرد. لیکنز به همراه دو وکیل خود در این جلسه حاضر بودند. هم‌چنین قرار بود از ایوان لکو نیز بازجویی صورت گیرد که این بازجویی به دلیل نبودن این مربی در بلژیک صورت نگرفت.
هرمان فان فولسبیک، سرمربی سابق اندرلخت نیز یکی دیگر از مربیان مطرحی بود که در اداره پلیس حاضر شد و به سوالات مربوط پاسخ داد.
دژان ولیجکوویچ، ایجینت بلژیکی - صربستانی که یک تفاهم همکاری با سیستم قضائی این کشور امضا کرده است در روشن شدن این موضوعات نقش اصلی داشته است. جرج لیکنز، سرمربی پیشین تراکتور نیز از کانال او به فوتبال ایران رفت.
انتهای پیام
