شمسایی: پرداخت پاداش بانوان فوتسالیست دیر شده، حیف است دل‌زده شوند
عضو کمیته فنی فوتسال فدراسیون فوتبال گفت: پرداخت نشدن پاداش‌ قهرمانان اشتباه است، وقتی زمان چیزی می‌گذرد بی مزه می‌شود. 
به گزارش ایسنا، تیم ملی فوتسال بانوان ایران ۲۲ اردیبهشت ماه سال ۱۳۹۷ برای دومین دوره پیاپی به مقام قهرمانی آسیا رسید. پس از این قهرمانی قرار شد از طرف وزارت ورزش و فدراسیون فوتبال مبلغ ۲۲ میلیون تومان به آنها پاداش داده شود اما نزدیک ۱۴ ماه از این قهرمانی می‌گذرد و هنوز پاداش پرداخت نشده است.
وحید شمسایی، عضو کمیته فنی فوتسال فدراسیون فوتبال در مورد به ایسنا گفت: این خیلی بد است که پاداش قهرمانانمان دیر پرداخت می‌شود. متأسفانه الان فدراسیون در بحران مالی شدیدی قرار گرفته است. چندین و چند بار نامه‌های مختلف صادر و پیگیری‌هایی شده است، قرار بود مبلغی واریز شود. معتقدم که خیلی دیر شده و حیف است که این ورزشکاران دل‌زده شوند با پول نمی‌توان این مقام را قدردانی کرد اما وقتی پاداشی قرار است به کسی تعلق بگیرد باید زودتر پرداخت شود.
او در مورد هزینه‌های ماه‌های اخیر فدراسیون فوتبال برای تیم ملی مردان گفت: پاداش بانوان و مردان فوتسال اصلاً رقمی نیست. فدراسیون اولویت بندی‌هایی دارد که طبق آن جلو می‌رود. نباید هیچ رشته‌ای را در هیچ زمینه‌ای با هم مقایسه کرد وقتی تیم ملی به جام جهانی راه پیدا می‌کند مبالغ خوبی از طرف فیفا (فدراسیون جهانی فوتبال) دریافت می‌کند. علاوه بر این فیفا برای هر برد هم مبلغی در نظر می‌گیرد. تیم‌های باشگاهی هم همین شرایط را دارند. این پول در فیفا هست اما شرایط تحریمی باعث شده که آوردن آن به کشور سخت شود. با ورود پول به کشور مشکلات هم حل می‌شود.
شمسایی در ادامه بیان کرد: هیچ مسئولیتی در امور مالی فدراسیون فوتبال ندارم اما بحث پرداخت نشدن این پاداش‌ها اشتباه است. وقتی زمان چیزی می‌گذرد بی مزه می‌شود. علاوه بر بانوان، مردان و بازیکنان ساحلی هم طلب‌هایی دارند که باید پاداش تک به تکشان پرداخت شود. امیدوارم با پیگیری‌هایی که شده این پول‌ها به کشور وارد شود و پاداش بانوانی که زحمت کشیدند پرداخت شود.
عضو کمیته فنی فوتسال در مورد انتظار بانوان فوتسالیست از اعضای این کمیته در پیگیری پرداخت پاداش قهرمانی تیم ملی گفت: انتظارشان کاملاً به حق است. ارزش این قهرمانی زیاد است و بانوان فوتبالیست روی چشم همه ما جادارند ولی قد و قواره‌ی کاری ما هم همین حد است که مدام بگوییم و اعلام کنیم اما بقیه‌اش دست افراد دیگری است.
انتهای پیام
