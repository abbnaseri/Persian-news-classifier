ماتئوس: بایرن باید هوملس را حفظ کند
بازیکن سابق بایرن مونیخ عنوان کرد این تیم باید هر طور شده متس هوملس را حفظ کند و مانع انتقال او به دورتموند شود. 
به گزارش ایسنا و به نقل از نشریه کیکر، گفته می‌شود متس هوملس مدافع بایرن مونیخ مورد توجه دورتموند قرار گرفته است و این بازیکن قرار است به تیم سابق خود بازگردد. در این بین مذاکراتی نیز صورت گرفته است و دورتموند حاضر است ۲۰ میلیون یورو برای این بازیکن پرداخت کند.
لوتار ماتئوس پیشکسوت بایرن مونیخ که سال‌ها برای این تیم به میدان رفت درباره رفتن هوملس از بایرن گفت: بایرن به هیچ وجه نباید به هوملس اجازه جدایی بدهد. اگر من بودم مانع این انتقال می‌شدم. او بازیکن مهمی برای تیم است و در نیم فصل دوم فصل قبل نیز توانست عملکرد خوبی برای تیم داشته باشد. از زمانی که لوو تصمیم گرفت تا این بازیکن را به تیم ملی آلمان دعوت کند، پیشرفت خوبی در بازی او حاصل شده است و اگر بایرن مونیخ اجازه رفتن این بازیکن را به دورتموند بدهد فقط توانسته است رقیب مستقیم خود را در راه رسیدن به عنوان قهرمانی تقویت کند.
یواخیم لوو، سرمربی تیم ملی فوتبال آلمان اعلام کرد که سه بازیکن این تیم یعنی متس هوملس، ژروم بوآتنگ و توماس مولر دیگر در برنامه‌های او جایی نخواهند داشت و این بازیکنان به تیم ملی فوتبال آلمان دعوت نخواهند شد. این در حالی است که هوملس در آستانه ۳۱ سالگی است و می‌تواند سال‌ها برای تیمش به میدان برود.
انتهای پیام
