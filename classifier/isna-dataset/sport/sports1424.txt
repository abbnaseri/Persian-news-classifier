تشریح تصادف مرگبار کشتی گیر تیم ملی / زندگی در شرایط سخت با مادر مبتلا به ام اس
 عضو تیم ملی کشتی آزاد نوجوانان ایران در حال رانندگی با موتورسیکلت و بر اثر بی احتیاطی راننده اتوبوس و برخورد از پشت در سن ۱۷ سالگی جان خود را از دست داد.
به گزارش ایسنا، امیر ارسلان دارابی آزادکار وزن ۶۰ کیلوگرم تیم ملی نوجوانان که سال گذشته با کسب عنوان قهرمانی انتخابی تیم ملی در سیرجان موفق به پوشیدن دوبنده تیم ملی شد و به عنوان پنجمی آسیا رسید امروز (شنبه) بر اثر سانحه تصادف رانندگی در کرج جان به جان آفرین تسلیم کرد.
مصطفی علیزاده مربی تیم ملی کشتی آزاد نوجوانان ایران در گفت و گو با ایسنا، با تسلیت درگذشت دارابی یکی از کشتی گیران با آتیه تیم ملی نوجوانان اظهار کرد: طی صحبتی که با مهدی قاسمی جو مربی این کشتی گیر داشتم، این کشتی گیر امروز (شنبه) برای پیگیری تمرینات عمومی خود از منزل داییاش در کرج خارج می‌شود و سوار بر موتورسیکلت در حال رفتن به محل تمرینات دو و میدانی بوده که یک دستگاه اتوبوس از پشت با موتورسیکلت وی برخورد می‌کند و متأسفانه به علت شدت برخورد پس از انتقال به بیمارستان بر اثر ضربه مغزی جان خود را از دست می‌دهد.
وی افزود: این کشتی گیر اصالتاً از شهر صحنه کرمانشاه بود که در روستای بابا سلمان شهریار به همراه مادرش زندگی می‌کرد و این در حالی است که مادر او نیز مبتلا به بیماری ام اس است. شرایط مالی آن‌ها به هیچ وجه خوب نیست و متأسفانه این کشتی گیر تیم ملی در شرایط بسیار بدی به لحاظ مالی و امکانات، زندگی خود را سپری می‌کردند.
علیزاده خاطرنشان کرد: دارابی کشتی گیر با استعدادی بود که امسال موفق نشد بر خلاف سال پیش به دوبنده تیم ملی برسد و با پیگیری تمرینات عزم خود را برای رسیدن به دوبنده تیم ملی جوانان عزم کرده بود اما متأسفانه این حادثه تلخ رخ داد.
انتهای پیام
