محدودیتی برای دعوت از بازیکنان دورگه به تیم ملی امید نداریم
مدیر تیم ملی فوتبال امید می‌گوید بازیکنان دورگه زیادی به او معرفی می‌شوند که شخصا شرایط قانونی و سنی آن‌ها را بررسی می‌کند.
به گزارش ایسنا و به نقل از فدراسیون فوتبال، حمید استیلی با درباره وضعیت تیم ملی امید فوتبال ایران، گفت: خوشبختانه اردوی بسیار خوبی داشتیم و به مدت ۳ روز عملکرد کلیه نفرات را زیر نظر گرفتیم. کادر فنی هم از شرایط اردو راضی بودند خصوصاً با توجه به اینکه برخی از این بازیکنان قبلاً دعوت نشده بودند. سعی کردیم بسیاری از بازیکنان شاغل در لیگ‌های دسته اول و دوم حتی لیگ امیدها را در این اردو دعوت کنیم و عملکرد آن‌ها را مورد ارزیابی قرار بدهیم که فکر می‌کنم موفقیت آمیز بود. به نظر من قطعاً تعدادی از بازیکنانی که در این اردو دیدیم می‌توانند به ما کمک کنند و با توجه به نیازهای کادر فنی دعوت می‌شوند.
استیلی اضافه کرد: از امروز سایر نفرات از لیست دوم وارد اردو می‌شوند، بازیکنانی که تقریباً یک سال است در کنار هم هستیم و تجربه حضور در بازی‌های متعدد بین المللی را داشته‌اند. با این وجود حالا و با آمدن فرهاد مجیدی هیچ پیش زمینه ذهنی وجود ندارد و همه نفرات به خوبی با یکدیگر مقایسه می‌شوند تا بر اساس نیازی که داریم بهترین‌ها به اردوی بعدی ما در تیرماه دعوت شوند. رقابت در شرایط عادلانه وجود دارد و دست کادر فنی برای انتخاب بازیکن در پست‌های مختلف باز است.
مدیر تیم امید همچنین در خصوص بازیکنان دورگه ایرانی شاغل در فوتبال اروپا گفت: فکر می‌کنم به خوبی ثابت کرده‌ایم که برای ما هیچ تفاوتی در این بین وجود ندارد. بازیکنان دورگه زیادی به ما معرفی می‌شود که ابتدا شرایط قانونی و سنی آن‌ها را بررسی می‌کنم. اگر بازیکنی شرایط لازم را داشته باشد و عملکردش هم مورد تأیید قرار بگیرد هیچ محدودیتی نداریم. در اردوهای قبلی هم نفراتی با این شرایط دعوت شدند و اینبار هم شاهد حضور دو بازیکن دیگر هستیم. اگر باز هم نفراتی هستند که کیفیت و شرایط لازم را دارند می‌توانیم آنها را دعوت کنیم چرا که می‌خواهیم بهترین‌ها برای حضور در تیم امید انتخاب شوند.
انتهای پیام
