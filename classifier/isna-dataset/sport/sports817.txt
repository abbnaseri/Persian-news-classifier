علی‌حسینی: روز به روز بهتر می‌شوم/ به امید المپیک تمرین می‌کنم
وزنه بردار فوق سنگین ایران گفت: هیچ ورزشکاری نمی‌خواهد به مسابقه‌ای برود که نتیجه ضعیف از خود باقی بگذارد اما من برای از دست ندادن المپیک مجبور شدم با آن سطح از آمادگی به قهرمانی آسیا بروم.
سعید علی حسینی در گفتگو با ایسنا درباره ی عملکردش در مسابقات قهرمانی آسیا که موفق نشد رکوردهای بالایی به ثبت برساند، بیان کرد: من از ناحیه کمر آسیب دیدگی داشتم اما حتماً هم باید در مسابقات قهرمانی آسیا شرکت می‌کردم در غیر این صورت شانسی برای رفتن به المپیک دیگر نداشتم. مطمئناً هیچ ورزشکاری نمی‌خواهد به مسابقه‌ای برود که نتیجه ضعیف از خود باقی بگذارد اما شرایط من به گونه‌ای بود که مجبور شدم که با آن سطح از آمادگی به مسابقات بروم و تلاش کردم المپیک را از دست ندهم.
او ادامه داد: اکنون شرایط خوبی دارم و روز به روز تمرینات بهتری را پشت سر می‌گذارم و ان شاءالله تا مسابقات جهانی تلاش می‌کنم بهتر از این شوم.
علی حسینی در مورد انتظاری که از وزنه برداران برای کسب نتیجه خوب در قهرمانی جهان وجود دارد، گفت: همه ملی پوشان تلاش می‌کنند بهترین نتیجه را کسب کنند و باعث افتخار ایران شوند و فکر می‌کنم می‌توانیم بهتر از سال گذشته در مسابقات قهرمانی جهان ظاهر شویم.
او در مورد اینکه چقدر این شانس را برای خودش قائل است تا به المپیک برود، تصریح کرد: هر کسی اینجا هست تلاش می‌کند عضو تیم ملی در المپیک باشد من هم امیدوارم که الان در اردوی تیم ملی هستم و تمام تلاشم را می‌کنم تا المپیکی شوم.
وزنه بردار فوق سنگین ایران با اشاره به در پیش بودن انتخابات و توقعی که از رییس آینده دارد، گفت: هر کسی در حد خودش تلاش می‌کند شرایط خوبی را برای وزنه برداری ایجاد کند ما هم دعا می‌کنیم هر کسی رییس می‌شود بتواند برنامه‌هایش را عملی کند.
او در پاسخ به این پرسش که برای لیگ برتر با تیمی قرارداد می‌بندد ،گفت: اگر تیمی باشد با آن قرارداد می بندم اما متاسفانه تیم زیادی نیست.
نایب قهرمان بازی‌های آسیایی در مورد پاداش بازی‌ها و گلایه‌ای که برخی ورزشکاران نسبت به مبلغ آن داشتند نیز گفت: حواله‌ها به دستمان رسیده است. ما کاری از دستمان برنمی آید و فقط تلاش می‌کنیم مردم را خوشحال کنیم اما اینکه مسئولان چگونه با ورزشکاران رفتار می‌کنند دیگر خودشان می‌دانند و خدایشان.
انتهای پیام
