جزییاتی از اردوی همزمان تیم‌های ویلموتس و مجیدی
تیم ملی بزرگسالان و امید بعد از اردوی هم‌زمان در کمپ تیم‌های ملی، در نهایت در دیداری دوستانه به مصاف هم می‌روند.
به گزارش ایسنا، از نوزدهم تا بیست و چهارم تیرماه ۹۸ روزهای شلوغی برای فدراسیون فوتبال و کمپ تیم‌های ملی است. با برنامه‌ریزی‌های صورت گرفته از سوی سازمان تیم‌های ملی، تیم ملی فوتبال بزرگسالان با هدایت مارک ویلموتس در زمین شماره دو مرکز ملی فوتبال تمرینات خود را برگزار می‌کند.
تیم ویلموتس در این اردو بدون حضور لژیونر و با شرکت بازیکنان لیگ برتری به تمرین می‌پردازد تا سرمربی بلژیکی به شناخت بیشتری از بازیکنانش دست یابد و برای شهریور ماه و برگزاری بازی تدارکاتی در روزهای رسمی فیفا، تغییراتی در تیمش ایجاد کند.
ویلموتس در دو بازی تدارکاتی با سوریه و کره جنوبی، ترکیبی از بازیکنان حاضر در جام ملت‌های آسیا و جام جهانی را به کار برد و به نقاط ضعف تیمش از جمله در خط دفاعی پی برد و اعلام کرد که به دنبال رفع نقاط ضعف این تیم است.
با این وجود او به طور از تیمش رضایت دارد و در مصاحبه اخیر خود هم اعلام کرد که میراث خوبی از سرمربی سابق تیم ملی به جا مانده است.
در سوی دیگر و در زمین شماره یک تیم‌های ملی اردوی تیم ملی امید برگزار می‌شود. سازمان تیم‌های ملی برای رفع مشکلات گذشته و پایان دادن به اعتراض تیم‌ها مبنی بر نیازمندی به بازیکنان رده سنی امید، هم‌زمان با اردوی تیم ملی بزرگسالان برای تیم ملی امید هم اردویی را در نظر گرفته است تا مجیدی نیز بعد از برگزاری یک مرحله اردو در خرداد ماه، بازیکنان برگزیده خود را در اردوی پیش رو محک بزند.
او در این اردو که متشکل از بازیکنان گلچین از اردوی گذشته تیم ملی است، بیشتر روی مباحث فنی و روانی تمرکز دارد. البته او همچنان بازیکنان جدیدی را در این اردو خواهد داشت که برای استمرار حضور در اردوهای تیم ملی امید تا مسابقات انتخابی المپیک باید توانایی خود را به سرمربی جوان تیم ملی امید نشان دهند.
* بازی تدارکاتی تیم ویلموتس و تیم مجیدی
در پایان این اردوهای پنج روزه، هر دو تیم برای بررسی تیم‌های خود در دیداری تدارکاتی مقابل هم‌دیگر قرار می‌گیرند که احتمالاً بازی در زمین شماره دو که از چمن استاندارد و مطلوبی برخوردار است، به میدان می‌روند.
برگزاری این بازی برای تیم ملی امید که تا چند ماه دیگر باید دیدارهای مهمی را برگزار کند، حائز اهمیت است و می‌تواند مقابل تیم ملی ایران که از قدرت‌های آسیا در رده سنی بزرگسالان است، محک خوبی بخورد.
* تقدیر از پژمان منتظری
همچنین احتمالاً در همین اردو از پژمان منتظری که به تازگی از حضور در بازی‌های ملی خداحافظی کرده توسط هم‌بازی‌هایش قدردانی خواهد شد. منتظری حدوداً ۱۰ سال برای تیم ملی ایران بازی کرد و سابقه حضور در جام جهانی را نیز دارد.
انتهای پیام
