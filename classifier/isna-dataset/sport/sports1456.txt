تیم ملی والیبال نشسته مردان ایران قهرمان آسیا شد
در آخرین روز از رقابتهای والیبال نشسته قهرمانی آسیا و اقیانوسیه که در تایلند در حال برگزاری است، تیم ملی والیبال نشسته مردان ایران با شکست تیم چین قهرمان این رقابتها شد.
به گزارش ایسنا، در آخرین روز از رقابتهای والیبال نشسته قهرمانی آسیا و اقیانوسیه که در بانکوک تایلند برگزار شد، تیم ملی والیبال نشسته ایران با شکست تیم چین قهرمان این رقابتها شد.
تیم ملی والیبال نشسته مردان ایران در مرحله فینال ۲۵ بر ۲۱، ۲۵ بر ۷ و ۲۸ بر ۲۶ و با نتیجه ۳ بر صفر تیم چین را شکست داد و قهرمان این رقابتها شد.
تیم ایران در مرحله مقدماتی موفق به شکست تیم‌های کامبوج، تایلند، چین، قزاقستان، ژاپن و کره جنوبی شده بود.
این رقابتها با حضور ۷ تیم در بخش مردان از ۲۰ خرداد در بانکوک تایلند آغاز شده بود و امروز ۲۵ خرداد به پایان رسید.
این مسابقات برای کسب سهمیه بازی‌های پارالمپیک ۲۰۲۰ توکیو بود که تیم ایران سال گذشته در مسابقات جهانی هلند موفق به کسب سهمیه شده بود.

انتهای پیام
