همه اتفاقات و شگفتی‌های مرحله گروهی جام جهانی فوتبال زنان
مرحله گروهی جام جهانی فوتبال زنان به پایان رسید و 16 تیم به مرحله یک هشتم نهایی این مسابقات راه پیدا کردند. 
به گزارش ایسنا، جام جهانی فوتبال زنان از ۱۷ خرداد در فرانسه آغاز شده است و ۲۴ تیم حاضر در این رقابت‌ها در یکماه برابر هم به میدان می‌روند تا در نهایت یک تیم نهمین جام قهرمانی را در ورزشگاه المپیک پارک لیون بالای سر ببرد. در مرحله گروهی این رقابت‌ها که بامداد جمعه، ۳۱ خرداد به پایان رسید، تکلیف تیم‌های صعودکننده به مرحله یک هشتم نهایی مشخص شد.
گروه A : تیم‌های فرانسه، نروژ، نیجریه و کره جنوبی در این گروه حضور داشتند. سوت آغاز جام جهانی با بازی تیم میزبان و کره جنوبی زده شد. فرانسه که تاکنون هیچ‌گاه از مرحله یک چهارم نهایی صعود نکرده است این بار در خانه به دنبال اولین قهرمانی است، این تیم در هر سه بازی خود برنده و به عنوان صدرنشین راهی مرحله بعد شد. نروژ که قهرمان جام ۱۹۹۵ است با ۶ امتیاز به عنوان تیم دوم صعود کرد. تیم‌های نیجریه و کره جنوبی هم به ترتیب با سه و صفر امتیاز در رده‌های سوم و چهارم گروه قرار گرفتند اما نیجریه به عنوان یکی از بهترین تیم‌های سوم راهی مرحله بعد شد.

گروه B: این گروه شاهد رقابت تیم‌های آلمان، اسپانیا، چین و آفریقای جنوبی بود. آلمان قهرمان دو دوره جام جهانی ( سال‌های ۲۰۰۳ و ۲۰۰۷) و تنها تیمی که توانسته از عنوان قهرمانی خود دفاع کند بازی‌های حساب شده‌ای را به نمایش گذاشت. این تیم که بیش از تعداد گل‌ها به دنبال پیروزی بود در دو بازی اول خود تنها دو گل (هر بازی یک گل) به ثمر رساند و برابر آفریقای جنوبی که برای اولین بار به جام جهانی راه پیدا کرده بود چهار گل زد. ژرمن‌ها به عنوان صدرنشین به مرحله بعد صعود کردند تا خود را به عنوان یکی از مدعیان قهرمانی نشان دهند. در این گروه اسپانیا و چین در امتیاز ۴ با هم برابر شدند اما تفاضل گل بهتر اسپانیا را راهی مرحله بعد کرد تا فینالیست سومین دوره جام جهانی در رده سوم قرار بگیرد. البته در پایان دور گروهی چین هم به عنوان یکی از تیم‌های سوم به مرحله یک هشتم نهایی صعود کرد اما آفریقای جنوبی با سه شکست حذف شده این گروه بود.

گروه C: در این گروه ایتالیا، استرالیا، برزیل و جامائیکا، تیم‌هایی که هیچگاه قهرمان نشدند، برابر هم قرار گرفتند. برزیل یک بار در ۱۹۹۹ به فینال رسید و در سال ۲۰۰۷ هم سوم شد اما ایتالیا بعد از ۲۰ سال دوباره به جام جهانی برگشت. استرالیا در سه دوره قبلی جام جهانی بود اما هیچگاه به نیمه نهایی نرسید و جامائیکا برای اولین بار به این رقابت‌ها وارد شده است.
ایتالیا، استرالیا و برزیل هر سه ۶ امتیازی شدند اما تفاضل گل ترتیب آنها را مشخص کرد و این سه تیم با هم به دور دوم صعود کردند. جامائیکا هم با شکست در هر سه بازی از جام جهانی خداحافظی کرد.

گروه D: تیم‌های انگلیس، ژاپن، آرژانتین و اسکاتلند رقیبان هم بودند. ژاپن که قهرمان ۲۰۱۱ بود در سه بازی ۴ امتیاز کسب کرد و دوم شد و انگلیس که در دوره‌های گذشته تنها یک بار موفق به کسب مدال برنز شده بود به عنوان صدرنشین راهی مرحله بعد شد اما این گروه شاهد شادی و پایکوبی آرژانتینی‌ها بود چرا که آنها اولین امتیاز تاریخ خود در این مسابقات را برابر ژاپن کسب کردند. تساوی این تیم باعث شادی هوادران و بازیکنان آرژانتینی شد. آنها سوم گروه خود شدند و در آخرین بازی در حالی که تا دقیقه ۶۹ با سه گل از اسکاتلند عقب بودند با یک بازگشت رویایی نتیجه را به تساوی کشاندند اما در نهایت همراه با اسکاتلند از جام جهانی خداحافظی کردند تا داستان رویایی آلبی سلسته ناتمام بماند.

گروه E: هلند، کانادا، کامرون و نیوزلند تیم‌های حاضر در این گروه بودند. این تیم‌ها هیچگاه رنگ فینال جام جهانی را به خود ندیده اند. از این میان تنها کانادا در سال ۲۰۰۳ تا مرحله نیمه نهایی پیش رفت اما شکست خورد و در دیدار رده بندی هم با شکست ۳ بر ۱ مقابل آمریکا در جایگاه چهارم قرار گرفت. این تیم در دور گروهی با دو پیروزی به عنوان تیم دوم و بعد از هلند ۹ امتیازی راهی مرحله یک هشتم نهایی شد. کامرون نیز با پیروزی برابر نیوزلند سه امتیازی شد و به عنوان یکی از بهترین تیم‌های سوم صعود کرد اما نیوزلند با سه شکست حذف شده این گروه بود.

گروهF : آمریکا، سوئد، شیلی و تایلند در آخرین گروه جام جهانی بودند. حضور پرافتخارترین تیم بانوان در ادوار مختلف جام جهانی (آمریکا) می‌تواند هر حریفی را از رویارویی بترساند. آمریکا با قهرمانی در جام‌های جهانی ۱۹۹۱، ۱۹۹۹ و ۲۰۱۵ بیشترین جام را از آن خود کرده است و اکنون نیز به عنوان مدافع عنوان قهرمانی پا به این رقابت‌ها گذاشته. این تیم تمام حریفان خود را در مرحله گروهی شکست داد و با تفاضل گل ۱۸ بهترین خط حمله رقابت‌ها را تا اینجای کار داشته است. آمریکا برابر تایلند ۱۳ گل به ثمر رساند و در دو بازی دیگر خود هم پنج گل زد تا با صدرنشینی و صعود، خود را به عنوان یکی از مدعیان اصلی قهرمان معرفی کند. سوئد تنها یک بار در جام جهانی ۲۰۰۳ به فینال رسید اما در تقابل با آلمان شکست خورد و در حسرت کسب جام ماند. این تیم با دو پیروزی بعد از آمریکا راهی دور دوم مسابقات شد. شیلی و تایلند هم به ترتیب با سه و صفر امتیاز حذف شدند.

مرحله یک هشتم نهایی جام جهانی زنان از امروز شنبه، اول تیرماه با دو بازی آغاز می‌شود. ابتدا تیم‌های آلمان و نیجریه از ساعت ۱۹ و ۳۰ دقیقه برابر هم قرار می‌گیرند و سپس نروژ و استرالیا از ساعت ۲۳ و ۳۰ بازی دوم را برگزار می‌کنند.
شگفتی‌های جام جهانی فوتبال زنان
بازگشت تاریخی آرژانتین: تیم ملی زنان آرژانتین در حالی که تا دقیقه ۶۹ با سه گل از اسکاتلند عقب بود توانست در ۲۰ دقیقه نتیجه را به تساوی بکشاند. این اولین باری بود که یک تیم توانست سه گل را جبران کند.
رکوردشکنی آمریکا: تیم ملی آمریکا در بازی برابر تایلند ۱۳ گل به ثمر رساند و رکورد بیشترین تعداد گل زده در یک بازی را جابه جا کرد. این رکورد پیش از این به آلمان تعلق داشت که در جام جهانی ۲۰۰۷ چین را با ۱۱ گل شکست داد.
مورگان، ستاره تیم آمریکا: الکس مورگان ستاره تیم آمریکا در بازی برابر تایلند پنج گل به ثمر رساند که پیش از او در تاریخ جام جهانی تنها میچل ایکرز (۱۹۹۱) توانسته بود ری پوکر کند.
بهترین گلزن تاریخ جام جهانی: مارتا، کاپیتان تیم ملی برزیل با گلزنی در این دوره از جام جهانی تعدادگل های خود را به ۱۷ رساند و بالاتر از میروسلاو کلوزه با ۱۶ گل قرار گرفت و به بهترین گلزن تاریخ جام جهانی تبدیل شد.
بیشترین حضور در جام جهانی: فورمیگا بازیکن تیم ملی برزیل با حضور در جام جهانی ۲۰۱۹ بیشترین حضور در این رقابت‌ها (مردان و زنان) را به نام خود ثبت کرد. او در حال حاضر ۴۱ ساله است و رکورد کریستین رامپون ۴۰ ساله را شکست.
تکرار صعود ۱۳ تیم از دوره قبل: از ۱۶ تیمی که در مرحله یک هشتم نهایی حضور دارند، ۱۳ تیم در جام جهانی ۲۰۱۵ کانادا هم به این مرحله صعود کرده بودند. کلمبیا، سوئیس و کره جنوبی سه تیمی هستند که نتوانستند در این دوره جام جهانی در جمع ۱۶ تیم برتر قرار بگیرند. اسپانیا، ایتالیا و نیجریه در این دوره در مرحله یک هشتم نهایی رقابت می‌کنند.


برنامه مرحله یک هشتم نهایی جام جهانی فوتبال زنان


انتهای پیام
