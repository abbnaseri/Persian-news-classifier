صعود جوکوویچ در شب حذف واورینکا
مرد شماره یک جهان با پیروزی برابر دنیس کودلا توانست به دور سوم ویمبلدون صعود کند اما تنیسور سوئیسی از ریلی اوپلکا شکست خورد و از این رقابت‌ها کنار رفت.
به گزارش ایسنا، در روز سوم تنیس ویمبلدون دور دوم آغاز شد و نواک جوکوویچ توانست به مرحله بعد صعود کند.
مرد شماره یک جهان به مصاف دنیس کودلا رفت و ۳ بر صفر پیروز شد. تنیسور صربستانی در ست نخست ۶ بر ۳ حریفش را شکست داد و دو ست دیگر را با نتایج مشابه ۶ بر ۲ به پایان رساند.
در دیگر بازی مهم استن واورینکا برابر ریلی اوپلکا قرار گرفت و ۳ بر ۲ مغلوب حریف آمریکایی اش شد. تنیسور سوئیسی پس از ۳ ساعت و ۱۳ دقیقه رقابت نتیجه مورد نظرش را کسب نکرد و خیلی زود با ویمبلدون وداع کرد. واورینکا در ست نخست ۷ بر ۵ مغلوب شد اما دو ست دیگر را با نتایج ۶ بر ۴ و ۶ بر ۳ به نفع خود پایان داد. اوپلکا در ست بعد با پیروزی ۶ بر ۴ نتیجه را ۲ بر ۲ کرد تا برنده در ست پنجم مشخص شود. او توانست در ست آخر نیز ۸ بر ۶ پیروز شود و به دور بعد راه یابد.
وسلی، مدودوف، فابیانو، گوفین، رائونیچ، آگوستین بائوتیستا، ورداسکو، خاچانوف، پیا، اومبرت و کوین اندرسون به دور بعد صعود کردند.
در مهمترین بازی بخش بانوان کارولینا پلیسکووا برابر مونیکا پویگ قرار گرفت و ۲ بر صفر پیروز شد. بانوی شماره ۳ جهان در ست نخست ۶ بر صفر حریفش را شکست داد. او در ست دوم ۶ بر ۴ پیروز شد و به دور بعد راه یافت.
سیمونا هالپ، مارتیچ، ووزنیاکی و آزارنکا هم به دور سوم صعود کردند.
انتهای پیام
