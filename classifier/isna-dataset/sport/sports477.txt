روند آماده‌سازی گل‌گهر برای نخستین حضورش در لیگ برتر فوتبال
مدیرعامل باشگاه گل‌گهر سیرجان گفت: اولویت ما بهبودسازی کامل ورزشگاه امام علی (ع) است. ما در حال حاضر افزایش ظرفیت و جایگاه‌های VIP استادیوم هستیم و برج‌های نور استادیوم نیز طی چند روز آینده به استادیوم خواهد آمد.
محمد جواهری مدیرعامل باشگاه گل گهر سیرجان در گفت‌وگو با ایسنا، درباره وضعیت باشگاه‌های گل گهر برای صعود به لیگ برتر و نقل و انتقالات این تیم اظهار کرد: تیم ما بعد از صعود به لیگ برتر در دو حوزه جدی شروع به کار کرد. اولین مساله در نقل و انتقالات باشگاه خلاصه می‌شود. ما طبق لیستی که آقای وینگو بگوویچ سرمربی باشگاه ارائه دادند، نقل و انتقالات خود را آغاز کردیم که اکثر این لیست از بازیکنان لیگ یک بودند و اکثر بازیکنانی که مورد نظر سرمربی باشگاه بودند را موفق شدیم جذب کنیم.
وی ادامه داد: در لیست آقای بگوویچ چند بازیکن لیگ برتری هم مدنظر قرار گرفته بود که با حضور خودشان مذاکرات لازم انجام شد و آن بازیکنان نیز جذب شدند و طی چند روز آینده یک مدافع لیگ برتری را هم جذب خواهیم کرد.
مدیرعامل باشگاه گل گهر سیرجان در ادامه افزود: باشگاه در این روزها، روزهای پرمشغله‌ای را می‌گذراند. مدیریت اجرایی شرکت گل گهر برای بهبود شرایط دو ورزشگاه سیرجان ورزشگاه‌های گل گهر و امام علی (ع) در حال فعالیت هستند. اولویت ما بهبودسازی کامل ورزشگاه امام علی (ع) است. ما در حال حاضر افزایش ظرفیت و جایگاه‌های VIP استادیوم هستیم و برج‌های نور استادیوم نیز طی چند روز آینده به استادیوم خواهد آمد. این مسائل در حال پیگیری است و طی چند روز آینده به طور کامل انجام خواهد شد.
جواهری افزود: ما به صورت روزانه در حال پیگیری این مسائل هستیم تا به طور کامل این دو استادیوم تجهیز شود و ان‌شاالله بتوانیم تا شروع مسابقات لیگ دو استادیوم را به مسابقات بفرستیم. در هفته جاری مسئولان سازمان لیگ به سیرجان خواهد آمد و از استادیوم‌ها دیدن خواهد کرد تا سایر نقص‌های موجود برطرف شود و دیگر مشکل خاصی پیش نیاید.
وی در پایان اظهار کرد: باید از مدیریت شرکت گل گهر سیرجان تشکر کنم که با حمایت قاطع خود از موضع ورزش شرایط لازم را برای حضور پرقدرت باشگاه گل‌گهر فراهم می‌سازد.
انتهای پیام
