سوارس: حذف اروگوئه از کوپا ناعادلانه بود
مهاجم تیم ملی اروگوئه حذف این تیم را از کوپا آمه‌ریکا ۲۰۱۹ ناعادلانه دانست.
به گزارش ایسنا و به نقل از اکسپرس، تیم ملی فوتبال اروگوئه در ضربات پنالتی مغلوب پرو شد و از صعود به مرحله نیمه‌نهایی کوپا آمه‌ریکا ۲۰۱۹ بازماند. به این ترتیب پرو شگفتی ساز باید در نیمه نهایی این رقابت‌ها برابر شیلی قرار گیرد.
لوئیس سوارس مهاجم تیم ملی اروگوئه بعد از حذف از کوپا آمه ریکا گفت: ما در پنالتی به پرو باختیم و حذف شدیم و این عادلانه نبود. در جریان بازی فوتبال بسیار بهتری از حریف خود ارائه دادیم و موقعیت‌های زیادی داشتیم که از دست رفت. من به این موقعیت‌های سخت عادت کردم و الان نیز باید سرم را بالا بگیرم و به فکر آینده باشم و بتوانم از این وضعیت خودم را خارج کنم.
او در ادامه صحبت‌های خود گفت: انتقادها طبیعی است و من از این انتقادها استفاده می‌کنم. نه تنها من، بلکه بقیه بازیکنان و مربی. باید انتقادها را پذیرفت و به فکر رشد تیم بود تا بتوانیم شرایط را بهتر از این کنیم.
تیم ملی فوتبال اروگوئه بارها برابر پرو موقعیت گلزنی داشت که از دست رفت و در ضربات پنالتی مغلوب پرو شد تا از رسیدن به نیمه نهایی این رقابت‌ها باز بماند.
انتهای پیام
