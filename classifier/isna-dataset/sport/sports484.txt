اسپانیا قهرمان یورو زیر ۲۱ سال شد
تیم فوتبال زیر ۲۱ سال اسپانیا با شکست آلمان توانست برای پنجمین بار فاتح اروپا شود.
به گزارش ایسنا، فینال یورو زیر ۲۱ سال یکشنبه شب بین دو تیم اسپانیا و آلمان برگزار شد و لاروخا با پیروزی ۲ بر یک جام قهرمانی را بالای سر برد.
اسپانیا بازی را خوب شروع کرد و توانست خیلی زود به گل برسد. فابیان با یک شوت سرکش دروازه آلمان را در دقیقه ۷ باز کرد. پس از این گل ژرمن‌ها بازی بهتری به نمایش گذاشتند اما با وجود داشتن فرصت‌ها نتوانستند گلزنی کنند. در این نیمه خسوس وایخو می‌توانست اخراج شود اما داور تنها به بازیکن اسپانیا کارت زرد نشان داد.
در نیمه دوم آلمان باز هم حمله کرد و اسپانیا از طریق ضدحمله دروازه تیم حریف را تهدید می‌کرد. لاروخا موفق بود و دنی اولمو در دقیقه ۶۹ دروازه آلمان را برای دومین بار باز کرد. شرایط برای لاروخا بهتر شد اما ژرمن‌ها ناامید نشدند و به حمله‌های خود ادامه دادند تا این که ندیم امیری در دقیقه ۸۷ اختلاف را به حداقل رساند. فرصت آلمان برای به ثمر رساندن گل دیگر کم بود و این تیم نتوانست نتیجه را تغییر دهد. در نهایت اسپانیا برای پنجمین بار فاتح اروپا شد.
انتهای پیام
