تمجید سرمربی برزیل از مسی
تیته پس از صعود تیمش به نیمه نهایی کوپا آمه‌ریکا ۲۰۱۹، درباره حریف احتمالی تیمش در این مرحله صحبت کرد و به تمجید از ستاره آرژانتینی پرداخت. 
به گزارش ایسنا و به نقل از آس، تیم ملی فوتبال برزیل بامداد جمعه پس از تساوی بدون گل برابر پاراگوئه توانست حریفش را در ضربات پنالتی شکست دهد و به مرحله نیمه نهایی کوپا آمه ریکا ۲۰۱۹ صعود کند.
تیته پس از بازی گفت: تیم حریف خیلی بسته بازی می‌کرد و این موضوع باعث شد در نیمه نخست شرایط برایمان سخت شود. در نیمه دوم پس از اخراج بازیکن پاراگوئه فضاهای خالی بیشتر شد. با حضور ویلیان و دیگر تغییرات از این فضاها ای جاده شده بهره بردیم. دلیل تعویض فیلیپه لوئیس آسیب دیدگی بود. البته شدید نیست. کمی مشکل عضلانی پیدا کرده بود.
سرمربی تیم ملی فوتبال برزیل در ادامه اظهار کرد: شرایط تیم پس از تغییرات در ترکیب کاملاً عوض شد. فیلیپ کوتینیو کمتر به جلو پیش روی کرد. برای گلزنی حداقل باید دو یا سه موقعیت آشکار داشته باشید. در غیر این صورت شرایط برای باز کردن دروازه حریف سخت می‌شود.
سرمربی برزیلی درباره انتخاب پنالتی زن‌ها گفت: من برای این کار بد هستم. به آن‌ها نیز این موضوع را گفتم. تیم روحیه خیلی قوی دارد. دو روز برای پنالتی‌ها تمرین کردیم. گابریل ژسوس در منچسترسیتی پنالتی می‌زند و در این بازی قدرتش را نشان داد.
تیته نیز مانند لیونل اسکالونی از وضعیت بد چمن ورزشگاه انتقاد کرد. سرمربی سلسائو در این رابطه اظهار کرد: این ورزشگاه بزرگ نباید چنین چمنی داشته باشد. با این شرایط نمی‌توان بازی کرد. من از کیفیت فوق العاده صحبت می‌کنم.
برزیل احتمال دارد در مرحله بعد با آرژانتین روبرو شود. تیته درباره رویارویی با آلبی سلسته گفت: آرژانتین از لحاظ تکنینی تیم قوی است اما باید در برخی از بخش‌ها بهتر شود. با این حال نسبت به مسی شکی وجود ندارد.
انتهای پیام
