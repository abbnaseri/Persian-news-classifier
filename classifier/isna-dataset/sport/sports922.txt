تورس از دلیل خداحافظی‌اش گفت
مهاجم اسپانیایی درباره دلیل خداحافظی‌اش از جهان فوتبال با رسانه‌ها صحبت کرد. 
به گزارش ایسنا و به نقل از مارکا، فرناندو تورس امروز صبح (یک‌شنبه) در یک نشست خبری حاضر شد تا درباره خداحافظی‌اش از جهان فوتبال صحبت کند. مهاجم اسپانیایی که هنوز ۶ ماه از قراردادش با ساگان توسو باقی مانده بود در جریان نشست احساساتی شد و گفت: از همه کسانی که مرا در این لحظه مهم همراهی کردند تشکر می‌کنم. آخرین بازی من ۲۳ آگوست با توسو برابر ویسل کوبه، تیم آندرس اینیستا و داوید ویا خواهد بود. بازی خواهد بود که هرگزش تصورش را نمی‌کردم. فکر می‌کنم بهترین زمان ممکن برای خداحافظی‌ام خواهد بود.
تورس در ادامه افزود: اگر تیم نخست هم می‌شدیم باز هم چنین تصمیمی می‌گرفتم. بیش از همه به شرایطم برمی‌گردد. به بدنم گوش فرا دادم. مانند گذشته از فوتبال لذت نمی‌بردم و به همین خاطر فکر کردم صادقانه‌ترین کار کنار گذاشتن این حرفه است. می‌خواهم فوتبال را با ضمیر پاک رها کنم.
بازیکن پیشین اتلتیکومادرید در ادامه اظهار کرد: به خاطر دورانی که داشتم و در تیم‌هایی که بازی کردم احساس غرور می‌کنم، به خاطر همه حریف‌های قدرتمندی که روبه‌رو شدم. شانس داشتم در برخی از بهترین تیم‌های جهان بازی کنم و بتوانم عناوین مهمی کسب کنم. به همین خاطر احساس خوش شانسی می‌کنم.
مهاجم پیشین چلسی در مورد بهترین لحظاتش گفت: لحظات سختی داشتم اما همیشه خوبی‌ها در گرد من بودند. افراد زیادی در کنارم بودند که به من کمک می‌کردند. آن‌ها در آینده هم کنارم خواهند بود، جایی که چالش‌های بزرگ‌تری خواهم داشت.
تورس درباره بازگشت احتمالی به اتلتیکومادرید اظهار کرد: همه انتظار دارند که به اتلتیکو برگردم. اتلتیکو زندگی من است و شاید در آینده این اتفاق بیفتد. باید خودم را آماده کنم و سپس به باشگاه برگردم. نمی‌خواهم برای چهره شدن به اتلتیکو برگردم. اگر به این تیم برگردم به خاطر کمک به اتلتیکو است.
بازیکن پیشین لیورپول در پایان گفت: پس از ۱۸ سال هیجان انگیز زمان پایان بازی‌ام فرا رسید. امیدوارم تا جایی که بتوانم بازی کنم و در بازی‌های باقی مانده گل‌های زیادی به ثمر برسانم. فصل پیش برای بقا گل‌های مهمی به ثمر رساندم و در این فصل هم می‌خواهم تا جایی که ممکن است به تیم خود کمک کنم. سال گذشته از من خواستند که کاپیتان باشم، این فصل نه. باید مانند یک تیم فکر کنیم و بتوانیم به موفقیت دست یابیم.
انتهای پیام
