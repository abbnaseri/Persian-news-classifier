آیا فرشید باقری مصدوم است؟
در حالی که گفته می‌شود هافبک استقلال دچار مصدومیت است اما تمرینات پرفشار بدنی را پشت سر می‌گذارد.
به گزارش ایسنا، فرشید باقری، یکی از بازیکنان تاثیرگذار استقلال در فصل گذشته بود اما در روزهایی که آبی‌های پایتخت با هدایت آندره‌آ استراماچونی تمرینات پرفشاری را پشت سر می‌گذارد، غایب این تمرینات است.
البته پس از مدتی مشخص شد که باقری درگیر مصدومیتی قدیمی از ناحیه مچ پاست و به همین دلیل نیاز به جراحی دارد. با این حال این بازیکن در روزهای اخیر ویدئوهایی در فضای مجازی منتشر کرد که در آن‌ها، مشغول انجام تمرینات پرفشاری است. به همین دلیل این شائبه به وجود آمد که آیا واقعاً باقری دچار مصدومیت است یا نه.
ماجرای تمرینات پرفشار فرشید باقری از این قرار است که هافبک استقلال با توصیه پزشک، در حال تقویت ناحیه مصدوم پایش است تا پس از آن درباره جراحی کردن یا نکردن تصمیم‌گیری کند.
انتهای پیام
