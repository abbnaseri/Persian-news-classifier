تیته: برای توقف "فرازمینی" نحوه بازی‌مان را تغییر دادیم
سرمربی تیم ملی فوتبال برزیل اعلام کرد برای مهار لیونل مسی نحوه بازی‌شان را تغییر دادند و توانستند موفق باشند. 
به گزارش ایسنا و به نقل از کلارین، تیم ملی فوتبال برزیل با پیروزی ۲ بر صفر برابر آرژانتین توانست به فینال کوپا آمه‌ریکا ۲۰۱۹ صعود کند. تیته پس از بازی گفت: لیونل مسی خاص است، او فرا زمینی و از همه لحاظ فوق‌العاده است. برای بستن میانه میدان مجبور شدیم نحوه بازی‌مان را تغییر دهیم و اجازه کار به مسی ندهیم.
سرمربی تیم ملی برزیل در ادامه اظهار کرد: برزیل بازی منسجمی به نمایش گذاشت. در برخی از لحظات پاس‌ها را از دست دادیم یا از ما توپ ربایی کردند اما عملکرد فیرمینو، کوتینیو، آرتور و کاسمیرو برای توقف "فرا زمینی" قابل توجه بود و توانستند موفق باشند.
سرمربی برزیلی به تمجید از عملکرد دنی آلوس پرداخت و گفت: او مرا خیلی خوشحال کرد. او مرد خیلی خوبی است و هدایت چنین بازیکنی فوق‌العاده است. قدرت ذهنی و جسمانی‌اش عالی است. برای رسیدن به این جایگاه تلاش زیادی کرد و همان طور که باید، درخشید.
تیته درباره حضور در فینال گفت: احساس می‌کنم برای اولین بار به دیدار نهایی رسیدیم چون آن را فراموش نخواهیم کرد. با آرامش زیادی توانستیم به فینال صعود کنیم. این در حالی بود که انتقاد رسانه‌ها ادامه داشت. برای دیدار نهایی خود را آماده خواهیم کرد. اکنون می‌خواهم در ماراکانا یک فینال را تجربه کنم. به یک سرمربی واقعی تبدیل شدم.
لیونل اسکالونی پس از بازی گفت که آرژانتین شایسته صعود به فینال بود. تیته در این رابطه اظهار کرد: صعود به فینال یک گام رو به جلو بود. فردا حریفمان را خواهیم شناخت. آرژانتین جنگنده بود و مالکیت توپ را در اختیار داشت اما آمار یکسان بود. در حال پیشرفت هستیم به همین خاطر نمی‌توانستیم ۹۰ دقیقه صاحب توپ و میدان باشیم و این اتفاقی عادی است. با این حال در پایان پیروز بازی بودیم و آن ارزشمند بود.
انتهای پیام
