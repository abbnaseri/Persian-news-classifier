ابهام در انتخابی تیم ملی کشتی آزاد/ یزدانی و قاسمپور چند بار باید کشتی بگیرند؟
در فاصله ۱۰ روز مانده تا برگزاری رقابت‌های مهم انتخابی تیم ملی کشتی آزاد که قرار است در ۵ وزن برگزار شود، هنوز قانون برگزاری این رقابت ها و اینکه کشتی گیران در چند مبارزه و بر چه اساسی انتخاب می‌شوند، مشخص نشده است.
به گزارش ایسنا، بر اساس تصمیم کادر فنی تیم ملی کشتی آزاد رقابت‌های انتخابی تیم ملی برای شناخت نفرات نهایی جهت حضور در رقابت‌های جهانی ۲۰۱۹ قزاقستان در اوزان ۶۵، ۷۴، ۸۶، ۹۷ و ۱۲۵ کیلوگرم با حضور نفرات مطرح و عنوان‌دار کشتی ایران همچون، حسن یزدانی، کمیل قاسمی، رضا یزدانی، کامران قاسمپور، پرویز هادی، یدالله محبی و … جمعه ۷ تیر ماه در سالن هفتم تیر تهران برگزار می‌شود.
بر این اساس در وزن ۶۵ کیلوگرم، پیمان بیابانی، امیر محمد یزدانی، مرتضی قیاسی و ایمان صادقی، در وزن ۷۴ کیلوگرم رضا افضلی، محمد نخودی، سید احمد محمدی و حامد رشیدی، در وزن ۸۶ کیلوگرم، حسن یزدانی و کامران قاسمپور، در وزن ۹۷ کیلوگرم، رضا یزدانی، حامد طالبی زرین کمر، علیرضا گودرزی و علی شعبانی و بالاخره در وزن ۱۲۵ کیلوگرم کمیل قاسمی، پرویز هادی و یدالله محبی برای رسیدن به دوبنده تیم ملی در رقابت‌های قهرمانی جهان به روی تشک می‌روند.
اما در حالی‌که تنها ۱۰ روز تا برگزاری این رقابت‌های حساس و سرنوشت‌ساز میان برترین چهره‌های کشتی ایران زمان باقی است، اما هنوز کادر فنی تیم ملی نحوه انتخاب نفرات برتر و اینکه کشتی‌گیران بر اساس چه قانونی انتخاب می‌شوند را مشخص نکرده است!
به عنوان مثال سرمربی تیم ملی اعلام نکرده در وزن ۸۶ کیلوگرم که حساسیت بسیار بالایی نیز برای کشتی‌دوستان سراسر ایران دارد، حسن یزدانی و کامران قاسمپور در چند مبارزه باید به مصاف هم بروند؟ انتخابی به صورت تک کشتی است یا مانند سالهای اخیر هر کشتی‌گیری که به ۲ برد از ۳ مبارزه برسد به عنوان ملی‌پوش ایران انتخاب می‌شود؟
یا در ۱۲۵ کیلوگرم رقابت‌ها دوره‌ای برگزار می‌شود و هر ۳ آزادکار این وزن باید به مصاف هم بروند و در نهایت نفر برتر انتخاب شود یا اینکه مثلاً کمیل قاسمی و یدالله محبی با هم کشتی بگیرند و نفر برتر برابر پرویز هادی ملی‌پوش سال گذشته و دارنده مدال برنز جهان مصاف کند؟
یا در وزن ۹۷ کیلوگرم چگونه ملی‌پوش ایران در رقابت‌های جهانی مشخص می‌شود؟ اینکه زرین کمر، شعبانی و گودرزی باید به مصاف هم بروند و نفر برتر در نهایت با رضا یزدانی سرشاخ شود یا مسابقات در عین عدالت بصورت دوره‌ای برگزار می‌شود.
برگزاری عادلانه رقابت‌های انتخابی تیم ملی و شناخت نفرات برتر در شرایط برابر مهمترین اصلی است که کادر فنی تیم ملی باید بدون توجه به اسامی کشتی‌گیران به آن توجه کند، همانطور که کشورهایی مثل آمریکا نیز این اصل را هر ساله و بدون توجه به نام نفرات بزرگی همچون جردن باروز و کایل اسنایدر و … در عمل اجرا می‌کنند.
ملی پوشان آمریکا در رقابت‌های جهانی چند روز پیش بر اساس رقابت انتخابی مشخص شدند تا جایی‌که جردن باروز دارنده مدال‌های طلای جهان و المپیک در ۳ مبارزه برابر حریف گمنام خود به میدان رفت و در حالی‌که در مبارزه دوم نیز شکست خورد در نهایت با دو پیروزی به دوبنده تیم ملی رسید و باروز که چندین مدال جهانی و المپیک دارد هیچ اعتراضی به چرایی برگزاری انتخابی نداشت.
بهتر است کادر فنی تیم ملی هر چه سریع‌تر موضع خود را درباره نحوه برگزاری رقابت‌های انتخابی در اوزان فوق با صراحت اعلام کند تا هم کشتی‌گیران و هم مردم با علم به نحوه اجرای قانون و انتخاب نفرات برتر در انتظار این رویداد مهیج و سرنوشت‌ساز باشند.
انتهای پیام
