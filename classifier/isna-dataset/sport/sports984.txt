آغاز دور جدید تمرینات تکواندو دانشجویان برای حضور در یونیورسیاد 2019  
دور جدید تمرینات تیم ملی تکواندو دانشجویان ایران برای حضور در یونیورسیاد ایتالیا آغاز شد.
به گزارش ایسنا، ملی‌پوشان تکواندو ایران که اردوی آماده‌سازی خود را برای حضور در سی‌امین دوره بازی‌های یونیورسیاد دانشجویان جهان پیگیری می‌کنند، مرحله جدید تمرینات خود را آغاز کردند.
آرمین هادی‌پور (وزن ۵۸- کیلوگرم)، سروش احمدی (وزن ۶۳- کیلوگرم)، میرهاشم حسینی (وزن ۶۸- کیلوگرم)، امیرمحمد بخشی (وزن ۷۴- کیلوگرم)، مهران برخورداری (وزن ۸۰- کیلوگرم) و عرفان ناظمی (وزن ۸۷- کیلوگرم) ترکیب تیم تکواندو مردان را تشکیل می‌دهند.
همچنین در این دوره از رقابت‌ها مسابقات تیمی برگزار می‌شود که احمدی، حسینی، بخشی و ناظمی در این بخش نیز نمایندگان تکواندو کشورمان هستند.
هدایت این تیم برعهده فریبرز عسکری به عنوان سرمربی و علی محمد بسحاق به عنوان مربی است.
رقابت‌های تکواندو در این رویداد از ۱۶ تا ۲۲ تیرماه پیگیری خواهد شد؛ این مسابقات 2G است و به نفرات اول تا سوم به ترتیب ۲۰، ۱۲ و ۷.۲۰ امتیاز در راستای افزایش رنکینگ المپیک تعلق می‌گیرد.
سی امین دوره بازی‌های یونیورسیاد تابستانی دانشجویان جهان ۲۰۱۹، ۱۲ تا ۲۳ تیرماه در "ناپل" ایتالیا برگزار می‌شود.
انتهای پیام
