دنیزلی: امیدوارم انتظارات هواداران تراکتور را برآورده کنم
سرمربی جدید تراکتورسازی در اولین اظهارنظر خود ابراز امیدواری کرد بتواند انتظارات هواداران این تیم را برآورده کند. 
به گزارش ایسنا و به نقل از روزنامه حریت، تراکتورسازی با قراردادی یک ساله مصطفی دنیزلی ترکیه‌ای را به خدمت گرفت. محمدرضا زنوزی برای جلوگیری از ازدحام هواداران تراکتورسازی با جت شخصی، همراه با این مربی به تبریز رفت. جمعیت بسیار زیادی از هواداران تراکتورسازی به استقبال مصطفی دنیزلی رفتند و پلیس مجبور شد برای ایجاد آرامش وارد عمل شود و هواداران را متفرق کند.
مصطفی دنیزلی در تبریز گفت: من قبلاً در تهران بودم و حالا در تبریز خواهم بود و هواداران ترک ما را حمایت خواهند کرد. امیدوارم بتوانم انتظارات هواداران تراکتورسازی را برآورده کنم. آنچه برای من مهم است موفقیت تیم و ارتباط بین دو کشور ایران و ترکیه است.
دنیزلی بعد از ورود به ایران، شام را در کنار زنوزی مالک تراکتورسازی صرف کرد و از باشگاه تراکتورسازی نیز دیدن کرد.
تراکتورسازی بعد از کسب رتبه پنجم در لیگ برتر ایران، لیکنز را از سمت خود برکنار کرد و مصطفی دنیزلی را به عنوان سرمربی جدید معرفی کرد.
انتهای پیام
