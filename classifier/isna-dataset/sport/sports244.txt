رکوردشکنی ورزشکاران ایران در بازی‌های جهانی کارگران
 ورزشکاران ایران تا پایان روز سوم ششمین دوره بازیهای جهانی کارگران در اسپانیا موفق به کسب ۷۵ مدال شدند تا رکورد مدالی کاروان ایران در ادوار این بازی‌ها را بشکنند.
به گزارش ایسنا، ششمین دوره بازی‌های جهانی ورزش کارگری و آماتوری از روز سه‌شنبه ۱۱ تیرماه (دوم جولای) در شهر تورتوسای اسپانیا آغاز شد و ۳۰۰۰ ورزشکار از ۴۲ کشور جهان به مدت ۶ روز با یکدیگر به رقابت می‌پردازند.
تا پایان روز سوم این بازی‌ها نمایندگان ایران موفق به کسب ۳۶ طلا، ۲۲ نقره و ۱۷ برنز و مجموع ۷۵ مدال شده اند.
این مدال‌ها توسط ورزشکاران کشتی فرنگی، جودو، شنا، دوومیدانی، کاراته و تنیس روی میز به دست آمده است.
همچنین سحر چغلوند ملی پوش جودوی بانوان با تصاحب مدال طلا موفق شد اولین مدال طلای جهانی تاریخ جودوی بانوان ایران در میادین بین المللی را بدست آورد.
ایران پیش از این و در ۵ دوره گذشته تنها در سال‌های ۲۰۱۵ در لیلیانو ایتالیا و ۲۰۱۷ در ریگا لتونی در این مسابقات حضور پیدا کرد. این سومین دوره حضور کاروان ایران در بازی‌های جهانی کارگری است. در سال ۲۰۱۵ برای اولین‌بار کاروان ایران در مسابقات جهانی لیلیانوی ایتالیا حاضر شد که ۲۱ مدال طلا، پنج نقره و شش برنز به دست آورد تا بین ۳۲ کشور به مقام نهم برسد. مسابقات ۲۰۱۷ در ریگای لتونی دومین حضور ایران بود که ورزشکاران کارگر ایران به‬ ۲۵ طلا ۹ نقره ۱۰ برنز‬ رسیدند‬‏ اما در این دوره ورزشکاران کارگر با درخششی که داشتند، تا پایان روز سوم رکورد مدالی ایران در ادوار گذشته را شکسته اند.
کاروان ۱۴۰ نفره ایران در ۹ رشته و در قالب ۱۶ تیم در این بازی‌ها حضور دارند.
در این کاروان ۱۱ تیم از مردان و پنج تیم از زنان حضور دارد که تیم جودوی زنان و شنای مردان برای نخستین مرتبه به این مسابقات اعزام خواهند شد. تیم زنان در رشته‌های دوومیدانی، جودو، تنیس
روی میز، پتانک و مردان نیز در رشته‌های دوومیدانی، جودو، تنیس روی میز، پتانک در دو تیم، کاراته، والیبال ساحلی در دو تیم، کشتی ساحلی و کشتی فرنگی و شنا حضور دارند.
انتهای پیام
