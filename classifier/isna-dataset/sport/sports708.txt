رد پای مسی در ماراکانا ثبت می‌شود؟
فدراسیون فوتبال برزیل از فوق ستاره آرژانتینی خواسته که رد پایش را در ورزشگاه ماراکانا ثبت کند.
به گزارش ایسنا و به نقل از آس، در برزیل لیونل مسی را ستایش می‌کنند و به او احترام می‌گذارند. فدراسیون فوتبال این کشور از ستاره آرژانتینی درخواست کرده که رد پایش برای همیشه در ورزشگاه ماراکانا شهر ریو دو ژانیرو بماند. در این استادیوم رد پای بازیکنان بزرگ برزیلی مانند پله، زیکو و رونالدینیو به ثبت رسیده است. رد پای مارتا، ستاره تیم ملی بانوان سلسائو نیز در آنجا وجود دارد.
مسی جمعه شب در ورزشگاه ماراکانا حضور خواهد داشت تا در دیدار آرژانتین و ونزوئلا برای صعود به نیمه نهایی کوپا آمه ریکا به میدان برود. این فرصتی است که مسی رد پایش را در بخش "راهروی مشاهیر" بر جای بگذارد.
هنوز فدراسیون فوتبال برزیل پاسخی از جانب مسی دریافت نکرده است. اگر مهاجم بارسلونا این درخواست را بپذیرد نخستین بازیکن آرژانتینی خواهد شد که نامش در کنار ستارگان برزیلی قرار می‌گیرد. تنها شش بازیکنان غیر برزیلی رد پایشان در ماراکانا وجود دارد. بکن باوئر، اوزه بیو، آلچدس گیجا، الیاس فیگوروئا، خولیو سسار رومرو و دژان پتکوویچ این بازیکنان هستند.
انتهای پیام
