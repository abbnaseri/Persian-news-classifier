نقطه عطف تیم ملی والیبال در کسب موفقیت از دید موسوی
 سرعتی زن تیم ملی والیبال ایران معتقد است که نقطه عطف موفقیت تیم ملی والیبال تمرکز خوب بازیکنان در این روزها است.
به گزارش ایسنا، سید محمد موسوی سرعتی زن تیم ملی والیبال ایران پس از پیروی سه بر صفر مقابل کانادا در هفته سوم لیگ ملت‌های ۲۰۱۹ گفت: نسبت به بازی‌های گذشته روند بسیار خوبی را پیش گرفته‌ایم و حفظ تمرکز مهم‌ترین نقطه عطف برای برد خوب در این بازی بود.
او با قدردانی از حضور پرشور هواداران ارومیه‌ای برای حمایت از تیم ملی ایران در سالن غدیر، اظهار کرد: با اینکه تماشاگران از هیچ تلاشی برای تشویق تیم خودشان دریغ نکردند اما همین موضوع فشارها بر روی تیم ما را نیز افزایش می‌دهد چون تلاش می‌کنیم بهترین نتیجه را برای شاد کردن آنها کسب کنیم.
سرعتی زن تیم ملی والیبال ایران ادامه داد: از اول بازی توانستیم تمامی فشارها را مدیریت کنیم و تمامی نکاتی که توسط مربی و اعضای تیم به بازیکنان گوشزد شده را تا به امروز رعایت کردیم تا در نهایت به صورت بهترین شکل برنامه ما اجرا شد.
او در مورد عملکرد تیم ملی کانادا در ست دوم بازی نیز گفت: فشار بازی در ست دوم بیشتر شد چون کانادا دریافت‌ها و دفاع‌های خوبی در این ست داشت. دو بازی دیگر را پیش‌رو داریم اما تمام توان خود را به کار می‌گیریم تا بتوانیم بهترین نتیجه را به دست آوریم.
انتهای پیام
