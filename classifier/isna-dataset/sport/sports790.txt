اشتباه فدراسیون هندبال؛ جهانی نشدیم!
تیم ملی هندبال ساحلی ایران در رقابت های قهرمانی آسیا سوم شد اما گویا سهمیه ورود به مسابقات قهرمانی جهان را کسب نکرده است این در حالی است که سایت فدراسیون هندبال ایران از کسب این سهمیه خبر داده بود.
به گزارش ایسنا، تیم ملی هندبال ساحلی ایران روز گذشته در دیدار رده بندی رقابت‌های قهرمانی آسیا مقابل ویتنام پیروز شد و به عنوان سومی رسید. بعد از پیروزی تیم ملی هندبال ساحلی، سایت فدراسیون هندبال در خبری از کسب عنوان سومی و کسب سهمیه جهانی برای تیم ملی خبر داد و حتی سبب شد که اکثر ملی پوشان و هندبالیست‌های ایرانی در صفحات اجتماعی خود جهانی شدن هندبال ساحلی ایران را تبریک بگویند. البته گویا بعد از مدتی این خبر در سایت فدراسیون هندبال اصلاح شده و موضوع جهانی شدن تیم ملی ایران حذف شده است.
به نظر می‌رسد این اشتباه در حالی رخ داده است که سال گذشته کشورهای آسیایی سه سهمیه برای حضور در رقابت‌های قهرمانی جهان داشتند اما فدراسیون جهانی آن را به دو عدد کاهش داده است. فدراسیون هندبال ایران هم شاید بنا به سال گذشته ابتدا این خبر را منتشر و بعد آن را حذف کرده است. اکنون رئیس فدراسیون هندبال می‌گوید که برخلاف سال گذشته مجوز ورود کشورهای آسیایی به مسابقات جهانی کمتر شده ولی هنوز امید به جهانی شدن برای ایران وجود دارد.
علیرضا پاکدل در گفت و گو با ایسنا، درباره این موضوع اظهار کرد: سال گذشته آسیا سه سهمیه برای مسابقات جهانی داشت که اکنون فدراسیون جهانی این سهمیه را کاهش داده و تنها ۲ سهمیه است. البته فدراسیون آسیایی اعتراض کرده و در پی این است که سهمیه سوم را هم همانند سال گذشته بگیرد.
وی در پاسخ به این سوال که چرا این خبر از طریق فدراسیون منتشر شده است و حتی شما نیز آن را تبریک گفته بودید گفت: نه! من جایی از کسب سهمیه جهانی حرفی نزدم. فدراسیون نیز خبر را اصلاح کرد. چون مطمئن نبودیم من گفتم سهمیه جهانی را بردارند. همان لحظه که خبر را گذاشتند ما مردد بودیم و خبر حذف شد.
وی ادامه داد: من با آقای بدر نایب رئیس کنفدراسیون آسیا صحبت کردم. به من گفت که یک سهمیه از آسیا کم شده ولی در اجلاس جهانی که هفته آینده برگزار می‌شود در حال پیگیری هستیم که آن سهمیه را نیز به آسیا برگردانیم. در حال حاضر مشخص نیست و در هفته آینده که اجلاس جهانی است مشخص خواهد شد. احتمال آن زیاد است که این سهمیه به آسیا برگردد. چون ایران در قهرمانی جهانی دوره قبل هم جزو هشت تیم اول بود و این احتمال را بیشتر می‌کند که سهمیه سوم آسیا را بدهند.
انتهای پیام
