انصاری فرد مهاجم اصلی ناتینگهام در فصل جدید؟
هواداران ناتینگهام عقیده دارند کریم انصاری فرد باید مهاجم اول این تیم در فصل آینده باشد.
به گزارش ایسنا و به نقل از footballleagueworld، مسئولان ناتینگهام بعد از برکناری مارتین اونیل از هدایت این تیم، صبری لاموشی را به عنوان سرمربی جدید خود معرفی کرد. این تیم در اولین دیدار پیش فصل خود نیز موفق شد آلبرتون را با نتیجه ۲ بر یک شکست دهد.
کریم انصاری فرد فصل قبل برای ناتینگهام چندان به میدان رفت و در نهایت طی ۱۲ بازی توانست ۲ گل به ثمر برساند. در حالی که زمزمه‌های رفتن این بازیکن از تیم به گوش می‌رسید، او در اولین دیدار پیش فصل توانست یکی از گل‌های تیمش را به ثمر برساند.
بعد از درخشش کریم در این دیدار، هواداران ناتینگهام در شبکه‌های اجتماعی خواستار حضور این بازیکن برای فصل بعد شدند و ابراز امیدواری کردند که بازیکن ایرانی برای فصل بعد گزینه اول ناتینگهام در خط حمله باشد و در این صورت لاموشی دیگر بازیکنی برای فصل بعد جذب نخواهد کرد.
کریم انصاری فرد بعد از المپیاکوس، راهی تیم ناتینگهام شده است و برای فصل بعد نیز با این تیم قرارداد دارد.
انتهای پیام
