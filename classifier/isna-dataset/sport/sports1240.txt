سیدعباسی: تیم ملی والیبال کمتر به ستاره‌ها متکی بود
مربی والیبال می‌گوید با توجه به عملکرد ایران در لیگ ملت‌ها پیش‌بینی سه برد پیاپی در هفته سوم را داشت. 
جهانگیر سید عباسی در گفت‌وگو با ایسنا با اشاره به سه برد پیاپی ایران در هفته سوم لیگ ملت‌های والیبال گفت: با توجه به جوان‌گرایی و تغییر ترکیب در تیم روسیه و بازی درخشان ایران در هفته‌های قبل پیش‌بینی این بردها را داشتم اما فکر می‌کردم کانادا حریف سخت‌تری برایمان باشد. درست است که در پنج ست لهستان را بردیم اما به نظرم سخت‌ترین بازی‌مان را مقابل روسیه انجام دادیم و بهترین نمایش ایران در سه هفته اخیر در ست سوم با روسیه بود که در نهایت بازیکنان ایران والیبالی بسیار تاپ به نمایش گذاشتند.
او در این مورد افزود: پتانسیل تیم روسیه به حدی بود که می‌توانست ما را ببرد و با تمام وجود بازی کرد با این حال ایران اجازه این کار را به حریف نداد، اما در بازی دوم لهستان روزی بسیار استثنایی داشت و از طرف دیگر تیم ما هم بازی متوسطی از خود به نمایش گذاشت.
این مربی والیبال در پاسخ به این سوال که چرا ایران مقابل روسیه و کانادا راحت بازی کرد اما برابر لهستان به چالش خورد؟ گفت: در چهار تیمی که به ایران آمدند دو سبک مختلف والیبال را دیدیم. تیم‌های کانادا و روسیه با والیبالی مکانیکی و مبتنی بر قدرت بدنی و فیزیک مناسب مشابه هم بودند. ایران و لهستان والیبالشان مبتنی بر تکنیک فردی، سیستم و زیبایی‌های تکنیکی و ظرافت‌های والیبال بود به همین دلیل تقریباً سبک بازی نزدیکی داشتند با این تفاوت که در دو ست که لهستان برنده شد به گونه‌ای استثنایی در دفاع داخل زمین خوب بود و از راهکارهای مختلفی برای گرفتن امتیاز استفاده کرد، اما مقابل روسیه و کانادا اینگونه نبود. روسیه همواره در دریافت اول ضعف داشت.
او حواشی مصاحبه بازیکن لهستانی را بر بازی با ایران تأثیرگذار ندانست و بیان کرد: بازیکن لهستان مصاحبه‌ای کرد و بعد خودش هم متوجه اشتباهش شد و عذرخواهی رسمی هم انجام گرفت. فکر می‌کنم تیم لهستان خیلی استثنایی بود و بازیکنان ما انتظار این بازی را نداشتند. این یک اتفاق بود و اگر یک بار دیگر با همان بازیکن‌ها برابر لهستان بازی کنیم به ندرت بازی پنچ ست می‌شود.
سیدعباسی در مورد اعتراض سرمربی لهستان در مورد رفتار هواداران ایرانی گفت: در مورد اینکه اتفاقی برای اتوبوس لهستان پیش آمده خبری ندیدم، ماجرا این بود که بعد از بازی اول ازدحام جمعیت تیم ایران را برای رفتن به هتل اذیت کرد. بلیت فروشی روز اول قبل از مسابقات انجام شد و از همان روز ۲۲۰ هزار نفر برای یک سالن ۵ هزار نفری مراجعه کردند. نیروی انتظامی تدابیر لازم را اندیشیده بود اما فکر نمی‌کرد که این همه جمعیت زیاد باشد. گاهی ۱۵ هزار نفر جمعیت پشت اتوبوس تیم ملی راه می‌رفتند تا بتوانند با بازیکنان محبوبشان عکس و امضا بگیرند؛ با این‌همه اشتیاق بین مردم ممکن است ازدحام باعث شود اتفاق ناگواری هم پیش بیاید که این عشق و علاقه به والیبالیست‌ها بود.
او در این مورد افزود: این ازدحام ربطی به حواشی قبل بازی با لهستان نداشت. بعد از بازی با روسیه هم مردم تا ساعت ۳ بامداد جشن گرفتند و کل خیابان‌های شهر بسته بود. حتی الان هم برخی از ماشین‌ها با روشن کردن چراغ‌ها و بوق زدن شادی می‌کنند. علاوه بر این سینماهای و پارک‌های ارومیه با کار گذاشتن مانیتورهای بزرگ بازی‌ها را پخش کردند و جمعیت چند هزار نفری مردم بازی‌ها را به این صورت تماشا کردند. استقبال خیلی بی‌نظیری از این مسابقات انجام شد.
سیدعباسی به دستاورد برگزاری این مسابقات در ارومیه اشاره و بیان کرد: فدراسیون والیبال قبلاً تجربه چنین میزبانی را داشت اما اولین بار بود که لیگ ملت‌ها در یک شهرستان برگزار می‌شد و برایمان تازگی داشت. حضور این مسابقات در استان زیر سخت‌ها را هم با خودش آورد. مسابقات تمام شده اما تمام زیرساخت‌های استانداردی که در سالن، شهر و فرودگاه تعبیه شد، باقی ماند. علاوه بر این برگزاری والیبال در شهرستان‌ها باعث اشاعه این رشته در بین خانواده و اقبال بیشتر مردم شد. اگر چه والیبال در ارومیه ورزش اول است ولی این مسابقات عشق و علاقه مردم را بیشتر کرد. به خاطر این میزبانی خوشحال هستم، از مردم شهر و مسئولان مخصوصاً آقای داورزنی که این میزبانی را فراهم کرد خیلی تشکر می‌کنم.
سیدعباسی در مورد ترکیب تیم ملی در لیگ ملت‌ها و اتکا به بازیکنان با تجربه‌ای چون معروف و موسوی گفت: غفور، موسوی و معروف بازیکنان قابل احترامی هستند اما نمی‌توانیم توانایی‌های میلاد عبادی‌پور و نقش کلیدی پوریا فیاضی را در کامل‌تر کردن تیم نادیده بگیریم. حضور این بازیکنان دست معروف را خیلی باز کرد. علاوه بر این فکر نمی‌کردم حضرت‌پور بتواند جای مرندی را پر کند اما او خیلی خوب بود و این کار را به خوبی انجام داد. به طور کلی امسال تیم ایران خیلی کمتر از سال‌های قبلی متکی بر ستاره‌ها بود.
انتهای پیام
