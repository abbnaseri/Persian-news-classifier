گریزمان هفته آینده به عنوان بازیکن بارسلونا معرفی می‌شود
اکیپ فرانسه اعلام کرد که مهاجم اتلتیکو مادرید هفته آینده بازیکن بارسلونا خواهد بود.
به گزارش ایسنا و به نقل از آس، آنتوان گریزمان، هفته آینده به عنوان بازیکن جدید بارسلونا معرفی خواهد شد. نشریه فرانسوی اکیپ امروز (سه‌شنبه) از این موضوع خبر داد. ارزش بازیکن اتلتیکو مادرید در یکم جولای از ۲۰۰ میلیون یورو به ۱۲۰ میلیون کاهش یافت. باشگاه بارسلونا می‌تواند چنین مبلغی را بپردازد. اتلتیکو مادرید هم مشکلی با این انتقال ندارد و همان‌طور که میگل آنخل خیل مارین گفت: از ماه مارس از این موضوع اطلاع داشته است.
باشگاه بارسلونا برای امضای قرارداد با مهاجم فرانسوی تا هفته بعد صبر خواهد کرد.
گریزمان که دستمزد سالیانه ۶ میلیون یورو را نپذیرفت قرار است با بارسلونا تا سال ۲۰۲۴ قرارداد امضا کند و سالیانه ۱۷ میلیون یورو دریافت کند. او بر این اساس سومین دوره‌اش را در لالیگا پس از حضور در رئال سوسیداد و اتلتیکو مادرید آغاز خواهد کرد. مهاجم فرانسوی در شروع دوران بازی‌اش پیشنهاد تیم‌های مختلف فرانسوی را رد کرد و به رئال سوسیداد پیوست. شهرتش از این تیم آغاز شد و احتمالاً در بارسا ادامه خواهد یافت.
گریزمان چند روز پیش از آغاز جام جهانی ۲۰۱۸ روسیه قراردادش را با اتلتیکو مادرید تمدید و دستمزد بالاتری کسب کرد. مبلغ بند آزاد سازی‌اش تا ۲۰۰ میلیون یورو افزایش یافت اما خیل مارین اجازه داد از یکم جولای این رقم به ۱۲۰ میلیون یورو کاهش یابد. پس از آن شایعات دوباره شروع شد. گریزمان در ششم آوریل در نوکمپ بازی کرد و هواداران بارسا او را به خاطر اتفاق‌های سال گذشته هو کردند. با این حال او با بازیکنان رفتار مناسبی داشت و حاشیه‌ای به وجود نیامد.
انتهای پیام
