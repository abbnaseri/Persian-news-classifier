مالدینی در مادرید
مدیر ورزشی میلان برای مذاکره با باشگاه رئال برای جذب تئو هرناندز راهی مادرید شد.
به گزارش ایسنا و به نقل از کالچیو میرکاتو، تغییرات میلان در هفته‌های اخیر باعث بازگشت مالدینی به این تیم شد تا جایی که اسطوره روسونری مدیر ورزشی جدید این تیم شده است.
میلان به دنبال تغییراتی اساسی در تابستان است و جذب چند بازیکن را در دستور کار خود قرار داده است.
سایت کالچیو میرکاتو از سفر مالدینی به مادرید برای مذاکره با رئال خبر داد.
این سایت ایتالیایی دلیل سفر مالدینی به اسپانیا را مذاکره با باشگاه رئال مادرید برای جذب تئو هرناندز دانست.
هرناندز فصل قبل به صورت قرضی در رئال سوسیداد بازی کرد و در ۲۸ بازی یک گل به ثمر رساند و دو پاس گل هم داد.
با توجه به این که رئال سه مدافع چپ به نام‌های مارسلو، ریگلون و مندی را دارد به احتمال خیلی زیاد شاهد حضور تئو هرناندز در میلان خواهیم بود.
انتهای پیام
