کویینسی پرومس اولین خرید بزرگ آژاکس برای فصل جدید
آژاکس با ۱۶ میلیون یورو کویینسی پرومس را از سویا برای ۵ سال به خدمت گرفت.
به گزارش ایسنا و به نقل از تلگراف هلند، آژاکس که این فصل توانست قهرمانی در لیگ هلند را به دست بیاورد و در لیگ قهرمانان نیز عملکرد بسیار خوبی داشت و به نیمه نهایی رسید، اولین خرید بزرگ خود را برای فصل بعد انجام داد و توانست کویینسی پرومس مهاجم هلندی را از تیم سویا به خدمت بگیرد.
این قرارداد ۵ ساله است و تا سال ۲۰۲۴ اعتبار دارد.
پرومس محصول آکادمی آژاکس آمستردام است ولی فرصت بازی در تیم اصلی را به دست نیاورد تا به دینامومسکو برود و در ادامه راهی سویا شد و در این تیم نیز عملکرد خوبی از خود ارائه داد. او طی ۳۷ بازی برای تیم ملی فوتبال هلند توانست ۷ گل به ثمر برساند.
او بعد از حضور در تیم آژاکس گفت: وقتی اولین بار اینجا بودم یک پسر بچه بودم و تجربه زیادی نداشتم ولی حالا با تجربه و مثل یک مرد به تیم محبوب خودم برگشتم. وقتی فهمیدم آژاکس آمستردام هلند به دنبال من است، فکر کردم که حقیقت ندارد ولی این یک اتفاق بزرگ و باورنکردنی برای من است.
اریک تن هاگ نیز با خوشحالی از این خرید، او را بازیکنی با DNA آژاکس دانست که می‌تواند آینده خوبی برای خود و تیم بسازد.
انتهای پیام
