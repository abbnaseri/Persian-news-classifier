مدیرعامل باشگاه نفت مسجدسلیمان: قرارداد فولاد با کولیبالی، دزدی آشکار است
مدیر عامل باشگاه نفت‌مسجدسلیمان در واکنش نسبت به عقد قرارداد باشگاه فولاد با موسی کولیبالی، گفت این بازیکن با ما تمدید قرارداد کرده بود و این‌که باشگاه فولاد با دادن پیشنهاد بیشتر با او قرار داد می‌بندد، این اقدامشان دزدی آشکار ورزشی است.
مهران نصیریان‌دوست در گفت‌وگو با ایسنا، در واکنش به اقدام باشگاه فولاد در عقد قرارداد با موسی کولیبالی، اظهار کرد: روز دوشنبه موسی کولیبالی پس از این‌که یک فقره چک ۱۵۰ میلیون تومانی بابت مطالباتش از باشگاه نفت مسجدسلیمان دریافت کرد، در اهواز قراردادش را برای یک فصل دیگر با باشگاه ما تمدید کرد ولی روز گذشته متوجه شدیم که باشگاه فولاد با او قراردادی ۲ ساله منعقد کرده است؛ اقدامی که به دور از اخلاق حرفه‌ای و ورزشی است.
وی ادامه داد: آقای رضایی، مدیرعامل باشگاه فولاد همشهری و هم‌تبار ما محسوب می‌شود و انتظار نداشتیم او چنین خیانتی را نسبت به همشهری‌ها و هم‌تباران خود داشته باشد. این اقدام رضایی برای ما جای تأمل دارد و به نظرم اقدام این مدیرعامل و باشگاه فولاد در واقع دزدی آشکار ورزشی است.
مدیرعامل باشگاه نفت مسجدسلیمان همچنین با بیان این‌که باشگاه فولاد که خود را یک باشگاه حرفه‌ای می‌داند نباید اقدام به انجام چنین کار غیرحرفه‌ای می‌کرد، گفت: خیلی خوشایند نیست که باشگاه‌ها این‌گونه همدیگر را دور بزنند. من واقعاً انتظار نداشتم که باشگاه فولاد بخواهد با دادن پیشنهاد بیشتر به موسی کولیبالی او را تحریک کند. نکته جالب این است که آقای رضایی روز دوشنبه نیز وقتی در اداره کل ورزش و جوانان خوزستان دو تن از اعضای هیأت مدیره باشگاه ما را دید به آن‌ها اعلام کرد که با بازیکن خیلی خوبی تمدید کردید و کولیبالی در لیست جواد نکونام برای لیگ نوزدهم بود ولی اکنون که با شما قرارداد تمدید کرده دیگر نمی‌توانیم او را جذب کنیم اما نمی‌دانم چطور می‌شود که این مدیر عامل اینگونه می‌گوید ولی در کمتر از ۲۴ ساعت در عمل به صورت دیگر نشان می‌دهد و اقدام به عقد قرارداد دو ساله با این مدافع می‌کند.
وی خاطر نشان کرد: انتظار داشتیم باشگاه فولاد اخلاق‌مدار باشد و اخلاق ورزشی را زیر پا نگذارد. این باشگاه می‌دانست کولیبالی می‌تواند برای ما تأثیرگذار باشد ولی با این کارشان حواشی بسیاری را برای باشگاه و تیم نفت مسجدسلیمان ایجاد کردند. به هر حال متأسفانه مسائل این چنینی در فوتبال ایران باب شده است. باز هم تاکید می‌کنم انتظار انجام این کار را حداقل از باشگاه حرفه‌ای چون فولاد نداشتیم.
نصیریان‌دوست در پاسخ به این سوال که کولیبالی در صفحه شخصی‌اش در اینستاگرام نوشته که باشگاه نفت حتی حاضر نشده برای او بلیت بازگشت به کشورش را تهیه کند نیز گفت: این حرف درست نیست و ما یک ماه پیش به او گفتیم اگر می‌خواهی برایت بلیت تهیه کنیم که او گفت تا ۱۵۰ میلیون تومان قرارداد خود را دریافت نکنم از این‌جا تکان نخواهم خورد. ما هم علی‌رغم مشکلاتی که داشتیم در نهایت ۱۵۰ میلیون تومانی را تهیه و در قالب یک فقره چک که نقد هم شد به او پرداخت کردیم. انتظار اینگونه رفتار را از کولیبالی هم نداشتیم و او هم باید اخلاق حرفه‌ای را رعایت می‌کرد و به قراردادش پایبند می‌بود.
وی تاکید کرد: باشگاه نفت مسجدسلیمان از باشگاه فولاد شکایت خواهد کرد و این حق را برای خودمان قائل هستیم و تا پایان نیز این شکایت را دنبال می‌کنیم و مطمئناً فولاد از نقل و انتقالات محروم خواهد شد. به هر حال متاسفیم که باشگاه فولاد دست به چنین کار غیرحرفه‌ای زده است.
مدیرعامل باشگاه نفت مسجدسلیمان در پایان عنوان کرد: با توجه به شناختی که نسبت به اعضای هیأت‌مدیره فولاد دارم، مطمئنم آن‌ها با این اقدام غیراخلاقی و غیر حرفه‌ای مدیرعامل باشگاه برخورد خواهند کرد.
انتهای پیام
