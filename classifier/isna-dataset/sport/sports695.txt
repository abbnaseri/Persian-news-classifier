شاگردان ویلموتس و فرهاد مجیدی ۲۴ تیر به مصاف هم می‌روند/ طلب کی‌روش پرداخت شد
سرپرست دبیرکلی فدراسیون فوتبال از دیدار قطعی تیم ملی بزرگسالان و امید در تاریخ ۲۴ تیرماه خبر داد.
به گزارش ایسنا، ابراهیم شکوری درباره انتصاب علی‌رضا امامی‌فر به عنوان دستیار ایرانی مارک ویلموتس و صحبت این موضوع که از سوی این مربی مطرح شده است، گفت: هر انتصابی از طریق سایت رسمی فدراسیون فوتبال اطلاع‌رسانی می‌شود. همان‌طور که در بحث انتخاب سرمربی تیم ملی بزرگسالان چندین بار تاکید کردیم، زمانی که از طریق سایت موضوعی را اعلام کنیم، قطعی است. قبل از آن چیزی را تایید یا تکذیب نمی‌کنیم. درباره تیم ملی امید هم این اتفاق افتاد.
سرپرست دبیرکلی فدراسیون فوتبال درباره مذاکره با علیرضا امامی‌فر گفت: او بازیکن بزرگی است و سابقه مربیگری و بازی خوبی دارد. او جزو مربیان بزرگ است. شاید ما با چندین فرد دیگر هم مذاکره کنیم. برای تیم ملی امید و بزرگسالان هم این اتفاق رخ داد. او مربی بزرگی است اما اگر قرار باشد خبری اعلام شود از طریق سایت اعلام می‌کنیم.
وی در واکنش به این سوال که آیا ویلموتس در جریان مذاکره با مربیان ایرانی است، تاکید کرد: وحید هاشمیان با نظر مساعد آقای ویلموتس انتخاب شد. اگر فرد دیگری انتخاب شود، حتماً و قطعاً با نظر ویلموتس این اتفاق رخ می‌دهد.
شکوری در واکنش به این سوال که در دوران سرمربیگری کی‌روش این انتقاد وجود داشت که چرا جلسه‌ای با حضور سرمربی تیم ملی و سرمربیان باشگاهی برگزار نمی‌شود، اظهار کرد: دوره آقای کی‌روش تمام شد و از ایشان به خاطر هشت سال گذشته تشکر می‌کنیم. در دوره جدید این اتفاق رخ می‌دهد.
سرپرست دبیرکلی فدراسیون فوتبال درباره واریز مطالبات کارلوس کی‌روش نیز گفت: مطالبات او پرداخت خواهد شد. ما از طریق سفارتمان در مالزی و طلبی که در AFC داشتیم پول را واریز کردیم اما به دلیل مشکلات موجود، مقداری تاخیر وجود دارد. نمی‌دانم چه مقدار از آن مبلغ واریز شده است. فکر می‌کنم کی‌روش هم از این قضیه راضی است و حقش را به او دادیم.
وی همچنین درباره برنامه بازی‌های تیم ملی در روزهای فیفا، گفت: برای فیفا دی بازی‌های دوستانه خوبی را در نظر داریم. اولین بازی دوستانه ما در تیر ماه با بازی تیم ملی بزرگسالان و امید است. تاریخ دقیق این بازی ۲۴ تیرماه و در روز آخر اردو است. این اولین بازی ما بعد از دیدار با کره‌جنوبی است. سعی می‌کنیم در هر اردو بازی دوستانه داشته باشیم. این بازی‌ها با نظر ویلموتس برگزار می‌شود.
شکوری درباره مخالفت ویلموتس با تعطیلی لیگ برتر گفت: هر مربی نظر خودش را دارد. او اعتقاد دارد لیگ تعطیل نشود و بازیکنان بیشتر در اختیار باشگاه‌ها باشد. او باید بازی‌ها را ببیند و نظرش را بگوید. فکر می‌کنم نظر مردم درباره او مساعد است. فرآیند انتخاب و ورود ویلموتس و نوع رفتار و منش او مورد علاقه مردم بود. تا اینجای کار مردم از او راضی هستند.
شکوری درباره اجرا نشدن آرای کمیته اخلاق و انضباطی در فصل گذشته گفت: این‌طور نیست. کمیته اخلاق آرای بسیار را صادر کرد که اغلب اجرا شده است. پرونده آقای فتاحی هم در حال اجراست.
او در واکنش به این سوال که آیا فتاحی محروم نیست، گفت: از نظر دبیرکل فدراسیون فوتبال خبری صحت دارد که روی سایت فدراسیون فوتبال باشد. به عنوان کسی که به سایت فدراسیون فوتبال دسترسی دارم، هر خبر قطعی در سایت فدراسیون منتشر می‌شود.
سرپرست دبیرکلی فدراسیون فوتبال درباره عقد قرارداد جدید درباره البسه تیم ملی فوتبال و کنار رفتن آدیداس اظهار کرد: ان شاء الله در اولین فرصت البسه تیم ملی را نهایی می‌کنیم. آوردن اسم برند یا شرکتی در بحث بازاریابی درست نیست. مذاکرات خوبی انجام شده است و تمام تلاشمان را می‌کنیم در اولین فرصت این کار را انجام دهیم.
او در واکنش به این سوال که آیا " کشوی جادویی" دارد که آرای اخلاق و انضباطی که وارد آن می‌شود اجرا نمی‌شود، گفت: هر حکمی در صورت نهایی شدن از سوی فدراسیون فوتبال اعلام می‌شود.
شکوری در واکنش به فعالیت هم‌زمان میرشاد ماجدی در فدراسیون فوتبال و باشگاه استقلال گفت: دوست داریم دوستان رسانه‌ای از نفرات جوان در فدراسیون فوتبال حمایت کنند. با حضور آقای ماجدی در کمیته آموزش تحول ایجاد شده است. فکر می‌کنم حضور او در فدراسیون فوتبال مؤثر است. این مسائل را از او بپرسید. ما از او حمایت می‌کنیم چرا که خوب کار می‌کند. دوستانی که با کمیته آموزش در تماس هستند روی این قضیه صحه می‌گذارند.
او در پایان درباره اینکه تاج گفته بود ممکن است مسابقات لیگ برتر برگزار نشود، گفت: س یاست فدراسیون را آقای تاج مشخص کرد. تا زمانی که استادیوم‌های فوتبال به الزامات تعیین شده مجهز نشوند، لیگ برتر شروع نمی‌شود. مطمئناً سعی می‌کنیم لیگ را با این الزامات شروع کنیم. این موضوعات مطالبه مردم است. تجهیز ورزشگاه‌ها به دوربین، گیت الکترونیکی، VAR و … موجب افزایش امنیت و استانداردسازی می‌شود.
انتهای پیام
