VAR گران است، فدراسیون فوتبال باید کمک کند
علیرضا رجبلو معتقد است داوران در لیگ هجدهم عملکرد خوبی داشتند و اگر امکانات کامل در اختیار آن‌ها بود، اشتباهاتشان به حداقل می‌رسید.
علیرضا رجبلو عضو سابق کمیته داوران در گفت‌وگو با ایسنا درباره عملکرد داوران در لیگ هجدهم گفت: داوران ما عملکرد بدی نداشته‌اند. داوری در لیگ ایران کلاف پیچیده‌ای است که تنها یک سر آن مربوط به داور است. اطاعت‌پذیری از قانون توسط تیم‌ها و بازیکن‌ها، تکنولوژی و … از دیگر عواملی هستند که روی عملکرد داور تاثیر دارد.
وی ادامه داد: انتظارات از داوری زیاد است که این چیز خوبی است اما باید همه مسائل هماهنگ باشد. اگر ماشین شما موتور خیلی خوبی داشته باشد اما گیربکس آن خراب باشد، نمی‌توان گفت ماشین خوبی دارید. داوری هم مثل این مثال است و باید همه چیز بدون نقص باشد تا همه از داوری تعریف کنند. البته داوری ما در چند سال اخیر به خوبی خود را نشان داده و نتایج آن را می‌توان در سطح آسیا و حتی جهان و در رشته‌های مختلف از جمله، فوتبال، فوتسال و فوتبال ساحلی دید که البته دلیل اصلی آن هم تکنولوژی کامل و پیشرفته‌ای است که در اختیار داور می‌گذارند.
این کارشناس داوری درباره حضور کمک داور ویدیویی یا VAR در فوتبال ایران گفت: این تکنولوژی کمک شایانی به فوتبال ما خواهد کرد اما لازمه آن همکاری فدراسیون، تیم‌ها و ورزشگاه‌هاست. من نمی‌دانم چه چیزی در فدراسیون می‌گذرد اما کمیته داوران در حال آموزش نیروهای خود برای استفاده از این سیستم است و چند کلاس را نیز تاکنون برگزار کرده است. ما باید از سیستم‌های وارداتی استفاده کنیم که این روند در حال طی شدن است. همه باید با کمیته داوران کمال همکاری را داشته باشند تا هر چه زودتر VAR مثل رشته والیبال به ایران بیاید تا تیم‌ها و باشگاه‌های ما هم از اشتباهات سهوی داوران آسیب نبینند.
رجبلو در پایان گفت: تکنولوژی کمک داور ویدیویی هزینه زیادی می‌برد و کمیته داوران به تنهایی پاسخگوی این هزینه نیست و فدراسیون فوتبال باید کمیته داوران را کمک کند. یک سیستم رادیویی ساده داوران حدود ۱۵۰ میلیون تومان آب می‌خورد، چه برسد به VAR که باید در ۱۵ ورزشگاه نصب شود و دستگاه‌های مرتبط بیشتری هم دارد. اگر VAR می‌خواهند، باید به جامعه داوری و کمیته داوران کمک کنند.
انتهای پیام
