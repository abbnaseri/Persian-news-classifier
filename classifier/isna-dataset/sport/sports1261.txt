مصطفی حسین‌خانی غایب انتخابی تیم ملی کشتی آزاد
دبیر فدراسیون پزشکی ورزشی گفت: مصطفی حسین خانی بعلت مصدومیت شدید نمی‌تواند در رقابت‌های انتخابی تیم ملی کشتی آزاد که روز ۷ تیرماه برگزار می‌شود، شرکت کند.
به گزارش ایسنا، دکتر تورج ملک محمدی دبیر فدراسیون پزشکی ورزشی و پزشک تیم‌های ملی کشتی با بیان این مطلب افزود: حسب درخواست فدراسیون کشتی مبنی بر بررسی آسیب دیدگی مصطفی حسین خانی آزادکار وزن ۷۴ کیلوگرم تیم ملی کشتی آزاد، جلسه کمیسیون پزشکی در این مورد با حضور متخصصان و فوق متخصصان پزشکی و این کشتی گیر در محل فدراسیون پزشکی ورزشی برگزار شد.
 ملک محمدی ادامه داد: با توجه به بررسی‌ها و معاینات بعمل آمده کمیسیون به این نتیجه رسید که مصطفی حسین خانی دچار پارگی رباط زانو و همچنین آسیب دیدگی شدید از ناحیه مینیسک است که این مورد منجر به قفل شدن پای ایشان نیز می‌شود.
 دبیر فدراسیون پزشکی ورزشی تصریح کرد: با توجه به مشخص شدن موارد فوق، در نهایت کمیسیون پزشکی اعلام کرد که حضور مصطفی حسین خانی در رقابت‌های انتخابی با سلامتی ایشان منافات داشته و از حضور در این مسابقات معاف هستند.
 ملک در پایان خاطرنشان کرد: تصمیم گیری در خصوص نحوه و ادامه درمان و همچنین عمل جراحی پا، با نظر مستقیم آقای حسین خانی خواهد بود و فدراسیون پزشکی ورزشی آمادگی نظارت بر روند درمانی و حمایت کامل از ایشان را دارد و امیدواریم که این کشتی گیر عنوان دار کشورمان هرچه زودتر سلامتی خود را بازیافته و به میادین بازگردد.
انتهای پیام
