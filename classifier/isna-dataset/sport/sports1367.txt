سجادی: المپیکی‌های ۲۰۲۰ ماهیانه ۵۰ میلیون ریال حقوق می‌گیرند
نصرالله سجادی پس از آخرین نشست این ستاد که صبح امروز به ریاست وزیر ورزش و جوانان برگزار شد گفت: در صورتی که یک ورزشکار در طول امسال یا اوایل سال آینده هم کسب سهمیه را انجام دهد مبلغ این کمک هزینه برای یک سال محاسبه و به فدراسیون مربوطه پرداخت خواهد شد.
به گزارش ایسنا، نصرالله سجادی در خصوص سیستم پرداخت حقوق به ورزشکاران المپیکی ایران گفت: با توجه به اینکه ورزشکاران عزیز کشورمان از امسال درگیر مسابقات کسب سهمیه برای المپیک ۲۰۲۰ هستند مقرر شد پس از کسب سهمیه توسط هر ورزشکار از طرف وزارت ورزش و جوانان و کمیته ملی المپیک یک کمک هزینه ماهیانه غیر مستمر و المپیکی به آنها پرداخت شود.
رئیس کاروان اعزامی ایران به بازی‌های المپیک ادامه داد: مبلغ این کمک هزینه به صورت ماهیانه پنجاه میلیون ریال در نظر گرفته شده است که پرداخت‌ها از تیر ماه امسال تا پایان تیر ماه سال آینده به مدت یک سال انجام خواهد شد.
سجادی تاکید کرد: البته در صورتی که یک ورزشکار در طول امسال یا اوایل سال آینده هم کسب سهمیه را انجام دهد مبلغ این کمک هزینه برای یک سال محاسبه و به فدراسیون مربوطه پرداخت خواهد شد تا در اختیار ورزشکاری که کسب سهمیه المپیک کرده است قرار گیرد. البته این مبلغ غیر از حقوقی هست که ورزشکاران رشته‌های مختلف جهت شرکت در اردوی تیم‌های ملی دریافت می‌کنند.
سخنگوی ستاد عالی بازی‌های المپیک در خصوص انتخاب سرمربی تیم ملی فوتبال المپیک و شرایط حاکم بر این تیم گفت: انتخاب تمام مربیان تیم‌های ملی از جمله فوتبال جز وظایف فدراسیون‌های مربوطه است که این کار ممکن است از طرق مختلف مثل کمیته مربیان یا هیأت رئیسه در فدراسیون‌های مختلف انجام شود. طبیعی است که ستاد عالی بازی‌های المپیک و آسیایی هیچ دخالتی در این خصوص ندارد و نخواهد داشت.
سجادی در پایان گفت: البته ممکن است گزارشات مختلفی در خصوص عملکرد تمام تیم‌های ملی که در مسیر المپیک قرار دارند از طرف فدراسیون‌های مربوطه در ستاد عالی بازی‌های المپیک ارائه می‌شود که فوتبال هم یکی از آنهاست و با سایر رشته‌ها تفاوتی ندارد و مثل سایر فدراسیون‌ها مسئولیت انتخاب‌های فنی بر عهده فدراسیون فوتبال است و بایستی در قبال نتایج آن پاسخگو باشد.
انتهای پیام
