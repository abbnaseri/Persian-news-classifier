غلامرضا جعفری: بازی‌های بومی و محلی تقویت‌کننده فرهنگ است
رئیس فدراسیون ورزش‌های روستایی و بازی‌های بومی و محلی می‌گوید: بازی‌های بومی و محلی می‌تواند زیرساخت‌های فرهنگی کشور را تقویت کند.
به گزارش ایسنا، غلامرضا جعفری ظهر در مجمع انتخابی ریاست هیأت ورزش روستایی و بازی‌های بومی و محلی اظهار کرد: آقای خوش‌باطن تلاش زیادی برای خراسان رضوی داشته‌است. خراسان رضوی از استان‌های پیشرو در ورزش روستایی و بازی‌های بومی و محلی‌ست. خراسان رضوی در شاخص جمعیت روستایی در کشور رتبه نخست را به خود اختصاص داده است. گستردگی حوزه کار و تنوع قومیتی، ارائه خدمات در تمام مناطق را با محدودیت مواجه می‌کند، اما در خراسان با حضور اعضای مجمع، هیأت و مسئولین ورزشی استان نقطه عطفی در فعالیت‌های بخش روستایی به وجود آمده که امیدواریم با هم‌افزایی بیشتر برنامه ویژه‌ای برای جمعیت عام روستایی خراسان تدارک دیده شود.

وی افزود: برنامه‌ریزی ورزش‌های کلاسیک با توجه به گستردگی تعداد رشته‌ها، شاید در بضاعت یک فدراسیون نباشد، اما به دنبال آن هستیم تا رشته‌های خاصی که در روستاها دارای زیرساخت و پیشینه هستند در اولویت قرار بگیرند. ترویج ورزش‌های روستایی و بازی‌های بومی و محلی با هدف ترویج بعد فرهنگی و ارزشی بودن آن است. این دسته از ورزش‌ها به لحاظ موقعیت خاص‌، در شهرها با محدودیت روبرو هستند.

رئیس فدراسیون ورزش روستایی و بازی‌های بومی و محلی یادآور شد: فرهنگ ربطی به ژن ندارد که به ارث برسد، در واقع باید زیرساخت‌های فرهنگی‌مان را تحت نظام آموزشی تقویت کنیم. بازی‌های بومی و محلی با توجه به منطق شکل‌گیری‌شان از این قابلیت برخوردارند. در عصر حاضر با توجه به ناهنجاری‌های اجتماعی، این دسته از بازی‌ها از موقعیت و کابرد ویژه‌ای برخوردارند.

جعفری خاطرنشان کرد: درست است که نگاه رقابتی باعث ایجاد انگیزه می‌شود، اما نکته‌ای که از اهمیت بالایی برخوردار است این است که وجه آموزشی، تأثیرگذاری و کارکردهای علمی این دسته از ورزش‌ها و بازی‌های باید برجسته شود. این مهم، در خراسان رضوی جزو اولویت‌ها در نظر گرفته شده است، اما اگر بخواهیم این هدف را به سر منزل مقصود برسانیم نیازمند یک تلاش جدی است.

وی تصریح کرد: بضاعت مالی دولت به قدری نیست که بخواهیم ۵۳ هزار روستای دارای سکنه را حمایت کرده و زیرساخت تعریف کنیم. به دنبال این هستیم که سرمایه‌های راکد کشور را به چرخه اقتصاد بازگردانیم. از اماکن بلااستفاده در روستاها، به خصوص مدارسی که به دلیل نبود محصل در روستاها تعطیل شده‌اند، استفاده ویژه‌ای به عمل می‌آوریم و زمینه دسترسی مخاطبان به خصوص بانوان، به ورزش را فراهم کنیم.
انتهای پیام
