ترکیب شمشیربازی ایران در قهرمانی جهان/ اپه مردان و فلوره در لیست نیستند
فدراسیون شمشیربازی به طور قطعی تیم سابر مردان را به مسابقات قهرمانی جهان اعزام می‌کند و در صورت تامین هزینه ها تیم اپه و سابر بانوان هم مسافر قهرمانی جهان می‌شوند.
به گزارش ایسنا، مسابقات شمشیربازی قهرمانی جهان از ۱۵ جولای (۲۴ تیر) در مجارستان آغاز می‌شود. ایران برخلاف قهرمانی آسیا نفرات کمتری را به این رقابتها اعزام خواهد کرد.
سابر مردان که به دنبال سهمیه المپیک ۲۰۲۰ هست، حتماً اعزام می‌شود و علی پاکدامن، مجتبی عابدینی ، محمد رهبری و محمد فتوحی نمایندگان ایران هستند. در بخش بانوان هم تیم سابر و اپه در صورتی اعزام می‌شوند که از طریق اسپانسر هزینه‌های اعزام آنها تامین شود.
در صورت اعزام تیم بانوان، نفراتی که در قهرمانی آسیا شرکت داشتند به قهرمانی جهان هم می‌روند.
علی یعقوبیان دبیر فدراسیون شمشیربازی در گفتگو با ایسنا درباره ی اینکه چرا فدراسیون تصمیم گرفته سابر و اپه بانوان را اعزام کند و اپه مردان در این اعزام جایی ندارد، بیان کرد: در مسابقات قهرمانی آسیا تیم سابر بانوان ششم و تیم اپه بانوان هفتم شدند و توانستند جزو هشت تیم برتر آسیا قرار بگیرند. در بخش اپه مردان تغییر و تحولی دارد انجام می‌گیرد. دو نفری که به قهرمانی آسیا اعزام کردیم، نتیجه خوبی نگرفتند و پیش بینی این ساده است که وقتی در قهرمانی آسیا نتیجه نگرفتند در قهرمانی جهان که به مراتب سخت‌تر است نتیجه‌ای نخواهند گرفت. البته در مورد اپه مسئله‌ای وجود دارد که تقریباً از آبان سال گذشته که من مسئولیت تیم را برعهده گرفتم برنامه آنچنانی برای تیم بزرگسالان نداشتیم.
یعقوبیان در پاسخ به این پرسش که تا چه زمانی تکلیف نهایی اعزام بانوان مشخص می‌شود، تصریح کرد: ما کارهای لازم را داریم انجام می‌دهیم و به احتمال زیاد اعزام می‌شوند چون به هر حال آنها هم زحمت کشیدند. واقعیت این است هزینه سفر به ژاپن واقعاً کمرشکن بود و ما دیگر بودجه لازم را برای اعزام تیم فلوره نداریم.
انتهای پیام
