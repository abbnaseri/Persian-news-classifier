ورزشگاه آزادی آماده شروع لیگ برتر است/سقف ورزشگاه نقش جهان تا ۱۵ روز آینده کامل می‌شود
 مدیرعامل شرکت توسعه و نگهداری اماکن ورزشی کشور در جلسه هماهنگی برگزاری مسابقات لیگ برتر فوتبال کشور در فصل جدید از آمادگی کامل ورزشگاه آزادی خبر داد.
به گزارش ایسنا، جلسه هماهنگی برگزاری لیگ برتر فوتبال کشور در فصل جدید امروز سه شنبه با حضور داورزنی معاون ورزش قهرمانی، احمدی معاون فرهنگی وزارت ورزش و جوانان، کریمی مدیرعامل و رئیس هیأت مدیره شرکت توسعه و نگهداری اماکن ورزشی و تاج رئیس فدراسیون فوتبال در مجموعه ورزشی آزادی برگزار شد.
در ابتدای این جلسه داورزنی با تشکر از مدیرعامل شرکت توسعه مبنی بر آماده سازی بخش‌های مختلف و امکانات جدید ورزشگاه آزادی برای شروع لیگ برتر گفت: در مسابقات ملی هیچ گونه مشکلی بر روی سکوها نداریم ولی از اتفاقات ناخوشایند چند مسابقه اخیر داخلی نمی‌توان چشم پوشی کرد. باید امکانات فنی و الزامات AFC در خصوص رعایت استانداردها و ایمنی به خوبی در ورزشگاه‌ها رعایت گردد.
سپس تاج رئیس فدراسیون فوتبال خواستار همکاری بیشتر استانداری‌ها، ادارات کل و باشگاه‌ها برای برگزاری مطلوب مسابقات در فصل جدید شد. همچنین ۴ فاکتور مهم دوربین‌های مداربسته، گیت های ورودی، شماره گذاری صندلی‌ها و بلیت فروشی الکترونیکی برای شروع فصل جدید مورد بحث و تبادل نظر قرار گرفت.
در ادامه این جلسه کریمی مدیرعامل و رئیس هیأت مدیره شرکت توسعه و نگهداری اماکن ورزشی به اقدامات انجام شده توسط این شرکت در ورزشگاه‌ها پیش از شروع فصل جدید اشاره کرد و گفت: ما در ورزشگاه آزادی هیچ گونه مشکلی برای شروع لیگ برتر نداریم. وی گفت: بحث گیت های ورودی به صورت مجزا برای قشرهای مختلف از جمله تماشاگران خبرنگاران و جانبازان و همچنین دوربین‌های مداربسته در حال انجام است.
کرریمی با اشاره به ورزشگاه‌های دیگر کشور افزود: در ورزشگاه نقش جهان اصفهان نیز مشکلی نداریم و تا ۱۵ روز آینده، عملیات پوشش سقف طبقه دوم این ورزشگاه خاتمه می‌یابد. در ورزشگاه بوشهر نیز نصب ۱۵ هزار صندلی تکمیل شده است. امسال ورزشگاه ۷ هزارنفری اسلامشهر نیز افتتاح شد که آمادگی میزبانی از تیم‌های تهرانی را دارد. مسئولان سازمان لیگ می‌توانند نسبت به بازدید و گرفتن تاییدیه و استانداردهای لازم آن اقدام نموده و در صورت وجود اصلاحات، این مهم امکان پذیر می‌باشد.
کریمی ادامه داد: با دستور چند ماه پیش مسعود سلطانی فر وزیر ورزش و جوانان، آماده سازی ورزشگاه تختی تهران به شرکت توسعه و نگهداری اماکن ورزشی کشور واگذار شد. این ورزشگاه امسال شرایط برگزاری مسابقات را ندارد ولی امیدواریم بتوانیم با رفع مشکلات و معایب، آن را برای سال آینده آماده کنیم.
انتهای پیام
