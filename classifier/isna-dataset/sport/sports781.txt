توضیح رضوانی در مورد انصراف قره‌حسنلو از مسابقه انتخابی المپیک
رئیس فدراسیون شنا درباره دلیل انصرافت بنیامین قره‌حسنلو از حضور در فینال ماده ۱۰۰ آزاد توضیح داد.
به گزارش ایسنا، ملی پوشان شنای ایران در دومین مرحله از مسابقات انتخابی المپیک ۲۰۲۰ توکیو در کرواسی عملکرد خوبی داشتند، اما با این حال نتوانستند ورودی حضور در المپیک توکیو را کسب کنند.
یکی از نکات قابل توجه در این مسابقات انصراف بنیامین قره‌حسنلو از حضور در فینال ماده ۱۰۰ متر آزاد بود. در حالی که یاوری و قره‌حسنلو به عنوان دو شناگر ایران راهی فینال این ماده شده بودند یاوری با حضور در این مرحله هفتم شد اما قره‌حسنلو با نظر کادر فنی در فینال این ماده شرکت نکرد تا برخی حواشی در این مورد ایجاد شود.
محسن رضوانی رئیس فدراسیون شنا، شیرجه و واترپلو ایران درباره عملکرد ملی‌پوشان در مسابقات کرواسی گفت: از عملکرد کلی شناگران راضی هستم اما بنده شخصاً انتظار کسب یک سهمیه المپیک در کرواسی را داشتم.
او در مورد رکورد شکنی علیرضا یاوری در ماه ۲۰۰ متر آزاد بعد از ۱۰ سال نیز گفت: کاری که یاوری شناگر جوان اصفهانی تیم ملی ایران انجام داد بسیار بزرگ بود و جا دارد به او تبریک بگوییم. شنای ایران رو به پیشرفت است و امیدوارم این روند ادامه دار باشد.
رضوانی در پاسخ به این سوال که چرا قره‌حسنلو بعد از راهیابی به فینال ۱۰۰ متر، از حضور در مسابقه انصراف داد؟ گفت: این موضوع به دلیل صلاح دید کادر فنی تیم ملی است. مسلماً مربی تیم از توانایی شناگر خود اطلاع دقیق دارد و به همین دلیل او در فینال این مسابقات حضور پیدا نکرد. با این حال دقیقاً دلیل این اتفاق را نمی‌دانم و باید اطلاعات دقیق را از مدیر فنی تیم بگیریم.
به گزارش ایسنا، مهدی انصاری با کسب مدال نقره در ماده ۱۰۰ متر پروانه تنها مدال آور ایران در این مسابقات بود، اما او در رکورد گیری ماده ۵۰ متر پروانه ۳۹ صدم ثانیه با رکورد ورودی المپیک فاصله داشت و نتوانست جواز حضور در توکیو را کسب کند.
شناگران همه کشورها می‌توانند در همه مسابقاتی که در طول سال زیر نظر (FINA) فدراسیون جهانی شنا برگزار می‌شود شرکت کنند و با انجام رکورد گیری و در صورت رسیدن به زمان تعریف شده برای هر ماده، جواز حضور در بازی‌های المپیک را کسب کنند.
انتهای پیام
