بایرن مونیخ خالی از ستاره شد!
فرانک ریبری، آرین روبن، خامس رودریگس، رافینیا و متس هوملس از جمله بازیکنانی هستند که تاکنون بایرن مونیخ را ترک کردند.
به گزارش ایسنا و به نقل از کیکر، به نظر می‌رسد بایرن مونیخ تابستان شلوغی را در پیش دارد. این بخشی از صحبت‌های اولی هوینس بوده است که اشاره به تعداد زیاد بازیکنانی دارد که این تیم را ترک کردند.
فرانک ریبری، آرین روبن، خامس رودریگس، رافینیا و متس هوملس از جمله بازیکنانی هستند که تاکنون بایرن مونیخ را ترک کردند. گفته می‌شود به زودی ژروم بواتنگ نیز به این جمع اضافه می‌شود و او نیز یکی دیگر از ستاره‌هایی است که فصل جدید، جایی در بایرن مونیخ ندارد.
مونیخی‌ها تاکنون بنجامین پاوارد و لوکاس هرناندز را توانستند به خدمت بگیرند که کافی نیست و باعث شده که هواداران نگران وضعیت بایرن باشند.
اشتفان افنبرگ، بازیکن پیشین بایرن مونیخ با ابراز نگرانی از وضعیت این تیم برای فصل آینده گفت: بایرن تاکنون بازیکنان بزرگ زیادی از دست داده است و باید ببینیم برای ادامه آن‌ها چه برنامه‌ای دارند و چگونه قرار است این اتفاق جبران شود. من فکر می‌کنم فصل آینده رقابت برای قهرمانی بسیار نزدیک‌تر باشد چون بایرن مونیخ بازیکنان مهمی را از دست داده است و تیم‌های دیگر از جمله دورتموند به خوبی تیم‌شان را برای فصل جدید تقویت کردند.
گفته می‌شود نیکو کواچ، سرمربی بایرن مونیخ خرید ۴ بازیکن جدید در ادامه فصل نقل و انتقالات تابستانی را خواستار شده است.
انتهای پیام
