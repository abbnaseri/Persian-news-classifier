۹۳ مدال ورزشکاران ایران در بازی‌های یونیورسیاد/ تکواندو با ۴۹ مدال موفق‌ترین رشته
تیم‌های ورزشی ایران در بازی‌های یونیورسیاد در مجموع موفق به کسب ۹۳ مدال شده که در این میان تکواندو با کسب ۴۹ مدال شامل ۱۶ طلا، ۱۴ نقره و ۱۹ برنز موفق‌ترین رشته ایران بوده است.
به گزارش ایسنا، سی‌امین دوره بازی‌های دانشجویان جهان (یونیورسیاد) از ۱۲ تا ۲۳ تیرماه به میزبانی ناپل ایتالیا برگزار می‌شود. بازی‌های یونیورسیاد بعد از بازی‌های المپیک، بزرگترین رویداد ورزشی جهان به لحاظ تعداد ورزشکاران و رشته‌های ورزشی محسوب می‌شود.
کاروان ورزشی ایران در این دوره از رقابت‌ها با کاهش ۵۰ درصدی تعداد ورزشکاران با ۴۱ ورزشکار در ۴ رشته ورزشی والیبال، تکواندو، تیر و کمان و تیراندازی حضور خواهد داشت، این در حالی است که در دوره گذشته ایران در ۸ رشته ورزشی در این رقابت‌ها حاضر شد.
اما بررسی سوابق نشان می‌دهد ایران در ۱۰ دوره بازی‌های دانشجویان جهان حاضر بوده و موفق به کسب مدال شده است که دو دوره آن قبل از انقلاب و ۸ دوره آن به ۱۶ سال اخیر مربوط می‌شود. در این بین ۱۰ رشته، ورزش ایران را در یونیورسیاد صاحب مدال کرده‌اند و در مجموع ۲۹ مدال طلا، ۲۹ نقره و ۳۵ مدال برنز و مجموع ۹۳ مدال نصیب ورزش ایران شده است.
از این ۲۹ مدال طلا، ۱۶ مدال طلا سهم تکواندو بوده تا پرافتخارترین ورزش ایران در بازی‌های دانشجویان جهان باشد. تکواندوی ایران در مجموع ۴۹ مدال (۱۶ طلا، ۱۹ نقره و ۳۰ برنز) در ادوار بازی‌های یونیورسیاد به دست آورده است تا نقشی تعیین کننده در موفقیت کاروان دانشجویی ایران در این رقابت‌ها داشته باشد.

ایران تاکنون در ۱۰ رشته ورزشی در بازی‌های یونیورسیاد حضور داشته که تکواندو بهترین و جودو و تیر و کمان ضعیف‌ترین نتایج را به‌دست آورده‌اند.

جدول رشته‌های مدال‌آور ایران در ادوار مختلف بازی‌های دانشجویان جهان (یونیورسیاد) به ترتیب زیر است:
۱- تکواندو: ۱۶ طلا، ۱۴ نقره، ۱۹ برنز (مجموع ۴۹ مدال)
۲- دوومیدانی: ۳ طلا، یک نقره (مجموع ۴ مدال)
۳- کشتی: ۲ طلا، ۹ نقره، ۶ برنز (مجموع ۱۷
مدال )۴- تیراندازی: ۲ طلا، یک نقره ،۳ برنز (مجموع ۶ مدال)
۵- وزنه‌برداری: ۲ طلا، یک نقره و یک برنز (مجموع ۴ مدال)
۶- جودو: ۲ برنز (مجموع ۲ مدال)
۷- ووشو: ۳ طلا، یک نقره و ۲ برنز (مجموع ۶ مدال)
۸- شمشیربازی: یک نقره و ۲ برنز (مجموع ۳ مدال)
۹- تیر و کمان: یک نقره
۱۰: والیبال: یک طلا
بهترین عملکرد ایران به لحاظ رتبه تیمی در سال ۲۰۱۵ و در کره‌جنوبی است که ایران با ۷ طلا، ۲ نقره و ۶ برنز در رتبه ۹ جهان قرار گرفت اما به لحاظ تعداد مدال بهترین عملکرد ایران در دوره قبل این رقابت‌هاست که با ۸ مدال طلا، ۴ نقره و ۱۱ برنز و مجموع ۲۳ مدال در چین تایپه به دست آمد.
در دوره قبل این بازی‌های ووشوی ایران با کسب ۳ طلا، یک نقره و ۲ برنز پس از تکواندو با ۴ طلا، یک نقره و ۶ برنز بهترین نمایش را داشت.

آمار مدال‌آوری ایران در ۱۰ دوره حضور در بازی‌های یونیورسیاد به ترتیب زیر است:
 ۱۹۷۳ شوروی: ۴ نقره (رتبه ۱۸) ۱۹۷۷ سوئد: یک برنز (رتبه ۲۲) ۲۰۰۳ کره جنوبی: ۲ نقره و ۲ برنز (رتبه ۳۲) ۲۰۰۵ ترکیه: ۲ طلا – ۶ نقره – ۴ برنز (رتبه ۱۹) ۲۰۰۷ تایلند: ۴ طلا – یک نقره – ۴ برنز (رتبه ۱۳) ۲۰۰۹ صربستان: ۵ طلا – ۲ نقره – یک برنز (رتبه ۱۱) ۲۰۱۱ چین: یک طلا – ۴ نقره – ۳ برنز (رتبه ۳۳) ۲۰۱۳ روسیه: ۲ طلا - ۴ نقره – ۳ برنز (رتبه ۲۵) ۲۰۱۵ کره جنوبی: ۷ طلا – ۲ نقره – ۶ برنز (رتبه ۹) ۲۰۱۷ تایوان: ۸ طلا- ۴ نقره-یازده برنز (رتبه ۱۰)
بر خلاف بازی‌های المپیک، در بازی‌های یونیورسیاد، کشورهای میزبان می‌توانند تغییرات زیادی در رشته‌های برگزاری بدهند. برای مثال در سال‌های ۲۰۰۵ و ۲۰۱۳ مسابقه‌های کشتی به درخواست ترکیه و روسیه برگزار شد اما در سایر دوره‌ها از جمله مسابقه‌های امسال رقابت‌های کشتی انجام نمی‌شود تا شانس مدال‌آوری ایران نیز کم‌تر شود.
در دوره قبل این بازی‌ها که در سال ۲۰۱۷ به میزبانی چین تایپه برگزار شد، ژاپن با ۳۷ مدال طلا، ۲۷ نقره و ۳۷ برنز در صدر ایستاد. کره‌جنوبی هم با ۳۰ طلا، ۲۲ نقره و ۳۰ برنز در جایگاه دوم قرار گرفت و چین تایپه هم با ۲۶ مدال طلا، ۳۴ نقره و ۳۰ برنز در رده سوم ایستاد.
با توجه به این که رقابت‌های امسال یونیورسیاد در سال قبل از المپیک برگزار می‌شود از اهمیت فوق‌العاده‌ای برخوردار است تا جایی که در رشته مهمی چون تکواندو کسب مدال طلا ۲۰ امتیاز را در راه کسب سهمیه المپیک خواهد داشت. همین امر سبب شده تعداد زیادی از چهره‌های شاخص تکواندوی جهان در این بازی‌ها حاضر شوند.
انتهای پیام
