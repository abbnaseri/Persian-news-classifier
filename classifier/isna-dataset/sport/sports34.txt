سرمربی پومسه دانشجویان: انتظارم کسب مدال نقره یونیورسیاد بود
سرمربی تیم پومسه پسران دانشجویان ایران می‌گوید: با توجه به تمرینات خوبی که طی مدت زمان طولانی پشت سر گذاشتیم از کوروش بختیار انتظار کسب مدال نقره را داشتم.


به گزارش خبرنگار اعزامی ایسنا از ایتالیا، حسینعلی نظری درباره مدال برنز کوروش بختیار در رقابت‌های پومسه یونیورسیاد ۲۰۱۹ گفت: اولین جمله‌ای که هر شرکت کننده یا کادر فنی در خصوص مسابقات اظهار می‌کند بالا بودن سطح فنی رقابت‌ها است اما من با دلایل مختلف به شما اعلام می‌کنم سطح این رقابت‌ها در رشته تکواندو بسیار بالا است و در چنین شرایطی کسب مدال برنز توسط پومسه کار ایرانی هم ارزشمند است اگر چه سطح انتظارات ما بیش از این بود.
سرمربی پومسه دانشجویان ایران با بیان این که به پیشنهاد او به فدراسیون بین‌المللی ورزش‌های دانشگاهی، از سال ۲۰۰۹ پومسه امکان حضور در یونیورسیاد را به دست آورد، ادامه داد: در حالی که کشورهایی چون کره جنوبی، ایران، چین تایپه، تایلند، چین و برخی کشورهای صاحب نام در این رویداد حضور دارند نماینده کشورهایی چون آمریکا که مدتی است در این رشته سرمایه گذاری زیادی کرده‌اند، قهرمانان و ورزشکارانی که مدال‌های جهانی را به نام خود دارند در ایتالیا کنار زده و مدال گرفتند که این امر حاکی از بالا بودن سطح رقابت‌ها است.
وی سرمایه گذاری زیاد سایر کشورها، شرکت در مسابقات بین‌المللی و تمرینات و مسابقات تدارکاتی فراوان ورزشکاران پومسه رو را عامل موفقیت این کشورها و صید مدال‌های خوشرنگ‌تر عنوان کرد و گفت: در شرایط موجود و مشکلات مالی کشور امکان برگزاری اردوها و مسابقات تدارکاتی متعدد هم‌چون رقیبان برای ما میسر نیست و با چنین شرایطی پومسه‌روهای دختر و پسر ما مدال کسب کردند.
به گزارش ایسنا، فاطمه حسام و کورش بختیار ۲ مدال برنز پومسه را برای کاروان ورزشی ایران کسب کردند.
کاروان ورزشی دانشجویان ایران با ۴۱ دانشجو در سی امین دوره یونیورسیاد شرکت کرده و تا پایان پنجمین روز این رقابت‌ها با ۶ مدال شامل یک طلا، ۲ نقره و ۳ برنز در رده ۱۲ جدول ایستاده است.
انتهای پیام
