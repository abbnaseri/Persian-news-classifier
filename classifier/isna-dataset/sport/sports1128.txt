مورینیو و ونگر گزینه هدایت الهلال!
باشگاه الهلال دو مربی بزرگ و صاحب سبک فوتبال جهان را گزینه هدایت خود برای فصل بعد قرارداده است.
به گزارش ایسنا و به نقل از یورو اسپورت، الهلال در فصلی که گذشت نتوانست نتایج خوبی به دست آورد و انتظارات هوادارانش را برآورده کند.
با توجه به این که الهلال سرشناس‌ترین و پرافتخارترین تیم فوتبال عربستان است هواداران این تیم به جز قهرمانی انتظار دیگری از تیم ندارند.
در فصلی که گذشت الهلال از کسب عنوان قهرمانی باز ماند و نیمکت این تیم هم دو بار دستخوش تغییر شد.
یورو اسپورت عربی نوشت که الهلال در تابستان به دنبال گزینه جدیدی برای هدایت خود است. دو روز پیش فهد بن نافل به عنوان رئیس جدید باشگاه الهلال انتخاب شد.
به نوشته یورو اسپورت رئیس جدید باشگاه الهلال به دنبال سورپرایز هواداران است تا جایی که آرسن ونگر و ژوزه مورینیو به همراه گروس سرمربی سابق الاهلی را سه گزینه هدایت تیم قرار داده و از بین آن‌ها سرمربی نهایی انتخاب می‌شود.
به گزارش ایسنا، بسیار بعید است که مورینیو و ونگر حاضر به آمدن به فوتبال باشگاهی آسیا شوند البته رقم‌های پیشنهادی باشگاه‌های عربی بسیار وسوسه کننده است و بعید نیست که این دو مربی بزرگ را هم وسوسه کند البته خود مورینیو تاکید کرده که می‌خواهد در یک تیم ملی مربیگری کند.
انتهای پیام
