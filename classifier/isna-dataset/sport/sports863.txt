تائید صلاحیت‌ها چه شد؟/ کشتی همچنان در بلاتکلیفی
در حالی که 8 ماه از بلاتکلیفی فدراسیون کشتی می‌گذرد و همه در انتظار تایید صلاحیت‌ها و برگزاری انتخابات هستند اما  آخرین قول مسئولان وزارت ورزش مبنی بر "اعلام تایید صلاحیت‌ها تا روز پنج‌شنبه گذشته" نیز محقق نشد.
به گزارش ایسنا، در حالی‌که ۸ ماه از بلاتکلیفی فدراسیون کشتی بدنبال استعفای رسول خادم از ریاست این فدراسیون می‌گذرد، اما مشخص نیست چرا پروسه تایید صلاحیت و اعلام تایید کاندیداها تا این حد زمان‌بر شده که دیگر صدای همه را درآورده و ورزش اول ایران را با حواشی زیادی روبرو کرده است.
به دنبال افزایش اعتراضات نسبت به تعیین تکلیف فدراسیون کشتی آن هم در سال قبل از المپیک که هر ساعت آن از اهمیت حیاتی برخوردار است، شروین اسبقیان مدیر کل دفتر مشترک فدراسیون‌های ورزشی وزارت ورزش و جوانان به عنوان آخرین مسئول این وزارتخانه بود که اوایل هفته پیش در یک برنامه زنده رادیویی قول داد که قطعاً تا پایان هفته گذشته اسامی افراد تایید صلاحیت شده اعلام و در نیمه نخست تیر ماه نیز انتخابات برگزار شود.
اما این‌بار نیز این قول عملی نشد و مشخص نیست چه زمانی قرار است تکلیف مهمترین و پرافتخارترین رشته ورزشی ایران در المپیک مشخص شود؟
با توجه به اینکه طبق قانون کاندیداهای تایید شده باید ۱۵ روز برای جلب نظر اعضای مجمع به مذاکره و لابی بپردازند، به نظر می‌رسد برگزاری انتخابات در نیمه نخست تیر ماه نیز که بارها از سوی مسئولان قول آن داده شده بود، نامشخص باشد.
طولانی شدن این پروسه کسل کننده باعث حواشی و بداخلاقی‌های زیادی در کشتی به عنوان ورزش پهلوانی ایران شده  و انتظار می‌رود مسئولان ورزش کشور هر چه سریع‌تر نسبت به تعیین تکلیف کشتی در آستانه برگزاری رقابت‌های قهرمانی جهان و پس از آن المپیک ۲۰۲۰ توکیو اقدام کنند تا ورزش اول ایران بیش از این دچار حاشیه و اختلاف نشود.
انتهای پیام
