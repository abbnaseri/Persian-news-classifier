آمریکا با حذف فرانسه به نیمه‌نهایی جام‌جهانی فوتبال زنان رسید
تیم ملی فوتبال زنان آمریکا در مرحله یک‌چهارم نهایی جام جهانی فوتبال زنان، با شکست فرانسه به نیمه‌نهایی رسید و حریف انگلیس شد.
به گزارش ایسنا، دیدار حساس دو تیم فرانسه و آمریکا از مرحله یک‌چهارم نهایی جام جهانی فوتبال زنان برگزار شد و آمریکا با حساب دو بر یک به پیروزی رسید تا طلسم فرانسه برای صعود از این مرحله همچنان پابرجا بماند.
آمریکا با پیروزی در این دیدار حساس به نیمه‌نهایی صعود کرد و حریف انگلیس شد.
نیمه اول این بازی و در حالی که تنها پنج دقیقه از سوت آغاز مسابقه گذشته بود راپینو بازیکن آمریکا توانست از روی ضربه آزاد دروازه فرانسه را باز کند. در ادامه میزبان در اکثر دقایق بازی صاحب توپ و میدان بود اما نتوانست موقعیت جدی گلزنی روی دروازه آمریکا ایجاد کند و دو تیم با نتیجه یک بر صفر به نفع آمریکا راهی رختکن شدند.
با شروع نیمه دوم آمریکا می‌توانست باز هم به گل برسد اما واکنش به موقع دروازه‌بان فرانسه مانع از این کار شد. در ادامه فشار فرانسه برای جبران نتیجه بیشتر شد و موقعیت‌هایی را روی دروازه حریف به وجود آورد اما موفق به گل زنی نشد. این تیم می‌توانست در دقیقه ۵۷ بازی نتیجه را به تساوی بکشاند اما بی دقتی در ضربه آخر باعث شد تا توپ با فاصله کمی به بیرون برود.
در حالی که فرانسه تیم برتر میدان بود اما روی یک ضد حمله راپینو گل دوم خود را وارد دروازه فرانسه کرد تا شانس این تیم برای جبران نتیجه کمتر شد.
در ۲۰ دقیقه پایانی بازی حملات فرانسه شدت بیشتری گرفت اما موقعیت‌های این تیم یکی پس از دیگری توسط دروازه‌بان آمریکا مهار می‌شد تا اینکه در دقیقه ۸۱ بازی رنارد بازیکن فرانسه با ضربه سر دروازه آمریکا را باز کرد اما تلاش این تیم برای جبران گل دوم بی ثمر ماند و در نهایت فرانسه در ورزشگاه مملو از تماشاگر خود با جام جهانی خداحافظی کند.
انتهای پیام
