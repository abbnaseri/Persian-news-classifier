کولاکوویچ: یاد گرفتیم به همه حریفان احترام بگذاریم
سرمربی تیم ملی والیبال ایران گفت: از بازی مقابل پرتغال یاد گرفتیم به همه حریفان خود در لیگ ملتها احترام بگذاریم.
به گزارش ایسنا، ایگور کولاکوویچ سرمربی تیم ملی والیبال ایران در نشست خبری بعد از بازی مقابل پرتغال گفت: ابتدا از همه مردم اردبیل تشکر می‌کنم و باید بگویم بازی سخت بود و برد ارزشمندی به دست آوردیم. به تیم پرتغال هم تبریک می‌گویم که در ست اول و دوم بسیار خوب بودند و حتی برخی فکر می‌کردند این تیم پیروز بازی خواهد شد.
او افزود: در برخی مناطق زمین روز خوبی نداشتیم اما خوشحالم با برتری این دیدار را پشت سر گذاشتیم. به همه حریفان احترام می‌گذاریم و با تمام توان مقابل آنها بازی می‌کنیم تا بهترین نتیجه را کسب کنیم.
او در مورد استفاده از علی‌اصغر مجرد گفت: در کل این را باید بگویم که علی‌اصغر مجرد بازیکن خوبی است اما ما امیر غفور را هم نیاز خواهیم داشت که در بازی‌های بعد از او استفاده کنیم. نیاز داشتیم پیروز از زمین خارج شویم و به همین دلیل من فکر می‌کنم بازیکنان با تجربه برای کسب پیروزی در انتهای بازی نیاز هستند.
سرمربی تیم ملی والیبال ایران درباره ادامه همکاری با نوید مشجری نیز گفت: او مدت زیادی است که در تیم العربی قطر حضور دارد اما نوید از کادرفنی (آنالیزور) ما است و در ادامه از او استفاده خواهیم کرد.
کولاکوویچ درباره بازی برابر استرالیا نیز گفت: استرالیا در رتبه بالای جدول قرار ندارد اما آنها همیشه حریف سختی برای حریفان بوده‌اند. آنها کم پیروز شده‌اند اما بازی امروز به ما یاد داد که به همه حریفان احترام بگذاریم. فردا باید بهتر از امروز بازی کنیم و الان به دو برد نیاز داریم تا به شیکاگو برسیم، ما برای تفریح به شیکاگو نمی‌رویم و قطعاً برای موفقیت می‌رویم.
انتهای پیام
