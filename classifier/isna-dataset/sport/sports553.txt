برگزاری انتخابات کشتی در گرو احراز صلاحیت دبیر، خادم و جدیدی
سرپرست فدراسیون کشتی گفت: منتظر اعلام نظر مراجع ذی‌ربط درباره موضوع تایید صلاحیت ۳ کاندیدای فدراسیون کشتی هستیم.
به گزارش ایسنا، بهروز نعمتی، سرپرست فدراسیون کشتی درباره آخرین وضعیت تعیین تکلیف زمان برگزاری انتخابات فدراسیون کشتی گفت: تا این لحظه نتیجه تأیید صلاحیت امیررضا خادم، علیرضا دبیر و عباس جدیدی به وزارت ورزش اعلام نشده و ما منتظر پاسخ نهایی مراجع ذی‌ربط درباره این ۳ نامزد هستیم.
او در پاسخ به این سوال که آیا انتخابات قبل از رقابت‌های جهانی یا پس از آن برگزار می‌شود، خاطرنشان کرد: من مجری برگزاری انتخابات هستم و برگزار کننده آن نیستم اما به محض دریافت نتیجه تأیید صلاحیت‌ها فوراً برای برگزاری انتخابات ریاست فدراسیون کشتی اقدام خواهیم کرد و هیچ مشکلی در این‌باره وجود ندارد.
به گزارش ایسنا، با وجود گذشت ۸ ماه از استعفای رسول خادم هنوز انتخابات فدراسیون کشتی برگزار نشده که این امر با توجه به اهمیت تعیین تکلیف این رشته در آستانه رقابت‌های جهانی و المپیک، انتقادهای فراوانی را به همراه داشته است و انتظار می‌رود هر چه سریع‌تر مسؤولان ورزش نسبت به برگزاری انتخابات اقدام کنند.
انتهای پیام
