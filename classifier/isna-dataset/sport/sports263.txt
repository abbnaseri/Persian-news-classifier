استفاده از ماموران مخفی برای امنیت یونیورسیاد ناپل / تلاش ایتالیا برای میزبانی شایسته
 سی امین دوره بازی‌های یونیورسیاد دانشجویان جهان در ناپل با استقبال نه چندان زیاد مردم این شهر در حال برگزاری است، هر چند میزبان سعی در برگزاری هر چه باشکوه این رقابت‌ها داشته است.
به گزارش خبرنگار اعزامی ایسنا از ایتالیا، سی امین دوره بازی‌های یونیورسیاد دانشجویان جهان از روز چهارشنبه به میزبانی ناپل ایتالیا آغاز شد.
بر اساس اعلام فدراسیون جهانی ورزش‌های دانشگاهی در این دوره از بازی‌ها بیش از ۶ هزار ورزشکار از بیش از ۱۰۰ کشور جهان به مدت ۱۲ روز در رشته‌های مختلف ورزشی به رقابت می‌پردازند.
ایتالیا برای سومین بار در تاریخ در شهرهای تورین، سیسیل و این دوره نیز در ناپل میزبان این رقابت‌ها شده و در این دوره نیز با استقرار ورزشکاران در ۲ کشتی بزرگ کروز به عنوان دهکده توانسته رضایت ورزشکاران و مسئولان حاضر در این بازی‌ها را به دست آورد.

در سطح شهر ناپل، ایستگاه‌های مترو، قطار و فرودگاه‌های شهرهای بزرگ نظیر رم نیز تبلیغات مربوط به برگزاری این رقابت‌ها به چشم می‌خورد و میزبان سعی کرده با تبلیغات مختلف دیگر همچون چاپ نماد بازی‌ها بر روی تاکسی‌های شهر ناپل در جهت جلب نظر مردم برای استقبال از این بازی‌ها عمل کند.
هر چند تبلیغات این بازی‌های در جای جای ناپل به عنوان یکی از شهرهای تاریخی و کم برخوردار ایتالیا به چشم می‌خورد اما خلوتی خیابان‌ها و استقبال نه چندان خوب مردم از بیشتر رشته‌ها حاکی از توجه نه چندان زیاد مردم این شهر به برگزاری یونیورسیاد دارد.
با توجه به اهمیت هر چه بهتر برگزار شدن این رقابت‌ها و حضور رئیس جمهور ایتالیا در مراسم افتتاحیه یونیورسیاد سی ام، مسئولان ارشد این کشور حمایت‌های لازم برای برگزار خوب این رقابت‌ها را انجام داده اند.
همچنین در نقاط مختلف برگزاری این بازی‌ها تعداد قابل توجهی آمبولانس و پزشک حضور دارد تا به ورزشکاران و میهمانان خارجی در صورت لزوم کمک کنند.

مرکز رسانه‌ای مربوط به خبرنگاران نیز در مجموعه‌ای بزرگ که رقابت برخی رشته‌ها نیز در آن برگزار می‌شود، ایجاد شده و فضای مناسبی برای کار خبرنگاران از کشورهای مختلف جهان جهت مخابره اتفاقات این رقابت‌ها تعبیه شده است.
نقل و انتقال افراد مختلف از جمله داوران و خبرنگاران با برخی مشکلات روبرو بود که تا حد زیادی ناهماهنگی‌ها برطرف شده است.
با توجه به حضور تعداد زیادی پناهنده از کشورهای آفریقایی در این شهر، تعداد زیادی از مأموران امنیتی نیز در ایستگاه‌های مترو، راه آهن و دیگر نقاط عمومی شهر حضور دارند تا مشکلی برای میهمانان خارجی بوجود نیاید.
علاوه بر این بنا بر گفته مسئولان برگزاری رقابت‌ها، تعدا د زیادی مأمور با لباس شخصی نیز به صورت نامحسوس در نقاط مختلف شهر حضور دارند تا در مواقع لزوم امنیت مسافران را تأمین کنند.
ایتالیا با بیش از ۳۰۰ ورزشکار بیشترین تعداد ورزشکاران در این رقابت‌ها را دارد و رتبه‌های دوم و سوم نیز در اختیار ژاپن و مکزیک است.
ایران نیز با ۴۱ ورزشکار در ۴ رشته ورزشی در این رقابت‌ها حاضر شده است.
در پایان رقابت‌های روز دوم ژاپن با ۳ طلا و ۳ نقره در صدر است و چین و آمریکا نیز در رده‌های بعدی جای دارند.
کشور میزبان نیز با یک نقره و ۴ برنز در جایگاه یازدهم قرار گرفته است.



انتهای پیام
