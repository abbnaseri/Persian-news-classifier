چرا اردوی استقلالی‌ها در ترکیه لغو شد؟ 

معاون اجرایی باشگاه استقلال درباره دلایل لغو اردوی این تیم در ترکیه و اجاره دادن مجموعه دیهیم و مرغوبکار توضیح داد.
به گزارش ایسنا، هادی مباشری معاون اجرایی باشگاه استقلال درباره بحث مطرح شده پیرامون اردوی این تیم در استانبول ترکیه با میزبانی فنرباغچه گفت: طبق توافقاتی که با باشگاه فنرباغچه شده بود، باید از یکم تیر راهی ترکیه می‌شدیم ولی با توجه به آغاز دیرهنگام تمرینات، بحث تست پزشکی بازیکنان و بحث تمدید قراداد بازیکنان و عقد قرارداد با بازیکنان جدید، این فرصت را از دست دادیم. ان‌شاءالله درصدد تهیه یک اردوی جایگزین هستیم. با فراهم شدن مقدمات از سوی اسپانسر یک اردوی خارجی را در دستور کار قرار داده‌ایم و اگر هم این امکان برایمان فراهم نشد، حتماً یک اردوی داخلی برگزار می‌کنیم.
وی درباره بحث مطرح شده در فضای مجازی پیرامون ورزشگاه دیهیم و مرغوبکار، بیان کرد: درباره ورزشگاه دیهیم که باید بگویم این ورزشگاه بعد از انقلاب اسلامی، اختیارش در دست تربیت بدنی یا همان اداره کل ورزش و جوانان بوده و هیچگاه در اختیار باشگاه استقلال نبوده است. اما درباره مرغوبکار، این ورزشگاه در دولت نهم و دهم به استقلال واگذار شد و ورزشگاه درفشی فر هم به پرسپولیس داده شد. همان زمان هم ورزشگاه مرغوبکار شرایط خوبی نداشت و قابلیت بهره برداری نداشت و در زمان مدیریت وقت یعنی در سال ۹۱، مدیریت وقت این ورزشگاه را به اداره کل ورزش و جوانان استان تهران بازگرداند. با این‌حال در چند ماه گذشته مذاکراتی از سوی باشگاه استقلال، مبنی بر واگذاری آن به شرکت پیشکسوتان استقلال وجود داشته است. در پایان با توجه به تعلق خاطر هواداران و پیشکسوتان باشگاه استقلال نسبت به این دو ورزشگاه، انتظار می‌رفت برای بهره برداری از این دو ورزشگاه، با پیشکسوتان باشگاه استقلال ابتدا این موضوع مطرح می‌شد.
انتهای پیام
