دشتی: گل زدم اما از خودم راضی نیستم
مهاجم جدید استقلال از عملکرد خود در دیدار دوستانه این تیم برابر امیدها ابراز نارضایتی کرد.
به گزارش ایسنا و به نقل از باشگاه استقلال، علی دشتی از جمله خریدهای جدید استقلال است که در لیگ نوزدهم پیراهن تیم را بر تن خواهد کرد. دشتی درباره تجربه حضور در استقلال گفت: استقلال متفاوت از تجربه‌های قبلی من است و کسی که استقلال را انتخاب می‌کند باید همه چیز از جمله هواداران پر شمار و انتظارات آنها را در نظر بگیرد. برای حضور در استقلال باید فشار زیادی را تحمل کنم و به خوبی می‌دانم که پیراهن تیم بزرگی را بر تن کرده‌ام.
او در ادامه درباره تجربه کار با استراماچونی تصریح کرد: ایشان مربی بسیار خوب و سطح بالایی هستند و مربی بدنساز بسیار خوبی داریم. بازیکنان فهمیدند که کادر فنی خوبی داریم و با ایشان مطمئناً اهداف بزرگی را دنبال می‌کنیم. او در تمرینات بسیار خوش اخلاق است و اعضای کادر فنی نیز با بازیکنان رابطه خوبی را ایجاد کردند. فعلاً تمرکز کار تیم روی مسائل بدنی و آمادگی بدنی است و امیدوارم روند خوبمان در تمرینات را ادامه دهیم.
او درباره گلزنی در دیدار دوستانه روز دوشنبه عنوان کرد: بازی دوستانه در فصل بدنسازی واقعاً سخت است زیرا بدن‌ها آماده نیست. از عملکرد خودم خیلی راضی نیستم زیرا هنوز هماهنگ نیستم و البته همه تیم فشار بدنی زیادی را تحمل می‌کنند. امیدوارم بتوانم در لیگ برتر و مسابقات اصلی خیلی زود گلزنی کنم. می‌دانم که در استقلال بازیکنان خوبی حضور دارند و حضور بازیکنان خوب در یک پست می‌تواند به پیشرفت بسیار کمک کند.
او در پایان عنوان کرد: همه تیم و اعضای کادر فنی تلاش می‌کنند تا فصل خوبی را برای باشگاه و هواداران رقم بزنیم و نتایجی کسب کنیم که باعث خوشحالی آنها شود.
انتهای پیام
