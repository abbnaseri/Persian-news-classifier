سایت عربستانی: طلب برانکو از پرسپولیس به باد می‌رود!
سایت عربستانی در گزارشی از داستان چمدان ۷۰۰ هزار دلاری برانکو و دلیل اصلی جدایی او از پرسپولیس سخن به میان آورد.
به گزارش ایسنا و به نقل از یورو اسپورت، برانکو ایوانکوویچ با وجود آنکه یک فصل دیگر با پرسپولیس قرارداد داشت اما سرانجام تصمیم گرفت که از سرخ پوشان جدا شود. برانکو الاهلی عربستان را به عنوان مقصد بعدی خود انتخاب کرد و رسماً با این تیم قرارداد امضا کرد.
یورو اسپورت نسخه عربستان در گزارشی از داستان چمدان ۷۰۰ هزار دلاری برانکو و دلیل اصلی جدایی او از پرسپولیس سخن به میان آورد.
این سایت عربستانی نوشت: دلیل اصلی جدایی برانکو پرداخت نکردن مطالبات مالی او از سوی پرسپولیس است. تحریم‌های آمریکا علیه ایران مانع بزرگی در پرداخت مطالبات برانکو از سوی باشگاه پرسپولیس خواهد بود.
برانکو ۷۰۰ هزار دلار از پرسپولیس طلب دارد. این مربی کروات باید برای دریافت طلب خود به ایران برگردد و این رقم را با یک چمدان از ایران خارج کند اما او با یک مشکل بزرگ دیگر مواجه شده و آن اینکه قوانین ایران اجازه خروج بیش از ۵۰ هزار دلار را نمی‌دهد و این یعنی برانکو باید برای دریافت این رقم بارها به تهران سفر کند و به نظر می‌رسد که طلب او به باد خواهد رفت. البته نباید فراموش کرد که باشگاه پرسپولیس از الاهلی به فیفا شکایت کرده و بر این باور است که پیوستن این مربی به الاهلی غیر قانونی است.
انتهای پیام
