کاپیتان پرتغال: به سرویس‌های خوب استرالیا باختیم/  اتپلس: با خوشحالی به خانه می‌رویم
کاپیتان تیم ملی والیبال پرتغال دلیل باخت این تیم را سرویس‌های خوب بازیکنان استرالیا اعلام کرد.
به گزارش ایسنا، تاوارز کاپیتان تیم ملی والیبال پرتغال پس از باخت سه بر صفر مقابل استرالیا، در نشست خبری گفت: ضمن اینکه به تیم ملی استرالیا تبریک میگویم، باید بگویم که این رقابت‌ها تجربه خوبی برای ما بود، هرچند در این بازی مقابل سرویس‌های خوب بازیکنان استرالیا نتوانستیم مقاومت‌کنیم و باختیم.
او درباره هدف تیم ملی پرتغال نیز گفت: هدف ما در ادامه راه باقی ماندن در این مسابقات است و در این دوره می‌خواستیم لذت ببریم و همچنان تلاش ما ادامه خواهد داشت.
همچنین ملی پوش تیم ملی والیبال استرالیا گفت: بازیکنان ما فشار زیاد را در لیگ ملت‌ها تحمل کرده اند.
مکس اتپلس کاپیتان تیم ملی والیبال استرالیا پس از پیروزی در آخرین بازی هفته چهارم لیگ ملت‌های والیبال در نشست خبری بعد از بازی گفت: امروز در هر سه ست بازی با وجود مشکلات برنده از بازی خارج شدیم و خصوصاً در برخی از مواقع که بازی نزدیک بود. در این مسابقات طولانی و فشرده لیگ ملت‌ها فشار زیادی را تحمل کرده ایم.
استپلس ادامه داد: خوشحالیم که بعد از بازی مقابل تیم‌های خوبی چون ایران، فرانسه و پرتغال هم تیمی‌های ما با خوشحالی به خانه خواهند رفت تا ببینیم در ادامه چه اتفاقی رخ خواهد داد.
انتهای پیام
