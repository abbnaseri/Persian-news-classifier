صعود ایران به رتبه دوازدهم یونیورسیاد ۲۰۱۹
با کسب یک طلا، یک نقره و ۲ برنز ورزشکاران ایران در روز پنجم یونیورسیاد دانشجویان جهان، ایران نسبت به روز گذشته با ۱۰ پله صعود در رتبه دوازدهم قرار گرفت.
به گزارش خبرنگار اعزامی ایسنا از ایتالیا، در پایان پنجمین روز از رقابت‌های یونیورسیاد دانشجویان جهان ۲۰۱۹ که در ناپل ایتالیا در جریان است، کاروان ورزشی ایران با یک طلا، ۲ نقره و ۳ برنز در جایگاه دوازدهم جدول رده‌بندی جای گرفت.
در روز پنجم این رقابت‌ها درسا عربشاهی و هانیه رستمیان به ترتیب در تپانچه ۱۰ متر به مدال‌های طلا و نقره رسیدند و فاطمه حسام و کوروش بختیار نیز در پومسه به برنز دست یافت. ژاپن با ۱۹ طلا، ۱۱ نقره و ۱۰ برنز در صدر قرار دارد، آمریکا با ۱۱ طلا، ۵ نقره و ۷ برنز دوم است و چین نیز با ۱۱ طلا و ۴ نقره سوم است.
میزبان این رقابت‌ها نیز با ۴ طلا، ۸ نقره و ۱۲ برنز در رده ششم جای گرفته است.
این رقابت‌ها از ۱۲ تیر آغاز شده و تا ۲۳ تیر در جریان است، ایران با ۴۱ ورزشکار در ۴ رشته تکواندو، والیبال، تیر و کمان و تیراندازی در این رقابت‌ها حاضر شده است.
انتهای پیام
