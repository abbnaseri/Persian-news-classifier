سمیع‌زاده: شنا مادر ورزش‌ها بود الان پدر هم شده/ به مسابقات اعزام شویم سهمیه المپیک می‌گیریم
مدیر تیم‌های ملی شنا گفت: در حال حاضر شنا به علاوه این که مادر ورزش‌ها است، پدر ورزش‌ها هم شده است.
به گزارش ایسنا، محسن سمیع‌زاده، مدیر فنی تیم‌های ملی شنا در نشست خبری صبح دوشنبه فدراسیون شنا در استخر ۹ دی، اظهار کرد: ابتدا خوشحالم که موضوع استخر آزادی حل شد و خانه شنا به خانواده‌اش برگشت. تیم‌های ملی برنامه‌اش را از سال قبل آغاز کرد و می‌دانستیم که کار بسیار دشواری داریم. ساختار مدرنی را طراحی کرده‌ایم که در تمام دنیا انجام می‌شود. این طرح با وجود کاهش هزینه‌ها باعث کسب نتایج درخشان شد.
او هم‌چنین گفت: جا دارد از مربیان شهرستانی تشکر بکنم که توانسته‌اند برنامه‌های خوبی را عملی کنند. زمان‌های خوبی ثبت کرده‌ایم و رکوردهای خوبی را جابه‌جا کرده‌ایم. تمام اینها نشان از این دارند که برنامه‌های خوبی عملی شده است.
سمیع زاده درباره نیازهای شنا برای رسیدن به سهمیه المپیک بیان کرد: فاکتورهای زیادی در این مسیر هستند. مثلاً در بلوک غرب و آمریکا سالانه چندین هزار مسابقه برگزار می‌شود. امکانات و سخت افزار زیادی دارند. در کشورهای بلوک شرق هم گلخانه‌ای و نخبه پروری وجود دارد اما ما به دلیل محدودیت‌ها نمی‌توانیم از هیچ‌کدام الگوبرداری کنیم.
او افزود: هیچ استخر رایگانی در اختیار توسعه شنای قهرمانی و همگانی نداریم. همین استخر ۹ دی سالانه یک میلیارد هزینه اجاره می‌گیرد. به شدت با ضعف سخت افزار مواجه هستیم. دوم کمبود مسابقات بین‌المللی در کار تأثیر دارد. به صورت استاندارد ورزشکاران باید سالانه ۱۲ مسابقه بدهند اما در ایران ورزشکار ما به دلیل محدودیت منابع مالی ۲ مسابقه می‌دهد.
وی درباره مسابقات کسب سهمیه المپیک گفت: از زمانی که رقابت‌های انتخابی شروع شده بالغ بر هزار مسابقه برگزار می‌شود و هزاران نفر برای کسب سهمیه تلاش می‌کنند. تلاش اول ما این بود که خودمان را به یک زمان استاندارد برسانیم و بعد در مسابقات شرکت کنیم. تا فروردین ماه اعزام نداشتیم تا ورزشکاران به یک زمان استاندارد برسند و اکنون تشنه مسابقه هستیم و برنامه‌های‌مان را نیز به فدراسیون داده‌ایم. ما ۴ شناگر داریم که شانس کسب سهمیه دارند و اگر به مسابقات مختلف اعزام شوند می‌توانند این اتفاق را رقم بزنند. ما نیاز به مسابقات بین‌المللی بیش‌تر داریم.
دبیر پیشین فدراسیون شنا افزود: با تمام محدودیت‌هایی که از نظر مالی داریم بازهم فدراسیون برنامه‌های خود را عملی کرده است. معتقدم اگر ۸ - ۹ مسابقه اعزام داشته باشیم قطعاً کسب سهمیه اتفاق می‌افتد. حضور در المپیک در هر شرایطی برای هر ورزشکار و کشوری افتخار است. شرایط امروز ما به مراتب از ۴ سال پیش بهتر است اما ضعف‌هایی داریم که باید برطرف شود.
وی بیان کرد: من خجالت می‌کشم که شنای ایران با وایلد کارت به المپیک برود و ورزشکاران هم حق ندارند به وایلد کارت فکر کنند. تلاش ما کسب ورودی المپیک است واگر ورزشکاران ما در مسابقه شرکت کنند من قول می‌دهم سهمیه بگیریم.
سمیع زاده با بیان این مطلب که شنا دیده نمی‌شود گفت: متأسفانه شنا دیده نمی‌شود و به آن توجه نشده است. شنا قبلاً مادر ورزش‌ها بود و اکنون پدر ورزش‌ها نیز شده است چراکه استخرهای ما را به بخش خصوص اجاره می‌دهند وبا پول آن تیم‌های بسکتبال و تکواندو را به مسابقات بین‌المللی اعزام می‌کنند.
او افزود: انتخابی مسابقات قهرمانی جهان مشخص شده است. بنیامین قره حسنلو و علیرضا یاوری دونفری هستند که به مسابقات قهرمانی جهان اعزام می‌شوند. متین سهران، مهرشاد افغری و متین بالسینی هم به جوانان جهان اعزام می‌شوند.
سمیع‌زاده با اشاره به ماده ۸۸ و واگذاری اماکن ورزشی به بخش خصوصی بیان کرد: این ماده یک سم سرطان‌زا است و به هیچ وجه برای ورزش ایران خوب نیست. نباید قیمت ورزش در سبد خانوار ما آن‌قدر زیاد باشد در شرایطی که اعتیاد در کمین جوانان ما قرار دارد.
انتهای پیام
