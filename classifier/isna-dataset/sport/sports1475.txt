افتخاری و ورمزیار جمعا ۱۵ سال از فعالیت‌های فوتبالی محروم شدند
کمیته‌ اخلاق فدراسیون فوتبال پس از بررسی پرونده جنجالی جعل و تخلف در آکادمی فوتبال باشگاه استقلال تهران در نهایت مدیرعامل وقت و مسئول آکادمی این باشگاه را جمعا به ۱۵ سال محرومیت از فعالیت‌های فوتبالی محروم و به پرداخت جریمه نقدی یک میلیارد ریالی محکوم کرد.
به‌ گزارش ‌ایسنا، پرونده جنجالی جعل و تخلف در سندهای اداری و مالی در آکادمی باشگاه استقلال تهران مدت‌ها است که در محافل خبری و انضباطی فوتبال مطرح است. سرانجام کمیته‌ اخلاق فدراسیون فوتبال با قاطعیت به این پرونده رسیدگی و پس از بررسی و هم‌چنین احضار متخلفان و مطلعان، حکم نهایی خود را اعلام کرد.
بر اساس حکم کمیته‌ اخلاق فدراسیون فوتبال، سیدرضا افتخاری، مدیرعامل پیشین استقلال به ۵ سال محرومیت از فعالیت‌های فوتبالی و ۵۰۰ میلیون ریال جریمه نقدی محکوم شده است.
صادق ورمزیار مسئول وقت آکادمی فوتبال استقلال نیز به ۱۰ سال محرومیت از تمامی فعالیت‌های فوتبالی و ۵۰۰ میلیون ریال جریمه نقدی محکوم شده‌ است.
محکومان می‌توانند به رای کمیته اخلاق اعتراض کنند و امکان تجدیدنظرخواهی در این احکام وجود دارد.
پرونده آکادمی باشگاه استقلال تهران به جهت جعل،‌ قصور و سوء استفاده از موقعیت هم‌چنان در دادسرای فرهنگ و رسانه مفتوح است و متهمان این پرونده باید پاسخگوی جنبه‌های کیفری اتهام خود در دادسرا باشند.
در زمان مدیریت افتخاری بر باشگاه استقلال و ریاست ورمزیار بر آکادمی فوتبال استقلال، با استفاده از ابراز مجعول و دست کاری در قراردادهای برخی از بازیکنان و هم‌چنین جعل اسناد، تخلفاتی رخ داده بود که اکنون کمیته اخلاق فدراسیون فوتبال مدیرعامل و رییس اکادمی وقت باشگاه را در این ماجرا محکوم کرده است.
انتهای پیام
