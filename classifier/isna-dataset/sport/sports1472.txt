لژیونر هندبال ایران: نمی دانم چرا هندبال طلسم شده/ همه تیم‌ها تمرین کردند ما خواب بودیم
لژیونر هندبال ایران گفت: در مسابقات انتخابی المپیک توکیو کار خیلی سختی داریم، تیم‌های دیگر کار کردند ولی ما خواب بودیم.
شاهو نصرتی در گفت و گو با ایسنا، در مورد آسیب پای خود که سبب شده است در دومین اردوی تیم ملی نیمکت نشین باشد، اظهار کرد: حدود سه هفته پیش بازی مهمی داشتیم که دقایق پایانی بازی از ناحیه مچ پا آسیب دیدم. مچ پایم پیچید و ترک خورد. باید سه هفته آتل باشد که این هفته می‌توانم آن را باز کنم. بعد از آن باید از ناحیه آسیب دیده عکس بگیرم و برای پزشک باشگاهم بفرستم تا ببیند در چه وضعیتی است و بعد از آن آرام آرام فیزیوتراپی را آغاز کنم. مشکل خاصی نیست، آسیب برای ورزشکار چیز نرمالی است و لذت ورزش است. باید کمی مدارا کرد تا بتوان دوباره به تمرین بازگشت. اکنون هم اردوی تیم ملی آغاز شده و ما به برای اردو آمده‌ایم. در این اردو نمی‌توانم تمرین کنم ولی در اردوی بعدی می‌توانم به تیم ملی کمک کنم.
لژیونر هندبال ایران در ادامه گفت: امیدوارم که اردوی تیم ملی خوب پیش رود. همه جمع شدیم و انشاالله با اتحاد بتوانیم در مسابقات انتخابی المپیک توکیو نتیجه خوبی بگیریم. هرچند که کار خیلی خیلی سختی داریم. تیم‌های دیگر کار کردند ولی ما خواب بودیم. تیم ملی ما بعد از جاکارتا اردویی نداشته و بازیکنان چندین و چند ماه از هم دور بودند. لیگ ایران چند ماهی است که به پایان رسیده و بازیکنان در استراحت بودند. ما لژیونرها هم که یک هفته نیست که لیگ‌هایمان تمام شده است. به امید خدا پله پله با هماهنگی بتوانیم تیم ملی را دور هم جمع کنیم و نتیجه‌ای درخور تیم ملی ایران بگیریم هرچند که کار سختی در پیش داریم.
نصرتی در ادامه در مورد مسابقات قهرمانی آسیا و انتخابی جهان نیز گفت: همه تیم‌ها در حال کار کردن هستند. هیچ تیمی ننشسته است، اما ما به جای حرکت به جلو به عقب برمی‌گردیم نمی‌دانم چرا؟ نمی‌دانم چرا هندبال طلسم شده؟ تیم‌های رقیب در حال پیشرفت‌اند. امیدوارم ما هم دور هم جمع شویم و با اتحاد دوباره دست به دست هم دهیم و پله‌های ترقی را طی کنیم. بحث مسابقات قهرمانی آسیا جدا است. همه تیم‌های باشگاهی لیگ‌های خود را تعطیل می‌کنند و بازیکنان برای اردو، بازی تدارکاتی و تمرین به تیم ملی باز می‌گردند. ما هم آزاد خواهیم بود. برای جهانی شدن باید برنامه‌ریزی جدایی داشته باشیم. مثلاً در اروپا اردوی تیم ملی بیشتر از ۲۰ روز ندارند. ۶ ماه در اردو نیستند، چون همه بازیکنان روزی دو جلسه تمرین دارند کارهای تکنیکی و تاکتیکی می‌کنند. انشاالله ما هم یک روزی به این حد برسیم و نیازی به اردوهای چندین و چند روز نداشته باشیم.
عضو تیم هندبال بوزائو رومانی ادامه داد: تمرینات تیم ملی برای مسابقات انتخابی المپیک با اردوهای باشگاهی ما تداخل دارد. از ماه دیگر تمرینات، بدنسازی و اردوهای باشگاه‌یمان شروع می‌شود. حالا اگر صحبت‌های مربیان و فدراسیون با باشگاه‌های ما به نتیجه برسد همه لژیونرها می‌توانیم به اردوی تیم ملی بیاییم و دیگر دغدغه‌های جاکارتا را نخواهیم داشت که به برخی اجازه ندادند به تیم ملی بیایند. در زمان بازی‌های آسیایی جاکارتا مکاتبات خیلی بد بود و ما بیشتر خودمان صحبت می‌کردیم. امیدوارم که بتوانیم نتیجه خوبی بگیریم.
انتهای پیام
