کمیته اخلاق فوتبال صلاحیت ندارد، کمیته انضباطی کجاست؟
نوع برخورد فدراسیون فوتبال با اتفاقات تلخ پایان لیگ و فینال جام حذفی به گونه‌ای است که گویی آب از آب تکان نخورده و هیچ کس مرتکب اشتباهی نشده و تنها مقصر درگیری‌های فوتبال هم ظاهرا فقط امکانات ورزشگاه‌ها هستند. جالب‌تر اینکه کمیته انضباطی هم این روزها برخلاف وظیفه‌ ذاتی‌اش سکوت مطلق اختیار کرده، سکوتی که ابهامات را بیشتر کرده است. 
به گزارش ایسنا، اتفاقات تلخ در بازی‌های پایانی لیگ برتر بدون واکنش خاصی از سوی فدراسیون فوتبال و نهادهای قضایی این فدراسیون همراه بوده و به نظر می‌رسد مسئولان با فرافکنی و توجیهات دم دستی به دنبال فراموش کردن این اتفاقات و نادیده گرفتن تقصیر مقصران و عاملان این اتفاقات هستند.
اگر اتفاقات فینال جام حذفی فوتبال ایران یا اتفاقات هفته‌های پایانی لیگ برتر در هر کشور توسعه یافته و صاحب فوتبال دیگری رخ داده بود، نهادهای قضایی ملی و فوتبالی این کشورها ضمن اتخاذ جرایم سنگین برای عاملان این اتفاقات، چندین و چند نفر را به سبب بی‌کفایتی برکنار یا تعلیق کرده بودند.
اما هنوز و پس از گذشت چندین هفته از این اتفاقات تلخ، هیچ خبری از واکنش کمیته انضباطی فدراسیون فوتبال نیست. واقعیت این است که بخشی از اتفاقات بازی سپاهان – پرسپولیس و از همه بدتر بازی پرسپولیس - داماش در جام حذفی یقینا به خاطر تدابیر نامناسب عاملان برگزاری این دیدارها بوده اما سوال این است که کمیته انضباطی فدراسیون فوتبال چرا مقصران دیدار پرسپولیس و سپاهان را محروم یا حداقل جریمه نکرد؟ چرا سپاهان و تخلفات هواداران این تیم با رای انضباطی همراه نشد؟ آیا گزارش خلافی به کمیته انضباطی نرفته یا از نگاه قضات این کمیته، اصولا خلافی در این بازی‌ها رخ نداده است؟
از طرفی کمیته اخلاق فدراسیون فوتبال که از نخستین دقایق وقوع اتفاقات ناهنجار در بازی پرسپولیس و داماش آرایی به ماجرا ورود کرد و به صورت موقت محرومیت‌هایی را اعلام کرد نیز درباره نتیجه بررسی‌ها و احکام نهایی‌اش خبری را رسانه‌ای نکرده است. جالب‌تر اینکه از کمیته ویژه وزارت ورزش و جوانان که برای برای بررسی این اتفاقات تشکیل شد نیز جز چند مصاحبه گزارشی نهایی با درصد تقصیر مشخص افراد یا ارگان‌هایی مخابره نشده است؟
بعد از اینکه حیدر بهاروند و کاظم طالقانی به عنوان دو مدیر مطلع و تصمیم گیر درباره این بازی به احکام و احضاریه‌های کمیته اخلاق بی‌اعتنایی کردند و خودشان را موظف به پاسخگویی برابر این اتفاقات ندانستند، مهدی تاج اعلام کرد که کمیته اخلاق براساس قوانین بین المللی مرجع رسیدگی به اتفاقات این بازی نیست تا به نوعی دو عضو هیات مدیره فدراسیون فوتبال را از اتفاقات بازی فینال جام حذفی مصون نگه دارد.
استناد او برای این اظهارات به این موضوع است که اتفاقات بازی فینال جام حذفی در درون زمین رخ داده و ارتباطی به کمیته اخلاق ندارد و طبیعتاً در حیطه اختیارات کمیته انضباطی فدراسیون فوتبال است اما سوال این است چرا کمیته انضباطی درباره این بازی رایی صادر نمی‌کند؟
اگر اظهارات رادیویی اخیر رییس فدراسیون فوتبال را فرضا بپذیریم که کمیته اخلاق مرجع رسیدگی به این موضوع نیست، آیا کمیته انضباطی، دیگر مرجع قضایی فدراسیون فوتبال که مسئول رسیدگی به اتفاقات مسابقات است، اقدامی درباره این بازی انجام داده؟ یا درباره بازی های خطرناک و ناهنجار هفته‌های پایانی لیگ برتر تصمیم یا حکمی صادر کرده که منجر به اصلاح فوتبال شود؟
آیا مرگ هوادار و درآمدن چشم یک عاشق فوتبال و چندین و چند اتفاق تلخ دیگر از جمله سیلی خوردن کاپیتان تیم ملی، کافی نیست که این سوال را از مدیران بپرسیم، دقیقاً چه کاری برای اصلاح و جلوگیری از ارتکاب چنین اتفاقاتی انجام داده‌اند؟
مهدی تاج که در هفته‌های اخیر بی‌پرده درباره کم کاری نیروی انتظامی صحبت کرده و حتی درباره اشتباه مدیران سازمان لیگ هم افشاگری کرد، به یک باره تغییر رویه داد و به جای اینکه اختیارات لازم را به نهادهای قضایی فدراسیون فوتبال بدهد تا حکم کنند و اجرا شود، به سراغ بلیت الکترونیکی و کاستی‌های باشگاه‌ها رفته و همه تقصیرات اخیر را به گردن امکانات انداخته است. آیا واقعا مشکل کنونی فوتبال ایران و افزایش ناهنجاری‌ها فقط کاستی‌های ورزشگاه‌هاست؟
مشکل فوتبال ایران فقط با صداقت و رسیدگی به موقع مسئولان و اجتناب از مصلحت اندیشی حل می‌شود و راه حل دیگری وجود ندارد. حال هر چقدر مدیران بخواهند با لابی و فرافکنی بر مشکلات سرپوش بگذارند، باید پذیرفت که با این روند مشکلی از فوتبال ایران حل نخواهد شد.
بهتر است با خودمان صادق باشیم و عدالت قضایی در فوتبال را به درستی و بموقع درباره هر فرد و باشگاهی که مرتکب قصور و اشتباه شده اجرا کنیم، تا یک‌بار برای همیشه مشکلات بصورت ریشه‌ایی حل شوند.
انتهای پیام
