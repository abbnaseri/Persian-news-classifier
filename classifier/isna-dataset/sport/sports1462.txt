غفور تنها امتیازآور سه رقمی لیگ ملت‌های والیبال 2019
طبق گزارش فدراسیون جهانی والیبال، امیر غفور با کسب ۱۰۷ امتیاز، تنها امتیاز آور سه رقمی لیگ ملت‌های والیبال ۲۰۱۹ است.
به گزارش ایسنا، فدراسیون جهانی والیبال (FIVB) پس از پیروزی سه بر صفر تیم ملی ایران مقابل کانادا در روز نخست هفته سوم لیگ ملت‌های والیبال ۲۰۱۹ در ارومیه، با انتشار گزارشی به تمجید از امیر غفور پشت خط زن تیم ملی ایران پرداخت. متن گزارش فدراسیون جهانی به شرح زیر است:
غفور در بازی افتتاحیه ایران برای هفته سوم لیگ ملت‌ها در برد سه بر صفر ایران مقابل کانادا با کسب ۱۶ امتیاز تأثیرگذاری مستقیم داشت. غفور در بازی مقابل کانادا ۱۲ آبشار، دو امتیاز سرویس و دو دفاع روی تور را برای ایران به ثبت رساند. غفور ۲۸ ساله تنها بازیکنی است که با کسب ۱۰۷ امتیاز در این مسابقات بیش از ۱۰۰ امتیاز را کسب کرده است.
پوریا فیاضی و سید محمد موسوی نیز به ترتیب با کسب ۱۱ و ۱۰ امتیاز بهترین‌های ایران در مصاف با کانادا بودند که عملکرد خوب این سه بازیکن مقابل لهستان قهرمان جهان در بازی امروز (شنبه) ۲۵ خرداد ۱۳۹۸، می‌تواند نتیجه خوبی را برای ایران ثبت کند.
انتهای پیام
