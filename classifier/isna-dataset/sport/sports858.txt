گرامیداشت روز ملی فرهنگ پهلوانی با حضور ملی پوشان تکواندو
مراسم گرامیداشت روز ملی فرهنگ پهلوانی و روز جهانی المپیک با حضور ملی پوشان تکواندو برگزار شد.
به گزارش ایسنا و به نقل از فدراسیون تکواندو، مراسم روز ملی فرهنگ پهلوانی (۱۷ شوال) و روز جهانی المپیک (۲۳ ژوئن) با حضور ملی پوشان تکواندو برگزار شد.
این رویداد فرهنگی به ابتکار فدراسیون تکواندو و با حضور اعضای تیم‌های ملی و کادر فنی دختران و پسران در رده‌های سنی نونهالان، نوجوانان و بزرگسالان با نمایش آیین‌های پهلوانی ایران (ثبت میراث معنوی یونسکو) در زورخانه شهید اژدری جماران صورت گرفت.
سیدنصرالله سجادی سرپرست کاروان ایران در بازی‌های المپیک ۲۰۲۰ - توکیو، سیدمحمدپولادگر رییس فدراسیون تکواندو ، مسعود امینی دبیر فدراسیون و فرهاد طلوع کیان رییس انجمن حامیان فرهنگ و مرام پهلوانی در سخنانی به آموزش مضامین فرهنگ پهلوانی و نهضت المپیزم با هدف تقویت عرق ملی و هویت ایرانی اعضای تیم‌های ملی پرداختند.
در ادامه نیز گواهی حضور در این برنامه فرهنگی و تقدیر از کلیه شرکت کنندگان به امضای مشترک سید رضا صالحی امیری (رییس کمیته ملی المپیک) و توماس باخ (رییس بین المللی کمیته المپیک) به حاضران اعطا گردید.
در بخش دیگر این برنامه، آذرنوش رییس سازمان بسیج ورزشکاران و میرجلیلی رییس تربیت بدنی بسیج با ارائه تقدیرنامه با امضای مشترک به مناسبت ۱۷ شوال (روز قشر بسیج) از اهتمام ویژه فدراسیون تکواندو به امور فرهنگی تجلیل کردند.
همچنین انجمن حامیان فرهنگ و مرام پهلوانی نیز ضمن معرفی فدراسیون تکواندو به عنوان برترین فدراسیون مروج فرهنگ پهلوانی از پولادگر تجلیل کرد و نماد یادبود مرام پهلوانی نیز به دلیل حمایت‌های دکتر سجادی از ترویج فرهنگ پهلوانی به وی اهدا شد.
در پایان نیز به دلیل استقبال خوب ملی پوشان از این مراسم، پولادگر اعلام کرد که برنامه‌های فرهنگی فدراسیون تکواندو با عنایت به اهمیت این حوزه در سال قبل از المپیک با قوت بیشتری تداوم خواهد یافت.
انتهای پیام
