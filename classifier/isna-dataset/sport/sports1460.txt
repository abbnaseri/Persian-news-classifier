هدیه خاص برای مسی در کوپا آمه‌ریکا
حضور پابلو آیمار در کادر فنی تیم  ملی فوتبال آرژانتین در کوپا آمه‌ریکا ۲۰۱۹ برزیل برای ستاره آلبی سلسته یک هدیه خاص محسوب می‌شود.
به گزارش ایسنا و به نقل از موندو دپورتیوو، تیم ملی فوتبال آرژانتین بامداد یکشنبه در نخستین بازی‌اش در کوپا آمه ریکا ۲۰۱۹ برزیل به مصاف کلمبیا می‌رود. لیونل مسی، ستاره آلبی سلسته فرصت دارد برای اولین بار با پیراهن تیم ملی فاتح یک جام شود. به همین خاطر تیم ملی به او یک هدیه خاص داده تا راحت‌تر به هدفش برسد. هدیه آلبی سلسته به کاپیتان تیم ملی، پابلو آیمار است. الگوی مسی در کادر فنی لیونل اسکالونی حضور دارد. سرمربی آرژانتینی که از حضور والتر ساموئل و روبرترو آیالا در کنارش بهره می‌برد از آیمار (سرمربی زیر ۱۷ سال آرژانتین) درخواست کرد که در کوپا آمه ریکا همراهی‌اش کند. اسکالونی شخصیت، عقاید و نحوه مربی‌گری آیمار را تحسین می‌کند. او تنها نخواست از کمک آیمار در کوپا آمه ریکا بهره ببرد بلکه می‌دانست مسی علاقه زیادی به سرمربی زیر ۱۷ سال آرژانتین دارد.

اسکالونی به عنوان دستیار خورخه سامپائولی در انتخابی جام جهانی ۲۰۱۸ روسیه در تیم ملی آرژانتین حضور داشت و شاهد یک اتفاق بود. مسی در حال گرم کردن خود در کمپ اسیسا بود که ناگهان آیمار وارد شد. ستاره سلسائو برخلاف عادت تمرین خود را متوقف کرد تا با الگویش احوالپرسی کند.
داستان‌های مشابه دیگری وجود داشته است که مشهورتر هستند. یکی از آنها در سال ۲۰۱۲ پس از دیدار بنفیکا و بارسلونا اتفاق افتاد که آیمار پیراهنش را به مسی هدیه داد. ۱۰ سال پیش مسی در یک مصاحبه اعلام کرده بود که بازیکن محبوبش، هافبک آرژانتینی است.

زمانی که آیمار از فوتبال خداحافظی کرد مسی به این اتفاق واکنش نشان داد و در صفحه شخصی‌اش نوشت: یک بازیکن بزرگ بازنشسته شد. یکی از الگوهای من. آیمار برایت بهترین‌ها را آرزو می‌کنم. ممنون به خاطر جادویت...
این دو بازیکن در مراسم فیفا The Best ۲۰۱۵ به تمجید از یکدیگر پرداختند. مسی و آیمار در سال ۲۰۰۹ پس از چند سال دوباره در تیم ملی هم‌بازی شدند. در آن زمان مارادونا، آیمار را برای کمک به صعود به جام جهانی ۲۰۱۰ آفریقای جنوبی دعوت کرد. او به همراه مسی در دیدار کلیدی برابر پرو حضور داشتند و در نهایت آلبی سلسته جواز حضور در این رقابت‌ها را کسب کرد.

با این حال رابطه مسی و آیمار زمانی قوی‌تر شد که دو بازیکن در کنار دیگر فوتبالیست‌ها در یک تور شرکت کردند. این تور که متعلق به ستاره آرژانتینی بود در سال ۲۰۱۳ در شهرهای لیما، مدئین و شیکاگو برگزار شد. در آنجا دو پدیده در بازی با توپ توانستند شناخت عمیق‌تری از هم پیدا کنند.

مراسم The Best در اکتبر سال ۲۰۱۷ دوباره باعث دیدار مسی و الگویش شد. این اتفاق در حالی رخ داد که ستاره آرژانتینی ۱۳ روز قبل از آن با سه گلش مقابل اکوادور حضور آلبی سلسته را در جام جهانی روسیه قطعی کرده بود. بهترین بازیکن جهان لبخند به لب به آیمار گفت: چه خوب که بازیکنان نوجوان با تو کار می‌کنند!
سرمربی زیر ۱۷ سال آرژانتین که همیشه به عنوان بازیکن خجالتی از او یاد می‌شد صورتش سرخ شد و به مسی گفت: ما همه به لطف تو خوب هستیم. تو باعث شدی به جام جهانی صعود کنیم.

مسی می‌توانست در جام جهانی از حضور الگویش لذت ببرد اما در آخرین روزها تصمیم گرفته شد آیمار در کنار تیم زیر ۱۷ سال بماند و سامپائولی را در روسیه همراهی نکند. اکنون شرایط برای کاپیتان آلبی سلسته متفاوت است. او می‌تواند در هر تمرین و در هر لحظه از حضور آیمار لذت ببرد. هر یک از جایگاه خود دوست دارند به ناکامی ۲۶ ساله آرژانتین در این رقابت‌ها پایان دهند. اگر این اتفاق رخ دهند هر دو از آن لذت خواهند بود.
انتهای پیام
