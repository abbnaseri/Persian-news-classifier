پرسپولیس و استقلال، پرتماشاگرترین تیم‌های غرب آسیا/ فرصتی که از دست رفت
کنفدراسیون فوتبال آسیا، آمار پرتماشاگرترین تیم‌های قاره کهن را در لیگ قهرمانان آسیا اعلام کرد.
به گزارش ایسنا، کنفدراسیون فوتبال آسیا (AFC) آمار پرتماشاگرترین تیم‌های این قاره را در لیگ قهرمانان آسیا اعلام کرد که بر این اساس، گوانگجو اورگرانده چین با مجموع ۱.۵۹۱.۲۶۳ تماشاگر در رده نخست قرار گرفت. پرسپولیس ایران با ۱.۴۸۱.۶۵۰ نفر در رده دوم و استقلال ایران با ۱.۴۳۵.۰۰۱ نفر در رده سوم قرار گرفتند. تیم الهلال عربستان هم با ۱.۳۸۱.۷۲۷ تماشاگر، چهارم آسیاست.
طبق اعلام AFC این چهار تیم تنها تیم‌های آسیایی هستند که تعداد تماشاگرانشان در لیگ قهرمانان آسیا از مرز یک میلیون نفر عبور کرده است. AFC همچنین در توصیف تماشاگران این تیم‌ها نوشت: "ارتش سرخ" دیوانه‌کننده‌ترین جو را در ورزشگاه خانگی‌اش می‌سازد و ورزشگاه آزادی در بازی‌های استقلال، ترسناک‌ترین جاست.
به گزارش ایسنا، فارغ از اینکه قرار رگفتن نام دو تیم ایرانی در فهرست پرتماشاگرترین‌های قاره کهن، قابل پیش‌بینی و مایه افتخار است، باید توجه داشت که چند سال است که تیم‌های ایرانی از میزبانی تیم‌های عربستانی محروم هستند و چه بسا اگر این موضوع وجود نداشت، اکنون پرسپولیس و استقلال، به جای رده دوم و سوم، جایگاه نخست این فهرست را از آن خود می‌کردند.
فاصله تیم نخست این رده‌بندی یعنی گوانگجو با پرسپولیس، ۱۰۹.۶۱۳ نفر (یک ورزشگاه آزادی) و با استقلال، ۱۵۶.۲۶۲ نفر (یک و نیم ورزشگاه آزادی) است! همین نکته نشان می‌دهد که دیپلماسی ضعیف فوتبال ایران در آسیا، چه لطمه‌ای به داشته‌های فوتبال ایران زده است.
انتهای پیام

