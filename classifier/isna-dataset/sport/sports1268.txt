نامه پرسپولیس به الاهلی: برانکو سرمربی ماست
 باشگاه پرسپولیس طی ایمیلی رسمی به باشگاه عربستانی هشدار داد که با برانکو ایوانکوویچ قراردادی امضا نکند.
به گزارش ایسنا، طی دیروز و امروز رسانه‌های عربی خبر از توافق برانکو ایوانکوویچ با باشگاه پرسپولیس دادند، این در حالی است که مدیران تیم قرمزپوش پایتخت معتقدند مربی کروات با آن‌ها قرارداد دارد و نمی‌تواند با باشگاه دیگری قرارداد امضا کند.
در همین رابطه صبح امروز باشگاه پرسپولیس طی یک ایمیل رسمی به باشگاه الاهلی از آن‌ها خواست تا درباره شایعاتی که در رسانه‌های عربی مبنی بر توافق الاهلی و برانکو مطرح می‌شود، شفاف‌سازی کنند.
در این ایمیل همچنین ذکر شده برانکو با باشگاه پرسپولیس قرارداد دارد و از این رو به باشگاه الاهلی هشدار داده شده که به اغوای مربی پرسپولیس نپردازد چرا که در این صورت بر اساس ماده ۱۷ قانون نقل و انتقالات فیفا پرسپولیس از الاهلی شکایت خواهد کرد.
بر این اساس باشگاه عربستانی ۲۴ ساعت فرصت دارد که رسماً موضع خود را نسبت به شایعات موجود اعلام کند.
انتهای پیام
