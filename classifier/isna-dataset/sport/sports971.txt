آقاپور آقای گل و اوساوا بهترین بازیکن رقابت‌های فوتسال امیدهای آسیا شدند
ملی‌پوش فوتسال ایران عنوان آقای گلی مسابقات قهرمانی زیر بیست سال آسیا را کسب کرد.
به گزارش ایسنا، سالار آقاپور بازیکن تیم ملی فوتسال امید ایران با هشت گل موفق شد عنوان آقای گلی رقابت‌های زیر بیست سال آسیا را از آن خود کند.
آقاپور تا قبل از دیدار رده‌بندی با پنج گل زده پایین‌تر از "سید حسین" بازیکن افغانستان در رده دوم قرار داشت اما با هت‌تریک مقابل اندونزی خودش را به صدر جدول رساند.
همچنین در پایان این رقابت‌ها، ماساشی اوساوا بهترین بازیکن این مسابقات انتخاب شد و تیم ملی ژاپن جام اخلاق را هم از آن خود کرد.
تیم‌های ملی ژاپن، افغانستان و ایران به ترتیب روی سکوهای اول تا سوم قرار گرفتند.
انتهای پیام
