مشکلات سریالی نشست‌های خبری لیگ ملت‌های والیبال ۲۰۱۹ در ارومیه
برگزاری کنفرانس‌های خبری قبل و بعد از بازی‌های لیگ ملت‌های والیبال ۲۰۱۹ در ارومیه، مشکلات زیادی داشت که موجب اعتراض اصحاب رسانه شد.
به گزارش ایسنا، نشست‌های خبری قبل و بعد از بازی‌های هفته سوم لیگ ملت‌های والیبال ۲۰۱۹ در ارومیه، در دو روز نخست این مسابقات در حالی به صورت پخش زنده از رسانه ملی، برگزار شد که با مشکلات زیادی همراه بود، به همین دلیل اصحاب رسانه در اعتراض به مسائل موجود نشست خبری بازی ایران و لهستان را ترک کردند.
ابتدا در بازی نخست هفته سوم میان دو تیم روسیه و لهستان بود که با اتمام بازی خبرنگاران و اصحاب رسانه برای نشست خبری بعد بازی راهی اتاق کنفرانس شدند تا صحبت‌های مربیان و کاپیتانان دو تیم را پوشش دهند، اما به دلیل هماهنگ نکردن نشست بعد بازی با کادر فنی دو تیم از سوی مسئولان برگزاری بازی‌ها، مربیان و کاپیتانان دو تیم در محل نشست حاضر نشدند.
با این‌حال این پایان مشکلات نبود و امروز (شنبه) در نشست خبری پس از بازی تیم ملی ایران مقابل لهستان، مشکل اساسی‌تری پیش آمد. در حالی که مسئولان برگزاری مسابقات در ارومیه مترجم خود را برای امر ترجمه معرفی کرده بودند، مترجم مربوطه در انجام این کار توانایی و تخصص کافی را نداشت تا خبرنگاران پس از اتمام نشست با مشاهده فیلم نشست خبری صحبت‌های عوامل دو تیم را به صورت صحیح ترجمه کنند.
این مسئله باعث اعتراض خبرنگاران و اصحاب رسانه شد که نماینده فدراسیون والیبال در این مورد گفت: فدراسیون قصد داشت برای ترجمه صحبت‌ها در نشست‌های خبری لیگ ملت‌های والیبال در ارومیه مترجم‌های خود را عازم ارومیه کند که با مخالفت مسئولان محلی روبه‌رو شد. مسئولان ارومیه به ما گفتند باید از مترجم‌های محلی استفاده کنیم. سرکار خانم حسابی هم به عنوان مدیر روابط بین‌الملل فدراسیون از بین افراد معرفی شده این نفرات را به عنوان مترجم انتخاب کرد که چنین فاجعه‌ای پیش آمد.
او افزود: در روز نخست هم بعد از بازی ایران و کانادا مشکل مترجم را داشتیم که فدراسیون والیبال هم این موضوع را تأیید کرد، متأسفانه در این موضوع فدراسیون هیچ نقشی ندارد و مسئولان برگزاری مسابقات عامل اصلی چنین مشکلاتی هستند.
انتهای پیام
