تمرین مشترک تیم های تکواندو دانشجویان، نوجوانان و جوانان در هفته المپیک

تمرین مشترک تیم های ملی تکواندو ایران به مناسبت فرارسیدن هفته المپیک برگزار شد.
به گزارش ایسنا، تمرین مشترک تیم‌های ملی تکواندو (مبارزه و پومسه) دانشجویان، نونهالان، نوجوانان و پاراتکواندو ایران در خانه تکواندو و با حضور محمدرضا پولادگر رئیس فدراسیون و دیگر مسئولان فدراسیون به مناسبت فرارسیدن هفته المپیک برگزار شد.
تیم ملی تکواندو دانشجویان ایران با ۶ تکواندوکار زیر نظر فریبرز عسکری خود را برای حضور در یونیورسیاد ایتالیا آماده می‌کند و قرار است سیزدهم تیر ماه جاری عازم این رقابت‌ها شود. تیم تکواندو دختران ایران نیز زیر نظر مهرو کمرانی جهت حضور در این رقابت‌ها در اردوی آماده سازی به سر می‌برد.
تیم‌های پومسه دانشجویان دختر و پسر ایران نیز به ترتیب با هدایت مهسا مردانی و حسینعلی نظری عازم رقابت‌های یونیورسیاد ۲۰۱۹ می‌شوند.
همچنین تیم‌های نونهالان، نوجوانان و پاراتکواندو ایران خود را برای حضور در رقابت‌های قهرمانی آسیا که اواخر تیرماه در اردن برگزار می‌شود، آماده می‌کنند.
 انتهای پیام
