غول‌های کشتی ایران و آمریکا در جام یاشاردوغو/ رضا یزدانی و آرزوی کایل اسنایدر!
طبق اعلام اتحادیه جهانی کشتی، تیم‌های ملی کشتی آزاد ایران و آمریکا با ترکیبی از بهترین‌های خود در آخرین تورنمنت موثر در رنکینگ یاشاردوغو ترکیه حضور خواهد داشت که در صورت محقق شدن این امر باید منتظر مبارزه جذاب رضا یزدانی و کایل اسنایدر دو چهره شاخص جهان در وزن ۹۷ کیلوگرم باشیم.
به گزارش ایسنا، رقابت‌های بین المللی کشتی آزاد جام یاشاردوغو ترکیه از ۲۰ تا ۲۳ تیر ماه جاری در شهر استانبول برگزار می شود.
این تورنمنت آخرین رویداد کشتی آزاد قبل از رقابت‌های جهانی ۲۰۱۹ قزاقستان است که نتایج آن در رنکینگ کشتی‌گیران جهت حضور در رقابت‌های جهانی و قرار گرفتن در میان چهار نفر نخست رنکینگ اوزان دهگانه موثر است.
بر همین اساس و به جهت توجه کشورهای جهان به اهمیت رنکینگ، بیش از ۲۷۵ کشتی گیر از ۲۱ کشور جهان راهی ترکیه می‌شوند تا در جام یاشاردوغو حاضر شوند.
در این میان پنج کشتی‌گیر حاضر در این رقابت‌ها در رده نخست رنکینگ قرار دارند، ۱۷ کشتی‌گیر جزو چهار نفر نخست هستند و ۱۵۰ کشتی گیر نیز این شانس را دارند تا با کسب مدال طلا به جمع ۴ نفر نخست رنکینگ راه یابند. طبق قانون اتحادیه جهانی از رقابت های جهانی امسال طرح سیستم رنکینگ به میان آمد و بر اساس آن ۴ نفر نخست رنکینگ تا مرحله نیمه نهایی به یکدیگر برخورد ندارند و از این حیث کار به مراتب راحت تری برای رسیدن به مدال خواهند داشت، موضوعی که چندان در ایران مورد توجه قرار نگرفت تا وضعیت نامناسبی از این حیث مخصوصا در کشتی فرنگی داشته باشیم.
در حالیکه چهره‌های مطرح کشتی جهان در این جام معتبر حضور خواهند داشت،بنابر اعلام اتحادیه جهانی کشتی، تیم های ایران و آمریکا نیز به ترتیب زیر و با برترین نفرات خود پا به این مسابقات می گذارند.
 *ترکیب تیم ایران:
وزن ۶۱ کیلوگرم: بهنام احسان پور
وزن ۶۵ کیلوگرم: پیمان بیابانی
وزن ۷۰ کیلوگرم: میثم نصیری
وزن ۷۴ کیلوگرم: محمد نخودی
وزن ۷۹ کیلوگرم: بهمن تیموری
وزن ۸۶ کیلوگرم: حسن یزدانی
وزن ۹۲ کیلوگرم: علیرضا کریمی
وزن ۹۷ کیلوگرم: رضا یزدانی
 *ترکیب آمریکا:
وزن ۶۱ کیلوگرم: تایلر گراف
وزن ۶۵ کیلوگرم: زاین پترفورد
وزن ۷۰ کیلوگرم:جان دیاکومیهالیس
وزن ۷۴ کیلوگرم: جردن باروز
وزن ۷۹ کیلوگرم: الکساندر درینگر
وزن ۸۶ کیلوگرم: جیمز داونی
وزن ۹۲ کیلوگرم: جی دن کاکس
وزن ۹۷ کیلوگرم: کایل اسنایدر
وزن ۱۲۵ کیلوگرم: نیکولاس گویازدوفسکی
 به گزارش ایسنا، نام مصطفی حسین خانی در ۷۴ و کمیل قاسمی در سنگین وزن نیز به چشم می خورد اما حسین خانی با انجام عمل جراحی دور از میادین است و کمیل قاسمی نیز پس از شکست در انتخابی تیم ملی که روز جمعه برگزار شد برای همیشه از دنیای کشتی خداحافظی کرد.
در صورتیکه ترکیب اعلام شده دو تیم ایران و آمریکا از سوی اتحادیه جهانی ترکیب نهایی دو تیم باشد باید منتظر رقابت های جذاب مخصوصا در وزن ۹۷ کیلوگرم باشیم، جایی که احتمال رویارویی رضا یزدانی دارنده ۲ مدال طلای جهان و کایل اسنایدر قهرمان جهان و المپیک که بارها خواستار مصاف با رضا یزدانی شده، باشیم.
اسنایدر بارها در مصاحبه های خود از آرزویش برای مصاف با رضا یزدانی صحبت کرده بود. مصاف احتمالی علیرضا کریمی و جی دن کاکس در وزن ۹۲ کیلوگرم نیز از دیگر رقابت های جذاب این تورنمنت خواهد بود.
 از دیگر چهره های مطرح در این مسابقات می توان به سلیمان آتلی در ۵۷، راهول آواره، ساندیپ تومار، منیر آکتاس و رجب توپال در ۶۱، موسوکایف و باجرانگ در ۶۵، آدام باتیروف، مصطفی کایا در ۷۰، طغرل عسگراف، فرانک چامیزو، سونر دمیرتاش، یاکوپ گور و میروسلاو کایروف در ۷۴، الکساندر گوتسیف، جبرییل حسن اف و رانا در ۷۹، سلیم یاشار و فاتح اردین در ۸۶، شریف شریف اف، ویکی، کارادنیز و ابراهیم بلوکباشی در ۹۲، اصلانبک آلبروف، ماگومد موسایف و فاتح یاشارلی در ۹۷ و طاها آکگل، سومیت و محمدرضا آذرشکیب کشتی گیر ایرانی تیم آذربایجان در وزن ۱۲۵ کیلوگرم اشاره کرد.
انتهای پیام
