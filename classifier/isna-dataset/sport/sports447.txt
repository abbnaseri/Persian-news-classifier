آیا تیم ملی فوتبال مجبور می‌شود ویزای آمریکا بگیرد؟
تیم ملی در مرحله دوم انتخابی جام جهانی برای دیدار با هم‌گروهی‌هایش حداقل یک بار به کشورهای شرق آسیا سفر خواهد کرد. 
به گزارش ایسنا، قرعه‌کشی مرحله دوم انتخابی جام جهانی ۲۰۲۲ قطر روز ۲۹ تیرماه سال جاری در محل ساختمان AFC در مالزی برگزار می‌شود و تیم‌های مدعی صعود به این رویداد بزرگ فوتبالی نیز رقبای خود را می‌شناسند.
تیم ملی ایران با حضور در صدر رنکینگ آسیایی به عنوان نخستین تیم سید یکم این رقابت‌ها وارد قرعه کشی می‌شود و اگر بدشانسی گریبان‌گیر تیم ویلموتس نشود، انتظار قرعه سختی نمی‌رود اما این احتمال وجود دارد که تیم ملی در این مرحله مانند چهار سال قبل با تیم‌هایی از شرقی‌ترین نقطه آسیا هم روبه‌رو شود. در انتخابی جام جهانی ۲۰۱۸، تیم ملی برای بازی با گوام، نیازمند دریافت ویزای آمریکا شد چون این کشور به نوعی تحت حاکمیت آمریکاست.
در این دوره از رقابت‌ها نیز تیم ملی گوام حضور دارد و کماکان شانس رویارویی دو تیم در این مرحله وجود دارد چرا که گوام یکی از هشت تیم حاضر در سید پنجم است. در واقع همه تیم‌های حاضر در سید پنجم این قرعه‌کشی در شرق و جنوب شرق آسیا قرار دارند که این موضوع تیم ملی را با یک سفر طولانی مدت روبه‌رو خواهد کرد.
این مرحله از رقابت‌ها به طور رسمی در تاریخ پنج سپتامبر ۲۰۱۹ (۱۴ شهریور) به میدان می‌رود و در تاریخ ۱۰ سپتامبر (۱۹ شهریور) مصادف با عاشورای حسینی بازی‌های دوم برگزار می‌شود که طبق اعلام فدراسیون فوتبال، تیم ملی در آن روز مهمان خواهد بود و به دلیل برگزاری مراسم‌های مذهبی در سراسر ایران، تیم ملی به مصاف رقبای خود در این کشورها می‌رود و در عوض در دیدار برگشت در تهران میزبان است.
این مرحله به طور رسمی در خرداد ۹۹ به پایان می‌رسد و بعد از صعود ۱۲ تیم به مرحله نهایی یا دور سوم، ادامه مسیر انتخابی جام جهانی پیگیری می‌شود.
البته هنوز مشخص نشده چه کسی از ایران در این مراسم حضور خواهد یافت و نماینده تیم ملی ایران خواهد بود.
در دوره‌های گذشته کارلوس کی‌روش شخصاً در این مراسم‌ها حضور داشت و احتمالاً ویلموتس هم به این مراسم که اکثر مربیان تیم‌های ملی در آن حضور دارند، می‌رود.
انتهای پیام
