آمار بازی تیم ملی والیبال ایران مقابل صربستان
آمار بازی تیم ملی والیبال ایران مقابل صربستان در نخستین دیدار هفته پنجم لیگ ملت‌های 2019 در بلغارستان منتشر شد.
به گزارش ایسنا، تیم ملی والیبال ایران امروز (جمعه) ۷ تیر ماه ۱۳۹۸ در نخستین بازی خود از هفته پنجم لیگ ملت‌های والیبال ۲۰۱۹ در بلغارستان با نتیجه سه بر یک تیم ملی صربستان را شکست داد که آمار این بازی از سوی فدراسیون جهانی منتشر شد.
در این بازی ایران ۵۶ آبشار موفق، ۱۲ دفاع روی تور موفق و ۲ امتیاز سرویس را به ثبت رساند. همچنین ۳۱ امتیاز ایران نیز با خطاها و اشتباهات بازیکنان صربستان کسب شد.
در پایان این دیدار امیر غفور با کسب ۲۵ امتیاز (۲۲ آبشار موفق، ۲ دفاع روی تور و یک امتیاز سرویس) برای تیم ملی ایران، امتیاز آورترین بازیکن زمین شد.
در سوی دیگر نیز سرکو لیسیناچ با کسب ۱۷ امتیاز، امتیاز آورترین بازیکن تیم ملی صربستان شد.
به این ترتیب تیم ملی ایران با کسب ۱۱ برد، دو باخت و ۳۳ امتیاز در مجموع ۱۳ بازی، ضمن قطعی کردن صعودش به فینال لیگ ملت‌های ۲۰۱۹ در شیکاگو، موقتاً بالاتر از برزیل در صدر جدول دور مقدماتی مسابقات قرار گرفت.
سرو قامتان ایران فردا (شنبه) ۸ تیر ماه ۱۳۹۸ از ساعت ۲۲:۱۰ در دومین بازی خود از هفته پنجم لیگ ملت‌ها در بلغارستان، به مصاف تیم ملی کشور میزبان می‌روند.
انتهای پیام
