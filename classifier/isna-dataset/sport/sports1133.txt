روز نخست قهرمانی ژیمناستیک آسیا / کیخا و احمدکهنی فینالیست شدند
در روز نخست رقابت‌های ژیمناستیک قهرمانی آسیا دو نماینده ایران به فینال خرک حلقه و دار حلقه رسیدند.
به گزارش ایسنا و به نقل از فدراسیون ژیمناستیک، در نخستین روز رقابتهای ژیمناستیک هنری قهرمانی آسیا، سعیدرضا کیخا در وسیله خرک حلقه، با امتیاز ۱۴/۷۳۳ در رده سوم ایستاد و فینالیست شد. در این وسیله ژیمناست‌هایی از کشورهای چین تایپه، قزاقستان (۲ نفر)، ژاپن (۲ نفر)، اردن و چین به همراه کیخا راهی فینال شدند.
در دور مقدماتی وسیله دارحلقه هم، مهدی احمد کهنی با امتیاز ۱۴/۳۳۳ در رده دوم قرار گرفت و فینالیست شد، ورزشکارانی از چین (۲ نفر)، کره شمالی، ژاپن (۲ نفر)، کره جنوبی، چین تایپه به همراه احمد کهنی راهی فینال شدند.
دور مقدماتی وسایل پرش خرک، پارالل و بارفیکس نیز فردا برگزار می‌شود. تیم ملی ژیمناستیک هنری کشورمان با ترکیب سعیدرضا کیخا، محمدرضا خسرونژاد، مهدی الفتی، مهدی احمد کهنی و ایمان خاموشی در این مسابقات شرکت کرده است. در هشتمین دوره رقابت‌های ژیمناستیک هنری قهرمانی آسیا به میزبانی اولان باتور مغولستان ۸۰ ورزشکار از ۱۹ کشور، در قالب ۱۵ کشور با تیم کامل و ۴ کشور به صورت انفرادی حضور دارند.
انتهای پیام
