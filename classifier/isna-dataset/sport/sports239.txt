جنگ سه ایرانی و سه خارجی / زور غربی‌ها می‌چربد؟
لیگ برتر فوتبال ایران در حالی از کمتر از یک ماه دیگر آغاز می شود که ۳ مربی ایرانی و ۳ مربی خارجی اصلی‌ترین کاندیدای بردن جام قهرمانی به خانه هستند و باید دید از بین استقلال، پرسپولیس، سپاهان، یدیده، ذوب‌آهن و تراکتور کدام تیم جام نوزدهم را بالای سر خواهد برد.
به گزارش ایسنا، لیگ برتر فوتبال ایران در حالی از کمتر یک ماه دیگر آغاز می‌شود که ۶ مدعی اصلی قهرمانی تقریباً تیم کاملی دارند و به جز جذب یکی دو بازیکن، تمرکز آن‌ها روی آماده‌سازی قدرتمندتر برای لیگ نوزدهم خواهد بود. پرسپولیس، سپاهان، پدیده، استقلال، ذوب‌آهن و تراکتورسازی تیم‌هایی هستند که به نظر می‌رسد از همین ابتدا برای قهرمانی بسته شده‌اند و رؤیای بالا بردن جام نوزدهم را در سر دارند.
پرسپولیس
قهرمان ۳ دوره اخیر لیگ برتر بالاخره تکلیف نیمکت خود را مشخص کرد و آن را به یک آرژانتینی سپرد. گابریل کالدرون که سابقه ۲ قهرمانی در لیگ عربستان را دارد کار سختی برای کسب چهارمین عنوان قهرمانی متوالی پرسپولیس را دارد و باید دید می‌تواند از میراث برانکو به خوبی مراقبت کند. تکلیف ۳ بازیکن پرسپولیس یعنی علی علیپور، احمد نورالله‌ی و علیرضا بیرانوند که قصد ترک این باشگاه را داشتند مشخص شد و آن‌ها در تمرین روز گذشته پرسپولیس حاضر شدند. جذب یک مدافع و یک مهاجم و البته بستن قرارداد با رضا شکاری جوان پرونده نقل و انتقالاتی سرخ‌ها را می‌بندد تا تیم کالدرون اردوی داخلی خود را برگزار کند و آماده لیگ نوزدهم شود.

سپاهان
مأموریت قلعه‌نویی برای قهرمانی سپاهان در لیگ نوزدهم دشوارتر از سال گذشته است. سپاهان دو مدافع اصلی خود را از دست داده و تکلیف بهترین مهاجم خود یعنی استنلی کی روش هنوز مشخص نیست. این بازیکن مشتری دست به نقدی یعنی تراکتور را دارد و طلایی‌های اصفهان برای حفظ مهاجم خود باید پول خرج کنند. البته جذب چند بازیکن جوان و اضافه کردن ستاره‌ای چون محمدرضا حسینی این امید را به سپاهانی‌ها داده است تا دوباره با اعتماد به قلعه‌نویی ششمین قهرمانی خود در لیگ برتر را هم کسب کنند. طلایی‌پوشان زاینده رود برای قهرمانی به فکر خطوط هجومی خود هستند و مذاکره با وحید امیری نشان از این دارد که بهترین خط حمله فصل گذشته باز هم خواهان نمایش بازی‌هایی هجومی توأم با عنوان قهرمانی است.
استقلال
تغییر فاز آبی‌ها از آلمانی به ایتالیایی و فعالیت پر سر و صدا در نقل و انتقالات، نشان‌دهنده این است که می‌خواهند به سلطه ۳ ساله رقیب دیرینه پایان دهند و بعد از ۶ سال، این نیمه‌ی آبی‌پوش پایتخت باشد که جام را بالای سر می‌برد. مسعود ریگی، علی دشتی، سیاوش یزدانی و البته سپردن نیمکت به استراماچونی ایتالیایی اردوی آبی‌ها را وارد فضای جدیدی کرده و با رفتن رحمتی، حیدری و منتظری و همچنین تمدید قرارداد احتمالی چشمی حاشیه‌های این تیم کمتر از پیش شده است تا آتزوری‌های ایران به دنبال پنجمین قهرمانی خود در تاریخ لیگ برتر باشند.
پدیده
حفظ یحیی گل‌محمدی از دست فدراسیون و پرسپولیس و همچنین جذب کاپیتان استقلال، کار بزرگی بود که مشهدی‌ها در ابتدای فصل نقل و انتقالات انجام دهند تا عزم راسخ خود برای لیگ برتر و نخستین حضور خود در لیگ قهرمانان آسیا را نشان دهند. جدایی جدایی ۲ بازیکن اصلی یعنی مسعود ریگی و محمد قاسمی‌نژاد و جذب چند بازیکن باتجربه و جوان، این بار رویایی نخستین قهرمانی در بالاترین سطح فوتبال ایران در سر مشهدی‌ها پرورانده شود. دو بازی دوستانه با سپاهان و سایپا و سفر به ترکیه برای برگزاری اردوی پیش فصل، برنامه‌ای است که شاگردان یحیی برای حضوری قدرتمند در لیگ نوزدهم و پلی‌آف لیگ قهرمانان آسیا ترتیب داده‌اند.
تراکتور
اعتماد مجدد به یک ترکیه‌ای، خیال تبریزی‌ها را از بابت مربی راحت کرده است و خرید ستاره‌های ملی‌پوشی مانند خانزاده و مظاهری و حفظ بازیکنی چون مسعود شجاعی بود. البته رفتن محمد طیبی و آنتونی استوکس باعث شد تا ضعف‌هایی در این تیم به وجود بیاید. البته زنوزی مالک متمول این باشگاه با پیشنهاداتی به وحید امیری و استنلی کی‌روش به دنبال رفع مشکلات خط حمله خود است. چند مدافع خارجی برای جایگزینی طیبی نیز روز چهارشنبه به دفتر این مالک رفتند تا در صورت رضایت دنیزلی، در لیگ نوزدهم پیراهن قرمز تراکتور را بر تن کنند. پس از جذب بازیکن، شاگردان دنیزلی به ازمیر خواهند رفت و ۳ و یا ۴ دیدار دوستانه در این کشور برگزار خواهند کرد.
ذوب‌آهن
عملکرد خوب منصوریان در در ذوب‌آهن در لیگ قهرمانان آسیا و ۱۰ هفته پایانی لیگ هجدهم باعث شد تا روی این تیم به عنوان یکی از مدعیان قهرمانی و یا حداقل مدعی کسب سهمیه آسیایی حساب شود. تنها نماینده باقی مانده ایران در لیگ قهرمانان آسیا به صورت چراغ خاموش در فصل نقل و انتقالات جلو رفته است و آن‌ها تاثیرگذارترین بازیکنان خود یعنی محمدرضا حسینی و رشید مظاهری را هم از دست داده‌اند. البته تمدید قرارداد ۲ ساله ارسلان مطهری مانع از ضعیف‌تر شدن سبزهای اصفهانی شده است اما به نظر می‌رسد با برگشت سعید آذری به ایران، این تیم فعالیتش را در بازار نقل و انتقالات از سر بگیرد.
انتهای پیام
