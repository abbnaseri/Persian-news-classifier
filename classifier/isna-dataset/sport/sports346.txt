 دلیل تعلل کمیته اخلاق در پرونده فروزان چیست؟
مصطفی کار اندیش از عملکرد کمیته اخلاق برای صدور رای در پرونده فروزان انتقاد کرد و خواستار زودتر اعلام کردن نتیجه این پرونده شد.
به گزارش ایسنا، پس از گذشت هفته‌ها از پایان لیگ نوزدهم هنوز تکلیف پرونده محسن فروزان نه در کمیته اخلاق و نه در دادسرای کارکنان دولت مشخص نشده است و معلوم نیست چه حکمی برای دروازه‌بان فصل گذشته تراکتور و سابق استقلال داده خواهد شد.
مصطفی کاراندیش معاون حقوقی باشگاه تراکتور در گفت‌وگو با ایسنا، درباره این پرونده اظهار کرد: هنوز درباره این پرونده تصمیم‌گیری نشده است و کمیته اخلاق منتظر نظر کمیته حقیقت‌یاب هستند و انتظار تصمیم‌گیری دادسرای کارکنان دولت، جرایم رسانه را دارد.
وی ادامه داد: طبق قاعده، موعد تصمیم‌گیری پرونده رسیده است اما نمی‌دانم این تعلل برای چیست. رسیدگی به این پرونده در کمیته اخلاق هیچ ربطی به پرونده جاری در کمیته اخلاق ندارد. چیزی که مشخص است فیفا در مقرراتش و احکام صادر در CAS گفته است هر گونه فعالیت تحت عنوان شرط بندی ذیل عنوان تبانی قابلیت اثبات را دارد. ما احکام و مستندات خود را ارائه دادیم و منتظر رسیدگی به این پرونده هستیم.
کاراندیش درباره زمان بردن این رسیدگی گفت: طبق قاعده نباید این قدر زمان می‌برد. تاج اعلام کرد که شرط‌بندی احراز شده و رییس فدراسیون هم طبق مستنداتی که داشته این حرف را زده است. فیفا در این خصوص می‌گوید هرگونه فعالیت مشکوک و رفتار ناسالم در فوتبال تحت عنوان تبانی قابل بررسی و مطرح شدن است. انصافاً تبانی تنها همکاری با تیم مقابل نیست و گاهی ممکن است با اراده خود و تاثیر ناروا در نتیجه بازی و تبانی با یک سایت شرط‌بندی برای تغییر نتیجه یک بازی باشد. این مسائل تحت عنوان تبانی قابلیت بررسی دارد.
انتهای پیام
