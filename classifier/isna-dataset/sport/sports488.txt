چرا بانوان خبرنگار را به سالن مسابقات کشتی راه ندادند؟
سرپرست فدراسیون کشتی با بیان اینکه ناهماهنگی میان مسئولان حراست و نیروی انتظامی عامل جلوگیری از ورود بانوان خبرنگار به سالن 12 هزار نفری آزادی بوده است، گفت: پس از ساعتی این مشکل حل شد اما آن‌ها دیگر حاضر به حضور در سالن نشدند.
به گزارش ایسنا، در حالی که این‌بار قرار بود خبرنگاران زن در جریان رقابت‌های انتخابی تیم ملی کشتی آزاد در سالن 12 هزار نفری آزادی حاضر شوند و نسبت به پوشش خبری این مسابقات اقدام کنند، از ورود آن‌ها به سالن به بهانه های مختلف جلوگیری شد.
بنابر اخبار منتشره قرار بود فدراسیون کشتی نسبت به صدور آی‌دی کارت برای 5 خبرنگار زن جهت حضور در سال 12 هزار نفری و سالن رقابت‌های انتخابی کشتی آزاد اقدام کند و بر اساس پیگیری‌ها و توافقات این نفرات نیز روز جمعه 7 تیرماه راهی ورزشگاه آزادی شدند تا به تماشای مسابقات کشتی بنشینند اما در نهایت از ورود آن‌ها به سالن مسابقات جلوگیری شد.
بهروز نعمتی سرپرست فدراسیون کشتی در گفت‌وگو با ایسنا، درباره دلایل جلوگیری از ورود بانوان خبرنگار به سالن 12 هزار نفری آزادی برای پوشش خبری این رقابت‌ها، اظهار کرد: ما موافق حضور خبرنگاران بانو در سالن 12 هزار نفری آزادی بودیم و حتی برای این نفرات نیز آی‌دی کارت جهت حضور در سالن نیز صادر کردیم اما به این دلیل که مجموعه حراست با نیروی انتظامی در این‌باره هماهنگی انجام نداده بود، از ورود این نفرات به سالن جلوگیری شد.
وی افزود: البته پس از ساعتی و با انجام هماهنگی مشکل حضور خبرنگاران زن در سالن حل شد و حتی مسئولان فدراسیون نیز با آن‌ها تماس گرفتند که می‌توانند در سالن حاضر شوند اما آن‌ها در جواب گفتند "از آنجا که فقط چند مسابقه باقی مانده حاضر به حضور در سالن نیستند".
سرپرست فدراسیون کشتی در پایان با تاکید بر اینکه فدراسیون کشتی از حضور خبرنگاران زن در سالن مسابقات کشتی در جهت انجام وظیفه حرفه‌ای‌شان حمایت می‌کند، گفت: اگر موضع ما حمایت از حضور این دوستان نبود از ابتدا پیگیری حضور آن‌ها در سالن 12 هزار نفری نمی‌شدیم.
انتهای پیام
