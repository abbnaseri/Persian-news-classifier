رشیدی: مانند گذشته نتایج استقلال برایم مهم نیست/ امسال هم موفق نمی‌شویم
پیشکسوت استقلال می‌گوید به خاطر حضور برخی از افراد از جمله بهزاد غلامپور در این تیم، همانند گذشته برد و باخت استقلال برای او اهمیتی ندارد.
منصور رشیدی در گفت و گو با ایسنا، درباره وضعیت کنونی استقلال بعد از حضور استراماچونی و جذب بازیکنان جدید در این تیم گفت: آیا استراماچونی روی بازیکنانی که جذب یا جدا شدند شناخت دارد؟ یک مربی باید یکی، دو سال در ایران حضور داشته باشد و حتی از وضعیت آب و هوا و اقلیم یک کشور هم اطلاع یابد.
وی در پاسخ به این سوال که سایر مربیان خارجی نظیر شفر هم به یک باره به ایران ملحق شدند و اینطور نبود که سال‌ها روی ایران تحقیق کرده باشند، یادآور شد: به نظرم زمانی که شفر اینجا بود یا وقتی مجیدی سرمربی شد، باید استراماچونی را می‌آوردند تا بیشتر با ایران آشنا شود و نقاط ضعف و قوت تیمش را بداند. فکر نمی‌کنم بازیکنان جدید تیم با نظر استراماچونی جذب شده باشند.
دروازه‌بان سابق استقلال درباره کیفیت بازیکنان جدید این تیم تاکید کرد: بازیکنانی که جذب کردیم در حد بازیکنان سال گذشته هستند. شفر هم سال قبل همانند این بازیکنان را جذب کرد و تا هفته چهارم، پنجم شاهد بازی‌های عجیب و غربی بودیم. فکر می‌کنم امسال هم شرایط به همین شکل است و ممکن است تا هفته ششم لیگ برتر تیم جذابیت زیادی نداشته باشد و نباید انتظار داشته باشیم خوب عمل کند.
رشیدی با بیان اینکه شناخت کمی از استراماچونی دارد، اظهار کرد: شناخت من از این مربی بسیار سطحی است و می‌دانم که در چند باشگاه تقریباً معتبر فعالیت داشته است. البته رزومه او به حدی معتبر نیست که به موفقیت او خوشبین باشیم چرا که او در هر باشگاهی که بوده، اخراج شده است.
دروازه‌بان سابق استقلال درباره جدایی بازیکنان باتجربه استقلال از این تیم خاطرنشان کرد: وقتی تیم جوان می‌شود، معمولاً سه، چهار بازیکن باتجربه را حفظ می‌کنند تا شرایط را مدیریت کند. به همین دلیل گفتم مانند سال گذشته تا هماهنگی تیم، مشکلاتی خواهیم داشت. فکر نکنم امسال هم استقلال موفق شود.
وی ادامه داد: از این حیث که تیم جوان شده، وضعیت خیلی خوب است. سال گذشته هم در مصاحبه‌ای گفتم تیم جوان است و نیاز به هماهنگی دارد. بازیکنان جوان سال گذشته امسال به کار می‌آیند. به طور مثال صیادمنش واقعاً جوان بسیار خوبی بود. سایر جوان‌ها هم خوب هستند. این جوان‌ها جا افتادند و می‌توانند به تیم کمک کنند ولی بازیکنان فعلی نیاز به زمان دارند.
رشیدی درباره کورس رقابت برای کسب قهرمانی لیگ برتر یادآور شد: سپاهان و تراکتورسازی تیم خود را تقویت کردند. ذوب آهن هم یک کارهایی کرده است. از ظرفی پدیده تیمی است که در کورس قهرمانی حضور خواهد داشت. فکر کنم مثل سال قبل که ابتدای فصل و بازیکنان تأثیرگذار را از دست دادیم، به همین مشکل می‌خوریم.
او درباره نقاط ضعف و قوت استقلال در این فصل گفت: نیاز به مهاجم سرزن و شش دانگ دارد که بتواند خلاء مهاجم را حل کند. پاتوسی و تیام واقعاً بد نبوند. الان نیاز به بازیکنانی در حد تیام یا پاتوسی داریم که مشکل تیام را حل کند و تیم مشکلی نداشته باشد. اکثر گل‌های استقلال را مدافعان یا هافبک‌ها به ثمر رساندند.
پیشکسوت استقلال خاطرنشان کرد: وضعیت تیم امیدوار کننده نیست. وضع مالی تیم هم که مساعد نیست و از سال‌های قبل بدهی انباشته وجود دارد. سالانه ۲۵ میلیارد تومان هم به این مربی ایتالیایی پرداخت خواهد شد که رقم کمی نیست.
او با انتقاد از بهزاد غلامپور و انتخاب او به عنوان مربی دروازه‌بان‌های استقلال گفت: پیشکسوتان منتقد حضور کسی هستند که وقتی در پرسپولیس بود مقابل تیم ما خوشحالی کردو بع از گل زدن به استقلال معمولاً روی سر و گردن سایرین می‌پرد. بهزاد غلامپور نباید به استقلال می‌آمد. وقتی پورحیدری در صنعت نفت حضور داشت و استقلال را برد، با چشمان گریان در جمع خبرنگاران حاضر شد.
رشیدی در پاسخ به این سوال که آیا حضور غلامپور در پرسپولیس و خوشحالی مقابل استقلال دلیل مناسبی بر چشم پوشی روی توانایی‌های غلامپور است، تاکید کرد: کاری به توانایی یا ضعف آن مربی نداریم اما آن عرق و تعصبی که سایرین دارند، که در وجود او نسبت به استقلال نیست. او هر چه دارد از استقلال به دست آورده است. من الان می بینم دوستان قدیمی من روی باشگاه خود تعصب دارند. چرا نباید او اینطور باشد؟ ان شاءالله که موفق باشد.
وی افزود: من به خاطر حضور برخی از افراد مانند گذشته توجه خاصی به برد و باخت استقلال ندارم. نسبت به تیم تعصب دارم اما به آن صورت تیم را دنبال نمی‌کنم. شفاف بگویم که نتایج تیم کمتر برایم اهمیت دارد.
انتهای پیام
