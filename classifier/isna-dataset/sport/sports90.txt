پروین: برای قهرمانی، ۱۰۰ میلیارد هم کم است/ امیدوارم به کالدرون در پرسپولیس خوش بگذرد
پیشکسوت باشگاه پرسپولیس امیدوار است که پرسپولیس با سرمربی جدیدش موفقیت‌های گذشته را تکرار کند.
به گزارش ایسنا، علی پروین پیشکسوت باشگاه فوتبال پرسپولیس در جریان دیدار امروز (یک‌شنبه) با گابریل کالدرون سرمربی جدید تیم پرسپولیس اظهار کرد: در ابتدا باید به آقای کالدرون بگویم، به مملکت ما و بعد به پرسپولیس، تیم محبوب مردم خوش آمدی. امیدوارم که در مملکت ما به شما خوش بگذرد. امیدوارم که همه دست به دست هم بدهیم و همه پیشکسوت‌ها با تمام وجود، پشت هیأت مدیره، مدیرعامل و کادر فنی به خصوص مربی باشند چون این تیم مال مردم است. آقای برانکو زحمت زیادی برای پرسپولیس کشید و تیم را سه بار پیاپی به قهرمانی لیگ برتر رساند. امیدوارم آقای کالدرون مثل برانکو، با سابقه‌ای که دارد بتواند عملکرد خوبی داشته باشد.
او ادامه داد: ما پیشکسوتان با تمام وجود حمایت خود را انجام می‌دهیم. اگر کسی هم حرف می‌زند از سر دلسوزی است وگرنه همه تیممان را دوست داریم و حمایت می‌کنیم.
پروین افزود: باز هم به آقای کالدرون خوش‌آمد می‌گویم. امیدوارم در مملکت ما به شما خوش بگذرد و تیم ما را قهرمان کنید. من گفته بودم که آن موقع ما پرسپولیس را با یک میلیون تومان قهرمان می‌کردیم و الان آقای عرب باید ۱۰۰ میلیارد قهرمان کند. به نظر من ۱۰۰ میلیارد هم کم است. امیدوارم که آقای کالدرون و پرسپولیس موفق شوند.
پروین ادامه داد: مربی نمی‌تواند بگوید تیمش قطعاً قهرمان می‌شود. آقای کالدرون از من جلوتر است چون او سه بار جام جهانی رفته و من یک بار رفتم.
او درباره باشگاه استقلال گفت: استقلال تیم رقیب ماست. بیشتر رفیق‌ها ی ما استقلالی هستند و دور و بر من اکثراً استقلالی هستند اما از الان نمی‌شود گفت که استقلال را می‌بریم. بالاخره استقلال تیم قوی و پرطرفدار است و کالدرون نمی‌تواند از الان قول دهد که استقلال می‌برد و قهرمان لیگ می‌شود.
پیشکسوت باشگاه پرسپولیس خاطرنشان کرد: کالدرون با کارنامه‌ای که دارد و با حمایت آقای عرب می‌تواند عملکرد خوبی داشته باشد. شما می‌دانید که الان ۱۰۰ میلیارد پول فراهم کردن کار بسیار سختی است. زمان ما با یک میلیون تومان تیم قهرمان می‌شد اما الان ۱۰۰ میلیارد تومان هم کم است!
او افزود: شما هر بازیکنی را ببینید ۲ میلیارد یا ۳ میلیارد پول می‌خواهد. وزارت ورزش هم نمی‌تواند پول بدهد اما ما حمایت خود را انجام می‌دهیم. کسانی هستند مثل من ۳۰-۲۰ سال برای پرسپولیس زحمت کشیدند و دور هم جمع شدند در شرکت پیشکسوتان پرسپولیس که آقای شیرینی برای آن زحمت بسیاری کشید.
پروین در پایان گفت: اولین نیت من این است که از کالدرون حمایت شود و پرسپولیس قهرمان شود. حالا اگر هم نشد کار خداست. ایشان و مسئولان باشگاه کار خودشان را می‌کنند. ان‌شاءالله دست به دست هم بدهیم تا استقلال و پرسپولیس از تیم‌های بزرگ و خوب این مملکت باشند.
انتهای پیام
