برتری شطرنج‌بازان جوان ایران در دور نخست شطرنج قهرمانی آسیا
نمایندگان شطرنج ایران رقابت‌های خود در مسابقات قهرمانی جوانان آسیا را با پیروزی آغاز کردند.
به گزارش ایسنا و به نقل از فدراسیون شطرنج، دور نخست مسابقات شطرنج قهرمانی جوانان آسیا به پایان رسید و نمایندگان کشورمان برابر رقیبان خود صاحب برتری شدند. در رقابت‌های دور نخست بخش آزاد، مهدی غلامی با ریتینگ ۲۴۴۴ برابر حریفش با ریتینگ ۲۱۳۵ به برتری رسید. در بخش بانوان نیز میترا اصغرزاده با ریتینگ ۱۹۸۰ برابر حریفش با ریتینگ ۱۷۶۲ پیروز شد.
پیش از آغاز مسابقات در بخش استاندارد، رقابت‌های قهرمانی جوانان آسیا در بخش برق آسا برگزار شد که مهدی غلامی با کسب ۴ امتیاز در رده سیزدهم جدول رده بندی بخش آزاد قرار گرفت و میترا اصغرزاده نیز با کسب ۴ امتیاز رده یازدهم جدول رده بندی بانوان را به خود اختصاص داد.
مسابقات بخش استاندارد شطرنج جوانان آسیا از سه‌شنبه ۱۱ تا یک‌شنبه ۱۶ تیرماه در کشور اندونزی برگزار می‌شود.
انتهای پیام
