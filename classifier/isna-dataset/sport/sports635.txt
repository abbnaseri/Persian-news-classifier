برزیل برای صعود به نیمه نهایی کوپا آمه ریکا به زحمت افتاد
تیم ملی فوتبال برزیل در ضربات پنالتی توانست پاراگوئه را شکست دهد و به نیمه نهایی کوپا آمه ریکا صعود کند.
به گزارش ایسنا، نخستین دیدار مرحله یک چهارم نهایی کوپا آمه ریکا ۲۰۱۹ بامداد جمعه بین دو تیم برزیل میزبان و پاراگوئه برگزار شد و سلسائو با پیروزی در ضربات پنالتی توانست صعودش را به دور بعد قطعی کند.
نخستین موقعیت بازی متعلق به سلسائو بود اما فیرمینو آن را در دقیقه چهار از دست داد. بازی بسته پاراگوئه اجازه نمی‌داد برزیل موقعیت سازی کند. پاراگوئه در دقیقه ۲۹ می‌توانست گل نخست بازی را به نام خود ثبت کند اما الیسون دروازه تیمش را نجات داد. میزبان تنها زمانی صاحب فرصت می‌شد که شاگردان بریتسو اشتباه می‌کردند. بازیکنان برزیل کاملاً عصبی شده بودند. آن‌ها با انگیزه بالا بازی نمی‌کردند. در نهایت نیمه اول بدون گل به پایان رسید.
در شروع نیمه دوم الکس ساندرا به جای فیلیپه لوئیس وارد زمین شد. برزیل که نمی‌خواست نتیجه بازی پس از ۹۰ دقیقه تعیین شود به تعداد حمله‌های خود در این نیمه افزود. در یکی از آن‌ها فیرمینو توسط فابیان بالبوئنا متوقف شد. داور ابتدا پنالتی اعلام کرد اما پس از بازبینی تصاویر متوجه شد خطا بیرون از محوطه رخ داده است و ضربه آزاد اعلام کرد. او به بالبوئنا کارت قرمز نشان داد تا شرایط برای پاراگوئه سخت شود. دنی آلوس این ضربه را به بیرون زد. سلسائو مهمانش را تحت فشار قرار داده بود اما موقعیت‌ها یکی پس از دیگری از دست می‌رفتند.
یکی از بهترین فرصت‌ها به گابریل ژسوس رسید. مهاجم برزیلی در دقیقه ۷۴ ضربه‌اش با اختلاف کمی به بیرون رفت. پیش از این ضربه ویلیان به جای آلان به زمین رفته بود. تیته در ادامه آلوس را از زمین خارج کرد تا لوکاس پاکتا جایگزینش شود. نیمار که این رقابت‌ها را به دلیل آسیب دیدگی از دست داده بود از جایگاه تماشاگران شاهد این بازی بود. پاراگوئه در ادامه توانست خود را از فشار برزیل رها کند. در دقیقه ۸۷ روبرتو فرناندس با یک مهار خوب ناجی تیمش شد و ضربه سر بازیکن حریف را دفع کرد.
برزیل در دقایق پایانی باز هم به تعداد حملاتش افزود. شوت از راه دور ویلیان در دقیقه ۸۹ به تیرک برخورد کرد تا سلسائو باز هم در رسیدن به گل ناکام بماند. داور هفت دقیقه وقت اضافه اعلام کرد. ضربه اورتون در دقیقه ۹۵ با برخورد به بازیکن پاراگوئه بلوکه شد و به کرنر رفت تا بازی همچنان بدون گل در جریان باشد. موقعیت بعدی را فیلیپ کوتینیو از دست داد. در نهایت داور سوت پایان را زد تا برنده در ضربات پنالتی مشخص شود (در مرحله یک چهارم نهایی بازی‌ها وقت اضافه ندارند و پس از تساوی در ۹۰ دقیقه برنده در ضربات پنالتی مشخص می‌شود).
نخستین ضربه را گوستاوو گومس زد اما الیسون آن را مهار کرد. با گل ویلیان برزیل یک بر صفر پیش افتاد. در ادامه میگل آلمیرون، مارکینیوز، برونو والدس، کوتینیو و رودریگو روخاس ضرباتشان را به گل تبدیل کردند. فیرمینیو در عین ناباوری ضربه‌اش را به بیرون زد تا همه چیز برابر شود. ضربه بعدی را درلیس گونسالس از دست داد و دوباره شرایط به نفع برزیل شد. ژسوس آخرین ضربه را برای برزیل زد و توانست تیمش را راهی مرحله بعد کند.
برزیل بامداد چهارشنبه در نیمه نهایی به مصاف برنده دیدار آرژانتین و ونزوئلا می‌رود.
انتهای پیام
