گلایه انجمن کوهنوردان ایران از تعطیلی دو باشگاه: این تصمیم تبعات خطرناکی دارد
انجمن کوه نوردان ایران نسبت به تعلیق دو باشگاه پس از حادثه سال ۹۶ که ۹ نفر کشته شدند واکنش نشان داد.
به گزارش ایسنا، نشست خبری انجمن کوه نوردان ایران در محل این انجمن برگزار شد. در ابتدای این نشست خبری کاوه کاشفی رییس سابق هیات کوهنوردی استان تهرا ن درباره ی تعلیق فعالیت دو باشگاه کوه نوردی آزادگان و پلنگ برفی بیان کرد: حادثه تلخی در آذر ۹۶ اتفاق افتاد و ۹ نفر که مربی و هیمالیانورد بودند جان خودشان را از دست دادند. به هر حال این حق خانواده‌ها بود موضوع را از طریق مراجع قضایی پیگیری کنند که پرونده هم روند خود را دارد دنبال می‌کند. اما ما می‌خواهیم در مورد نامه وزارت ورزش مبنی بر لغو مجوز باشگاه‌ها صحبت کنیم. وقتی هنوز رای دادگاه صادر نشده چرا باید وزارت ورزش چنین اقدامی را انجام دهد؛ اقدامی که در جامعه کوه نوردی تبعات خواهد داشت.
او ادامه داد: گروه‌هایی در فضای مجازی در حال شکل گیری است که نظارتی هم بر روی کار آنها نیست. اگر ما بار مسئولیتی باشگاه‌ها را زیاد کنیم از اجرای برنامه‌ها فاصله می‌گیرند و فقط دنبال آموزش می‌روند در این صورت گروه‌های غیر رسمی بیشتر تشکیل می‌شوند که این خطرناک است و مشکلاتی را ایجاد می‌کنند و البته این اتفاق هم افتاده و در دادگاه پرونده‌هایی در این مورد وجود دارد.
کاشفی همچنین گفت: نمونه اتفاقی که برای دو باشگاه پلنگ برفی و آزادگان رخ داد باعث می‌شود بار مسئولیتی باشگاه‌ها بیشتر شود و از این رو از اجرای برنامه‌ها فاصله بگیرند. یکی از این باشگاه‌ها که تعلیق شده نزدیک به ۴۰ سال سابقه فعالیت دارد و در این مدت ۹ هزار ۶۰۰ نفر عضو داشته است و لغو پروانه باشگاه باعث از هم گسیختگی نفرات عضو می‌شود. ما با این خطر مواجه هستیم که مدیران باشگاه‌ها منفعل شوند و تن به اجرای برنامه‌ها ندهند و ورزشکاران هم از باشگاه جدا شوند و عضو گروه‌های غیر رسمی شوند. انجمن نگران فعالیت باشگاه‌ها است چرا که خطر تعطیلی باشگاه‌ها مسئله جدی است وگرنه ما جلسه دفاعیه از باشگاه آزادگان را نداریم.
کاشفی در پاسخ به این پرسش که این حکم تعلیق موقت است یا خیر، گفت: نامه‌ای که صادر شده حرفی از موقت نزده اشت. پیگیری که خود باشگاه آزادگان از وزارت ورزش داشته است و در کمیسیون ماده پنج وزارت ورزش این تصمیم گرفته شده و قرار شده در یکی دیگر از جلسات بررسی مجددی در مورد تعلیق فعالیت این دو باشگاه داشته باشد. البته باشگاه پلنگ برفی تازه بوده که موسس و مسئول فنی این باشگاه در آن حادثه جان خود را از دست دادند و باشگاه پلنگ برفی تعطیل شده است.
پرویز امرایی حقوقدان و رییس سابق انجمن کوه نوردان در پاسخ به این پرسش که از طرف خود انجمن تلاش چشمگیری برای روشنگری این فاجعه انجام شده است، تاکید کرد: ما جلسه بررسی داشتیم و خود مسئولان باشگاه‌ها و خانواده درگذشتگان هم بودند. در مورد این پرونده دادگاه بدوی رسیدگی کننده کمیسیون ماده پنج در خراسان رضوی تصمیم به تعلیق دو باشگاه گرفت که بعد از صدور آن اعتراض باشگاه‌های آزادگان و پلنگ برفی را به دنبال داشت. در این میان وزارت ورزش قبل از دادگاه تجدید نظر مبادرت به تصمیم و لغو پروانه فعالیت دو باشگاه کرد. دادگاه تجدید نظر هم فعلاً رسیدگی به پرونده را متوقف کرده است. شکایت خانواده‌ها هم برای خسارت و دیه است که این مطالبه به حقی است. برای اینکه بیمه مبلغ دیه را بدهد باید شکایت انجام شود و تعاملی بین خانواده‌ها و باشگاه انجام گرفت که شکایت کنند تا بیمه دیه را پرداخت کند که البته الان تبدیل به یک دعوای حقوقی شده است. اشکالی که اینجا وجود دارد بیمه سقف دارد و تا پنج نفر دیه کامل را پرداخت می‌کند. پول دیه پنج نفر هم بین هشت نفر که درگذشته‌اند تقسیم می‌شود (یک نفر جزو لیست بیمه نبود) و مابقی را باشگاه در صورتی که تقصیر داشته باشد باید پرداخت کند.
همچنین یونس رضاخانی رییس انجمن در پاسخ به این پرسش که چرا فدراسیون به این مسئله ورود نکرده است گفت: فدراسیون کوهنوردی در جلسات کارشناسی شرکت کرده است اما یکی از وظایف انجمن دفاع از کوهنوردان و باشگاه‌ها است و با توجه به تصمیم وزارت ورزش ما معتقدیم مسیر درست طی نشده است.
انتهای پیام
