سرمربی تیم ملی والیبال لهستان: به هواداران ارومیه‌ای تبریک می‌گویم
سرمربی تیم ملی والیبال لهستان گفت: به هواداران ارومیه‌ای تبریک می‌گویم که این‌چنین ایران را حمایت کردند.
به گزارش ایسنا، ویتال هین پس از باخت سه بر دو مقابل ایران گفت: شما می‌دانید نزدیک‌ترین کافی‌شاپ اینجا کجاست؟ چون به معروف قول دادم در صورت باخت او را به یک قهوه دعوت کنم و الان باید به قولم عمل کنم.
او ادامه داد: فکر می‌کنم بازی زیبایی بود، با تمام توان بازی کردیم. باید به این هواداران که یکی از عوامل باخت ما بودند افتخار کنید. از همه تماشاگران تشکر می‌کنم که برای تماشای والیبال آمدند و تیم خود را تشویق کردند.
سرمربی تیم ملی والیبال لهستان گفت: تیم شما مستحق برد بود، اگر در بین بازی با معروف و ایگور بحث کلامی داشتیم فقط برای داخل بازی بود، برای این‌که یک والیبال زیبا تماشا کنیم اما در خارج از زمین کاملاً با یکدیگر دوست هستیم و هر دو از دوستان خوب من به شمار می‌روند.
او در مورد نتایج لهستان و انتقادات رسانه‌های لهستانی، گفت: در قهرمانی جهان رسانه‌های لهستانی گفته بودند اگر ما قهرمان نشویم من را به آتش خواهند کشید. من از ۹۹ درصد کسانی که از من انتقاد می‌کنند با روی باز استقبال می‌کنم چون باعث پیشرفت من هستند.
انتهای پیام
