زمان آغاز فصل نوزدهم لیگ برتر فوتبال اعلام شد
مسئول برگزاری مسابقات لیگ برتر می‌گوید لیگ برتر هفتم یا هشتم مرداد و با بازی ذوب‌آهن شروع می‌شود.
به گزارش ایسنا، سعید فتاحی، مسئول برگزاری مسابقات لیگ برتر فوتبال، در حاشیه جلسه هم‌اندیشی مربیان لیگ برتری گفت: این چهارمین سال است که جلسه آسیب‌شناسی و ارائه تقویم سال آینده را برگزار می‌کنیم. برخی از تیم‌ها مربی نداشتند ولی می‌توانستند کمک مربی‌ها را بفرستند. درباره لیگ یک هم تصمیم‌گیری شد. در همه جای دنیا این جلسات برگزار می‌شود و قول دادیم بیشتر از این چنین جلسه‌های هم اندیشی را برگزار کنیم.
او درباره ارائه تقویم لیگ نوزدهم به باشگاه‌ها گفت: ما دهم مرداد لیگ برتر را شروع می‌کنیم اما تیمی که با ذوب آهن بازی می‌کند باید هفتم یا هشتم به میدان برود چون ذوب آهن در لیگ قهرمانان آسیا حضور دارد. همه این موارد منوط به این است که ورزشگاه‌ها از نظر ایمنی و امنیتی به حد نصاب برسند.
مسئول برگزاری مسابقات لیگ برتر همچنین با اشاره به بازدید از ورزشگاه‌ها گفت: الان ۵۰ درصد از ورزشگاه‌ها را بازدید کردیم. تا سه‌شنبه هفته آینده ۱۴ ورزشگاه لیگ برتر را بازدید می‌کنیم و ایرادها اعلام می‌شود. باید بلیت فروشی به طور اینترنتی انجام شود و گیت‌گذاری‌ها و اتاق‌های کنترل، راه اندازی شود. کیفیت چمن ورزشگاه‌ها هم باید به حد نصاب برسد و از نظر نور، مشکلی وجود نداشته باشد. موارد لازم به باشگاه‌ها ابلاغ شده است.
او درباره اینکه برخی از تیم‌ها هزینه تامین VAR را ندارند، گفت: اگر بخواهیم این سیستم را راه‌اندازی کنیم باید همه تیم‌ها آن را داشته باشند. در خصوص VAR جلسه‌ای با مدیران باشگاه‌ها خواهیم داشت. در همین چند روز آینده تصمیم‌گیری می‌شود. تمام تلاشمان راه اندازی این سیستم است.
فتاحی درباره نبود نماینده‌ای از سوی کادر فنی تیم ملی و مارک ویلموتس در این جلسه گفت: من نمی‌دانم چه کسی عنوان کرده که قرار بوده آقای ویلموتس در این جلسه حاضر شود. این جلسه آسیب‌شناسی لیگ برتر است. هر چیزی روال خودش را دارد. جلسه با مربیان لیگ برتری برگزار شد و در خصوص ترمیم مشکلات صحبت کردیم.
مسئول برگزاری مسابقات لیگ برتر همچنین گفت: امسال چهار فیفا دی داریم و بازی‌های مقدماتی هم برگزار می‌شوند. آقای ویلموتس فقط فیفا دی‌ها را خواسته و چند روز قبل از هر فیفا دی بازی لیگ برتر نداریم. هر موقع که لیگ برتر تمام شود، ملی‌پوشان مدت زمان باقی مانده تا فیفا دی را به تیم ملی می‌روند.
او ادامه داد: درباره تیم ملی امید هم برنامه‌ریزی کردیم چرا که این تیم برای صعود به المپیک باید مراحل آماده‌سازی را طی کند. قرار شد هر زمان که فیفا دی است، تیم ملی امید هم اردو و بازی داشته باشد.
انتهای پیام
