۳ شرط الزامی سازمان لیگ فوتبال برای برگزاری مسابقات فصل آینده
 سازمان لیگ فوتبال ایران درباره برگزاری مناسب و شایسته مسابقات باشگاهی فوتبال ایران اطلاعیه‌ای صادر کرد.
به گزارش ایسنا و به نقل از روابط عمومی و امور فرهنگی سازمان لیگ فوتبال ایران، بعد از نشست امروز جلسه هیأت رئیسه سازمان لیگ فوتبال ایران که با حضور مهدی تاج رئیس فدراسیون برگزار شد. سازمان لیگ اطلاعیه‌ای در خصوص برگزاری مسابقات باشگاهی در فصل آینده به شرح زیر صادر کرد: با توجه به اتفاقات اخیر در برگزاری مسابقات فوتبال در هفته پایانی لیگ برتر خلیج فارس و مسابقات پایانی جام حذفی و با عنایت به تأکیدات وزارت ورزش و جوانان و فدراسیون فوتبال و وفق مصوبات جلسه اخیر کمیسیون تأمین نظم و امنیت مسابقات ورزشی شورای امنیت معطوف به نامه مورخ ۱۳۹۸/۳/۲۵ دبیر محترم شورای امنیت کشور، بدینوسیله مصوبات و الزامات مورد نظر به شرح زیر جهت رعایت دقیق آن در ورزشگاه‌ها اعلام می‌گردد تا به صورت کاملاً جدی و پیگیرانه توسط باشگاه‌ها، اجرایی و عملیاتی گردد، بدیهی است سازمان لیگ به صورت کاملاً مصمم، در نظر دارد امور مذکور را قاطعانه نظارت، کنترل و پیگیری کند و در صورت محقق نشدن موارد یاد شده، مسابقات تیم میزبان تا رفع مشکلات مذکور به نزدیک‌ترین ورزشگاه استاندارد شهرستان همجوار و دارای امکانات تأیید شده توسط سازمان لیگ منتقل خواهد شد و سازمان لیگ هیچ استثنایی نیز در این خصوص قائل نیست: ۱- پیوست امنیتی، ابلاغی سازمان لیگ و فدراسیون فوتبال ناظر به مقررات و آئین‌نامه‌های فیفا و کنفدراسیون آسیا، توسط باشگاه‌ها به طور الزامی رعایت و اجرایی شود. ۲- فرآیند بلیت فروشی توسط باشگاه‌ها و با کنترل و نظارت سازمان لیگ به‌طور صددرصد مکانیزه و الکترونیکی و اینترنتی با احراز هویت کد ملی برای تماشاگران و هواداران فوتبال و جانمایی با درج شماره صندلی (ناظر به مصوبه شورای امنیت کشور) برابر آئین نامه ابلاغی سازمان لیگ، انجام شود. ۳- مشکلات زیر ساختی در حوزه ایمنی و امنیتی ورزشگاه و خدمات عمومی و رفتارهای هواداران برابر آئین نامه و مقررات موجود، از قبیل نصب صندلی و شماره گذاری، بلوک بندی استادیوم، ایمن سازی راهروها، ورود و خروج در شرایط عادی و اضطراری، نصب دوربین‌های مدار بسته، ایجاد اتاق نظارت و کنترل، سیستم اطفا حریق، پیش بینی تخلیه اضطراری، محوطه سازی پارکینگ‌ها، ایجاد و یا تقویت امکانات رفاهی تا قبل از برگزاری مسابقات فصل پیش رو، گیت گذاری مبادی ورودی استادیوم‌ها برابر (بند ۲ مصوبه شورای امنیت کشور) و آئین نامه‌های ابلاغی سازمان لیگ رفع نقص شود. از کلیه باشگاه‌های محترم تقاضا دارد تمامی ابعاد موارد ابلاغ شده توسط شورای امنیت کشور با همکاری مقامات مسئول محلی اقدام نموده تا مشکلی برای میزبانی آن‌ها حاصل نشود.
انتهای پیام
