پاسخ احمدوند به شکست‌های تنیس: حریفان از ما قوی‌تر بودند/ از انتخاب نفرات پشیمان نیستم
سرمربی تیم ملی تنیس گفت: ما از بازیکنان جوان در دیویس کاپ استفاده کردیم که از عملکردشان راضی هستم و نباید با هر شکستی نابوشان کنیم.
سعید احمدوند در گفت‌وگو با ایسنا، درباره تیم ملی تنیس ایران که در تمام بازی‌های خود در مسابقات گروه سه دیویس‌کاپ شکست خورد، بیان کرد: از ابتدا گفته بودم که نمی‌توان گفت مقابل تیم‌ها ۱۰۰ درصد برنده یا بازنده هستیم و همه چیز ۵۰ - ۵۰ است. تاکنون به یاد ندارم شاهین خالدان به جز یکی دو مسابقه شکستی را در گروه سه داشته باشد، اما امسال تنها در یک بازی توانست برنده باشد و این نشان می‌دهد سطح مسابقات بسیار بالا بود. از طرفی زمین بازی و توپ مسابقات هم متفاوت بود و اگر مسابقات در زمین خاکی برگزار می‌شد شرایط کاملاً متفاوت بود.
او در پاسخ به این پرسش که آیا از این که نفرات کم‌تجربه‌ای را در ترکیب تیم قرار دادید پشیمان نیستید؟ تصریح کرد: من دو نفر اول رنکینگ داخلی را انتخاب کردم و هم‌چنین شاهین خالدان و حمیدرضا نداف بهترین نفرات ما بودند که در مسابقات خارجی شرکت می‌کردند را هم در نظر گرفتم. خالدان از همان ابتدا اعلام آمادگی کرد اما نداف گفت آسیب دیده است و می‌خواهد در اصفهان هم درمان شود و هم تمرینات خود را دنبال کند. من هم مشکلی نداشتم اما بعد دیدم در حالی که ما در باشگاه استقلال تمرینات تیم ملی را داریم، او در باشگاه انقلاب برای خودش تمرین می‌کند. این در حالی است که ما بازی تیمی داشتیم نه انفرادی از این‌رو نداف که رنکینگ ۵۰۰ است اگر رنکینگ یک دنیا هم بود او را کنار می‌گذاشتم، چرا که باید به سرمربی و هم تیمی‌هایش احترام می‌گذاشت بنابراین به جای نداف، کیارش سوری را دعوت کردم که از او در دبل استفاده کردم. من از انتخاب نفراتم پشیمان نیستم و اگر دوباره به عقب برگردیم و شرایط به همین شکل باشد باز هم همین نفرات را دعوت خواهم کرد. بازیکنان من در حد توان خود بازی کردند و از عملکردشان راضی هستم.
سرمربی تیم ملی در پاسخ به پرسش دیگری مبنی بر این‌که بازیکنی وجود دارد که عملکردش در مسابقات دیویس‌کاپ خوب نبوده است؟ تاکید کرد: بازیکنانم با تمام وجود بازی کردند و کسی وجود ندارد که از عملکردش ناراضی باشم؛ آن‌ها خیلی چیزها یاد گرفتند تا به بازیکنان بهتری تبدیل شوند و متوجه شدند چقدر با بازیکنان کشورهای دیگر اختلاف دارند و مشکل‌شان از کجاست.
او اظهار کرد: خالدان به دلیل آسیب‌دیدگی که داشت فقط چهار هفته برای این مسابقات تمرین کرد و اگر یک مقدار زودتر تمرینانتش را شروع کرده بود هیچ بازی انفرادی را واگذار نمی‌کرد. با این حال زحمت خودش را کشید. البته ما در این مسابقات یاد گرفتیم که باید به گونه‌ای باشیم که در تمرینات ۱۲۰ درصد از توان‌مان را بگذاریم اما در مسابقه از ۶۰ درصد توان‌مان استفاده کنیم.
سرمربی تیم ملی در مورد این‌که همچنان تصمیم دارد از تیم ملی تنیس ایران استعفا دهد؟ گفت: من قبلاً هم گفتم این آخرین مسابقات دیویس‌کاپ من با تیم ملی است که البته با نتایج خوبی همراه نشد. می‌دانستیم که کار سختی داریم با این حال تصمیم گرفتم روی حرفم بمانم و پشیمان نیستم. آخرین دوره‌ای بود که من با تیم ملی به مسابقات رفتم با این حال تنیس ایران هر زمان و در هر رده که به من احتیاج داشته باشد کمک خواهم کرد، چون هزینه زیادی برای من شده و در این هشت سال تجربیات زیادی را هم به دست آورده‌ام.
احمدوند درباره سقوط ایران به دسته چهارم آسیا نیز اظهار کرد: به نظرم سقوط یا صعود مهم نیست بلکه ما باید به حرکت‌مان ادامه دهیم. ما کاری را با جوان‌ها شروع کرده‌ایم که باید دو سه سال به آن‌ها وقت بدهیم. این بازیکنان جوان باید کسب تجربه کنند و نباید با هر شکستی نابودشان کنیم.
وی در مورد مهم‌ترین دلایل باخت‌های تیم ملی ایران در مسابقات دیویس‌کاپ تاکید کرد: اول این‌که زمین مسابقه بسیار سریع بود و ما فقط دو روز فرصت داشتیم که در این زمین تمرین کنیم در حالی که تیم‌های دیگر نمونه این زمین را در کشورشان داشتند و از این بابت با مشکل روبه‌رو نبودند. مسأله‌ی دیگر این بود که تیم‌ها بسیار خوب بودند و از ما سریع‌تر و قوی‌تر بودند در نهایت هم برنده شدند هرچند که اعتقاد دارم ما باید مالزی و سنگاپور را می‌بردیم اما نتوانستیم از شانس‌های خود استفاده کنیم.
انتهای پیام
