حسن یزدانی با شکست قاسمپور به دوبنده تیم ملی رسید
در حساس ترین مبارزه رقابت های انتخابی تیم ملی کشتی آزاد، حسن یزدانی دارنده مدال های طلای جهان و المپیک برابر کامران قاسمپور قهرمان امیدهای جهان و قهرمان آسیا به برتری رسید.
به گزارش ایسنا، حسن یزدانی و کامران قاسمپور دو کشتی گیر شاخص وزن ۸۶ کیلوگرم تیم ملی بودند که برای معرفی ملی پوش ایران در رقابت های قهرمانی جهان ۲۰۱۹ در تک مبارزه به مصاف هم رفتند که این مبارزه در نهایت با نتیجه 6 بر 3 به سود یزدانی به پایان رسید.
یزدانی در پایان مسابقه دست قاسمپور را بالا برد و از تماشاگران خواست تا او را تشویق کنند. هر دو کشتی گیر اهل جویبار هستند و تماشاگران زیادی از جویبار و مازندران برای تماشای این مسابقه به تهران آمده بودند.
بسیاری از تماشاگران انبوه حاضر در سالن ۱۲ هزار نفری آزادی برای مشاهده این مبارزه حساس و سرنوشت ساز راهی سالن مسابقات شدند و بارها هر دو کشتی گیر را مورد تشویق های شدید خود قرار دادند.
در ادامه این رقابت ها و در دور سوم مبارزه های زیر برگزار می شود.
وزن ۶۵ کیلوگرم:
امیرمحمد یزدانی (مازندران) – پیمان بیابانی (تهران)
ایمان صادقی (مازندران) – مرتضی قیاسی (لرستان)
وزن ۷۴ کیلوگرم:
حامد رشیدی (اصفهان) – سید احمد محمدی (مازندران)
رضا افضلی (کرمانشاه) - محمد نخودی (مازندران)
وزن ۹۷ کیلوگرم:
رضا یزدانی (مازندران) – برنده کشتی طالبی زرین کمر و حریفش در دور دوم
وزن ۱۲۵ کیلوگرم:
کمیل قاسمی (مازندران) – پرویز هادی (آذربایجان شرقی)
یداله محبی (کرمانشاه) استراحت
انتهای پیام
