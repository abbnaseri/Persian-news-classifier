دعوت از توماس باخ برای سفر به ایران
رییس کمیته ملی المپیک ایران با توماس باخ رییس IOC، رییس کمیته المپیک ترکیه و فدراسیون جهانی تیرو کمان و رییس کمیته ملی المپیک اردن دیدار و گفتگو کرد.
به گزارش ایسنا و به نقل از کمیته ملی المپیک، در ادامه رایزنی‌ها و دیدارهای صالحی امیری با مدیران و روسای فدراسیون‌های جهانی و کمیته‌های المپیک کشورهای مختلف در لوزان سوییس، عصر روز گذشته رییس کمیته ملی المپیک ایران با توماس باخ رییس IOC، رییس کمیته المپیک ترکیه و فدراسیون جهانی تیر و کمان و رییس کمیته ملی المپیک اردن دیدار و گفتگو کرد.
رییس کمیته ملی المپیک کشورمان که بنا به دعوت رسمی کمیته بین المللی المپیک جت حضور در مراسم افتتاحیه ساختمان جدید IOC به لوزان سوییس سفر کرده است عصر روز گذشته در مراسم اهدای حلقه طلایی به بهترین فیلمهای مربوط به بازی‌های المپیک جوانان ۲۰۱۸ آرژانتین و بازی‌های المپیک زمستانی پیونگ چانگ کره جنوبی حضور یافت. مراسم اهدای حلقه طلایی به بهترین فیلمها در ۱۲ بخش مختلف برگزار و به بهترینهای هر بخش حلقه‌های طلایی، نقره‌ای و برنزی توسط قهرمانان و پیشکسوتان اهدا شد. در این مراسم توماس باخ رییس کمیته بین المللی المپیک ضمن تاکید بر نقش و اهمیت رسانه‌ها در ورزش ابراز داشت: رسانه‌ها باعث می‌شوند تا ورزشکاران دیده شوند و جوانان و علاقه مندان با قهرمانان رشته‌های مختلف از نزدیک آشنا شوند و رسانه‌ها با ارائه این نمایش ارتباط خوبی بین جوانان و مردم با ورزش برقرار می‌کنند. توماس باخ ضمن ابراز خوشحالی از سفر رییس کمیته ملی المپیک ایران به لوزان سوییس جهت حضور در مراسم افتتاحیه ساختمان جدیدی IOC عنوان داشت: بدون تردید حضور مسئولین کمیته ملی المپیک ایران در چنین مراسمی و دیدار با مسئولین و مدیران ورزشی دیگر کشورها و فدراسیون‌های ورزشی باعث افزایش تعاملات ورزشی فی مابین خواهد شد.
همچنین صالحی امیری با "اوگور اردنر" رییس کمیته ملی المپیک ترکیه و رییس فدراسیون جهانی تیرو کمان و نایب رییس IOC دیدار و گفتگو کرد. در این دیدار صالحی امیری ضمن ابراز علاقه بر گسترش همکاری‌های ورزشی دو کشور ابراز داشت: دو کشور ترکیه و ایران با توجه به شباهت‌های فرهنگی و همچنین روابط خوب اقتصادی و سیاسی و همسایگی و بعد مسافت و روابط بسیار خوبی که با یکدیگر دارند می‌توانند در زمینه ورزش با برگزاری اردوهای مشترک و حضور در تورنمنت‌های یکدیگر روابط ورزشیشان را بیش از گذشته ارتقا دهند. وی ادامه داد: همچنین علاقه‌مندیم برخی نیازهای تجهیزات ورزشی خود را که در داخل ایران تولید نمی‌شود از تولیدات استاندارد ورزشی ترکیه برطرف سازیم و کمیته المپیک ترکیه در این زمینه می‌تواند همکاری خوبی با ما داشته باشد.
 در ادامه رییس کمیته ملی المپیک ترکیه ضمن ابراز خوشحالی از این ملاقات عنوان داشت: بدون تردید افزایش تعاملات ورزشی دو کشور باعث ارتقاء ورزش دو کشور خواهد شد و با پیشنهاد افزایش همکاریهای ورزشی ایران و ترکیه استقبال می‌کنم و برای تامین بخشی از ملزومات استاندارد مورد نیاز ورزشی که در داخل کشورتان تولید نمی‌شود فدراسیون‌ها می‌توانند از طریق وزارت ورزش با وزارت ورزش ما ارتباط برقرار کرده و در این زمینه همکاری و هماهنگی‌های لازم انجام خواهد شد.
 "اوگور اردنر" که ریاست فدراسیون جهانی تیرو کمان را نیز بر عهده دارد و نایب رییس کمیته بین المللی المپیک نیز هست از وضعیت فدراسیون تیروکمان ایران ابراز رضایت کرده گفت: در حال حاضر این فدراسیون بدون تنش بوده و دارد کارهای خودش را پیش می‌برد و امیدواریم در لوای برنامه ریزی و آرامش به روند رو به رشد خود ادامه دهد.
 رییس فدراسیون جهانی تیروکمان آمادگی ایران برای میزبانی یکی از رویدادهای مهم این رشته ورزشی ابراز داشت: از حمایتهای رییس کمیته ملی المپیک از این فدراسیون تشکر می‌کنم این موضوع فدراسیون جهانی را در حمایت از تیروکمان ایران دلگرم‌تر می‌کند و ایران می‌تواند برای میزبانی مسابقات جهانی جوانان جهان اعلام آمادگی و درخواست خود را مطرح نماید تا ما پس از همکاری و بررسی‌های لازم نتیجه را اعلام نماییم.
 سپس صالحی امیری با شاهزاده "فیصل بن حسین" رییس کمیته ملی المپیک اردن دیدار و گفتگو داشت.
در این دیدار رییس کمیته ملی المپیک ضمن اشاره به تعلقات مشترک دو ملت در گسترش تعاملات ورزشی عنوان داشت این امر تواند دو ملت ایران و اردن را بهم نزدیک تر کند و قطعاً ورزش زمینه بسیار مطلوبی برای گسترش روابط و تعاملات فرهنگی، اجتماعی، دانشگاهی و علمی است. رییس کمیته ملی المپیک ضمن دعوت از رییس کمیته ملی المپیک اردن به ایران عنوان داشت: بدون تردید حضور شما در ایران و دیدن مسابقات مختلف، امکانات و شرایط رشته‌های مختلف ورزشی باعث خواهد شد تا شناخت بهتری از ورزش ما بدست آورید. رییس کمیته المپیک اردن نیز گفت: ایران کشوری مهم در منطقه بوده و از قدرتهای ورزش آسیاست و بدون تردید ورزش می‌تواند ملت‌های دو کشور را بیش از پیش بهم نزدیک کرده و کنار هم قرار دهد و از دعوت شما هم بسیار سپاسگزارم.
انتهای پیام
