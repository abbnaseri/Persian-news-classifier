سرمربی تیم ملی والیبال دانشجویان: هنوز شانس صعود هست
سرمربی تیم ملی والیبال دانشجویان می‌گوید: با وجود ۲ شکست تیم دانشجویان ایران برابر فرانسه و لهستان، در صورتی که فرانسه به برزیل ببازد و ایران برزیل را شکست دهد می‌توانیم به عنوان یکی از هشت تیم برتر در گروه برنده‌ها باشیم.
به گزارش خبرنگار اعزامی ایسنا از ایتالیا، علی‌پور عروجی پس باخت سه بر صفر والیبال ایران برابر لهستان گفت: تیم ما مقابل فرانسه با اختلاف زیاد ست‌ها را واگذار نکرد اما در هر صورت ما باختیم و چیزی این واقعیت را عوض نمی‌کند، در بازی دوم نیز اشتباهاتی داشتیم که منجر به باخت ۳ بر صفر برابر لهستان شد.
او در پاسخ به این سوال که با توجه با آنالیز دیدار لهستان - برزیل چرا نتوانستیم دست کم یک ست از حریف بگیریم؟ گفت: درست که این بازی کاملاً آنالیز شد اما آیا در این فاصله ما می‌توانستیم برای رویارویی با قد بلند بازیکنان لهستان راهکاری پیدا کنیم.
پورعروجی افزود: والیبالیست‌های ما تمام تلاش‌شان را در دفاع انجام دادند اما مهار دو سرعتی زن بسیار بلند قد اصلاً کار ساده‌ای نیست.
او افزود: بازیکنان ما اشتباهات جزئی داشتند که در کنار توانمندی بالای بازیکنان لهستانی، موجب باخت ما شد.
تیم لهستان پیش از این دیدار برابر ایران تیم‌های برزیل و فرانسه را به ترتیب با نتیجه سه بر صفر و سه بر یک از پیش روی برداشته است و به عنوان تیم نخست گروه صعود خواهد کرد.
رقابت‌های والیبال دانشجویان با حضور ۲۰ تیم در قالب چهار گروه ۵ تیمی در حال پیگیری است و تیم والیبال ایران با تیم‌های لهستان، برزیل، فرانسه و کانادا هم گروه است.
انتهای پیام
