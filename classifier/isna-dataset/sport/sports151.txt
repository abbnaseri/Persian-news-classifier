درودگر: می‌گوییم حق‌پخش، می‌گویند فضولی نکن!/ ذوب‌آهن، بالاترین درآمد را از تبلیغات محیطی داشته
مدیر کمیته بازاریابی سازمان لیگ با حضور در ایسنا درباره ابهامات پیرامون تبلیغات محیطی توضیح داد.
به گزارش ایسنا، ماجرای تبلیغات محیطی به عنوان یکی از پربحث‌ترین محل‌های درآمدی باشگاه‌های لیگ برتری هر ساله با ابهاماتی روبرو می‌شود و در ادامه این رویه، امسال هم این مشکل به وجود آمد. ایسنا پس از پایان لیگ هجدهم در سلسله گزارش و مصاحبه‌هایی چند ابهام و انتقاد درباره تبلیغات محیطی مطرح کرد که باعث شد کمیته بازاریابی سازمان لیگ تصمیم به شفاف‌سازی راجع به این موضوع بکند.
در همین راستا، محمد صادق درودگر، رئیس کمیته بازاریابی سازمان لیگ دیروز (شنبه) با حضور در ایسنا به سوالاتی که درباره تبلیغات محیطی لیگ هجدهم وجود داشت، پاسخ داد که در ادامه می‌خوانید:
آقای درودگر، ابتدا توضیحات مقدماتی راجع به تبلیغات محیطی بدهید تا به سراغ سوالات برویم.
اولین کار من در سازمان لیگ این بود که روش‌های گذشته در رابطه با تبلیغات را تغییر دادم. ما اجازه ندادیم تا پول فوتبال دور ریخته شود و همچون گذشته مبالغ از راه تبلیغات سخت به فوتبال برسد. با همکاری با آقای بهاروند و کشوری و آقای تاج که باید این موضوع را می‌پذیرفتند وارد این کار شدیم تا پول در چرخه فوتبال وجود داشته باشد. در گذشته ممکن بود باشگاه‌ها همین رقم‌های که امسال گرفتند به دستشان نرسد. الان پول تبلیغات محیطی در جیب سه شرکت تبلیغاتی (امین سیمای کیش، ایران نوین و فناپ) است که با قدرت از جیبشان درمی آوریم. دایره حقوقی ما روزانه پیگیر این موضوع است ولی متأسفانه چون تعداد پرونده‌ها در قوه قضائیه بسیار زیاد است هر جلسه دادگاه ما با فاصله زمانی ۴ ماهه برگزار می‌شود. قرارداد امسال با شرکت تیراژه فیلم بسته شد که بهترین قرارداد است. کف این قرارداد ۸۵ میلیارد است که ۱۲ میلیارد آن بابت تولید محتوا بود که با کسر آن از ۸۵ میلیارد ۷۳ میلیارد باید پول به ما می‌رسید که یک سری مشکلات سر راه ما بود البته این پول به هیچ عنوان سوخت نمی‌شود و ما با چند شرکت دچار مشکل زمانی هستیم که برطرف خواهد شد. چند شرکت هستند که درباره رقم قرارداد با آن‌ها به مشکل برخوردیم. ما مجموعاً با این شرکتها که با پیمانکاری تیراژه فیلم با آنها قرارداد بسیتم مجموعاً دو سه میلیارد اختلاف داریم. الان ۹۰ درصد از این مبالغ وصول شده است. قرارداد ما با این شرکتها سه جانبه است، طرف اول ما هستیم طرف دوم این شرکتها هستند و طرف سوم شرکت تیراژه فیلم است که به نوعی پیمانکار است.
باتوجه به این که تیراژه فیلم به عنوان پیمانکار فعالیت می‌کند، چه ضمانت‌هایی از این شرکت برای تحقق قرارداد گرفته شده است؟
درودگر: تمام تعهدات در قرارداد آمده است. برای اولین بار در تاریخ است که ضمانت نامه بانکی تا سقف دو میلیارد گرفتیم. این ضمانت نامه جهت اجرا کردن است چون از بابت گرفتن پول‌ها مشکلی نداریم و ما پول را می‌گیریم از طرفی بیشتر شرکتهای طرف قرارداد هم دولتی هستند.
امیدی: در قرارداد هر یک از این شرکتها زمان پرداخت مشخص شده است. از یک هفته قبل از موعد پرداخت پول با شرکتها نامه نگاری می‌شود و اگر انحرافی هم در بندها و یا مبلغ قرارداد باشد مذاکره انجام می‌شود تا در زمان مقرر پول توافق شده پرداخت شود.

درباره ساز و کار ۱۲ میلیاردی که قرار بود از طریق تولید محتوا تامین شود، توضیح دهید.
از این پول‌ها ۷۳ درصد سهم فوتبال، ۱۵ درصد سهم بازاریاب و ۸ درصد سود تیراژه است. همچنین در قرارداد ۸۵ میلیاردی، ۱۲ میلیارد آن سهم تولید محتوا و ارزش افزوده است که به عنوان مثال اگر صدا و سیما تبلیغاتی را روی آنتن نبرد و یا تبلیغاتی بدون هماهنگی تیراژه فیلم منتشر شود این ۱۲ میلیارد از آن ۸۵ میلیارد کم خواهد شد. البته درباره این تولید محتوا و رقم آن باید بگویم که ۱۲ میلیارد پیش بینی ما بوده است. برنامه‌ای را طراحی کردیم و قراردادی سه جانبه با از سوی وزارت ورزش و جوانان، فدراسیون فوتبال و صدا و سیما به امضا رسید. رقم پیش بینی شده برای درآمد آن بالای ۲۰۰ میلیارد بود که در حوزه پیش بینی و تولید محتوا برنامه ریزی شده بود. این قرارداد در تاریخ ۲۵/‏۰۴/‏۹۷‬ در دفتر شهریاری به ثبت رسید که در آن جلسه من، آقای مهدوی مهر، محمد رضا داورزنی و رغبتی نیز شرکت داشتند. قرار بود پیش بینی مسابقات و طرح‌های از این قبیل را به دو شرکت واگذار کنیم که با واکنش نشان دادن مراجع تقلید به این طرح‌های پیش بینی برنامه‌های ما جلو نرفت. در ضمن شرکتی بود که در این راستا طرح ۵ ساله‌ای شامل پیش بینی مسابقات و آی پی تی وی به ما داده بود که مجموع آن ۶۰ میلیارد می‌شد اما چون ما با صدا و سیما در این موارد قرارداد داشتیم و تعهد داده بودیم به آن ورود نکردیم. هم اکنون نیز مزایده‌ای برگزار کردیم و پاکت‌های دریافت شد و الان در حال مذاکره با شرکت توانمندی در این حوزه هستیم که در بخش تولید محتوا آی پی تی وی و اقتصادی و تجاری کردن دو سایت سازمان لیگ و فدراسیون فوتبال و غیره قرار است با ما همکاری داشته باشد. این نکته را هم بگویم که اکنون ۱۳ یا ۱۴ شرکت داریم که مسابقات داخلی را پخش مستقیم می‌کنند اما پولی به فوتبالی‌ها پرداخت نمی‌کنند.
یکی از مطالبی که شما در جوابیه‌تان به گزارش ایسنا اشاره کردید، کسر شدن مبالغی تحت عنوان هزینه تامین توپ، تست پزشکی از درآمد تبلیغات محیطی بود، در حالی که از هزینه حق عضویت هم از آن‌ها کسر می‌شود. این مطلب، سوالی به وجود آورد که هزینه حق عضویت چه خدماتی برای باشگاه‌ها به همراه دارد وقتی هزینه‌هایی مانند تامین توپ هم باز از آن‌ها کسر می‌شود. لطفاً درباره این موضوع شفاف‌سازی کنید.
این چیزی نیست که از من پرسید. این موضوع را ۷۳ نفر در مجمع فدراسیون تصویب کردند و مدیران باشگاه‌ها و هیات‌های فوتبال زیر آن امضا کردند در نتیجه پروسه اش به من ربطی ندارد و ما آن را اجرا می‌کنیم. اعضای مجمع می‌توانند یک موضوعی را پیشنهاد کنند ولی باید ۲۱ روز قبل آن را به فدراسیون اعلام کنند در نتیجه باشگاه‌ها می‌تواند این موضوع را در مجمع مطرح کنند.
در بحث تجاری سازی فوتبال چند سالی است AFC مشخص کرده تراز مالی باشگاه‌ها باید مثبت باشد تا بتوانند در لیگ قهرمانان شرکت کنند اما باشگاه‌های ما زیان ده هستند. قرارداد بازیکنان خارجی در ایران چندین برابر بازیکنان ایرانی است اما برخی از آنها سه بازی هم برای تیمشان انجام نمی‌دهند. الان در ایران تیم‌های هستند که میلیاردها هزینه می‌کنند اما درآمدشان صفر است. در هر صورت باید تجاری سازی را نهادینه کنند. برای رسیدن به این تجاری سازی باید دوره‌های مدیریتی برگزار کنیم که مدیر به امور مالی و بین المللی و بسیاری از موارد مسلط باشد و سابقه و تحصیلات مربوط به مدیریت داشته باشند. مدیران نباید وقت مسئولیت آموزش ببینند و وقتی آموزششان کامل شد، یکی دیگر جای آنها بیاید.

یکی از دلایلی که ایسنا به سراغ طرح پرسش راجع به تبلیغات محیطی کرد، شفافیت در مورد دریافتی باشگاه‌ها از این محل درآمدی بود. لطفاً شفاف بگویید که باشگاه‌ها چقدر دریافتی داشتند؟
درودگر: در مورد باشگاهی مانند سپاهان آنها یک ۸۰ میلیون، یک ۱۵۰ میلیون، یک ۱۰۰ میلیون و یک ۷۰ میلیون دریافت کردند.
امیدی: به طور کلی امسال باشگاه‌ها از ۳۰۰ میلیون تا یک میلیارد و ۱۰۰ میلیون از سازمان لیگ دریافتی داشتند که بیشترین دریافتی را ذوب آهن با یک میلیارد و ۱۰۰ میلیون تومان داشته است.
درودگر: این در حالی است که تراز مالی باشگاه‌ها منفی است البته ما از جیب خودمان پول به باشگاه ندادیم و پول خودشان را به خودشان دادیم. اقتصاد فوتبال معیوب است و باید برای فوتبال مثل هر سازمان و خدماتی دیگر مانند شهرداری ردیف بودجه تعیین شود.
آقای حمیداوی، مالک باشگاه پدیده در مصاحبه‌ای که با ایسنا داشت عنوان کرد که مبلغی بابت تبلیغات محیطی دریافت نکردند. آیا این ادعا درست است؟
پدیده ۴۵۰ میلیون گرفته است یا مثلاً نساجی طی سه قسط ۵۵۰ میلیون که به دو حساب آن‌ها، دو ۱۵۰ میلیون تومان از سازمان لیگ پول واریز شد، منتها یکی از این حساب‌ها دیگر وجود نداشت و یکی از ۱۵۰ میلیون تومان‌ها به حساب سازمان لیگ برگشت. این پول احتمالاً دوباره به حساب آن‌ها واریز شده است.
باشگاه‌های لیگ‌های پایین‌تر از درآمد تبلیغات محیطی سهمی دریافت می‌کنند؟
در حوزه تیم‌های لیگ یکی طبق مصوب برای هر کدام باید ۲۵۰ میلیون تومان هزینه کنیم که شامل داوری، ورودی و … می‌شود که البته هزینه‌ای که ما برای آنها پرداخت می‌کنیم بیشتر از ۲۵۰ میلیون می‌شود.
به نظر خودتان شفاف‌سازی درباره تبلیغات محیطی باعث نمی‌شود که انتقادات از سازمان لیگ کاهش یابد؟
حساب‌های داخلی باشگاه محرمانه هستند اما من به شخصه طرفدار شفافیت هستم و از آن دفاع می‌کنم. ما به عنوان سازمان لیگ حق نداریم قرارداد تیم‌ها و بازیکنان را منتشر کنیم اما این اتفاق درباره قراردادهایی که سازمان لیگ با شرکت‌های تبلیغاتی که می‌بندد عملی می‌شود. در کشور ما فرهنگ اشتباهی وجود دارد که بدون مستندات تهمت می‌زنند. من علاقمندم قراردادهای سازمان لیگ منتشر شود اما به عنوان یک مدیر یک سری نکات ریز وجود دارد. همچنین ما چیزی به نام تعرفه تبلیغات محیطی را نیز طراحی کردیم که برای فصل بعد آن را منتشر خواهیم کرد. همه افراد، شرکت‌ها و سازمان‌هایی که می‌توانند نظر جالبی در این راستا داشته باشند با ما ارتباط برقرار کنند.
در بین مبالغی که شرکت‌های مجری تبلیغات محیطی به سازمان لیگ بدهکار هستند، شرکت ایران نوین ۷۰ میلیارد تومان از ۱۶۰ میلیارد تومان تخفیف گرفته است. ماجرا این تخفیف چیست؟
این موضوع در حوزه کاری من نیست و من آن موقع نبودم. خود من هم به این موضوع معترض هستم. در آن زمان در قراردادها یک داوری انجام شده که سال ۹۳، ۲۳ میلیارد و سال بعدش ۴۶ میلیارد تخفیف داده شده است و این موضوع ربطی به الان ندارد.
سازمان لیگ فوتبال تا سال ۹۴ اقدام به ارائه اظهارنامه مالیاتی نکرد تا در نهایت سازمان امور مالیاتی با محاسبه مالیات علی‌الراس، ۴۵ میلیارد تومان مالیات عملکرد و ۱۹ میلیارد تومان مالیات بر ارزش افزوده برای سازمان لیگ محاسبه کند. این عدد و ارقام باید از سوی سازمان لیگ پرداخت شود اما اخیراً متوجه شدیم که این مالیات از درآمد باشگاه‌ها کسر می‌شود. دلیل رخ دادن چنین اتفاقی چیست؟
طلب مالیاتی ما ابتدا یک ادعای ۳۰۰ میلیاردی بود که در ادامه به ۴۵ میلیارد برای مالیات برعملکرد و ۱۹ میلیارد برای ارزش افزوده، مربوط به سال ۹۴ به قبل تبدیل شد که در آن زمان مسئولیت سازمان لیگ بر عهده تاج، بهروان و عزیزمحمدی بود. البته این موضوع هم به آنها مربوط نمی‌شود و نمی‌توان ایرادی به کار آن زمان تیم مهدی تاج در سازمان لیگ گرفت زیرا نه سازمان لیگ و نه باشگاه‌ها به قضیه مالیات ورود کرده بودند و نه سازمان اداره مالیاتی. در گذشته کسی دنبال مالیات نبود قانون معافیتی برای فوتبالی‌ها و شرکت‌های فعال در فوتبال وجود داشت. بعد از آن ابتدا باشگاه‌ها درگیر این مالیات‌ها شدند و سپس به سازمان مالیات اعلام کردند که پول‌های ما دست سازمان لیگ است. این شد که از سال ۹۵ به بعد پای سازمان لیگ به بحث مالیات باز شد از آن سال نیز هر ساله اظهارنامه ما برای اداره مالیات پر می‌شود. مالیات بالای ادعا شده برای قبل از ۹۴ به دلیل دیرکرد بوده ولی ما درخواستی دادیم و قرار است مالیات بر عملکرد کاهش پیدا کنند و در نهایت به باشگاه‌ها نیز لطمه نمی‌خورد. ما مالیات سازمان لیگ و تیم‌ها را پرداخت خواهیم کرد و به باشگاه‌ها نامهِ‌ای خواهیم داد تا به اداره مالیات اعلام کنند مالیاتش پرداخت شده است. همچنین سه شرکت امین سیما، فن آپ و ایران نوین مالیات خود را نداده بودند که به همین دلیل، مالیات آن‌ها از سازمان لیگ کم شد که ما شکایت کردیم و به زودی مالیات ۱۱ میلیاردی به ۶ میلیارد کاهش پیدا خواهد کرد. در این خصوص آقایان حسنی و آل اسحاق در حال پیگیری هستند که این مالیات‌ها و جرایم آن کم شود. ما امسال شناسه ملی و یا کد اقتصادی گرفتیم و هیچ بدهی مالیاتی پس از سال ۹۴ نداریم. همچنین با این که قبلاً پولی بابت بیمه پرداخت نمی‌شد اما بیمه‌ها را هم طبق قرارداد پرداخت می‌کنیم. همه بدهی‌های مالیاتی مربوط به سال ۹۴ به قبل است از سال ۹۴ به بعد همه بدهی‌های مالیاتی تسویه شده و ما هیچ مشکلی نداریم. امسال هم ۹ درصد مالیات بر ارزش افزوده در قرارداد با تیراژه فیلم تعریف شد تا پول به حساب سازمان لیگ واریز شود و ما مالیات بر ارزش افزوده را پرداخت کنیم. در مورد مالیات بر عملکرد هم باید بگویم که سازمان لیگ چیزی بابت آن از درآمد باشگاه‌ها کسر نکرده است. با این حال وقتی که حساب‌ها را مسدود می‌کنند، پولی برای هزینه‌ها نداریم. به همین دلیل به باشگاه‌ها گواهی دادیم که به حوزه مالیاتی‌شان مذاکره کنند و پرداختی‌هایشان را بگیرند و دیگر مالیات پرداخت نکنند.

برنامه‌ای برای حل و فصل حق پخش تلوزیونی دارید؟
بایدی در این کشور وجود ندارد. یک زمانی است شما یک لیوان آب را به راحتی می‌خورید، یک زمانی هم است تا می‌خواهیم یک لیوان بردارید یک نفر به پشت دست شما می‌زنند. تا ما می‌گویم حق پخش، به ما می‌گویند در این کارها فضولی نکنید. یک قانون نانوشته است که می‌گویند شما حق ورود به این موضوع ندارید. البته این موضوع از الزامات فیفا است. من یک سوال دارم، اسفند سال ۹۶ مجلس حق پخش را مصوب کرد و به دولت هم ابلاغ شد و دولت باید حق پخش را در بودجه می‌اورد اما این کار را نکرده است. چرا؟ ما درباره حق پخش برنامه‌ای را پیش بینی کردیم که هم قانونی باشد و هم برد – برد. صدا و سیما برای فصل قبل براساس تحقیقات کارگروه کارشناسی دانشکده مدیریت، ۴۰۰ میلیارد به ما بدهکار است. در ۱۸ فصل اخیر تنها یک بار به ما پول داده‌اند که آن هم تمام قرارداد نبود و ۱۷ سال است که به ما پول ندادند. من معتقدم ماهی را هر وقت از آب بگیری تازه است. اگر بتوانیم قرارداد خوبی برای فصل آینده با صدا و سیما به ثبت برسانیم برای فوتبال بهتر می‌شود. البته خود سازمان صداوسیما نیز ۷۰۰ میلیارد کسری بودجه دارد. سال قبل ما به این سازمان پیشنهاد داده بودیم که به جای پول به ما برنامه بدهید. این برنامه شامل یک طرح پیش بینی بود که غیر شرعی تلقی شد و مسکوت ماند. همچنین قرار بود سازمان بازنشستگی صدا و سیما با صندوق قهرمانان قراردادی را به ثبت برساند که این اتفاق هم رخ نداد. البته در این هفته قرار است جلسه‌ای با مسئولان این سازمان داشته باشیم.
فدراسیون فوتبال تاکید زیادی به حل مشکل بلیت‌فروشی برای آغاز لیگ نوزدهم داشته است. سازمان امور اقتصادی فوتبال برنامه‌ای برای حل این مشکل دارد؟
من با آقای کریمی رئیس شرکت توسعه و تجهیز جلسه‌ای را برگزار کردم و قرار شد آنها این کار را به عهده بگیرند و در همه ورزشگاه‌ها گیت بلیت فروشی راه اندازی کنند و استادیوم‌ها را تجهیز کنند. زیرساخت‌های این کار فراهم شده است و به کل ورزشگاه‌های تیم‌های لیگ برتری ایران ارجاع داده شده است. قراردادی که امسال استقلال و پرسپولیس برای بلیت فروشی بسته بودند چیزی حدود ۱۱.۵ میلیارد بسته بودند که گزارش آن را هم به ما ندادند. شرکت برهان مبین تا دو سال قبل که با سازمان لیگ قرارداد داشت این وظیفه را به عهده گرفته بود. البته آنها اکنون از ما شکایت کردند که قراردادشان فسخ شده است که پرونده این موضوع در دادگاه باز است. برهان مبین ابتدا سهم ۳۵ درصدی از محل بلیت فروشی داشت ولی در جلساتی پیشنهاد داده شد که به ۱۲ درصد تقلیل پیدا کند اما بعد از اینکه بلیت فروشی را به باشگاه‌ها ارجاع دادیم قرارداد با این شرکت فسخ شد.
انتهای پیام
