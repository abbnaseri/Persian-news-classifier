۶ دیدار دوستانه تیم ملی امید با کرواسی، ازبکستان و اندونزی
تیم ملی تا شروع انتخابی المپیک ۲۰۲۰ ژاپن در بازی‌های دوستانه به مصاف کرواسی، ازبکستان و اندونزی می‌رود.
به گزارش ایسنا، سفر اخیر رئیس کمیته ملی المپیک کرواسی به ایران برای تیم ملی امید بسیار خوب بود و طبق تفاهمات انجام شده میان مسئولان، تیم ملی امید کرواسی در آبان ماه سال جاری به تهران می‌آید و در دو دیدار دوستانه به مصاف تیم فرهاد مجیدی می‌رود.
همچنین حمید استیلی در مصاحبه اخیرش از برگزاری دیدارهای دوستانه‌ای میان ایران و تیم‌های ازبکستان و اندونزی خبر داد که با بازی ازبکستان در تاشکند و بازی با اندونزی در جاکارتا برگزار خواهد شد و جمعاً تیم ملی ۲ بار با هر کدام از رقبای خود به میدان می‌رود اما مساله مهم قطعی نشدن زمان برگزاری این بازی‌هاست.
با توجه به برگزاری اردوهای تیم ملی هم‌زمان با روزهای رسمی فیفا و جلوگیری از غیبت بازیکنان امید در مسابقات باشگاهی، انتظار می‌رود این بازی‌های طی ماه‌های شهریور، مهر و آبان که سه فیفا دی متوالی در سال جاری است، برگزار شود.
انتهای پیام
