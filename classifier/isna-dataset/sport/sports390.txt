بیرانوند به ایفمارک نرفت/ دروازه‌بان پرسپولیس به دنبال جدایی
دروازه‌بان ملی‌پوش تیم فوتبال پرسپولیس که به دنبال ترانسفر شدن به یک تیم خارجی است، امروز (سه‌شنبه) به همراه سایر بازیکنان برای انجام تست‌های پزشکی به ایفمارک نرفت.
به گزارش ایسنا، علیرضا بیرانوند، دروازه‌بان تیم فوتبال پرسپولیس که دو فصل دیگر با این باشگاه قرارداد دارد حالا با پیشنهادات جدی از سوی یک باشگاه ژاپنی و یک باشگاه پرتغالی مواجه شده است. از این رو قصد دارد فوتبال خود را در یکی از باشگاه‌های خارجی ادامه دهد. دروازه‌بان تیم فوتبال پرسپولیس که از زمان آغاز تمرینات پرسپولیس در تمرینات این تیم حضور نداشته است طی روزهای گذشته مذاکرات فشرده‌ای را با مدیران باشگاه انجام داده تا با صدور رضایت‌نامه‌اش موافقت کنند. مسأله‌ای که تا این لحظه رخ نداده است.
باشگاه پرسپولیس برای صدور رضایت‌نامه بیرانوند خواستار دریافت ۷۰۰ هزار دلار است، مبلغی که با موافقت بیرانوند مواجه نشده است.
از این رو طی یکی، دو روز آینده دروازه‌بان پرسپولیس قرار است باز هم جلسه‌ای با مدیران پرسپولیس برگزار کند تا تکلیف نهایی حضورش در پرسپولیس و یا جدایی احتمالی او مشخص شود.
انتهای پیام
