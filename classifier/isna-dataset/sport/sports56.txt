حبیبی: بعد از اردوی سوم، لژیونرها را تا انتخابی المپیک در اختیار نداریم
سومین مرحله از اردوهای تیم ملی هندبال جهت آمادگی برای مسابقات انتخابی المپیک قرار است از ۲۱ تا ۲۸ تیرماه در تهران با حضور لژیونرها برگزار شود.
به گزارش ایسنا، سومین مرحله از اردوهای تیم ملی هندبال مردان جهت آمادگی برای مسابقات انتخابی المپیک قطر از ۲۱ تا ۲۸ تیرماه در سالن هندبال فدراسیون برگزار خواهد شد. مربی تیم ملی هندبال ۳۰ بازیکن داخلی و خارجی را به این مرحله از اردوها دعوت کرده است. البته برخی از لژیونرهای هندبال ایران در دو اردوی گذشته به دلایل مختلف از جمله حضور در مسابقات باشگاه‌های اروپایی و یا آسیب‌دیدگی حاضر نشدند و باید دید در این اردو حضور خواهند داشت یا خیر.
به گفته مربی تیم ملی هندبال بعد از این مرحله از اردو احتمالاً دیگر لژیونرها تا زمان مسابقات انتخابی المپیک نمی‌توانند در اردوی تیم ملی حضور داشته باشند و هماهنگی میان بازیکنان با مشکلاتی همراه خواهد بود.
علیرضا حبیبی، مربی تیم ملی هندبال مردان در گفت‌وگو با ایسنا، در مورد سومین مرحله از اردوهای تیم ملی هندبال اظهار کرد: سومین اردوی تدارکاتی تیم ملی هندبال از جمعه ۲۱ تیرماه تا جمعه آینده ۲۸ تیرماه در تهران برگزار می‌شود. صحبت‌هایی بود که این مرحله از اردوها در یکی از شهرستان‌ها برگزار شود اما چون اکثر لژیونرها باید بلافاصله بعد از پایان این اردو به تیم‌های باشگاهی خود ملحق شوند و پیگیری کارهای ویزای خود در تهران باشند، این اردو هم در تهران برگزار خواهد شد. از روز شنبه استارت تمرینات در تهران زده خواهد شد.
او در پاسخ به این سوال که در این اردو چه تعدادی دعوت شده‌اند؟ گفت: در این اردو تعداد کمی از بازیکنان ریزش داشتند. ۳۰ بازیکن داخلی و خارجی به اردوی تیم ملی دعوت شده‌اند. در اردوهای بعدی ممکن است این تعداد کم‌تر و به تعداد ۲۲ تا ۲۳ بازیکن برسد چون ممکن است دیگر لژیونرها را تا زمان مسابقات انتخابی المپیک در اختیار نداشته باشیم.
مربی تیم ملی هندبال در مورد رفع آسیب دیدگی بازیکنان و لژیونرها گفت: در یک ماه گذشته که اردو نبود، بازیکنانی که مصدومیت داشتند و نیاز به استراحت داشتند ریکاوری خوبی داشتند و به درمان پرداختند. با صحبت‌هایی که با چند لژیونر شد تقریباً می‌توان گفت بهبود یافته‌اند اما نه به طور ۱۰۰ درصد. اگر لژیونرها مشکلی از نظر باشگاهی نداشته باشند در این اردو حاضر خواهند شد.
او در پاسخ به این پرسش که آیا فدراسیون برنامه‌ای برای اردو یا دیدارهای تدارکاتی دارد یا خیر؟ گفت: ما به فدراسیون اعلام کرده‌ایم در چه زمانی نیاز به اردوی برون مرزی وجود دارد. خوشبختانه در کنگره جهانی رئیس فدراسیون نشست‌های خوبی را با رییسان سایر فدراسیون‌ها داشت و رایزنی‌هایی انجام شد که امیدوارم این رایزنی‌ها مثمرثمر واقع شود و بتوانیم از این ارتباطات نهایت استفاده را کنیم. بازی‌های تدارکاتی از نظر آمادگی برای شرکت در انتخابی المپیک برای تیم ملی بسیار حائز اهمیت است و امیدوارم رایزنی‌ها جواب دهد.
حبیبی در مورد حضور مربی بدنساز اهل کرواسی در این مرحله از اردوها در کنار تیم ملی اظهار کرد: در این اردو مربی بدنساز در کنار تیم نیست. ما سعی کردیم با توجه به شرایط اقتصادی مربی بدنساز را به طور موقت در اردوها استفاده کنیم. الن ماروسویچ، مربی تیم ملی کرواسی است و در این ماه درگیر اردوهای تیم ملی آن‌جا است و ما نمی‌توانیم این مربی را در اختیار داشته باشیم. اما سعی می‌کنیم در اردوهای آتی به صورت مقطعی از حضور او استفاده کنیم.
وی افزود: خوشبختانه در این دو سه هفته که اردو نبود اکثر ملی‌پوشان درگیر انعقاد قرارداد با باشگاه‌ها بودند و فکر می‌کنم اکثریت آن‌ها با باشگاه‌های‌شان به توافق رسیده و قرارداد خود را نهایی کرده‌اند. برخی از باشگاه‌ها نیز تمرینات آمادگی خود را آغاز کرده‌اند که خیلی به بازیکنان کمک می‌کند تا وضعیت آمادگی خود را بالا ببرند. ضمن اینکه انعقاد قرارداد از نظر روحی و روانی هم مثمرثمر است چون زمانی که بازیکنان قرارداد فصل آتی خود را بسته باشند با آرامش بیش‌تری در تمرینات تیم ملی شرکت می‌کنند و تمرکز بیشتری خواهند داشت.
مربی تیم ملی هندبال زیاد شدن تعداد لژیونرها را برای اردوهای تیم ملی مشکل خواند و گفت: نسبت به گذشته کار سختی را پیش رو داریم در حال حاضر ۸ لژیونر داریم که در باشگاه‌های اروپایی در حال فعالیت هستند. در حال حاضر دو بازیکن دیگرمان نیز به الاهلی قطر پیوستند که این زیاد شدن تعداد لژیونرها مشکلاتی را برای برگزاری اردوهای داخلی ایجاد می‌کند. ما این نفرات را قطعاً تا روز مسابقات انتخابی المپیک در اختیار نخواهیم داشت و هماهنگی بین بازیکنانی که در داخل و خارج از کشور هستند اتفاق نخواهد افتاد. در این شرایط برای شرکت در مسابقات مشکلات زیادی خواهیم داشت.
او در پایان گفت: بعد از این اردو احتمالاً یک اردوی دیگر در ایران خواهیم داشت و بعد از آن مسابقات لیگ برتر باشگاه‌های کشور آغاز می‌شود. حدوداً ۵ بازی از لیگ انجام می‌شود و حدوداً بعد از یک وقفه ۴۰ تا ۵۰ روزه بین اردوهای تیم ملی در اوایل مهرماه اردوهای تیم ملی به طور مداوم تا زمان برگزاری مسابقات انتخابی المپیک ادامه خواهد داشت.
انتهای پیام
