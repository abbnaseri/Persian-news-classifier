کاروان ورزشی ایران به بارسلونا رسید
کاروان ورزشی اعزامی ایران به ششمین دوره بازیهای جهانی کارگران ظهر امروز یکشنبه به بارسلونا رسید.
به گزارش ایسنا، بازی‌های جهانی ورزش کارگری و آماتوری از روز سه‌شنبه در شهر تورتوسای اسپانیا آغاز می‌شود که کاروان ۱۴۰ نفره ایران ظهر امروز با پرواز مستقیم به بارسلونا رسید و سپس به صورت زمینی عازم محل برگزاری رقابت‌ها می‌شود.
حدود ۳ هزار ورزشکار از ۴۲ کشور جهان به مدت ۶ روز با یکدیگر به رقابت می‌پردازند.
کاروان ۱۴۰ نفره ایران در ۹ رشته و در قالب ۱۶ تیم مسابقه می‌دهند.
در این کاروان ۱۱ تیم از مردان و پنج تیم از زنان وجود دارد که تیم جودوی زنان و شنای مردان برای نخستین مرتبه به این مسابقات اعزام شده اند.
تیم زنان در رشته‌های دوومیدانی، جودو، تنیس روی میز، پتانک و مردان نیز در رشته‌های دوومیدانی، جودو، تنیس روی میز، پتانک، کاراته، والیبال ساحلی، کشتی ساحلی، کشتی فرنگی و شنا حضور دارند.
ایران پیش از این و در ۵ دوره گذشته در سال‌های ۲۰۱۵ در لیلیانو ایتالیا و ۲۰۱۷ در ریگا لتونی در این مسابقات حضور داشته است.
این سومین دوره حضور کاروان ایران در بازی‌های جهانی کارگری است. در سال ۲۰۱۵ برای اولین‌بار کاروان ایران در مسابقات جهانی لیلیانوی ایتالیا حاضر شد که ۲۱ مدال طلا، پنج نقره و شش برنز به دست آورد تا بین ۳۲ کشور به مقام نهم برسد. مسابقات ۲۰۱۷ در ریگای لتونی دومین حضور ایران بود که ورزشکاران کارگر ایران به ۳۵ مدال طلا ،۱۵ مدال نقره و ۱۳ مدال برنز رسیدند.
انتهای پیام
