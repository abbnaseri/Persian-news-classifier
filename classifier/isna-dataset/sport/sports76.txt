آمریکا قهرمان جام جهانی فوتبال زنان شد
تیم فوتبال زنان آمریکا با پیروزی برابر هلند به مقام قهرمانی جام جهانی رسید.
به گزارش ایسنا، فینال جام جهانی فوتبال زنان از ساعت ۱۹ و ۳۰ دقیقه امروز (یکشنبه) بین تیم‌های هلند و آمریکا آغاز شد و با پیروزی دو بر صفر آمریکا به پایان رسید. نیمه اول دیدار فینال با تساوی بدون گل به پایان رسید و تلاش دو تیم برای گلزنی بی‌ثمر ماند.
آمریکا که برای دفاع از عنوان قهرمانی به میدان آمده بود، حملات خود را بیشتر کرد تا این‌که داور به نفع این تیم پنالتی اعلام کرد. مگان راپینو پشت ضربه ایستاد و گل اول آمریکا را به ثمر رساند. چند دقیقه بعد (دقیقه ۶۹) لاول، بازیکن آمریکا گل دوم تیم خود را وارد دروازه هلند کرد تا فاصله با حریف بیشتر شود. آمریکا باز هم موقعیت‌های گلزنی خلق کرد اما بی‌دقتی در ضربات آخر باعث شد تا توپ‌ها وارد دروازه نشوند. تلاش هلند هم برای جبران نتیجه بی‌ثمر ماند و آمریکا با حساب دو بر صفر قهرمان شد و هلند به نایب قهرمانی رضایت داد.
ام باپه، عضو تیم ملی فوتبال فرانسه و امانوئل مکرون رئیس جمهور فرانسه مهمانان ویژه دیدار فینال جام جهانی فوتبال زنان بودند.
یانکی‌ها با پیروزی در این دیدار از عنوان قهرمانی خود دفاع کردند و برای چهارمین بار جام قهرمانی را به خانه بردند. آن‌ها پیش از این در سال‌های ۱۹۹۱، ۱۹۹۹ و ۲۰۱۵ جام قهرمانی را بالای سر برده بودند.
رقابت فوتبالی زنان پس از یک‌ماه با قهرمانی آمریکا، نایب قهرمانی هلند و سومی سوئد به پایان رسید. انتهای پیام
