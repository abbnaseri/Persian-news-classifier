توبیخ کتبی سپاهان و بازیکن تراکتورسازی/ منصوریان ۳ جلسه محروم شد
کمیته انضباطی آرای خود را در خصوص تیم‌های مختلف صادر کرد.
به گزارش ایسنا و به نقل از فدراسیون فوتبال، دیدار تیم‌های تراکتورسازی تبریز و پرسپولیس تهران برگزار شد و از سوی هواداران تیم تراکتورسازی تبریز تخلفاتی مبنی بر فحاشی به تیم مقابل و داور مسابقه صورت گرفت. تیم تراکتورسازی تبریز به پرداخت ۱۰۰ میلیون ریال جریمه نقدی محکوم شد.
اکبر ایمانی، بازیکن تیم تراکتورسازی تبریز نیز به دلیل رفتار غیر ورزشی به عنوان اعتراض بر تعویضش با توبیخ کتبی کمیته انضباطی رو به رو شد.
تیم فولاد مبارکه سپاهان به دلیل استفاده از الفاط نامناسب توسط تماشاگرانش در دیدار برابر ماشین سازی تبریز به توبیخ کتبی محکوم شد.
دیدار تیم‌های نفت مسجد سلیمان و ذوب آهن اصفهان برگزار و از سوی تماشاگران تیم نفت مسجد سلیمان تخلفاتی مبنی بر فحاشی به داور، عوامل دیگر تیم‌ها، پرتاب نارنجک و ورود یکی از لیدرها به داخل زمین پس از پایان مسابقه رخ داد. این تیم به ۲۰۰ میلیون ریال جریمه نقدی محکوم شد. (این رای قابل تجدید نظر است)
علیرضا منصوریان، سرمربی ذوب آهن به دلیل رفتار غیر ورزشی و اهانت به داور که منجر به اخراجش شد و پس از اخراج به نماینده فدراسیون اهانت و فحاشی کرد به سه جلسه از همراهی تیم خود و پرداخت ۲۰۰ میلیون ریال جریمه نقدی محکوم شد. (این رای قابل تجدید نظر است)
وحید محمدزاده، بازیکن تیم ذوب آهن به دلیل اهانت به داور که از بازی اخراج شد به دو جلسه از همراهی تیم خود محروم شد و باید ۱۰۰ میلیون ریال جریمه نقدی پرداخت کند. (این رای قابل تجدید نظر است)
محمد خرمگاه، مربی تیم ذوب آهن به دلیل اظهارات کذب نسبت به نماینده فدراسیون در کنفرانس خبری به توبیخ کتبی و پرداخت ۵۰ میلیون ریال جریمه نقدی محکوم شد.
انتهای پیام
