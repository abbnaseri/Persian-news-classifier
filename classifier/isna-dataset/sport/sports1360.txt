انتقاد رسانه‌های جهان از عملکرد آرژانتین و تمجید از کلمبیای کی‌روش 
رسانه‌های جهان به شدت از عملکرد تیم ملی آرژانتین در نخستین بازی‌اش در کوپا آمه‌ریکا انتقاد کردند و به تحسین کلمبیا پرداختند.
به گزارش ایسنا و به نقل از آس، رسانه‌های جهان شکست ۲ بر صفر آرژانتین را برابر کلمبیا در شروع کوپا آمه‌ریکا ۲۰۱۹ برزیل زیر ذره‌بین قرار دادند و به شدت از عملکرد آلبی سلسته انتقاد کردند.
اوله: بدترین شروع ممکن
شدیدترین انتقاد از سوی یک رسانه آرژانتینی بود. اوله تیتر زد: بدترین شروع ممکن. آرژانتین بازی بدی به نمایش گذاشت. در نیمه نخست، یک سایه بود و تنها در ۱۵ دقیقه نخست نیمه دوم خوب ظاهر شد. چهارشنبه (بامداد پنجشنبه به وقت ایران) دومین بازی‌مان برابر پاراگوئه خواهد بود.
لا ناسیون: چهره بد
دیگر رسانه آرژانتینی نوشت: آلبی سلسته از خود چهره بدی به نمایش گذاشت. برای موقعیت سازی مشکل زیادی داشت. این بهترین شروع برای آرژانتین نبود. یک احساس بی اعتمادی باقی ماند.
گلوبو اسپورت: مسی باز هم ناکام بود
نشریه برزیلی پیروزی شاگردان کارلوس کی‌روش را برجسته کرد و برای تیتر از گل زاپاتا بهره برد و نوشت: زاپاتادا این رسانه در ادامه نوشت: مسی باز هم ناکام بود.
ال اسپکتادور: بهترین شروع برای کی‌روش
سایت کلمبیایی به تمجید از تیم ملی کشورش پرداخت و نوشت: شروع خوب برای کلمبیا. آرژانتین مسی را شکست داد. این نشریه همچنین از کی‌روش تعریف کرد و نوشت: اهمیتی نداشت که تیم حریف آرژانتین مسی باشد و در مقابل این تیم بازی تهاجمی را به نمایش گذاشت. کی‌روش به بهترین شکل ممکن دوران خود را شروع کرد.
لا ناسیون: کلمبیای کی‌روش، کاندیدای قهرمانی است
نشریه شیلیایی نوشت: کلمبیا، آرژانتین را شگفت زده کرد و در نخستین بازی‌اش پیروز شد. کلمبیا یک ضربه محکم به آلبی سلسته زد و در بازی مهم گروه B پیروز شد. در جذاب‌ترین بازی هفته اول تیم کی‌روش نشان داد که کاندیدای قهرمانی است و آرژانتین، به مسی وابسته است.
انتهای پیام
