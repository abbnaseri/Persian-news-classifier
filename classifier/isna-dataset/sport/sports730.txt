برانکو: چیزی برای ارائه به پرسپولیس نداشتم
سایت عربستانی از شکایت پرسپولیس از الاهلی به فیفا و دلیل جدایی برانکو از قرمزپوشان سخن به میان آورد.
به گزارش ایسنا و به نقل از یورو اسپورت، برانکو ایوانکوویچ بعد از روزهای درخشانی که با پرسپولیس داشت تصمیم گرفت که با وجود قرارداد با سرخ پوشان این تیم را ترک کند و راهی الاهلی عربستان شود.
یورو اسپورت از دلیل جدایی برانکو هم از پرسپولیس سخن به میان آورده و نوشت که این مربی باتجربه در گفت و گویی که با سایت کروات داشته، تاکید کرده که او پرسپولیس را به روزهای اوج خود رسانده و دیگر چیزی برای ارائه دادن با این تیم نداشته و به همین خاطر تصمیم گرفت که این تیم را ترک کند.
باشگاه پرسپولیس نسبت به جدایی برانکو اعتراض دارد و شکایت رسمی خود را تقدیم فیفا کرده است.
یورو اسپورت عربی خبر شکایت رسمی پرسپولیس به فیفا را منتشر کرد و نوشت که باشگاه پرسپولیس از تیم عربستانی به خاطر مذاکره با مربی آنها درحالی که قرارداد داشته به فیفا شکایت کرده است.
به نظر می‌رسد که با وجود آنکه برانکو با الاهلی قرارداد امضا کرده و از طرف دیگر هم پرسپولیس به دنبال سرمربی جدیدی است اما همچنان این داستان ادامه دارد.
انتهای پیام
