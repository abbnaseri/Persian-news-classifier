فعالیت غیرقانونی نفت مسجد سلیمان در لیگ برتر
اخیرا نامه‌ای از سوی هیات موسسان نفت مسجد سلیمان برای رئیس فدراسیون فوتبال و سازمان لیگ ارسال شده که اعلام کرده کلیه فعالیت‌های این تیم از سوی مدیرانی غیرقانونی صورت گرفته و نفت نباید در لیگ برتر حاضر باشد.
به گزارش ایسنا، تیم فوتبال نفت مسجد سلیمان پارسال موفق شد دوباره به لیگ برتر بازگردد تا تعداد تیم‌های خوزستانی در این رقابت‌ها به عدد چهار برسد. نفتی‌ها از همان ابتدای لیگ هجدهم با مشکلات مالی روبرو بودند و با بحران‌های زیادی فصل را به انتها رساندند اما در این گزارش از نامه‌نگاری‌هایی پرده برداشته می‌شود که نشان می‌دهد که نفتی‌ها قانونا اجازه فعالیت در لیگ برتر را نداشتند اما با چشم‌پوشی عجیب فدراسیون فوتبال و سازمان لیگ، آن‌ها به فعالیت‌شان ادامه دادند.

چهارم تیرماه نامه‌ای از سوی هیات موسسان نفت مسجد سلیمان به مهدی تاج، رئیس فدراسیون فوتبال و حیدر بهاروند، رئیس سازمان لیگ ارسال شده که در آن، ضمن تاکید بر غیرقانونی بودن حضور این تیم در لیگ هجدهم، اعلام کرده که تا زمانی که وضعیت مالکیتی و مدیریتی نفت مسجد سلیمان توسط شرکت ملی نفت ایران مشخص نشود، هیچ مسئولیتی در قبال فعالیت این تیم در لیگ نوزدهم (فصل ۹۹-۹۸) ندارد. دلیل این تصمیم، عدم تایید فعالیت موسسه فرهنگی و ورزشی نفت مسجد سلیمان در لیگ برتر از سوی شرکت ملی نفت ایران است.
به همین دلیل هیات موسسان نفت مسجد سلیمان اعلام کرد که انعقاد هرگونه قرارداد ورزشی با اشخاص حقیقی و حقوقی و ثبت آن در فدراسیون فوتبال غیرقانونی و مسئولیت تبعات آن برعهده مسئولین ذیربط در فدراسیون فوتبال است. باتوجه به این توضیح هیات موسسان نفت مسجد سلیمان، پرونده شکایت مدیران این باشگاه از فولاد بابت جذب موسی کولیبالی هم رسمیت ندارد.
همچنین در این نامه اعلام شده که سازمان لیگ تا زمانی که تکلیف باشگاه نفت مسجد سلیمان از سوی شرکت ملی نفت ایران مشخص نشود، حق ندارد از محل درآمدهای این باشگاه مطالبات طلبکاران را پرداخت کند.

نکته جالبی در این نامه از سوی هیات موسسان نفت مسجد سلیمان مطرح شده است و در آن آمده که مدیران فعلی نفت مسجد سلیمان در لیگ برتر که کارهای نقل و انتقالاتی باشگاه را اداره می‌کنند، به صورت غیرقانونی در باشگاه نفت مسجد سلیمان فعالیت می‌کنند. نکته‌ای که پیش از این از سوی هیات موسسان نفت مسجد سلیمان در تاریخ ۱۳۹۶/۳/۶ به فدراسیون فوتبال اعلام کرده بود اما از سوی آن‌ها نادیده گرفته شده و در اتفاقی عجیب، مدیرانی غیرقانونی در لیگ برتر تیم‌داری کردند!
تفسیری که از این نامه – که در دبیرخانه سازمان لیگ هم ثبت شده است – می‌شود این است که نفت مسجد سلیمان در لیگ هجدهم به صورت غیرقانونی فعالیت کرده است؛ نکته‌ای که فدراسیون فوتبال و سازمان لیگ از آن مطلع بودند اما اقدامی در راستای جلوگیری از آن انجام ندادند. همچنین فعالیت این تیم در لیگ نوزدهم هم تا زمان مشخص شدن تکلیف مالکیت این باشگاه از سوی شرکت ملی‌نفت ایران غیرقانونی است و نفتی‌ها نمی‌توانند در این رقابت‌ها حضور داشته باشند. باید دید که فدراسیون فوتبال و سازمان لیگ این نامه را هم نادیده می‌گیرند یا نه.
انتهای پیام
