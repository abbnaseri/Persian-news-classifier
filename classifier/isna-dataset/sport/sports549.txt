مکزیک، حریف هائیتی در نیمه نهایی جام طلایی فوتبال شد
تیم ملی فوتبال مکزیک با برتری برابر کاستاریکا حریف هائیتی در نیمه نهایی جام طلایی شد.
به گزارش ایسنا، مرحله یک چهارم نهایی رقابت‌های جام ملت‌های آمریکای شمالی و مرکزی (جام طلایی) بامداد امروز یک‌شنبه با برگزاری دو دیدار شروع شد که در یکی از دیدارها تیم ملی هائیتی توانست شگفتی بیافریند و در حالی که با دو گل از کانادا عقب بود، با نتیجه ۳ بر ۲ این تیم را شکست داد تا به نیمه نهایی برسد.
در دیگر دیدار مکزیک به مصاف کاستاریکا رفت که در ابتدا رائول خیمنس در دقیقه ۴۴ توانست برای مکزیک گلزنی کند ولی در ادامه برایان روئیز در دقیقه ۵۲ از روی نقطه پنالتی گل تساوی بخش را برای تیمش به ثمر رساند تا این دیدار در پایان ۹۰ دقیقه با تساوی خاتمه یابد.
تلاش دو تیم در وقت اضافه نیمه نخست نیز گلی در بر نداشت. با ادامه این روند در وقت اضافه نیمه دوم بازی به ضربات پنالتی کشیده شد.
در دو دیدار باقی مانده این مرحله از رقابت‌ها آمریکا برابر تیم ملی فوتبال کوراسائو قرار می‌گیرد و جامائیکا با پاناما دیدار خواهد کرد.
جام ملت‌های آمریکای شمالی و مرکزی (جام طلایی) هر دو سال یک بار برگزار می‌شود و در دوره قبل آمریکا با برتری برابر جامائیکا قهرمان شد.
انتهای پیام
