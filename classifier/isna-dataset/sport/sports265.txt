رودری: "منچستر" بیشتر از قبل "آبی" می‌شود
خرید جدید تیم منچسترسیتی عنوان کرد این تیم نه تنها قدرت اول شهر منچستر که قدرت اول فوتبال انگلیس نیز است.
به گزارش ایسنا و به نقل از تلگراف، منچسترسیتی قهرمان دو فصل اخیر لیگ برتر انگلیس در نهایت موفق شد رودری بازیکن تیم اتلتیکومادرید را به خدمت بگیرد. سیتی برای جذب این بازیکن ۶۲ میلیون پوند هزینه کرد تا او را به خدمت بگیرد.
بازیکن جدید منچسترسیتی در صحبت‌هایی درباره حضور در تیم گفت: فکر می‌کنم منچسترسیتی در پنج، شش سال اخیر توانسته است داستان فوتبال را نه تنها در شهر منچستر بلکه در فوتبال انگلیس تغییر دهد. من سیتی را به خاطر جنبه ورزشی انتخاب کرد مو با خیلی‌ها صحبت کردم تا این تصمیم را بگیرم و فکر می‌کنم شهر منچستر بیش از قبل در حال آبی شدن است و اکنون سیتی قدرت اول است. این تیم سال به سال در راه پیشرفت و کسب افتخار است و در دو سال گذشته توانسته است قهرمان لیگ برتر شود و جام‌های زیادی را به دست بیاورد.
او در بخش دیگری از صحبت‌های خود گفت: فکر می‌کنم گواردیولا بهترین مربی جهان است و به همین خاطر من سیتی را انتخاب کردم. من خیلی جوان هستم و می‌خواهم پیشرفت زیادی داشته باشم و بتوانم به بازیکن بهتری تبدیل شوم. باید بتوانم چیزهای زیادی از گواردیولا یاد بگیرم و در مسیر پیشرفت گام بردارم.
رودری یک سال قبل با جدایی از ویارئال راهی اتلتیکومادرید شد و حالا سیتی با ۳ برابر کردن قیمت آن زمان، توانست این بازیکن را به خدمت بگیرد. این بازیکن که به سرخیو بوسکتس جدید فوتبال اسپانیا معروف است، قرار است در تیم سیتی جانشین فرناندینیو شود که ۳۴ سال سن دارد.
انتهای پیام

