آرژانتین در شب اخراج مسی از شیلی انتقام گرفت
تیم ملی فوتبال آرژانتین که کاپیتان خود را به دلیل دریافت کارت قرمز از دست داد توانست شیلی را در دیدار رده بندی کوپا آمه‌ریکا ۲۰۱۹ شکست دهد و انتقام دو فینال گذشته را از لاروخا بگیرد.
به گزارش ایسنا، تیم ملی فوتبال آرژانتین شنبه شب در دیدار رده بندی کوپا آمه ریکا ۲۰۱۹ برزیل به مصاف شیلی رفت و ۲ بر یک پیروز شد.
از شروع بازی آرژانتین نشان داد که این بازی برایش مهم است. آلبی سلسته می‌خواست انتقام دو فینال گذشته (آرژانتین در دیدار نهایی کوپا آمه ریکا ۲۰۱۵ و ۲۰۱۴ از شیلی شکست خورد و از کسب جام بازماند) را از شیلی بگیرد. شاگردان لیونل اسکالونی تیم برتر میدان بودند و خیلی زود هم به گل رسیدند. داور یک خطا به نفع آرژانتین اعلام کرد و لیونل مسی در حالی که دیگر بازیکنان هنوز جای گیری نکرده بودند به سرخیو آگوئرو پاس داد. مهاجم سیتی در یک فرار صاحب توپ شد و توانست به راحتی دروازه شیلی را در دقیقه ۱۲ باز کند. چند دقیقه بعد الکسیس سانچس به دلیل آسیب‌دیدگی مجبور شد زمین بازی را ترک کند. پائولو دیبالا که در ترکیب اصلی آرژانتین حضور داشت گل دوم تیمش را در دقیقه ۲۲ به ثمر رساند.
بازی پربرخورد دو تیم با چند درگیری همراه شد. در ادامه اتفاق عجیبی رخ داد. مسی و گری مدل پس از بیرون رفتن توپ از محوطه جریمه شیلی با هم برخورد داشتند. دو بازیکن چند بار به هم ضربه زدند که داور با نشان دادن کارت قرمز مستقیم باعث تعجب هر دو بازیکن شد. سپس دیگر بازیکنان شیلی و آرژانتین درگیر شدند. آنها به تصمیم داور هم اعتراض داشتند. تصاویر بازبینی شد اما تغییری در نظر داور ایجاد نشد. مسی برای دومین بار در دوران بازی اش کارت قرمز دریافت کرد تا خداحافظی تلخی از این جام داشته باشد.
در نیمه دوم هم بازی پربرخورد بود. گونسالو خارا در شروع ۴۵ دقیقه دوم به دلیل آسیب دیدگی مجبور شد زمین بازی را ترک کند تا دومین تعویض اجباری لاروخا باشد. دقایقی بعد داور یک تصمیم بحث برانگیز دیگر گرفت و در حالی که آرژانتین می‌خواست ضربه کرنر را بزند بازی را متوقف کرد تا یک صحنه را بازبینی کند. او در حالی یک پنالتی به نفع شیلی اعلام کرد که خطا در بیرون از محوطه جریمه رخ داده بود. آرتورو ویدال این ضربه را به گل تبدیل کرد تا اختلاف در دقیقه ۵۹ به حداقل برسد.
خطاهای متعدد ادامه داشت و داور نسبت به جریمه کردن بازیکنان شیلی بی تفاوت بود. این موضوع باعث خشم آرژانتینی‌ها شده بود و در نهایت داور والتر ساموئل (دستیار اسکالونی) را با کارت زرد جریمه کرد. آنخل دی ماریا هم پیش از این اتفاق به جای دیبالا به میدان رفت. دی ماریا در شروع مانند بازی‌های گذشته ضعیف عمل کرد اما در دقیقه ۷۵ در یک حرکت زیبا چند بازیکن را جا گذاشت و به آگوئرو پاس داد. با این حال مهاجم منچسترسیتی ضربه چیپش توسط دروازه بان شیلی دفع شد. او در ادامه یک فرصت خوب را از دست داد و سپس در دقیقه ۸۱ تعویض شد.
شیلی در دقایق پایانی به دنبال گل مساوی بود اما نمی‌توانست موقعیت خطرناک ایجاد کند. داور ۶ دقیقه وقت اضافه اعلام کرد. در نهایت این بازی پربرخورد که هفت کارت زرد و دو کارت قرمز داشت با پیروزی آرژانتین به پایان رسید. آلبی سلسته عنوان سومی کوپا آمه ریکا را به دست آورد.
انتهای پیام
