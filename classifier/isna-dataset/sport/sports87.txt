مدال برنز بختیار در پومسه دانشجویان جهان
کوروش بختیار در سی‌امین دوره یونیورسیاد دانشجویان جهان صاحب مدال برنز مسابقات پومسه انفرادی شد.
به گزارش خبرنگار اعزامی ایسنا از ایتالیا، در نخستین روز از مسابقات تکواندو سی‌امین دوره یونیورسیاد در ناپل ایتالیا، امروز (یکشنبه) مسابقات انفرادی پومسه برگزار شد.
در پایان این مسابقات کوروش بختیار، نماینده کشورمان در رده سوم ایستاد و صاحب مدال برنز شد. نمایندگان کره جنوبی و آمریکا نیز به ترتیب در رده‌های اول و دوم ایستادند.
در جریان اجرای حرکات فرم توسط کوروش بختیار، رئیس فدراسیون جهانی تکواندو در سالن حضور داشت و بختیار را مورد تشویق قرار داد.
فاطمه حسام دیگر نماینده ایران در پومسه بانوان است که راهی فینال شده و با ۷ رقیب دیگر خود به اجرای نمایش می‌پردازد.
در پایان چهارمین روز از سی‌امین دوره مسابقات یونیورسیاد دانشجویان جهان، کاروان ایران صاحب یک طلا، دو نقره و دو برنز شده است.
انتهای پیام
