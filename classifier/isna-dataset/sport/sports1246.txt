ادامه ستایش عربستانی‌ها از برانکو/ دستاوردی بزرگ برای الاهلی
عربستانی‌ها هم همچنان از بازگشت برانکو به لیگ این کشور خوشحال هستند و از این بازگشت به عنوان دستاوردی بزرگ برای الاهلی یاد کردند.
به گزارش ایسنا، به نظر می‌رسد که جدایی برانکو از پرسپولیس قطعی است و او فصل بعد هدایت الاهلی را بر عهده خواهد داشت. باشگاه عربستانی رسماً از قرارداد دو ساله با برانکو خبر داده است. این در حالی است که باشگاه پرسپولیس هنوز هم برانکو را سرمربی خود می‌داند و تهدید به شکایت به فیفا کرده است.
عربستانی‌ها همچنان از اینکه برانکو را جذب کرده‌اند خوشحال هستند و همچون یک پیروزی بزرگ از بازگشت این مربی به لیگ این کشور سخن به میان می‌آورند.
سایت DMC سخنانی از اعضای تیم سابق برانکو یعنی الاتفاق را آورد که همگی اتفاق نظر دارند که برانکو مربی بسیار خوبی برای الاهلی و یک دستاورد بزرگ به شمار می‌آید.
سلمان نمشان، مدیر فوتبال سابق الاتفاق که با برانکو کار کرد درباره او گفت: به نظرم برانکو یک دستاورد برای الاهلی است و می‌تواند با این تیم موفق شد. الاتفاق با برانکو بدون آنکه بازیکن سرشناسی داشته باشد به یک چهارم نهایی لیگ قهرمانان آسیا و همچنین به فینال جام حذفی عربستان راه پیدا کرد. حالا تصور کنید که او در تیمی مربیگری خواهد کرد که عمر السومه، مهند عسیری، المقهوی و دیانینی را در اختیار دارد. بدون شک برانکو در الاهلی با این ستاره‌ها موفق‌تر خواهد شد.
او ادامه داد: برانکو مربی باهوش و با شور و هیجان زیاد است. او شناخت خوبی از فوتبال عربستان دارد و نتایج درخشانی هم به دست می‌آورد. این پیش بینی من است.
حمد الدبیخی، کارشناس ورزشی در عربستان هم گفت: برانکو در آن زمان نشان داد که گزینه بسیار خوبی برای الاتفاق است. او با پرسپولیس هم نتایج درخشانی به دست آورد و با الاهلی هم موفق خواهد شد.
صالح بشیر، مهاجم سابق الاتفاق هم که با برانکو کار کرده است، گفت: برانکو یکی از مربیان بزرگی است که با او کار کرده‌ام. من از او استفاده زیادی بردم. باید بازیکنان الاهلی هم از این مربی بزرگ استفاده کنند.
انتهای پیام
