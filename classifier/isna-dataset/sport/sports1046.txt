دالیان چین، ملی‌پوش بلژیکی را تعلیق کرد
باشگاه دالیان چین، یانیک کاراسکو را از حضور در تمرینات این تیم تعلیق و ۳ روز به او فرصت داد تا رسما از باشگاه عذرخواهی کند.
به گزارش ایسنا و به نقل از تیتان اسپورت، یانیک کاراسکو بازیکن بلژیکی که تیمش را در دو بازی برابر قزاقستان و اسکاتلند همراهی کرده بود، دیرتر از موعد مقرر به چین رسید و عنوان کرد که هواپیمای او با تاخیر روبرو شده و به همین خاطر نتوانست در بازی برابر هبی تیمش را همراهی کند.
مسئولان باشگاه دالیان دلیل این بازیکن را قانع کننده ندانستند و عنوان کردند او برای تیم ارزش قائل نبوده است و به دلیل رفتار غیرحرفه‌ای حق شرکت در تمرینات این تیم را نیز ندارد. او سه روز فرصت دارد که رسماً از باشگاه عذرخواهی کند.
یکی از بازیکنان دالیان چین نیز با حمایت از موضع باشگاه گفت: او اگر یک روز زودتر تصمیم می‌گرفت اروپا را ترک کند و به چین بیاید آیا این اتفاق برای او رخ می‌داد؟ قبلاً نیز او در یک بازی از عمد کارت زرد گرفت و چهار اخطاره شد تا بتواند زودتر به اروپا برود و استراحت کند.
کاراسکو در واکنش به این اتفاقات در توئیتر خود گفت: من واقعاً متوجه این انتقادات نمی‌شوم. من همیشه برای تیم و بازیکنان ارزش قائل بودم و نمی‌دانم این نگرش اشتباه درباره من از کجا آمده است.
انتهای پیام
