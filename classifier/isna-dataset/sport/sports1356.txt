پاسخ فدراسیون فوتبال به اظهارات نماینده مجلس
سخنگوی فدراسیون فوتبال ایران با بیان اینکه این نهاد با فرافکنی مخالف است می‌گوید که حتما از شفاف‌سازی استقبال می‌کند.
به گزارش ایسنا و به نقل از فدراسیون فوتبال، امیر مهدی علوی، سخنگوی این فدراسیون بیان کرد: مشی کلی فدراسیون فوتبال همواره شفاف سازی بوده و این رویه قطعی است که مورد تاکید رییس و هیات رییسه فدراسیون فوتبال قرار دارد. بر این اساس، فدراسیون خود را در همه سطوح، پاسخگوی هرگونه ابهامی می‌داند. بدون شک، سازمان یا نهادی که نتواند به پرسش‌ها نزد افکار عمومی پاسخ دهد، مورد تحسین و احترام هم قرار نمی‌گیرد و لذا طرح انتقاد سازنده و پرسش کمک به فوتبال است، حتماً از شفاف سازی استقبال می‌کنیم ولی با فراکنی مخالفیم. در حالی که چنین دیدگاهی از صدر تا ذیل در فدراسیون وجود دارد، طرح مباحثی جز این عاری از واقعیت محسوب می‌شود.
وی ادامه داد: فدراسیون فوتبال با احترام و تواضع نسبت به طرح انتقادات منصفانه که با راهکارهای سازنده همراه هستند می‌نگرد. بر این اساس، آحاد جامعه می‌توانند دیدگاه‌های خود را برای پیشرفت امور و در نهایت کمک به فوتبال ملی به فدراسیون ارائه دهند.
علوی درباره اظهارات صورت گرفته از سوی قاضی زاده هاشمی عنوان کرد: بار دیگر اعلام می‌کنیم اگر در هر حوزه فوتبال، دیدگاه، ابهام یا نکته‌ای وجود دارد به مراجع ذی‌صلاح اعلام شود. در نهایت، امیدواریم طرح مباحث در فضای آرام و به دور از اتهام زنی باعث کمک به جامعه فوتبال شود که این موضوع خواست عموم جامعه است.
انتهای پیام
