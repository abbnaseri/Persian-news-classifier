ورزشکاران اعزامی به بازیهای جهانی اسپانیا بدرقه شدند
 مراسم بدرقه ورزشکاران اعزامی به ششمین دوره مسابقات جهانی ورزش کارگری با حضور مسئولان وزارت کار، رفاه و تعاون اجتماعی و وزارت ورزش و جوانان در محل وزارت‌ کار برگزار شد.
به گزارش ایسنا، مراسم بدرقه ورزشکاران اعزامی ایران به ششمین دوره‌ی مسابقات جهانی ورزش کارگری عصر امروز با حضور محمد شریعتمداری وزیر کار رفاه و امور اجتماعی، عبدالحمید احمدی معاون فرهنگی و توسعه ورزش همگانی وزارت ورزش و جوانان، سید ضیا الدین شجاعی برهان، مشاور وزیر تعاون، محمد دادکان، مشاور وزیر کار، کیکاووس سعیدی سرپرست دبیر کل کمیته ملی المپیک، رضا قرا خانلو رئیس آکادمی ملی المپیک، حیدری مدیر کل ورزش تربیت بدنی، وزارت کار و تعاون، صادقی فر معاون فرهنگی و اجتماعی کار و تعاون و رفاه اجتماعی و جمعی از پیشکسوتان ورزش از جمله محمد نصیری پیشکسوت وزنه برداری، بهتاش فریبا و حمید جاسمیان پیشکسوتان فوتبال، بهرام مشتاقی پیشکسوت کشتی، مجید احتشام زاده پیشکسوت تنیس روی میز و بهنام محمودی پیشکسوت والیبال برگزار شد.
در این مراسم عبدالحمید احمدی معاون فرهنگی و توسعه ورزش همگانی وزارت ورزش و جوانان افزود: کارگران طلایه داران تولید هستند و هر چقدر در کشور این قشر از جامعه از سلامت جسمانی و روحی بالایی برخوردار باشند وضعیت کشور به لحاظ اقتصادی و تولید بهتر خواهد شد.
وی افزود: ما باید شرایط ورزش کردن را برای کارگران در تمام بخش‌های صنعتی و تولیدی فراهم کنیم تا بتوانند در شرایط بدون دغدغه در بخش ورزش همگانی و قهرمانی فعالیت کنند. وزارت ورزش و جوانان نیز وظیفه خود می‌داند حمایت خو را در تمام ابعاد از ورزشکاران کارگر داشته باشد.
احمدی اضافه کرد: ورزشکاران کارگر ضمن اینکه باید با مدال‌های رنگارنگ از مسابقات جهانی بازگردند باید بتوانند فرهنگ و اخلاق و منش ایرانی را در اسپانیا به نمایش بگذارند. من خوشحالم که در این هفته این دومین مراسم آئین مراسم بدرقه ورزشکاران شرکت می‌کنم. دو روز پیش نیز در خدمت دانشجویان قهرمان اعزامی به یونیورسیاد جهانی در ایتالیا بودم. این نشان دهنده رشد و پویایی ورزش کشور در بین تمام اقشار است که علی رغم موانعی که دشمنان برای ایجاد روحیه یاس و ناامیدی در کشور ایجاد می‌کنند این اعزام‌ها صورت می‌گیرد و این پاسخی است به این مانع تراشی‌ها و نشان می‌دهد که ملت ایران همچنان پوینده و بالنده در تمام عرصه‌ها از جمله ورزش حضور دارد.
در ادامه این مراسم جواد رمضی رئیس فدراسیون آماتور ورزش کارگری نیز خاطر نشان کرد: این سومین حضور جامعه ورزش کارگری در مسابقات جهانی است. در نخستین حضور کارگران که در ایتالیا برگزار شد کاروان ایران با تعداد ۷۰ نفر در ۸ رشته ورزشی شرکت کرد که در این مسابقات ۳ هزار نفر از ۳۸ کشور جهان شرکت کرده بودند و کاروان ایران با کسب ۳۳ مدال در جایگاه نهم قرار گرفت. همچنین کاروان ایران در دومین حضور خود به مسابقات در لتونی اعزام شد کاروان ایران با ۲۲۱ نفر در قالب ۱۷ تیم شرکت کرد که در این دوره از مسابقات ۵ هزار ورزشکار از ۳۸ کشور جهان حضور داشتند که کشور ما با ۴۵ مدال دوباره در جایگاه نهم قرار گرفت.
در سومین دوره مسابقات که از نهم تا ۱۷ تیر در اسپانیا برگزار می‌شود کاروان ایران با ۱۴۰ نفر در قالب ۱۶ تیم که ۱۳ تیم از تیم‌های ملی و۳ تیم به صورت منتخب است شرکت خواهد کرد که رویکرد ما در این دوره بر این بود که تنها ورزشکاران کارگر را به مسابقات اعزام کنیم. در این مسابقات بیش از ۵ هزار ورزشکار از ۴۲ کشور جهان در ۱۸ رشته‌ی ورزشی شرکت می‌کند که ایران در ۹ رشته‌ی ورزشی کشتی فرنگی، پتانک، جودو، شنا، کشتی ساحلی، والیبال ساحلی، کاراته، تنیس روی میز و دو و میدانی حضور خواهد داشت. تلاش ما بر این است تا بتوانیم ضمن تکرار جایگاه نهمی در صورت امکان آن را ارتقاء ببخشیم.
رمضی در پایان افزود: در این دوره از مسابقات بانوان ورزشکار حضور پررنگ‌تری نسبت به دوره قبل دارند و ۵ تیم از بانوان ایران در این دوره از مسابقات شرکت کرده‌اند به طوری که تیم جودوی بانوان برای اولین بار در این مسابقات حضور خواهد داشت و در رشته‌ی مردان نیز تیم‌های کاراته و شنا برای اولین بار حضور دارند.

میل زدن دادکان مقابل وزیر کار
در حاشیه مراسم بدرقه ورزشکاران کارگر به مسابقات جهانی اسپانیا، هنگامی که مرشد شروع به نواختن ضرب و زنگ کرد محمد دادکان کتش را درآورد و روی صحنه رفت و به میل زدن پرداخت که مورد تشویق اعضای حاضر در مراسم قرار گرفت.
انتهای پیام
