عصر جدید در زندگی ورزشی وحید شمسایی؟
وحید شمسایی در حالی اخیراً وعده شکستن رکورد آقای گلی فوتسال جهان را داده که پیش از این اعلام کرده بود برنامه‌ای برای این قضیه ندارد.
به گزارش ایسنا، وحید شمسایی در برنامه پنج‌شنبه شب عصر جدید حاضر شد تا از تجربیات خود و شکست‌هایی که در زندگی‌اش داشته بگوید و مسیر راه را به شرکت‌کنندگان این برنامه نشان دهد اما آن چه بیش از هر چیز در این برنامه نمود پیدا کرد وعده او برای پس گرفتن عنوان آقای گلی جهان بود. عنوانی که دو سال قبل توسط فالکائوی برزیلی از شمسایی گرفته شد و با وجود این که فدراسیون فوتبال بارها از تلاش برای برگزاری تورنمنتی در ایران و دعوت شمسایی به تیم ملی و باز پس گرفتن این رکورد خبر داده بود، این مهم هیچ‌گاه رخ نداد.
در این میان کار به جایی رسید که شمسایی هم چندین بار اعلام کرد نه تمایلی برای صحبت در این باره دارد و نه برنامه‌ای برای بازگشت به تیم ملی اما اظهارنظر او در برنامه عصر جدید متفاوت از دیدگاه گذشته آقای گلی پیشین جهان بوده است.
به نظر می‌رسد شمسایی یا برای گرم کردن برنامه عصر جدید و پررنگ جلوه دادن حضورش در این برنامه این حرف را زده یا با توجه به حضورش در کمیته فنی و توسعه فوتسال و ارتباط نزدیکی که با مدیران فدراسیون فوتبال و سرمربی تیم ملی فوتسال پیدا کرده، زمینه‌های بازگشتش به تیم ملی و باز پس گرفتن رکورد آقای گلی جهان را فراهم می‌بیند.
با این حال در گام نخست شمسایی باید تصمیم بگیرد که آیا می‌خواهد "عصر جدید"ی در زندگی‌اش داشته باشد یا عنوان آقای گلی را برای همیشه فراموش کند. هر چه باشد شمسایی این روزها در هر محلی که حاضر باشد یک پای بحث‌ها در مورد پس گرفتن آقای گلی جهان توسط اوست اما اگر وی واقعاً تصمیم به این اتفاق دارد، باید پای میز مذاکره با مدیران فدراسیون فوتبال نشسته، اسپانسر حضور چند تیم در ایران را پیدا کند و هم‌چنین در کنداکتور شلوغ تیم ملی فوتسال فرصتی را بیابد تا بار دیگر با پیراهن این تیم به میدان رود.
انتهای پیام
