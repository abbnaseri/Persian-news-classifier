طلای جودوی تیمی مردان و برنز بانوان در بازی‌های کارگران/ تقدیم مدال تیم پسران به آزیتا شکاری
تیم ملی جودوی مردان ایران به مدال طلای بخش تیمی بازی‌های جهانی کارگری رسید و تیم بانوان صاحب مدال برنز شد.
به گزارش ایسنا، در روز پایانی بازی‌های جهانی کارگری در تورتوسای اسپانیا، تیم‌های جودوی مردان و زنان ایران در بخش تیمی مسابقه دادند که تیم مردان در فینال در یک مبارزه نزدیک و حساس با حساب ۴ بر ۳ اتریش را شکست داد و صاحب مدال طلا شد. همچنین تیم بانوان با شکست ۵ بر ۲ از ایتالیا در دیدار رده بندی، به مدال برنز رسید.
به گفته سعید قمی‌سرمربی تیم، تیم پسران مدال طلای تیمی را به آزیتا شکاری بانوی جودوکار تیم تقدیم کردند.
شکاری دو روز قبل در مراسم اهدای مدال انفرادی حاضر به دست دادن با مسئول برگزاری مسابقات نشده بود که این حرکت اتفاقاتی را به دنبال داشت و بازتاب پیدا کرد.
برای تیم مردان ایران حمیدرضا پاپی (۶۰ - کیلوگرم)، محمد عباس نژاد (۶۶ - کیلوگرم)، حیدر زحمتکش (۷۳- کیلوگرم)، محمدرضا سعیدی مدنی (۸۱- کیلوگرم)، سعید مرادی (۹۰- کیلوگرم)، حمیدرضا سجادی فر (۱۰۰- کیلوگرم) و محمد جمالی (۱۰۰ + کیلوگرم) مسابقه دادند.
همچنین برای تیم بانوان ایران آزیتا شکاری (۵۷- کیلوگرم)، ساناز اروندی (۶۳ - کیلوگرم)، مهشید شیخ آر پناهی (۷۸ - کیلوگرم) و سحر چغلوند (۷۸+ کیلوگرم) به مبارزه پرداختند.
هدایت تیم ایران با سعید قمی بود و وحید پور اسفندیار به عنوان مربی و سرپرست جودوکاران را همراهی کرد.
انتهای پیام

