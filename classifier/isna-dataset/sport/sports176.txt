اعتراف فرماندار سابق ریو به پرداخت رشوه به اعضای کمیته بین‌المللی المپیک
فرماندار سابق ریودوژانیرو اعلام کرد او ۲ میلیون دلار رشوه برای گرفتن میزبانی المپیک ریو پرداخت کرده است.
به گزارش ایسنا و به نقل از تایمز، فرماندار سابق ریودوژانیرو در دادگاه اعلام کرد او ۲ میلیون دلار رشوه برای اخذ ۹ رای برای رسیدن به میزبانی بازی‌های المپیک ۲۰۱۶ پرداخت کرده است. سرجیو کابرال اسامی ۹ فردی در کمیته بین‌المللی المپیک را که توانسته بود رای آنها را بخرد اعلام کرد که در این میان نام سرگئی بوبکا و الکساندر پوپوف دو تن از کسانی که سابقه کسب مدال طلا را در بازی‌های المپیک داشتند به چشم می‌خورد.
او عنوان کرد کارلوس نوزمان رئیس کمیته المپیک برزیل این مذاکرات را انجام می‌داد و توانست مذاکرات را به سرانجام برساند. این شخص در سال ۲۰۱۷ نیز به اتهام تبانی در راه کسب میزبانی دستگیر شده بود ولی او هر گونه کار خارج از سازمانی را منکر شده بود.
کابرال، فرماندار سابق ریودوژانیرو اکنون به خاطر درگیر بودن در چندین پرونده رشوه جریمه ۲۰۰ سال زندان خود را سپری می‌کند.
لامینه دیاک، رئیس سابق اتحادیه جهانی دوومیدانی نیز در این بین نقشی را ایفا کرده بود. او که در پرونده دوپینگ ورزشکاران روسیه نیز متهم شده بود، هنوز به اتهاماتی جدیدی که علیه او مطرح شده است واکنش نشان نداده است.
دیاک و ارلوس نوزمان، رئیس کمیته المپیک برزیل از فعالیت‌های‌شان منع شدند و باعث شدند این دو از سمتی که داشتند استعفا دهند.
کابرال، همچنین اعلام کرد لوئیس ایناسیو لولا دا سیلوا رئیس جمهور وقت برزیل از پرداخت این رشوه آگاه بود ولی وکیل رئیس جمهور سابق برزیل این ادعا را رد کرد.
چرا چنین چیزی الان مطرح شده است؟
تحقیق‌های مداوم درباره رشوه از سوی دادستان‌ها در برزیل و فرانسه در جریان است و باعث شده است اتهامات و جرائم مربوط به افرادی چون نوزمان، آقای دیاک و فرزندش و فرانک فردریک مدیر اجرایی سابق IOC مشخص شود.
کابرال که متهم به دریافت و پرداخت رشوه و پول‌شویی است امیدوار است این اظهارات باعث تخفیف در جریمه ۲۰۰ سال زندان او شود. همسر او نیز در همین ارتباط دستگیر شده است.
اخیراً چندین مدیر برزیلی که متهم به دریافت و پرداخت رشوه بودند با اعلام اسامی چند تن دیگر از جرمشان کاسته شده بود.
نام چه کسان دیگری برده بود؟
کابرال، عنوان کرد پرداخت رشوه برای گرفتن رای ۹ عضو از ۹۵ عضو کمیته بین‌المللی المپیک صورت گرفته است. همچنین کمیته بین‌المللی المپیک نیز عنوان کرده است که این اتهامات را بررسی خواهد کرد.
همچنین اعلام شده است دادستان‌های فرانسوی نحوه میزبانی توکیو برای المپیک ۲۰۲۰ را نیز در حال بررسی کردن هستند.
انتهای پیام
