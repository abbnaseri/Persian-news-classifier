تفتیان در انتظار جلسه سازمان تیم‌های ملی
 دبیر فدراسیون دوومیدانی می‌گوید که قرار است تفتیان تمام برنامه‌های خود را تا مسابقات جهانی مکتوب به ما ارائه دهد تا در جلسه سازمان تیم‌های ملی مطرح و برای آن‌ها تصمیم گرفته شود.
به گزارش ایسنا، حسن تفتیان که به گفته خود با ثبت رکورد ۱۰.۰۹ در دوی ۱۰۰ متر رقابت‌های بین المللی تهران توانسته ورودی مسابقات جهانی را کسب کند، نسبت به برگزار نشدن اردوها و نداشتن مربی گلایه‌هایی داشت. هرچند که رئیس فدراسیون پیگیری تمامی برنامه‌های این ورزشکار را به عهده دبیر فدراسیون گذاشته بود اما اکنون هاشم صیامی از مطرح شدن این برنامه‌ها در جلسه سازمان تیم‌های ملی خبر داده و تصمیم گیری در مورد آن‌ها را به آن جلسه موکول می‌کند؛ جلسه‌ای که به گفته دبیر فدراسیون قرار است بعد از آمدن رئیس فدراسیون از سفر سوئیس در اسرع وقت انجام شود.
هاشم صیامی در گفت و گو با ایسنا، در مورد پیگیری برنامه‌های تفتیان اظهار کرد: دو روز گذشته با تفتیان در آفتاب انقلاب جلسه داشتم. حسن موضوعاتی را مطرح کرد، قرار شد تمام برنامه‌های خود را تا جهانی مکتوب به ما ارائه دهد تا فدراسیون در جلسه سازمان تیم‌های ملی آنها را مطرح کند و برای برنامه‌ها تصمیم گرفته شود. تفتیان بحث مسابقات خارج از کشور را مطرح کرده که نیاز به هماهنگی با وزرات دارد.
دبیر فدراسیون دوومیدانی ادامه داد: تفتیان در قهرمانی آسیا آسیب دیدگی پیدا کرد که حدود یک ماهی تحت نظر دکتر اردیبهشت بود. اکنون شرایط او خوب است و تمریناتش را آغاز کرده است و فدراسیون هم اعلام آمادگی کرده که با توجه به شرایط فعلی کشور شرایط نسبتاً خوبی را برای او فراهم کند تا تمریناتش را ادامه دهد.
او در خصوص مربی فرانسوی تفتیان گفت: تفتیان به صورت مکاتبه‌ای با مربی فرانسوی خود در ارتباط است، اما اینکه شرایط حضور در اردوهای خارج از کشور برایش مهیا شود بستگی به نظر سازمان تیم‌های ملی دارد که ببینیم چه می‌شود.
صیامی در پاسخ به این سوال که همین مکاتبه اینترنتی نیز هزینه‌هایی را در پی خواهد داشت آیا فدراسیون پرداخت می‌کند گفت: فدراسیون چیزی را که تعهد بدهد حتماً پرداخت می‌کند. در حال حاضر که قرار شده برنامه‌هایش را به ما بدهد تا در سازمان تیم‌های ملی مطرح کنیم و برابر دستورالعمل فعلی فدراسیون و برنامه‌های فدراسیون شرایط را برای او فراهم می‌کنیم. نمی‌توانم اکنون فی البداهه چیزی بگویم.
دبیر فدراسیون دوومیدانی در مورد آغاز اردوهای تفتیان با توجه به نزدیکی مسابقات جهانی اظهار کرد: اردوهای تفتیان در آفتاب انقلاب در حال انجام است. خوشبختانه تفتیان از ورزشکارانی است که فدراسیون همیشه از او حمایت کرده، از نظر ما ورزشکار لایق و شایسته ای است و فدراسیون هم حتماً در کنارش است و به او کمک می‌کند تا حداکثر شرایط مناسب را با توجه به شرایط فعلی کشور برای او فراهم کند.
او در مورد موضوع مربی تفتیان گفت: تفتیان دو مربی به نام‌های خسروی و چراغی مربی بدنساز دارد که در کنار او هستند. او قبل از قهرمانی آسیا هم با این دو نفر کار می‌کرد. در حال حاضر هم مشکلی ندارند و گفتیم هم چراغی و هم خسروی تا قهرمانی جهان در کنار او باشند.
صیامی در پاسخ به این سوال که آیا هزینه‌های این دو مربی از سوی فدراسیون پرداخت می‌شود خاطرنشان کرد: بله این دو مربی که تاکنون حقوق خود را گرفته اند. تفتیان هیچ مشکلی بابت هزینه‌های این دو مربی خود ندارد.
دبیر فدراسیون دوومیدانی در مورد زمان برگزاری جلسه سازمان تیم‌های ملی و تعداد نفرات حاضر در این سازمان با توجه به حذف برخی نفرات گفت: منتظریم تفتیان برنامه خود را بدهد، کیهانی هم از سفر بیاید تا در اسرع وقت این جلسه برگزار شود. هرچند که سپهرزاد و ربانی مدتی است در این جلسات نیستند اما در حال حاضر در جلسه سازمان تیم‌های ملی ۷ نفر حضور دارند. مجید کیهانی رئیس فدراسیون، پریسا بهزادی نایب رئیس فدراسیون، حسین شایان، علی رحمانی، حمید فردین پور، تیمور غیاثی و خود من اعضای این سازمان هستیم.
انتهای پیام
