خطیر: شرط حسینی برای ماندن، رفتن رحمتی بود/ وریا ۹ میلیارد می‌خواست
معاون باشگاه استقلال می‌گوید حسین حسینی برای ادامه همکاری با این باشگاه شرط گذاشته بود که سید مهدی رحمتی در این تیم نماند که با رفتن رحمتی به پدیده این قضیه کلا منتفی شد.
به گزارش ایسنا و به نقل از باشگاه استقلال، علی خطیر، معاون ورزشی و مسؤول نقل و انتقالات این باشگاه، درباره آخرین وضعیت مذاکرات این باشگاه با سید حسین حسینی، وریا غفوری، علی کریمی و پژمان منتظری گفت: پژمان منتظری فعلاً در ایران نیست و منتظریم بعد از حضورش در تهران، با وی وارد مذاکره شویم اما درباره وریا غفوری، سید حسین حسینی و علی کریمی باید بگویم که مدیر برنامه هر سه بازیکن یک نفر است و ما طبق مصوبه هیأت مدیره محترم با حضور آقایان سعادتمند و منزوی نمایندگان محترم هیأت مدیره با او جلساتی داشته‌ایم. همانطور که می‌دانید باشگاه استقلال متعلق به هواداران است و ما به عنوان خدمت گذاران آن‌ها، باید بدون واسطه و شفاف گزارش دهیم و حرفه‌ای عمل کنیم.
او افزود: وریا غفوری بازیکن ملی پوش و پر تلاش استقلال است. نظر هیأت مدیره، مدیرعامل و هواداران عزیز روی حفظ ایشان است. با این‌حال وریا درخواستی مبنی بر قرارداد سه ساله و دریافت حدوداً نود میلیارد ریال برای سه فصل داشته است به اضافه پاداش. هیأت مدیره محترم باشگاه استقلال در جلسات سال ٩٧ خود مصوب کرده‌اند با بازیکنان بالای سی سال قراردادی بیش از یک فصل منعقد نشود. از طرفی فاصله سقف بودجه مورد مصوب باشگاه با رقم درخواستی وریای عزیز، زیاد است. از آن‌جایی که درآمد اسپانسری باشگاه استقلال نسبت به سال گذشته نه تنها افزایش پیدا نکرده بلکه هزینه‌های باشگاه با توجه به نوسانات نرخ ارز، با افزایش رو به رو شده، تا این لحظه امکان عقد قرارداد با ایشان میسر نشده است. ما به ایشان اعلام کردیم که شأن باشگاه و هوادارانش بسیار اهمیت دارد و خواسته هواداران از هر نامی بزرگ‌تر است. چنانچه در ادوار گذشته بازیکنان بزرگی از استقلال جدا شده‌اند و تنها نام بزرگ استقلال بوده که باقی مانده است. لذا به وریا فرصت ۲۴ ساعته‌ای دادیم تا نظر خود را با توجه به شرایط باشگاه استقلال اعلام کند. در ضمن باید بگویم با توجه به تلاش‌های این دوستان در فصل گذشته، هیأت مدیره محترم مساعدت ویژه‌ای درباره مبلغ قرارداد دوستان کرده است. با این‌حال فاصله پیشنهادی آن‌ها و باشگاه کماکان زیاد است.
خطیر درباره حسینی هم گفت: حسینی کسی است که از استقلال به تیم ملی رسیده است. او در مذاکره اولیه خود و قبل از اتمام فصل با باشگاه، شرطی مبنی بر عدم حضور سید مهدی رحمتی مطرح کرد که در همان ابتدا با توجه به این که باشگاه شرط و شروطی را از هیچ بازیکنی قبول نمی‌کند، مذاکرات متوقف شد تا اینکه بعد از بحث جدایی مهدی رحمتی و پیوستنش به پدیده، عملاً شرط مد نظر منتفی و مذاکرات مجدداً آغاز شد اما ایشان افزایش سه برابری نسبت به قرارداد سال قبل و سخن از ٦٠ میلیارد ریال برای دو فصل به اضافه پاداش و شرایط غیر قابل قبول و در شأن باشگاه را به میان آورد. ضمن این که او اعلام کرد که باید طلبش از استقلال نقدا تسویه و ۴۰ درصد از قرارداد فصل بعد را به صورت پیش پرداخت، دریافت کند و…. درباره ایشان هم مثل وریا، شرایط باشگاه توضیح داده شد ولی با وجود حمایت هیأت مدیره و مساعدت آن‌ها، رقم درخواستی حسینی فاصله زیادی با استقلال دارد و به ایشان هم ۲۴ ساعت فرصت داده شد تا به استقلال پاسخ دهد.
وی درباره علی کریمی اظهار کرد: علی کریمی در حال بررسی پیشنهادات خارجی خود بوده و منتظر وی هستیم. لازم است تکرار کنم که منافع باشگاه و هواداران استقلال بیش از هرچیزی برای ما اهمیت دارد. تمام هواداران و مسؤولان استقلال تمایل دارند تا بازیکنان خوب و پرتلاش استقلال در سال‌های اخیر با رعایت ضوابط و قوانین در این تیم بمانند. مطالب یاد شده بر مبنای پاسخگویی شفاف و صادقانه به هواداران عزیز عرض شده و امیدواریم بازیکنان نیز با درک شرایط استقلال و علاقه هواداران، ظرف ۲۴ ساعت آینده پاسخ خود را به باشگاه اعلام کنند تا بیش از این فرصت آماده سازی را از دست ندهیم.
معاون ورزشی باشگاه استقلال در پاسخ به این سوال که در صورت پاسخ ندادن این بازیکنان و یا جواب رد آن‌ها به استقلال، چه اتفاقی می‌افتد، گفت: چون حفظ شأن باشگاه و منافع تیم برای همه اولویت دارد، ما بلافاصله وارد مذاکره با گزینه‌های دیگری می‌شویم.
خطیر در پایان و درباره بازیکنان در آستانه حضور در استقلال گفت: ما تا به امروز با ۵ بازیکن جدید به توافق نهایی دست یافته‌ایم که به وقت مقتضی توسط مدیرعامل محترم باشگاه استقلال معرفی می‌شوند.
وی در پایان از هماهنگی کامل مسؤولان باشگاه و اعضای محترم هیأت مدیره با استراماچونی سرمربی جدید تیم درباره ورودی و خروجی بازیکنان خبر داد.
انتهای پیام
