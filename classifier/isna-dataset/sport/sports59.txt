سرمربی پرو: برای متهم کردن دیگران به فساد و تبانی باید مدرک محکم داشته باشید
سرمربی تیم ملی فوتبال پرو معتقد است در فوتبال برای متهم کردن دیگران به فساد و تبانی باید مدرک محکم داشته باشیم.
به گزارش ایسنا و به نقل از گلوبو، تیم ملی فوتبال برزیل با شکست ۳ بر یک پرو توانست قهرمان کوپا آمه‌ریکا ۲۰۱۹ شود تا جام قهرمانی در خانه باقی بماند و این تیم بعد از مدت‌ها قهرمان کوپا شود.
ریکاردو گارکا، سرمربی تیم شگفتی ساز پرو بعد از نایب قهرمانی در این رقابت‌ها در واکنش به صحبت‌های لیونل مسی درباره فساد و تبانی در این دوره از رقابت‌ها گفت: مسی صدای معتبری است ولی این به این معنا نیست که من با گفته‌های او موافق هستم. من احترام زیادی برای او نه تنها به عنوان یک بازیکن بلکه به عنوان یک انسان، قائلم. او بازیکن خوبی است ولی شما می‌توانید با صحبت‌هایش موافق یا مخالف باشید. من نمی‌خواهم همه تمرکزها و حرف‌ها به سوی کلمه فساد و تبانی کشیده شود چون در این صورت همه درگیر آن هستیم. قطعاً در فوتبال اروپا چیزهای مثبت زیادی هست که می‌توانیم آنها را به آمریکای جنوبی بیاوریم. باید از فوتبال آمریکای جنوبی مراقبت کنیم. وقتی شما درباره فسا و تبانی صحبت می‌کنید، حداقل باید مدارک محکم و کافی داشته باشید.
او درباره عملکرد تیم خود در این رقابت‌ها گفت: خیلی‌ها انتظار نداشتند پرو در دیدار نهایی باشد ولی رشدی را که ما بعد از جام جهانی روسیه داشتیم در این رقابت‌ها نیز ادامه دادیم و توانستیم عملکرد قابل قبولی ارائه کنیم. من از عملکرد تیمی‌مان در این دوره از رقابت‌ها راضی هستم.
انتهای پیام
