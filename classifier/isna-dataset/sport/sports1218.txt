تمدید ۴ ساله ۲ بازیکن شهرخودرو
حسین مهربان و یونس شاکری به مدت ۴ سال قرارداد خود را با باشگاه شهرخودرو تمدید کردند.
به گزارش ایسنا، در ادامه فعالیت‌های این باشگاه در فصل نقل و انتقالات، قرارداد یونس شاکری و حسین مهربان با این باشگاه به مدت ۴ سال دیگر تمدید شد. توافق با این دو بازیکن بومی که در لیست یحیی گل‌محمدی حضور داشتند، در شرایطی حاصل شد که تیم‌های زیادی به دنبال جذب آن‌ها بودند اما با مذاکرات مالک باشگاه قرار دادهای آن‌ها تمدید شد.
یونس شاکری نیز فصل گذشته در کنار امین قاسمی‌نژاد با به ثمر رساندن ۱۰ گل، بهترین گلزن تیم فوتبال شهرخودرو بود. وی موفق شد در آخرین دیدار فصل گذشته، با یک ضربه سر دیدنی، گل برتری شهرخودرو مقابل ماشین‌سازی را به ثمر برساند تا برای نخستین بار در تاریخ فوتبال خراسان، باشگاهی مشهدی به سهمیه آسیایی دست یابد.
پیش از این، تیم شهرخودرو سیدمهدی رحمتی، گلر باتجربه استقلال تهران و تیم ملی را جذب کرد و قرارداد اکبر صادقی، امین قاسمی‌نژاد، حسین مرادمند، سعید صادقی و علی نعمتی نیز تمدید شده است.
انتهای پیام
