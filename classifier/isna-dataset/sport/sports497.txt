برپایی اردوهای مشترک تیم‌های وزنه‌برداری آذربایجان و ایران
دبیر فدراسیون وزنه‌برداری جمهوری آذربایجان از برگزاری اردوهای مشترک برای آمادگی تیم‌های وزنه‌برداری جمهوری آذربایجان با کشورمان به میزبانی اردبیل خبر داد.
به گزارش ایسنا، رضوان رسول اف در نشست با معاون سیاسی استاندار اردبیل اظهار کرد: در سفری که به استان اردبیل داریم تلاش می‌کنیم تا توافق‌نامه همکاری مشترک بین باکو و اردبیل را در میزبانی از مسابقات و برپایی اردوها به امضا برسانیم که قطعاً این حرکت زمینه خوبی را به وجود می‌آورد تا هر دو شهر از تجربیات مفید استفاده کنند.
 او به اشتراک‌های فرهنگی، زبانی، تاریخی و هم‌چنین اجتماعی بین کشور آذربایجان با ایران به ویژه شهرهای مرزی اشاره و خاطرنشان کرد: ما به راحتی می‌توانیم از این بستر فراهم شده در تقویت گردشگری ورزشی و تبادل توریسم در این حوزه استفاده کنیم.
 دبیر فدراسیون وزنه‌برداری جمهوری آذربایجان ادامه داد: استان اردبیل یکی از استان‌های هم‌مرز با جمهوری آذربایجان است که از امکانات و برخی زیرساخت‌ها در حوزه ورزشی به ویژه برپایی اردوهای تیم‌های مختلف نظیر وزنه‌برداری برخوردار است که ما از این فضا و شرایط فراهم شده بهتر و بیشتر استفاده خواهیم کرد.
 رسول اف وزنه‌برداری ایران را یکی از قطب‌های جهانی و بین‌المللی و درخشان در عرصه المپیک اعلام کرد و گفت: با توجه به در پیش بودن المپیک ۲۰۲۰ توکیو ما سعی خواهیم کرد در فرصت باقیمانده از تجربیات و هم‌چنین دانش و فن بروز در این رشته که ایران صاحب آن است بهره برده و از حضور قهرمانان و مدال‌آوران این رشته و افراد باتجربه و کاربلد در این زمینه بیشتر استفاده کنیم.
 وی بیان کرد: قطعاً این تقویت تعاملات و ارتباطات بین رییسان فدراسیون‌ها و هم‌چنین عزیمت تیم‌های ورزشی و حضور ورزشکاران و قهرمانان بستری را فراهم خواهد کرد تا در رشته‌های مختلف نظیر وزنه‌برداری بتوانیم به اهداف مورد نظر دست پیدا کنیم.
 در این جلسه مدیر کل ورزش و جوانان استان اردبیل نیز گفت: اردبیل با داشتن پیشینه بسیار درخشان در رشته وزنه‌برداری یکی از قطب‌های بی‌نظیر جهانی محسوب می‌شود که ما آمادگی انتقال تجربیات خود را به کشورهای مختلف به ویژه جمهوری آذربایجان داریم.
 بهرام آقاخانی اظهار کرد: یک و نیم ماه قبل با سفر وزیر ورزش و جوانان کشورمان به جمهوری آذربایجان تفاهم‌نامه همکاری مشترک بین وزیران دو کشور به امضا رسید که بخشی از این توافق‌نامه مربوط به عزیمت تیم‌های ورزشی و برپایی اردوهای تیم‌های مختلف به مقصد شهرهای همسایه بود که ما تلاش می‌کنیم از این شرایط به وجود آمده به نفع استان و توسعه ورزش دو کشور استفاده کنیم.
 او خاطرنشان کرد: در رشته وزنه‌برداری ما با کسب چهار مدال المپیک جزو سه استان برتر و مدال‌آور ایران هستیم و تلاشمان بر این است تا از این شرایط و موقعیت فراهم شده بیش‌تر و بهتر برای توسعه این ورزش استفاده کنیم.
 در ادامه رئیس هیأت وزنه‌برداری اردبیل نیز بیان کرد: با توجه به در پیش بودن انتخابات فدراسیون وزنه‌برداری ما از مدت‌ها پیش سعی داشتیم تا مراودات و همکاری‌های مشترک بین ایران و آذربایجان را با محوریت استان اردبیل تقویت کنیم که از فرصت فراهم شده در سفر دبیر فدراسیون وزنه‌برداری استفاده کرده و بر این تعاملات می‌افزاییم.
 سید شاهین اسبقیان ادامه داد: ما در این سفر سعی خواهیم کرد تا دبیر فدراسیون وزنه‌برداری جمهوری آذربایجان از امکانات و تأسیسات این رشته ورزشی در اردبیل بازدید کرده تا توان سخت‌افزاری و نرم‌افزای ما در این حوزه بیش‌تر نشان داده شود که این امر می‌تواند به گسترش تعاملات در آینده منجر خواهد شد.
 انتهای پیام
