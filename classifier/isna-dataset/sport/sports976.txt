استقبال بانوان افغانستانی از فینال فوتسال در تبریز + تصاویر
تماشاگران افغانستانی درحالی برای تماشای بازی تیمشان در فینال فوتسال زیر بیست سال آسیا خودشان را به تبریز رسانده‌اند که در بین آن ها چند هوادار خانم نیز به چشم می‌خورد.
به گزارش ایسنا، تیم‌های ملی فوتسال افغانستان و ژاپن قرار است در مرحله فینال قهرمانی زیر بیست سال آسیا از ساعت ۱۸:۳۰ امروز (شنبه) به مصاف هم بروند.
در شرایطی که یک ساعت به شروع این بازی باقیمانده، تماشاگران افغانستانی نیمی از ظرفیت سالن پورشریفی تبریز را تکمیل کرده‌اند و در حال تماشای بازی ایران و اندونزی در مرحله رده بندی هستند.
همچنین درب مخصوص برای ورود بانوان در نظر گرفته شده که هواداران بانوی افغانستان و اندونزی در نهایت آرامش وارد شوند.
تعداد محدودی از بانوان هوادار تیم ملی افغانستان و اندونزی نیز برای تماشای بازی به ورزشگاه پورشریفی آمده‌اند.
مصطفی صالحی، هوادار تیم ملی افغانستان گفت: من به همراه خانواده‌ام از شهر قم آمده‌ایم و هیچ گونه مشکلی برای ورود به ورزشگاه نبوده و حتی جایگاه مخصوصی برای حضور خانواده در سالن در نظر گرفته شده است.
اغلب هواداران افغانستانی از شهرهای قم، مشهد، اصفهان و تهران خودشان را به تبریز رساندند.











انتهای پیام
