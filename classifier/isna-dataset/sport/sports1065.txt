حاشیه‌های دیدار استرالیا - فرانسه در اردبیل/ حضور بانوان با لباس محلی
تعدادی از بانوان اردبیلی برای تماشای بازی تیم‌های استرالیا و فرانسه با لباس‌های محلی در سالن رضازاده حضور یافته اند.
به گزارش ایسنا، از ساعت ۱۵:۳۰ امروز (جمعه) ۳۱ خرداد ماه ۱۳۹۸ تیم‌های ملی استرالیا و فرانسه از هفته چهارم لیگ ملت‌های والیبال ۲۰۱۹ در اردبیل به مصاف یکدیگر رفته اند.
جو سالن حسین رضازاده اردبیل با تشویق هواداران بیشتر به سود تیم ملی استرالیا است و بازیکنان ذخیره این تیم بعد از هر امتیاز تیمشان به سمت هواداران رفته و خوشحالی خود را با آنها تقسیم می‌کنند.
دقایقی قبل از شروع بازی مسئولان برگزاری مسابقات پرچم‌های قرمز رنگی که روی آنها اسم اردبیل هک شده را به همراه پرچم ایران میان هواداران پخش کردند.
بانوان تماشاگر نیز کم کم در حال ورود به سالن مسابقات هستند و تقریباً نیمی از ظرفیت جایگاه ویژه بانوان پر شده است.
همچنین نیمی از ظرفیت کلی سالن حسین رضازاده نیز با حضور هواداران اردبیلی پر شده است.
مسئولان برگزاری مسابقات در جایگاه بانوان کلاه‌هایی را با رنگ و طرح پرچم ایران پخش کرده اند. تعدادی از بانوان اربیلی نیز با لباس‌های محلی در سالن رضازاده حضور یافته اند که قابل توجه است.
در حالی که فرانسوی‌ها در میان ست اول و دوم در حال گرم کردن هستند، بازیکنان این تیم برای زدن آبشار از بازی سنگ، کاغذ، قیچی استفاده می‌کنند که مورد توجه برخی از هواداران قرار گرفته است و آنها را تشویق می‌کنند.
انتهای پیام
