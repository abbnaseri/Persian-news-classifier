ترکی: ممبینی پسر خوب و سالمی است/ کمیته داوران در ورود VAR دخالت نکند!
محسن ترکی معتقد است رییس جدید کمیته داوران می‌تواند به بهتر شدن داوری ایران در سال‌های بعد کمک کند.
به گزارش ایسنا، هدایت‌الله ممبینی به عنوان رییس جدید کمیته داوران مشغول به کار شد تا جوان‌گرایی دیگری در فدراسیون فوتبال رخ دهد و یکی از داوران معاصر جایگزین اصفهانیان بازنشسته شود.
محسن ترکی، داور سابق فوتبال ایران و یکی از هم‌دوره‌های ممبینی درباره این انتصاب گفت: هر تغییری باید رو به پیشرفت باشد. او یک نیروی جوان است که فاصله زیادی با زمان داوری‌اش ندارد. او یکی از زحمتکشان داوری است و فکر می‌کنم در سمت جدیدش موفق باشد زیرا وی یکی از بهترین گزینه‌های ممکن بود. او داور سالمی بود و پسر خوبی نیز است. امیدوارم جامعه داوری کشور به او کمک کنند و استقلال کامل را داشته باشند. ما باید این استقلال رای را به رییس کمیته داوران بدهیم و این امر همکاری همه از رییس کمیته داوران گرفته تا سایر اعضای فدراسیون را می‌خواهد. این تغییر نسل به سادگی جا نخواهد افتاد و نیازمند زمان است. با آمدن ممبینی همه چیز یک شبه تغییر نمی‌کند و حداقل یک سال زمان می‌خواهد تا روح جدیدی در کالبد داوری دمیده شود و داوری بهتری را در فصول آینده شاهد باشیم.
او درباره سرعت بخشیدن به استفاده از VAR در لیگ داخلی با تغییر ریاست کمیته داوران تصریح کرد: به نظر من استفاده از کمک داور ویدیویی ارتباط زیادی با کمیته داوران ندارد و این کمیته هم نباید خودش را در این موضوع دخالت دهد. حرف و حدیث‌هایی پشت سر کمیته داوران ایجاد خواهد شد. وظیفه کمیته داوران آموزش داوران برای استفاده از VAR است. این سیستم به داوری کمک می‌کند اما نباید برای داوران مهم باشد.
ترکی افزود: اعداد و ارقامی که برای آوردن کمک داور ویدیویی گفته می‌شود زیاد است و امکان دارد و هر گونه حرف و حدیثی برای هر کدام از داورها یا کارکنان کمیته داوران پیش بیاید. توصیه من این است که کمیته داوران نسبت به این موضوع حساسیت نشان ندهد. هر زمان که VAR آمد، داوران می‌توانند استفاده کنند و اگر نبود هم کار خودشان را انجام دهند. همین مدت هم حرف و حدیث زیادی برای اعداد و ارقام این تکنولوژی ایجاد شده است که نباید به آن وارد شوند. کمیته داوران باید به فکر این باشد که شرکتی که آن را به ایران می‌آورد معتبر باشد و بهترین دستگاه‌هایش را وارد کند.
داور سابق فوتبال ایران درباره پتانسیل فوتبال ایران برای استفاده از این سیستم گفت: پتانسیل استفاده از آن را داریم اما بعضی استادیوم‌های ما حداقل‌ها و کمترین سخت‌افزارها را هم ندارند. ما هنوز روی بلیت‌فروشی ساده و شماره‌گذاری صندلی‌ها کمبود داریم چه برسد به هفت یا هشت دوربینی که باید با کیفیت بالا در اطراف زمین نصب شوند. البته باید از آن در ایران استفاده شود تا از دنیا عقب نمانیم.
انتهای پیام
