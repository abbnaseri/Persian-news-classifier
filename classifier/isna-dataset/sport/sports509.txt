هاشمی: به قهرمانی جهان می‌رسم/ رییس جدید نوآوری کند
وزنه‌بردار قهرمان جهان گفت: یک هفته دیگر به اردوی تیم ملی اضافه می‌شوم تا خودم را به مسابقات قهرمانی جهان 2019 برسانم و تلاش می کنم دست خالی برنگردم.
علی هاشمی در گفت و گو با ایسنا درباره آخرین وضعیت مصدومیت انگشت خود و بازگشت به اردوی تیم ملی وزنه برداری بیان کرد: وضعیت انگشتم بهتر شده است و یک هفته دیگر به اردوی تیم ملی بر می‌گردم و تمریناتم را برای حضور در مسابقات جهانی ادامه می‌دهم. وزنه‌بردار کم تجربه‌ای نیستم و خودم را به مسابقات جهانی می‌رسانم.
هاشمی در پاسخ به این پرسش که نگران تشدید مصدومیتش با آغاز مجدد تمرینات نیست، تصریح کرد: مصدومیت همیشه هست و ما دیگر با آسیب دیدگی بزرگ شدیم و روند خوب شدنش را هم دیگر یاد گرفته‌ایم.
وزنه بردار دسته ۱۰۹ کیلوگرم ایران در پاسخ به این پرسش که فکر می‌کند سه ماه فرصت مناسبی باشد تا خود را برای مسابقات جهانی آماده کند، تاکید کرد: هدف اصلی من المپیک است و برای المپیک تمرین می‌کنم و مسابقات جهانی هم یکی از گزینشی‌های المپیک محسوب می‌شود. البته قهرمانی جهان سطح بالایی خواهد داشت من هم کم تجربه نیستم و تمام تلاشم را می‌کنم به نتیجه ایده‌آل برسم. هر مسابقه‌ای رفتم مدال گرفته‌ام و تلاش می‌کنم در مسابقات جهانی هم دست خالی برنگردم.
او با اشاره به در پیش بودن انتخابات وزنه برداری و انتظاری که از رئیس جدید دارد نیز گفت: امیدوارم هرکسی لیاقت بیشتر و سواد خوبی در مورد وزنه برداری دارد انتخاب شود. همچنین نوآوری کند و جرقه‌ای بزند تا وزنه برداران بیشتری ساخته شوند.
او ادامه داد: فکر می‌کنم اگر شرایطی فراهم شود تا اردوهای تیم ملی خارج از تهران یا خارج از ایران برگزار شوند، خیلی خوب است و روحیه ورزشکار عوض می‌شود اینکه تمام اردوها به طور متمرکز در تهران باشد خوب نیست و تنوع در اردوها باید بیشتر باشد. در مورد تجهیزات هم در این چند سال چیزهایی اضافه شده و تجهیزات بدنسازی داریم اما اگر میله و صفحه استاندارد بیاورند، خیلی خوب است.
هاشمی در پاسخ به این پرسش که سال گذشته در لیگ برتر قرارداد نداشت و امسال چه تصمیمی در مورد حضور در لیگ برتر دارد، گفت: اگر تیم خوبی باشد و مبلغ قراردادها هم مناسب باشد که من بخواهم به بدنم فشار بیاورم، در لیگ برتر شرکت می‌کنم در غیر این صورت مانند سال قبل با تیمی قرارداد نمی بندم.
وزنه بردار ملی پوش ایران با اشاره به اینکه نامش در بین اعضای مجمع انتخاباتی فدراسیون نیست، گفت: نمی دانم چگونه نفرات انتخاب می‌شوند چراکه من برنز بازی‌های آسیایی و طلای جهانی را گرفتم. اگر بازی‌های آسیایی ملاک نبود بازهم ملاک را مسابقه‌ای در نظر می‌گرفتند که من انتخاب نشوم.
انتهای پیام
