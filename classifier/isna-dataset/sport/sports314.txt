خواست پرسپولیس حفظ بیرانوند است/ جدایی علیپور منتفی شد
مدیرعامل باشگاه پرسپولیس از ادامه حضور مهاجم ملی‌پوش تیم برای فصل بعد و اقدام برای ماندن دروازه‌بان ملی‌پوش این باشگاه خبر داد.
به گزارش ایسنا و به نقل از سایت رسمی باشگاه پرسپولیس، ایرج عرب درباره شرایط سرخ‌پوشان پایتخت اظهار کرد: برای اینکه در شروع فصل شرایط خوبی داشته باشیم اقدام‌های مختلفی را همزمان دنبال می‌کنیم. تأمین منابع مالی برای رفع نیازهای باشگاه و تیم و جذب سرمربی جدید بخشی از کارها بود. در این مدت تلاش کردیم تا ترکیب تیم قهرمان تا حد امکان حفظ شود. در همین ارتباط با پیشنهادهایی برای جذب علی علیپور روبرو بودیم ولی تصمیم نهایی این بود که مهاجم خوب خودمان را حفظ کنیم. پس از صحبتی که امروز چهارشنبه داشتیم، موضوع انتقال منتفی شد.
وی ادامه داد: در مورد احمد نورالله‌ی هم مساله خاصی وجود ندارد. او و علیپور با توجه به اینکه تیم ملی را همراهی می‌کردند دیرتر به تیم ملحق می‌شوند و از بعد از ظهر امروز خود را به سرمربی جدید معرفی می‌کنند و در تمرینات حاضر می‌شوند.
مدیرعامل سرخپوشان در مورد بیرانوند هم گفت: انتخاب ما حفظ علیرضا بیرانوند است اما او پیشنهادهایی دارد. وکیل وی پیشنهادها را امروز به باشگاه ارائه کرد و بعد از بررسی معلوم شد آنها قبلاً برای ایمیل باشگاه ارسال شده است. البته ما تمایل خود برای ادامه فعالیتش در پرسپولیس را اعلام کردیم. در تعامل و همکاری هستیم و امیدواریم هر چه سریع‌تر با مشخص شدن تصمیم نهایی، آن را به اطلاع هواداران و افکار عمومی برسانیم.
انتهای پیام

