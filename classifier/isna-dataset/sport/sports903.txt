واکنش سرمربی لهستان به اظهارات افشین داوری
 سرمربی تیم والیبال لهستان پاسخ اظهارات افشین داوری درباره‌ی میزبانی ارومیه را داد و به بیان اتفاقات این سفر پرداخت.
به گزارش ایسنا و به نقل از سایت اسپورت لهستان، تیم والیبال لهستان اخیراً، در ایران بازی کرد و میزبانی ارومیه حاشیه‌هایی داشت. ویتالی هینن سرمربی تیم والیبال لهستان بار دیگر در صحبت‌هایی به اتفاقات این سفر پرداخت و گفت‌وگویی با رسانه‌های کشورش داشت.
افشین داوری سرپرست فدراسیون والیبال ایران از حرف‌های شما درباره‌ی فاصله‌ی سالن تا هتل در شهر ارومیه انتقاد کرده بود و شما را از نظر ذهنی زیر سوال برد، نظر شما چیست؟
فاصله ۳۰۰ متری برای ما بعد از شکست مقابل ایران یک ساعت طول کشید. علاوه بر آن چطور می‌شود تیم والیبال ایران دیرتر از ما سالن را ترک کند و زودتر از ما به هتل برسد. بعد از بازی جمعیت زیادی از مردم به خیابان‌ها آمده بودند و دو ماشین پلیس نیز مراقب ما بودند. من ترسیده بودم. اگر اتفاقی می‌افتاد به این خاطر بود که من باعث شده بودم تیمم درخطر بیفتد. باید مراقبت بیشتری از ما صورت می‌گرفت.
داوری گفته بود این شرایط طبیعی است. او همچنین به شوخی گفت که شما شاید انتظار هلی کوپتر شخصی داشتید؟
ببینید ما در ایران مشکلی برای اقامت نداشتیم. هتل خوب بود و مردم برخورد خیلی خوبی با ما داشتند. من بارها در شهر قدم زدم و رفتارهای خوبی دیدم. شاید ۹۰ درصد مردم با ما رفتار خوبی داشتند. ولی از همان چند درصد می‌ترسیدیم مثلی هولیگان‌های فوتبال. به نظر من باید نیروهای امنیتی بیشتر وارد عمل می‌شدند و آنها فهمیده بودند که نمی‌توانند مردم را متوقف کنند. ما فقط داخل اتوبوس نشسته بودیم و اتوبوس حرکت نمی‌کرد.
در این سفر شما یک قالیچه ایرانی به عنوان هدیه دریافت کردید.
بله من این قالیچه را دارم. البته مجبور شدم چند دست لباس خودم را در ایران جا بگذارم تا این قالیچه یک و نیم متری را با خودم بیاورم. من این را در یک مراسم از شهردار ارومیه دریافت کردم. ما درباره‌ی مسائل زیادی صحبت کردیم و جلسه خوبی بود. یک سری سوء تفاهمات را برطرف کردیم هر چند با همه آنها موافق نبودم.
آیا درباره میشال کوبیاک نیز صحبت کردید؟
درباره‌ی همه چیز صحبت کردیم. وظیفه من نبود که درباره‌ی کوبیاک صحبت کنم ولی تاکید کردم که ما برای بازی والیبال به ایران آمدیم و آنها نیز به عنوان میزبان تلاش خودشان را انجام دادند.
تیم ملی والیبال لهستان دیشب موفق شد با برتری ۳ بر ۲ مقابل صربستان به رده ششم جدول رده‌بندی برسد و شانسش را برای حضور در مرحله نهایی لیگ ملت‌های جهان افزایش دهد.
انتهای پیام
