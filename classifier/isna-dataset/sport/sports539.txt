از تاریخ سازی هلند تا حذف فرانسه میزبان در جام جهانی فوتبال زنان
مرحله یک چهارم نهایی جام جهانی ۲۰۱۹ فرانسه با حذف میزبان و تاریخ سازی هلند به پایان رسید.
به گزارش ایسنا، مرحله یک چهارم نهایی جام جهانی ۲۰۱۹ فوتبال زنان در فرانسه یک‌شنبه شب به پایان رسید و شگفتی‌هایی رخ داد. حذف آلمان توسط سوئد و تاریخ سازی هلند از جمله آنها بودند.
انگلیس ۳- نروژ صفر

در نخستین بازی انگلیس برابر حریف اروپایی‌اش قرار گرفت و با سه گل تماشایی نروژ را شکست داد تا برای دومین دوره پیاپی راهی نیمه نهایی شود. الن وایت با گلزنی در این دیدار به صدر برترین گلزنان جام رسید و در کنار الکس مورگان و مگان رپینو قرار گرفت. انگلیس در حالی این پیروزی بزرگ را جشن گرفت که پیش از شروع بازی با ستاره سابق تیم ملی فوتبال مردانش دیدار کرده بود. دیوید بکام از نزدیک شاهد درخشش تیم ملی کشورش بود.
آمریکا ۲- فرانسه ۱

حساس‌ترین دیدار این مرحله بین دو مدافع عنوان قهرمانی و میزبان برگزار شد که در نهایت یانکی‌ها با درخشش رپینو برای هشتمین دوره پیاپی به نیمه نهایی صعود کنند. رپینو که در مرحله قبل برابر اسپانیا هر دو گل تیمش را به ثمر رسانده بود. در این دیدار هم دو گل در دقایق ۵ و ۶۵ به ثمر رساند تا با پنچ گل در صدر برترین گلزنان قرار بگیرد. کاپیتان تیم ملی آمریکا به خاطر اظهارات اخیرش سوژه رسانه‌ها شده بود. پس از انتقاد دونالد ترامپ از این بازیکن به خاطر نخواندن سرود ملی، رپینو به کاخ سفید توهین کرد. البته او یک روز بعد اظهار پشیمانی کرد اما اعلام کرد هرگز به کاخ سفید نخواهد رفت و امیدوار است دیگر بازیکنان تیم ملی آمریکا نیز به درستی تصمیم بگیرند.
آمریکا در نیمه نهایی با انگلیس روبرو خواهد شد. تقابل دو تیم علاوه بر رسیدن به فینال جدالی میان برترین گلزنان خواهد بود. الن وایت، بازیکن انگلیس و مورگان و رپینو می‌توانند با گلزنی در این دیدار به کسب کفش طلا نزدیک شوند.
هلند ۲- ایتالیا صفر

هلند با این پیروزی تاریخ سازی کرد و توانست برای نخستین بار به نیمه نهایی جام جهانی صعود کند. نارنجی پوشان به لطف ضربات آزاد در یک بازی برابر ایتالیای قدرتمند را شکست دادند. قهرمان آخرین دوره یورو با این پیروزی سهمیه المپیک ۲۰۲۰ توکیو را نیز به دست آورد.
آلمان ۲- سوئد ۱

قهرمان دو دوره جام جهانی برخلاف انتظارها از صعود به نیمه نهایی بازماند. ژرمن‌ها با گل لینا ماگول در دقیقه ۱۶ پیش افتادند اما خیلی زود گل مساوی را دریافت کردند. سوئد با گلزنی در شروع نیمه دوم توانست یک بازگشت تاریخی داشته باشد و نام خود را به عنوان آخرین تیم راه یافته به مرحله نیمه نهایی ثبت کند. این تیم نیز به همراه انگلیس و هلند به المپیک ۲۰۲۰ صعود کرد. سوئد پس از یک سال ناکامی در رسیدن به نیمه نهایی توانست دوباره در این مرحله حضور داشته باشد.
در نخستین دیدار نیمه نهایی سه‌شنبه شب، انگلیس به مصاف آمریکا می‌رود و دومین بازی چهارشنبه شب بین دو تیم هلند و سوئد برگزار می‌شود. هر دو بازی ساعت ۲۳:۳۰ آغاز خواهد شد.
انتهای پیام
