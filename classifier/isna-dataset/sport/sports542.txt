اصغری‌مقدم: خداحافظی می‌کنم به‌خاطر جوان‌ها/ ترجیح می‌دهیم در مرحله اول پلی‌آف حذف شویم!
بازیکن پیشین تیم ملی فوتسال با بیان این که دیگر قصد بازی کردن ندارد گفت: می‌خواهم فضا برای جوان‌ترها باز شود و تمرکزم بیش‌تر روی مربی‌گری باشد.
جواد اصغری مقدم، سرمربی تیم فوتسال سن‌ایچ ساوه در گفت‌وگو با ایسنا در مورد وضعیت این تیم برای فصل جدید لیگ برتر گفت: خدا را شکر شرایط تیم خوب است. برنامه‌های آماده سازی و تمرینات طبق برنامه‌ریزی پیش رفته است. سه بازی دوستانه داشتیم که توانستیم به نقاط ضعف و قوت تیم پی ببریم. البته در دو پست به دنبال بازیکن هستیم تا با تمام قوا وارد مسابقات شویم. نادر حنیفی از مس سونگون، حسین حسینی و علیرضا جوان از گیتی پسند و طاها نعمتیان از مقاومت قرچک بازیکنان جدید لیگ برتری ما هستند.
سرمربی سن‌ایچ با بیان این که به دلیل بالا رفتن هزینه‌ها نتوانستند تیمی در حد مدعی شدن ببندند، تاکید کرد: می‌خواستیم تیم قدرتمندی ببندیم اما وضعیت اقتصادی این اجازه را به باشگاه نداد. با این حال مدیریت باشگاه با وجود همه مشکلات به تعهدات خود پایبند است و از این لحاظ در بحث اقتصادی مشکلی نداریم. هدف‌مان حضور در پلی آف است و البته دوست داریم رتبه خوبی هم در جدول کسب کنیم و حتی بهتر از جایگاه پنجمی فصل قبل را به دست بیاوریم.
اصغری مقدم با بیان این که تصمیمش برای خداحافظی از بازی را گرفته خاطرنشان کرد: به احتمال ۹۹ درصد دیگر بازی نمی‌کنم. این تصمیمی است که گرفتم و می‌خواهم فضا برای جوان‌ترها باز شود. هم من و هم باشگاه می‌دانیم که جوان‌گرایی تاوان دارد و تاوانش را می‌دهیم اما می‌خواهم تمرکزم به مربی‌گری باشد و فرصت بازی برای جوان‌ترها فراهم شود.
سرمربی سن‌ایچ در پایان با انتقاد از وقفه زیاد در بین مراحل پلی‌آف لیگ برتر فوتسال اذعان کرد: این که بین هر مرحله از بازی‌ها چند هفته فاصله هست چندان منطقی نیست. در فاصله زیاد بین مرحله اول پلی‌آف با مرحله دوم باید چه برنامه‌ریزی داشته باشیم؟ تمرینات را تعطیل کنیم و به بازیکنان استراحت بدهیم که نمی‌شود. یا این که از ابتدا تمرینات بدنسازی کنیم و به بازیکنان فشار بیاوریم هم منطقی نیست و برگزاری تمرینات زیاد هم بازیکنان را زده می‌کند. با این تفاسیر ترجیح می‌دهیم در همان مرحله اول پلی آف حذف شویم!
انتهای پیام
