بازیکن شیلی به جیمی جامپ لگد زد
یک جیمی جامپ در جریان دیدار اروگوئه و شیلی به زمین رفت که گونسالو خارا به او لگد زد.
به گزارش ایسنا و به نقل از آس، تیم ملی فوتبال اروگوئه بامداد امروز (سه‌شنبه) با یک گل شیلی را شکست داد و به عنوان صدرنشین به مرحله یک چهارم نهایی کوپا آمه ریکا ۲۰۱۹ برزیل صعود کرد. این دیدار یک حاشیه داشت. در دقیقه ۷۰ یک جیمی جامپ وارد زمین شد که خود را شبیه به یک چارو (سرخپوست اروگوئه‌ای) کرده بود و ماسک خروس روی سرش گذاشته بود.
جیمی جامپ اروگوئه‌ای تا وسط میدان رفت و سپس به سمت زمین شیلی حرکت کرد. در آنجا گونسالو خارا حضور داشت. بازیکن شیلی یک لگد به پشت جیمی جامپ زد و باعث شد او بر زمین بیفتد. در نهایت جیمی جامپ توسط ماموران متوقف شد.
حرکت خارا باعث ناراحتی بازیکنان اروگوئه شد. آنها از داور خواستار کارت قرمز برای این بازیکن شدند.
انتهای پیام
