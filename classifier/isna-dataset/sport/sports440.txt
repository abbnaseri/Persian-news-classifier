خرید بوندسلیگایی اینتر
خریدهای تابستانی اینتر همچنان ادامه دارد و این بار این تیم با هافبک اتریشی هرتابرلین به توافق نهایی رسید.
به گزارش ایسنا و به نقل از اسکای اسپورت، اینتر که در تابستان آنتونیو کونته را به عنوان سرمربی جدید خود انتخاب کرد فعالیت زیادی در فصل نقل و انتقالات تابستانی داشته است.
این باشگاه ایتالیایی که روز گذشته با گودین قرارداد امضا کرد یک بازیکن دیگر هم جذب کرد.
خرید جدید اینتر از بوندسلیگا است. والنتینو لازارو هافبک اتریشی هرتابرلین با اینتر به توافق نهایی رسید و قرارداد چهار ساله امضا کرد.
اسکای اسپورت آلمان رقم این انتقال را 22 میلیون یورو اعلام کرد تا لازارو به عنوان گرانترین انتقال تاریخ باشگاه هرتابرلین انتخاب شود.
اینتر با خریدهای زیادی که در تابستان داشته در فصل بعد رقابت های سری A مدعی جدی برای کسب عنوان قهرمانی خواهد بود البته هنوز این تیم با یوونتوس مدافع عنوان قهرمانی فاصله زیادی دارد.
انتهای پیام
