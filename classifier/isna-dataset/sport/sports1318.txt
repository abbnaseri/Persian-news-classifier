تمجید فدراسیون جهانی از سعید معروف
تیم ملی ایران توانست با داشتن سعید معروف در کنار برزیل به هشتمین برد در لیگ ملت‌های والیبال ۲۰۱۹ دست پیدا کند.
به گزارش ایسنا، فدراسیون جهانی والیبال (FIVB) پس از پیروزی ۳ بر صفر شب گذشته تیم ملی والیبال ایران مقابل روسیه در هفته سوم لیگ‌ملتهای ۲۰۱۹ در ارومیه، با انتشار گزارشی به تمجید از ستارگان ایران خصوصاً سعید معروف پرداخت. متن گزارش فدراسیون جهانی به شرح زیر است:
ایران با درخشش کاپیتان معروف توانست بازی‌های خانگی خود در ارومیه را با شکست سه بر صفر روسیه به پایان برساند چرا که با درخشش معروف در دادن پاس‌ها ایران و خصوصاً امیر غفور به راه افتادند تا امتیازها یکی پس از دیگری برای ایران کسب شوند.
پاسور ۳۳ ساله ایران توانست در این بازی ۳ امتیاز را در جریان بازی و ۲ امتیاز سرویس کسب کند تا ایران مقابل قهرمان دوره گذشته لیگ ملت‌ها بهترین عملکرد را داشته باشد. او در حال حاضر با امتیاز ۹.۰۳ در بالاترین رده ستارگان در پست خود قرار گرفته است.
از طرف دیگر هم امیر غفور ۱۷ امتیاز را با آبشارهای خود به دست آورد. سید محمد موسوی و میلاد عبادی‌پور هم هر کدام با ۸ امتیاز، پوریا فیاضی و علی شفیعی هم هر کدام با ۵ امتیاز در این برد ایران سهم داشتند.
در حال حاضر امیر غفور با کسب ۱۵۱ امتیاز، ۷ امتیاز اختلاف با شارون ورنون ۱۵۸ امتیازی در تیم کانادا و ۶ امتیاز با گابریل نلی ۱۵۷ امتیازی در تیم ایتالیا فاصله دارد.
انتهای پیام
