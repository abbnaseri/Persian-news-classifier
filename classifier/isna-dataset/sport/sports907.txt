ورزشکاران اعزامی به یونیورسیاد بدرقه شدند
مراسم بدرقه ورزشکاران اعزامی ایران به سی امین دوره یونیورسیاد دانشجویان جهان با حضور وزیر علوم، تحقیقات و فناوری برگزار شد.
به گزارش ایسنا، مراسم بدرقه کاروان اعزامی ایران به سی امین دوره یونیورسیاد دانشجویان جهان در ناپل ایتالیا با حضور منصور غلامی وزیر علوم، تحقیقات و فناوری، مجتبی صدیقی معاون وزیر علوم و رییس سازمان امور دانشجویان، محمدحسین علیزاده مدیرکل تربیت بدنی وزارت علوم، عبدالحمید احمدی معاون فرهنگی و ورزش همگانی وزارت ورزش و جوانان، محمد پولادگر رییس فدراسیون تکواندو، کیکاووس سعیدی سرپرست دبیرکلی کمیته ملی المپیک، محمدرضا دهخدا رییس فدراسیون ورزش‌های دانشگاهی و ورزشکاران، مربیان و سرپرستان تیم‌های اعزامی ایران در محل وزارت علوم برگزار شد.
در این مراسم و پس از صحبت‌های دهخدا رییس فدراسیون ورزش‌های دانشگاهی و صدیقی معاون وزیر علوم، مرشد خواجه وندی با نوای ضرب زورخانه به اجرای برنامه پرداخت.
احمدی: موفقیت ورزشکاران باعث افزایش روحیه مردم می‌شود
در ادامه عبدالحمید احمدی معاون فرهنگی و ورزش همگانی وزارت ورزش و جوانان، ضمن تبریک به ورزشکاران اعزامی که به عنوان نماینده ورزش دانشجویی ایران در رقابت‌های یونیورسیاد خواهند بود، گفت: با وجودی‌که تعداد ورزشکاران اعزامی نسبت به دوره‌های قبل کمتر شده اما به همه این‌نفرات برای کسب افتخار امید داریم و امیدواریم با تلاش مضاعف ورزشکاران اعزامی شاهد کسب مدال‌های خوشرنگ باشیم.
وی با بیان اینکه کسب موفقیت‌های ورزشی باعث افزایش روحیه و شادابی مردم می‌شود، گفت: با این موفقیت‌ها مردم با روحیه بهتری به زندگی ادامه می‌دهند و امیدوارم در یونیورسیاد ایتالیا نیز شاهد موفقیت ورزشکاران ایران باشیم.
احمدی افزود: تلاش‌های بسیار خوبی از سوی فدراسیون دانشگاهی صورت گرفته و فدراسیون‌های رشته‌های اعزامی نیز برای آماده سازی تیم‌ها کمک‌های بسیار خوبی داشتند و امیدوارم با این تلاش‌ها شاهد افتخارآفرینی کاروان اعزامی ایران در این رقابت‌ها باشیم.
در ادامه این مراسم تعدادی از مربیان و ورزشکاران اعزامی نیز طی سخنانی کوتاه ضمن قدردانی از حمایت‌های صورت گرفته، گزارش کوتاهی از روند آماده سازی تیم‌های خود ارائه کردند.


وزیر علوم، تحقیقات و فن آوری دیگر سخنران این مراسم بود که از تلاش‌های صورت گرفته برای اعزام ورزشکاران دانشجو به بازی‌های یونیورسیاد قدردانی و برای ورزشکاران ایران در این رقابت‌ها آرزوی موفقیت کرد.
غلامی گفت: آرزو داریم تیم‌ها با آمادگی خوبی که دارند با موفقیت و دستان پر به ایران بازگردند. قطعاً تیم‌های اعزامی با باور و اعتقادی که دارند به موفقیت می رسند و نماینده شایسته ای برای کشور عزیزمان خواهند بود.
وزیر علوم افزود: جوانان ایرانی چند ویژگی منحصر به فرد دارند که یکی از آنها اعتماد به نفس و خود باوری است بطوری که ما در هیچ کجای دنیا جوانانی به این خوبی نداریم. دوم اینکه ورزشکاران جوان ما باید جایگاه والای مردم ایران را با کسب موفقیت‌های درخشان نشان بدهند و قطعاً نمایندگان شایسته ای برای فرهنگ بالای کشور عزیزمان خواهند بود.
وی در پایان ضمن قدردانی از تلاش‌های صورت گرفته برای کسب موفقیت‌های هر چه بیشتر در این رویداد ورزشی بزرگ گفت: همکاران ما تلاش کردند آنچه که لازم است را برای حمایت از ورزشکاران دانشجو انجام دهند. ما نیز برای موفقیت تک تک نفرات اعزامی دعا می‌کنیم و امیدوارم با سلامتی و موفقیت از این رویداد به وطن بازگردید و ان‌شاءالله در جشن پس از این بازی‌ها از زحمات شما قدردانی خواهیم کرد.

در پایان این مراسم نیز تمامی ورزشکاران، مربیان، سرپرستان و مسئولان اعزامی ایران به یونیورسیاد ایتالیا با عبور از زیر قرآن کریم با وزیر علوم و دیگر مسئولان حاضر در مراسم عکس یادگاری گرفتند.
به گزارش ایسنا، کاروان ورزشی ایران با ۴۱ ورزشکار در ۴ رشته تکواندو، والیبال، تیراندازی و تیر و کمان در سی امین دوره بازی‌های یونیورسیاد دانشجویان جهان که از ۱۲ تا ۲۳ تیرماه به میزبانی ناپل ایتالیا برگزار می‌شود، حضور خواهد داشت.
انتهای پیام
