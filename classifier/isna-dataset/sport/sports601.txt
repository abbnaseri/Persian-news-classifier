پرویز هادی: از خداحافظی کمیل قاسمی ناراحت شدم
سنگین‌وزن تیم ملی کشتی آزاد با بیان اینکه کمیل قاسمی از افتخارات ورزش ایران است، گفت: از خداحافظی او ناراحت شدم.
به گزارش ایسنا، پرویز هادی درباره عملکردش در مرحله نهایی انتخابی تیم ملی کشتی آزاد و قهرمانی در وزن ۱۲۵ کیلوگرم گفت: یک هفته قبل کمرم شدیداً گرفت به طوری که حتی نمی‌توانستم تکان بخورم و راه بروم و با مصرف قرص مسکن کشتی گرفتم. خوشبختانه با وجود دردی که داشتم توانستم از پس کشتی‌های سنگین بربیایم.
وی ادامه داد: خدا را شکر نسبت به آسیب‌دیدگی و آمادگی که داشتم از عملکردم راضی بودم و امیدوارم در مدت باقی‌مانده در اردوهای تیم ملی بتوانم به آمادگی مناسبی برسم.
دارنده مدال برنز جهان و دو طلای بازی‌های آسیایی درباره خداحافظی کمیل قاسمی گفت: کمیل از افتخارات ورزش و کشتی ایران به خصوص سنگین وزن‌ها است. او را خیلی دوست دارم و همیشه برایم قابل احترام است. ۱۵ سال در اردوهای تیم ملی با هم زندگی کردیم و امروز از خداحافظی او خیلی ناراحت شدم. وقتی یک قهرمان از دنیای قهرمانی خداحافظی می‌کند ناراحت کننده است.
هادی درباره حرکتی که در خداحافظی کمیل قاسمی انجام داد و او را بر روی شانه‌هایش گذاشت و دور تشک چرخاند، گفت: وظیفه‌ام بود و کاری نکردم. کمیل دوست و برادر من است و امیدوارم در سایر مراحل زندگی نیز موفق باشد.
وی درباره برنامه‌اش برای حضور در مسابقات جهانی گفت: تلاش می‌کنم ابتدا یک مدال خوشرنگ‌تر از سال گذشته را همراه با سهمیه المپیک که از کسب مدال مهم‌تر است به دست بیاورم و بعد از آن بر روی موفقیت در المپیک تمرکز کنم. امیدوارم تمام اعضای تیم موفق به کسب سهمیه و افتخار آفرینی در رقابت‌های جهانی شوند.
انتهای پیام
