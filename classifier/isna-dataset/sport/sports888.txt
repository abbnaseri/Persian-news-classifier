پاکزاد: هدفمان کسب بهترین نتیجه در اسپانیاست
مربی تیم کامپوند نوجوانان و جوانان از اعزام ۵ کماندار کامپوند به مسابقات جهانی اسپانیا خبر داد و گفت: تمام تلاشمان بر این است که کمانداران را از نظر روانی و قدرت بدنی برای مسابقات آماده کنیم تا بهترین نتیجه را کسب کنیم.
بهزاد پاکزاد در گفت‌وگو با ایسنا، در ارزیابی از آخرین وضعیت کمانداران نوجوان و جوان اعزامی به مسابقات جهانی اسپانیا افزود: برای آماده‌سازی کمانداران برای شرکت در مسابقات جهانی اسپانیا ۵ مرحله اردوی آماده‌سازی پیش‌بینی کرده بودیم که در اردوی سوم و چهارم به دلیل مواجه شدن با امتحانات خرداد کمانداران با افت رکورد روبرو شدند و از بدنی شرایط راضی‌کننده‌ای نداشتند. در اردوی چهارم که از اواخر خرداد در سایت تیروکمان آغاز شده و تا ۱۴ تیر ادامه دارد سعی کردیم بیشترین تمرکز را روی بدنسازی و آماده‌سازی روانی کمانداران نوجوان و جوان بگذاریم تا آنها را در شرایط بهتری برای مسابقات آماده کنیم.
وی از گیسا بایبوردی، دانیال حیدرزاده، امیرمحمد قربان زاده، آرمین پاکزاد و علی رحمتی به عنوان نفرات اعزامی به مسابقات جهانی اسپانیا نام برد و گفت: پنجمین و آخرین اردوی کمانداران از اواخر تیر در سایت تیروکمان برپا می‌شود و تا زمان اعزام ادامه خواهد داشت.
مربی تیم کامپوند نوجوانان و جوانان در پیش‌بینی از وضعیت کمانداران برای کسب مدال در مسابقات جهانی اسپانیا، خاطرنشان کرد: اگر کمانداران بتوانند رکوردهایی که در اردوی آماده‌سازی به ثبت می‌رسانند در اسپانیا نیز همان رکوردها را تکرار کنند امید زیادی برای موفقیت آنها داریم. البته دو سال قبل که این مسابقات در آرژانتین برگزار شد گیسا بایبوردی موفق به کسب مدال برنز رقابتهای جهانی شد، در این دوره نیز امیدواریم به نتایج خوبی دست پیدا کنیم.
پاکزاد در پایان یکی از مشکلات کمانداران را کمبود تجهیزات تیروکمان عنوان کرد و افزود: هر چند هزینه خرید تجهیزات بالاست، اما تلاش می‌کنیم با حمایت فدراسیون و در حد توان مشکل تجهیزات را از نظر سیستم فنی و سایر موارد مرتفع کنیم تا کمانداران بدون دغدغه در مسابقات جهانی حضور پیدا کنند.
انتهای پیام
