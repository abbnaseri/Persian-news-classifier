تنیسور ۱۵ ساله در ویمبلدون شگفتی ساز شد
کری گاف با شکست ونوس ویلیامز در دور نخست تنیس ویمبلدون همه را شگفت زده کرد.
به گزارش ایسنا، شگفتی‌های روز نخست تنیس ویمبلدون را کری گاف تکمیل کرد. تنیسور ۱۵ ساله در دور نخست باید به مصاف ونوس ویلیامز با تجربه می‌رفت. گاف بر خلاف انتظار توانست حریف ۳۹ ساله‌اش را با نتیجه ۲ بر صفر شکست دهد. او هر دو ست را با نتیجه ۶ بر ۴ به نفع خود پایان داد.
گاف پیش از این نیز با صعود به مرحله نهایی تنیس ویمبلدون تاریخ سازی کرده بود. او جوان‌ترین تنیسور تاریخ این رقابت‌ها لقب گرفت. با شروع خوب گاف از او به عنوان سرنا ویلیامز آینده یاد می‌کنند.
پیش از این در روز نخست نتایج دور از انتظاری رقم خورده بود. نائومی اوساکا، بانوی شماره دو جهان در دور اول با شکست برابر یولیا پوتینتسوا از این رقابت‌ها حذف شد.
در بخش مردان هم الکساندر زورف و استفانوس سیتسیپاس نتوانستند حریفان خود را شکست دهند و از صعود به دور دوم باز ماندند.
انتهای پیام
