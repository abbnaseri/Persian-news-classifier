فتاحی تقویم پیشنهادی لیگ نوزدهم را به مربیان داد
در نشست هم اندیشی مربیان لیگ برتری رئیس کمیته مسابقات سازمان لیگ تقویم پیشنهادی فصل آینده را ارائه داد.
به گزارش ایسنا، عصر امروز از ساعت ۱۵ نشست هم اندیشی و آسیب شناسی در محل آکادمی ملی فوتبال برگزار شد. با وجود اینکه تمام مربیان لیگ برتری به این نشست دعوت شده بودند اما فقط علیرضا منصوریان، رضا مهاجری، فراز کمالوند، جواد نکونام، عبدالله ویسی، حسین فرکی و رسول خطیبی در این نشست حاضر بودند.
البته با توجه به اینکه این نشست در محل هتل آکادمی فوتبال برگزار می‌شد و در این هتل، کلاس پرولایسنس مربیگری هم در حال برگزاری بود، مربیانی که در این کلاس حاضر بودند نیز در نشست هم اندیشی و آسیب شناسی حاضر شدند.
مربیانی همچون علی دایی، نادر دست نشان، اکبر میثاقیان مهدی تارتار، حمید مطهری و مجتبی تقوی و هادی طباطبایی نیز حضور داشتند.
در حاشیه نشست سعید فتاحی به عنوان رئیس کمیته مسابقات سازمان لیگ برنامه پیشنهادی فصل آینده لیگ برتر را به همه مربیان این حوزه ارائه کرد تا آنها پس از بررسی این برنامه نظرات خود را به سازمان لیگ منعکس کنند.
انتهای پیام
