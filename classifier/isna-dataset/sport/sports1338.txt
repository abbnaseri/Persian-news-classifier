معروف: نقطه عطف بازی با روسیه ست دوم بود
پاسور تیم ملی والیبال ایران گفت: نقطه عطف بازی با روسیه ست دوم بود که اگر می‌باختیم کار سخت می‌شد.
به گزارش ایسنا، سعید معروف پس از پیروزی مقابل تیم ملی روسیه در هفته سوم لیگ ملت‌های والیبال در نشست خبری بعد از بازی گفت: بازی مقابل روسیه بعد از بازی سخت دیروز مقابل لهستان که پنج ست طول کشید، برای ما سخت بود. بازیکنان روسیه در شروع بازی به دلیل جو سالن اشتباهات زیادی داشتند اما رفته رفته عملکرد بهتری داشتند.
کاپیتان تیم ملی والیبال ایران تاکید کرد: نقطه عطف بازی ست دوم بود که اگر می‌باختیم کار برای ما سخت می‌شد اما بردیم و در ست سوم هم با اعتماد به نفس بازی کردیم که از این جهت خوشحالم.
معروف گفت: خوشحالم که بازی را بردیم و تشکر می‌کنم از مردم ایران و ارومیه که تیم ملی را حمایت کردند. به همه تبریک می‌گویم.
انتهای پیام
