بهروان: امتیاز خونه به خونه هنوز در بابل است/ مدیر اداره کل وزارت ورزش اجازه خروج نمی‌دهد
رئیس هیأت فوتبال استان مازندران اعلام کرد هنوز هیچ گواهینامه‌ای مبنی بر انتقال امتیاز باشگاه خونه به خونه بابل به دست هیات فوتبال نرسیده است.
غلامرضا بهروان، رئیس هیأت فوتبال استان مازندران در گفت‌وگو با ایسنا، درباره فروش و انتقال امتیاز خونه به خونه بابل اظهار کرد: سند رسمی در این رابطه به دست ما نرسیده است. ما مسائل را رصد می‌کنیم و تیمی هم که باید از استان برود باید مجوز کمیسیون ماده ۵ اداره کل استان را داشته باشد. همچنین هیأت فوتبال هم این مساله را به تأیید برساند.
او در ادامه گفت: آقای حسین‌زادگان که مدیر اداره کل وزارت ورزش و جوانان استان مازندران هستند گفته‌اند که اجازه خروج از استان را نمی‌دهیم. تیم خونه به خونه مالک و مسئولانش خیلی هزینه کرده‌اند اما مسئولان بابل هیچ کمکی نکرده‌اند. آن‌ها در فصل گذشته استادیوم خود را درست کردند و منتظر اسپانسر بودند اما این اتفاق نیفتاد. من امیدوارم که مسائل هر چه سریع‌تر حل شود و آقای حسن‌زاده و گروه مدیریتی طوری کار را پیش ببرد که خونه به خونه در بابل بماند.
انتهای پیام
