برانکو: پولم را با یک چمدان به کرواسی می‌آورم!/ هیچ مشکلی در ایران ندارم
سرمربی پرسپولیس اعلام کرد که مشکلی برای دریافت طلبش از پرسپولیس ندارد و حاضر است با یک چمدان این پول را دریافت کند.
به گزارش ایسنا، برانکو ایوانکوویچ اخیراً سفری به باواریا در آلمان داشت. برانکو که قرار است به دلیل تحریم‌های بانکی ایران، ۶۰۰ هزار یورو طلبش از پرسپولیس را به صورت نقد دریافت کند، اظهار کرد: من در آلمان کار خاصی ندارم و تنها برای استراحت به اینجا آمده‌ام. این درست است که من ۶۰۰ هزار یورو از پرسپولیس طلب دارم. من می‌دانم که ایران اکنون برای انتقال پول با مشکل مواجه شده ولی در کل حل خواهد شد. این شوخی است که من نگران پولم در ایران باشم. اصلاً این طور نیست. من فقط یک چمدان انتخاب می‌کنم که با آن پولم را به کرواسی بیاورم.
سایت 100posto کرواسی در ادامه از قول برانکو درباره عملکرد دالیچ بعد از جام جهانی گفت: ما بعد از جام جهانی دوران سختی داشتیم. البته این نمی‌تواند بهانه باشد به هر حال خیلی از بازیکنان هم خسته بودند و نیاز به استراحت داشتند و همین باعث شد که تیم ملی کرواسی بعد از جام جهانی عملکرد خوبی نداشته باشد. اتمام این فصل خبر خوبی است. حالا با استراحت ذهنی و فیزیکی، تیم ملی کرواسی می‌تواند بار دیگر به روزهای اوج خود نزدیک شود.
برانکو با اشاره به حضور چند ساله‌اش در تیم پرسپولیس اظهار کرد: چهار سال، دوران خیلی خوبی در پرسپولیس داشتم و اعضای باشگاه به واسطه نتایج خوبی که گرفتیم از جایگاه بالایی نزد هواداران برخوردار شدند. فوتبال در ایران بسیار مهم است و به طور میانگین ۵۵ هزار تماشاگر از بازی‌های ما دیدن می‌کنند. شما می‌توانید ببینید که اینستاگرام من بیش از یک میلیون دنبال‌کننده دارد. من در پرسپولیس بازیکنان خیلی خوبی دارم و به هیچ وجه مشکل شخصی در فوتبال ایران ندارم.
وی در پاسخ به این سوال که آیا کسانی که مهر ایرانی روی پاسپورتشان باشد برای ورود به کشورهای غربی دچار مشکل می‌شوند، گفت: وقتی اولین‌بار در ایران بودم و خواستم به آمریکا بروم، کنسولگری به من گفت چرا در ایران بودی. من به آنها گفتم که یک مربی حرفه‌ای هستم و برای آنها کار می‌کنم و ارتباطی با سیاست ندارم. اگر به من ویزا دهید که داده‌اید اگر نه هیچ. من ویزا گرفتم و برای بازی مکزیک و پاراگوئه در شیکاگو حاضر بودم.
انتهای پیام
