ایران قهرمان کشتی فرنگی نوجوانان آسیا شد
با کسب چهارمین مدال طلای ایران توسط حجت رضایی در وزن ۶۵ کیلوگرم کشتی فرنگی نوجوانان آسیا در قزاقستان، ایران عنوان قهرمانی زود هنگام این رقابت ها را از آن خود کرد.
به گزارش ایسنا، رقابت های کشتی فرنگی نوجوانان قهرمانی آسیا از صبح امروز (جمعه) و با برگزاری مسابقات سه وزن دوم (پایانی) پیگیری شد که نتایج کشتی گیران ایران در پایان مسابقات صبح به شرح زیر است:
در وزن ۶۵ کیلوگرم حجت رضایی پس از استراحت در دور نخست در دور دوم با نتیجه ۵ بر ۲ از سد خدایبرگن از ازبکستان گذشت. وی در دور سوم و در مرحله نیمه نهایی مقابل جی او از چین کشتی با نتیجه ۸ بر صفر به پیروزی دست یافت و راهی دیدار فینال شد. وی در دیدار فینال به مصاف حریفی از کشور میزبان رفت و با کسب مدال طلا، قهرمانی زودهنگام ایران در این رقابت ها را به ارمغان آورد.
در وزن ۷۱ کیلوگرم رضا ساکی در دور اول کومار از هند را با نتیجه ۹ بر صفر از پیش رو برداشت وی در دور دوم نیز با نتیجه ۵ بر ۲ از سد بوبونظراف از ازبکستان گذشت و راهی مرحل نیمه نهایی شد. ساکی در این مرحله مقابل پیلپکنکو از قزاقستان با نتیجه ۹ بر یک پیروز شد و به دیدار فینال راه یافت.
در وزن ۸۰ کیلوگرم مسعود کاووسی پس از استراحت در دور اول در دور دوم روهیت از هند را با نتیجه ۶ بر یک مغلوب کرد و به مرحله نیمه نهایی رفت. وی در این مرحله در حالی که با نتیجه ۱۳ بر ۱۳ حریف قزاق خود را شکست داده بود با اشتباه داوری و جلنج مربیان قزاقی و پس از بازبینی مجدد فیلم بازنده شد و به دیدار رده بندی رفت.
در روز نخست این مسابقات امیررضا ده بزرگی در وزن ۴۸ کیلوگرم، سعید اسماعیلی در وزن ۵۱ کیلوگرم و سعید کریمی زاده در وزن ۹۲ کیلوگرم به مدال طلا دست یافتند، دانیال سهرابی در وزن ۶۰ کیلوگرم صاحب مدال نقره شد و شاهرخ میکائیلی زاده در وزن ۱۱۰ کیلوگرم نیز صاحب مدال برنز شد. مهدی احدی زناب و فرید سیرتی مقدم نمایندگان اوزان ۴۵ و ۵۵ کیلوگرم کشورمان نیز با شکست مقابل رقبای خود از دور رقابت ها کنار رفتند.
انتهای پیام
