مصدومیت سهراب مرادی جدی نیست / قهرمان المپیک باید استراحت کند
مربی تیم ملی وزنه برداری اعلام کرد مصدومیت سهراب مرادی جدی نیست و با استراحت بهبود می‌یابد.
به گزارش ایسنا، سهراب مرادی وزنه بردار دسته ۹۶ کیلوگرم ایران که در تمرین تیم ملی زیر وزنه ۲۰۰ کیلوگرم دچار مصدومیت از ناحیه کتف شد به بیمارستان منتقل شد تا وضعیت او بررسی شود. اکبر خورشیدی فر مربی تیم ملی که همراه سهراب مرادی به بیمارستان رفته بود در گفتگو با ایسنا درباره ی وضعیت این وزنه بردار بیان کرد: پزشک متخصص، سهراب مرادی را معاینه کرد و گفت خدا را شکر آسیب دیدگی جدی نیست از این رو با چند روز استراحت بهبود پیدا می‌کند. خورشیدی فر در پاسخ به این پرسش که قرار بود از این وزنه بردار MRI گرفته شود و این اتفاق رخ داد، گفت: بله و پارگی نبود و با استراحت بهبود می‌یابد. به گزارش ایسنا، سهراب مرادی برای مسابقات جهانی ۲۰۱۹ که ۲۵ شهریور در تایلند برگزار خواهد شد، آماده می‌شود و او چند ماه پیش نیز درگیر مصدومیت از ناحیه کمر شد که در آلمان این مصدومیت را برطرف کرد. انتهای پیام
