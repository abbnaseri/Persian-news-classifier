روز سرنوشت ساز وزنه برداری/ رقابت جدی سه کاندیدا برای ریاست
تکلیف انتخابات وزنه‌برداری 16 تیرماه مشخص می‌شود و بر اساس گمانه‌زنی‌ها سه کاندیدا رقابت جدی را با یکدیگر برای رسیدن به ریاست فدراسیون خواهند داشت.
به گزارش ایسنا، تکلیف ریاست فدراسیون وزنه برداری فردا (یک‌شنبه) 16 تیر مشخص می‌شود تا پس از پشت سر گذاشتن روزهای پر حرف و حدیثی بالاخره آرامش به این رشته برگردد.
ثبت از کاندیداهای وزنه‌برداری 23 بهمن 97 آغاز شد و در پایان 10 روز کاری 10 نفر (سجاد انوشیروانی، محمدرضا آخوندی، حسین رضازاده، علی مرادی، کوروش باقری، حسین مقامی، عبدالکریم پورکیان، فرشاد غزالیان، شهرام عظیمی و نصرت اله عابدینی)  کاندیدای ریاست شدند.
پس از برگزاری کمیسیون تطبیق، صلاحیت مدیریتی مقامی و باقری تایید نشد که البته باقری با ارائه مدارک بیشتر توانست این مرحله را پشت سر بگذارد و به جمع کاندیداها برگردد.
دوره ریاست علی مرادی هم هفت اردیبهشت 98 به پایان رسید اما از آنجا که علی مرادی به همراه تیم ملی بزرگسالان در مسابقات قهرمانی آسیا چین حضور داشت، وزارت ورزش پس از بازگشت تیم از مسابقات و در روز دوازدهم اردیبهشت علیرضا خسروی را به عنوان سرپرست تعیین کرد.
اکنون نیز زمان انتخابات فرا رسیده و قرار است اعضای مجمع ساعت 10 صبح یک‌شنبه 16 تیر در آکادمی ملی المپیک دور هم جمع شوند و با تصمیم خود داستان انتخابات را به پایان برسانند.
این  انتخابات هشت کاندیدا دارد و تاکنون یک انصرافی (شهرام عظیمی) داشته است. البته احتمال انصراف کاندیداهای بیشتر وجود دارد که دلیل آن هم ائتلافی است که قرار است اعلام شود. در هر حال رقابت اصلی در این مجمع بین سه کاندیدا سجاد انوشیروانی، محمدرضا آخوندی و علی مرادی است.
قطعا روز یک‌شنبه رقابت جذابی را شاهد خواهیم بود و باید دید  عملکرد چهارساله علی مرادی برای اعضای مجمع قابل قبول بوده که دوباره به او رای اعتماد دهند و یا اینکه مجمع به یکی از این دو کاندیدای جوان یعنی انوشیروانی و آخوندی اعتماد کرده و هدایت فدراسیون را برای چهار سال به یکی از آنها می سپارد.
* اسامی کاندیداها به شرح زیر است:
1- سجاد انوشیروانی
2- محمدرضا آخوندی
3- علی مرادی
4- حسین رضازاده
5- کوروش باقری
6- نصرت اله عابدینی
7- عبدالکریم پورکیان
8- فرشاد غزالیان
انتهای پیام
