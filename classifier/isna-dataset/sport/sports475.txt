منافی: مثل برانکو، به کالدرون هم زمان کافی بدهید
پیشکسوت تیم فوتبال پرسپولیس می‌گوید برای ارزیابی بهتر از کالدرون، باید زمان کافی را در اختیارش قرار داد.
جواد منافی در گفت‌وگو با ایسنا، درباره نحوه جدایی برانکو ایوانکوویچ از پرسپولیس اظهار کرد: برانکو مربی حرفه‌ای است. شاید از نظر ما نحوه جدایی برانکو درست نبود اما قطعاً او برای کارش دلیلی داشته است. نمی‌دانم مدیریت یا اعضای هیات مدیره باعث جدایی برانکو بوده‌اند یا خودش دلایل دیگری برای جدایی داشته است اما در هر صورت باید بپذیریم که دیگر برانکو رفته و پیدا کردن مقصر هم دردی از پرسپولیس دوا نمی‌کند. نباید دنبال مقصر باشیم. در حال حاضر به جای اینکه به گذشته برگردیم باید به این فکر کنیم که برای آینده چه باید کرد که شرایط خوب تیم حفظ شود.
وی افزود: برانکو چهار سال در پرسپولیس بود و روزهای بسیار خوبی برای این تیم ساخته است اما وقتی جدا می‌شود باید فکری برای بعد از آن کرد. وقتی کریم باقری چند سال کنار برانکو کار کرده، قطعاً او شناخت کافی را دارد و می‌تواند در روزهایی که تیم نیاز دارد کمک کند. باشگاه طی چند روز اخیر باید از باقری بیشتر کمک می‌خواست تا درباره لیست ورودی و لیست خروجی نظر بدهد چرا که حتی اگر سرمربی جدید پرسپولیس به زودی انتخاب شود باز هم زمان لازم را در اختیار ندارد که شناخت خوبی از بازیکنان پیدا کند.
در ادامه این گفت‌وگو منافی به زمان از دست رفته پرسپولیس در تمرینات پیش از فصل اشاره کرد و گفت: درست است که کریم باقری از ابتدا تمرینات تیم را زیر نظر داشته اما قطعاً وقتی تیم سرمربی نداشته، نتوانسته تمرینات خوبی را پیگیری کند. کریم باقری برای تیم زحمت می‌کشد اما پرسپولیس باید از همان ابتدا زیر نظر کادر فنی جدید تمرین می‌کرد. به همین خاطر فکر می‌کنم تیم زمان کافی برای بدنسازی را از دست داده است. هر زمانی سرمربی انتخاب شود باز هم چند روزی زمان لازم است تا او دستیارانش را به ایران بیاورد و کار را شروع کند.
منافی همچنین درباره حضور فرشاد احمدزاده در پرسپولیس و انتقاداتی که به او وارد شده هم گفت: فرشاد احمدزاده بازیکن پرسپولیس بوده اما در مقطعی از تیم جدا شد که نحوه این جدایی خوب نبود چون در اواخر فصل مشکلاتی میان او و برخی هواداران ایجاد شد. با این حال او الان به پرسپولیس پیوسته و اگر در یکی دو بازی عملکرد خوبی از خود ارائه بدهد قطعاً می‌تواند دوباره بین هواداران محبوب شود.
پیشکسوت تیم فوتبال پرسپولیس همچنین درباره حضور گابریل کالدرون روی نیمکت پرسپولیس هم گفت: شناخت کافی از او ندارم اما می‌دانم چند سالی در عربستان و قطر مربی‌گری کرده و تجربه خوبی دارد. او باید بداند که کار در پرسپولیس با کار در قطر و عربستان متفاوت است. با این حال فکر می‌کنم برای اینکه ارزیابی خوبی از او داشته باشیم باید زمان کافی را در اختیارش قرار بدهیم. همانطور که به برانکو زمان دادیم باید به کالدرون هم زمان بدهیم.
انتهای پیام
