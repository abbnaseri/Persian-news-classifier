کولاکوویچ: مجرد و غلامی جایگزین‌های خوبی برای موسوی هستند
سرمربی تیم ملی والیبال ایران گفت: اگر موسوی آماده نشود، مجرد و غلامی جایگزین‌های خوبی برای او هستند.
به گزارش ایسنا، ایگور کولاکوویچ در نشست خبری پیش از هفته چهارم لیگ ملت‌ها گفت: خوشحالم که در اردبیل هستیم، چراکه ما از دو سال پیش خاطرات خیلی خوبی از اینجا داریم. همه بازی‌ها سخت خواهد بود حتی اگر میزبان باشیم و این تمام چیزی است که بنده می‌توانم بگویم.
او در مورد مصدومیت محمد موسوی نیز گفت: موسوی مشکل مصدومیت دارد اما اسم او در لیست وجود دارد. شاید در بازی اول نباشد اما بازیکنی است که می‌داند باید خود را آماده کند تا در این مسابقات به ما کمک کند. اگر موسوی آماده شود بسیار خوب است اما اگر آماده نشود مجرد و غلامی جایگزین‌های خوبی برای او هستند.
سرمربی تیم ملی والیبال ایران درباره شرایط معنوی‌نژاد نیز گفت: برای او در ژاپن مصدومیتی پیش آمد ولی خوشبختانه الان شرایط خوبی دارد. معنوی‌نژاد بازیکن خوبی است و الان هم شرایط بازی را دارد.
او افزود: در اردبیل برای ما از ابتدا تا پایان، بازی‌های سختی وجود دارد. حتی فرانسه هم که بازیکنان اصلی‌اش را ندارد، تیم بسیار قدرتمندی است.
انتهای پیام
