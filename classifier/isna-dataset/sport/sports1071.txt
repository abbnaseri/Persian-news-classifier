حمایت فدراسیون تیراندازی از استعداد کشف شده کرمانی در برنامه عصر جدید
رییس فدراسیون تیراندازی گفت: تلاش آقای مهدی حیدریان(از شهرستان رابر استان کرمان) در برنامه عصر جدید نمود بسیار خوبی داشته که از این استعداد برای حضور در فدراسیون دعوت کردیم و در تست اولیه دیدیم مانند قهرمانان تیراندازی می کند.
به گزارش ایسنا، "علی دادگر" در دیدار با استاندار کرمان اظهار کرد: تیراندازی رشته ملی مذهبی است و پیامبر اسلام صلی الله علیه و آله به آموزش این رشته به فرزندان تاکید داشته اند.  وی با اشاره به اینکه تیراندازی یک رشته المپیکی است و نخستین چراغ المپیک تیراندازی جمهوری اسلامی ایران را یک خانم روشن کرده است، افزود: حضور بانوان در این رشته هیچ منعی ندارد و بیشترین تیراندازان از جامعه بانوان و بیشترین مدال آوران این رشته در مجامع بین المللی از جمله جام جهانی و جام ملت‌های آسیا از این جامعه است.  دادگر تصریح کرد: استان کرمان مرهون زحمات مدیران ورزشی است و سه نفر از قهرمانان ملی پوش اهداف پروازی از استان کرمان هستند.  رییس فدراسیون تیراندازی در بخش دیگری از سخنانش بیان کرد: برنامه عصر جدید یکی از پرطرفدارترین برنامه‌های ایران است. تلاش آقای مهدی حیدریان(از شهرستان رابر استان کرمان) در برنامه عصر جدید نمود بسیار خوبی داشته و بعد از شناسایی ایشان در این برنامه و حمایت‌های آقای بشیر حسینی، از این استعداد برای حضور در فدراسیون دعوت کردیم و در تست اولیه دیدیم مانند قهرمانان تیراندازی می‌کند و یکی از جوانان با استعداد کشور و شایسته هرگونه حمایت است.  دادگر گفت: با توجه به شرایط حضور در تهران و یا رفت و آمد به کرمان برای تمرین، از مسوولان شهرستان رابر درخواست کردیم یک سالن در اختیار فدراسیون بگذارند تا تجهیز شده و آقای حیدریان بتواند تمرین کند.  وی تصریح کرد: با حمایت مسوولان، سالن تامین و تجهیزات نصب شده و امروز با حضور مسوولان افتتاح خواهد شد که مطمئن هستیم بیش از حدود ۳۰۰ نفر از جوانان جذب این سالن خواهد شد و در آینده نه چندان دور قهرمانان خوبی از استان کرمان و شهرستان رابر خواهیم داشت.  رییس فدراسیون تیراندازی بیان کرد: در کل ایران استعدادهای بسیاری وجود دارد اما به دلیل کمبود امکانات، شرمنده جوانان هستیم.  وی با اشاره به اینکه ما بودجه ساخت و امکانات در شهرستان‌ها نداریم، اظهار کرد: در صورت دادن امکانات از سوی مسئولان استانی برای رشته تیراندازی، برای تجهیز این سالن‌ها حمایت‌های لازم را انجام خواهیم داد.  "محمدجواد فدایی" استاندار کرمان نیز در این دیدار گفت: خوشحال هستیم که یکی دیگر از جوانان استان کرمان توانسته جایگاه خوبی پیدا کند و از کسانی که اقدام به موقع در حمایت از وی انجام داده اند تشکر می‌کنیم و ما نیز هر کاری که بتوانیم، انجام می‌دهیم و امیدواریم سهمیه خوبی از استان کرمان و کشور در المپیک ۲۰۲۰ حضور داشته باشند.  به گزارش ایسنا، در این دیدار یک تپانچه بادی ورزشی به استاندار کرمان اهداء شد.  انتهای پیام
