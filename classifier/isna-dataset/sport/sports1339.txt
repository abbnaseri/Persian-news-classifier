ساملوو: از باخت به ایران درس می‌گیریم
سرمربی تیم ملی والیبال روسیه گفت: به باخت مقابل ایران احترام می‌گذاریم چون ایران خوب در زمین حاضر شده و والیبال خوبی بازی کرد.
به گزارش ایسنا، ساملوو، سرمربی تیم ملی والیبال روسیه پس از شکست سه بر صفر تیمش مقابل ایران در هفته سوم لیگ ملت‌های والیبال ۲۰۱۹ در ارومیه، گفت: ابتدا به تیم ملی ایران تبریک می‌گویم که بازی خوبی به نمایش گذاشته و به برتری رسیدند. این تیم، تیمی است که با احساسات خوبی از سوی هواداران همراه است.
او افزود: همان طور که دیدید با شروع بازی تماشاگران با تشویق‌های خود فشار زیادی را به ما آوردند. کم‌کم به جو زمین عادت کردیم اما این بازی بازی لحظه‌ها بود و نتوانستیم در سرویس‌ها خوب باشیم و باختیم. با این حال به این نتیجه احترام می‌گذاریم چون ایران خیلی خوب در زمین حاضر شد و با والیبال خوب به برتری رسید. از این شکست درس می‌گیریم و باید پیشرفت کنیم.
سرمربی تیم ملی والیبال روسیه در پایان گفت: برای بار آخر هم از مردم ایران و ارومیه تشکر می‌کنم به خاطر این حال و هوای خوب و خاطره خوبی که به جای گذاشتید.
انتهای پیام
