دهخدا: تکواندو امید اصلی کاروان ایران برای مدال آوری است/ مسئولیت هر نتیجه ای با من است
رییس فدراسیون ورزش های دانشگاهی گفت: با شروع رقابت های تکواندو و مدال آوری نمایندگان ایران شاهد ارتقای جایگاه ایران در بازی های یونیورسیاد خواهیم بود.
به گزارش خبرنگار اعزامی ایسنا از ناپل، محمدرضا دهخدا درباره برخی ناهماهنگی‌ها در میزبانی ایتالیا از یوینورسیاد ۲۰۱۹ گفت: مسئولین کاروان پیگیر مشکلات و ناهماهنگی‌ها مخصوصاً در انتقال خبرنگاران به ورزشگاه هستیم که خوشبختانه بخش زیادی از این مشکلات حل شد.
وی افزود: به هر حال وقتی وارد جای جدید می‌شوید ممکن است در برخی موارد ناهماهنگی‌هایی باشد. در این میان برخی از کشورها زودتر مشکلات را حل می‌کنند ولی بعضی از کشورها نه. هنوز در ایتالیا با وجود گذشت چند روز این مشکلات پابرجا بود.
سرپرست کاروان ایران افزود: علی رغم دوری هتل‌ها اما در بازدیدی که داشتیم از نظر اسکان و تغذیه وضعیت خوبی داشتند و ورزشکاران نیز گلایه‌ای مطرح نکردند تا مورد بررسی قرار دهیم.
دهخدا درباره ارزیابی خود از عملکرد کاروان ایران تا اینجای کار که با یک نقره و یک برنز همراه بوده است، خاطرنشان کرد: بچه‌ها زحمت زیادی کشیدند و کسی نیامده تا دست خالی برگردد اما سطح کیفی مسابقات بالاست و شاهد رقابت‌هایی سخت و نزدیک هستیم، از سوی دیگر این بچه‌ها تجربه زیادی در مسابقات بین المللی ندارند و طبیعی است باید صاحب تجربه بیشتری شوند.
وی با بیان اینکه هر روز انتظار دریافت مدال داریم تصریح کرد: تا کنون با یک نقره و یک برنز استارت کار زده شده و امیدوارم روند مدال آوری ایران سرعت بگیرد و ورزشکاران پومسه ایران نیز موفق به کسب مدال‌های خوشرنگ شوند، البته در تیراندازی هم شانس مدال داریم.
وی در پایان گفت: همیشه بار اصلی مدال‌آوری کاروان دانشجویی ایران بر دوش تکواندو بوده و امید اصلی ما برای دریافت مدال نیز تکواندوکاران هستند که در ادامه مسابقات کارشان را آغاز می‌کنند. قطعاً با مدال‌آوری ایران شاهد ارتقای جایگاه ایران در جدول خواهیم بود. ما هر چه که نیاز بوده برای حمایت از تیم‌هایمان داشته ایم، حال هر نتیجه‌ای به دست بیاید باز همه مسئولیت در نهایت با من است و آن را می‌پذیرم.
انتهای پیام
