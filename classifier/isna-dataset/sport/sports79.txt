دنیزلی: تیمی می‌سازم که هواداران از بازی آن لذت ببرند
سرمربی تیم فوتبال تراکتور گفت: تیمی می‌سازم که هواداران از بازی آن لذت ببرند.
به گزارش ایسنا و به نقل از سایت باشگاه تراکتور، مصطفی دنیزلی اظهار کرد: همواره در تمامی تیم‌ها برای قهرمانی تلاش کرده‌ام، برخی اوقات موفق شده‌ام و گاه شکست خورده‌ام، اما به این نتیجه رسیده‌ام که فوتبال بازی صبر است، طرفداران باید در روز خوب و بد پشت تیم باشند و بدانند که هیچ‌گاه از هدفمان کوتاه نمی‌آییم، امکان دارد بازیکنی در یک بازی اشتباه کند، ولی هواداران و کادر فنی باید از او حمایت کرده و رفتار خوبی داشته باشند.
وی افزود: بازی کردن مقابل هواداران لذت بزرگی دارد و من هم از تماشای فوتبال تیمم باید لذت ببرم.
دنیزلی مطرح کرد: فلسفه فوتبال من مشخص است، تیم تهاجمی می‌سازم که از دریافت گل نترسد. معتقدم به‌جای برتری یک بر صفر، بهتر است پیروزی سه بر دو یا چهار بر دو داشته باشیم تا هواداران از بازی تیم لذت ببرند. هیچ‌کس علاقه‌ای به تماشای بازی تیم تدافعی ندارد و هدف هواداران از حضور در ورزشگاه‌ها، تماشای فوتبال خوب و تهاجمی است.
وی خطاب به هواداران گفت: فوتبال یک بازی صبر است که بیش از ۹۰ دقیقه ادامه دارد، نحوه به پایان رساندن یک فصل، مهم‌تر از نوع آغاز آن است. تمامی تیم‌های دنیا در مسیر رسیدن به هدفشان بارها ضربه می‌خورند، امکان دارد ما هم در طول فصل بارها ضربه بخوریم، مشکلی نبوده و خودمان را برای این شرایط آماده کرده‌ایم، اما مهم این است که در پایان فصل، قهرمانی را برای هواداران به ارمغان بیاوریم و با این هدف برنامه‌ها را جلو می‌بریم.
سرمربی تراکتور در بخش دیگر سخنانش در رابطه با حمایت‌های مدیریت باشگاه و امکانات تیم، اظهار کرد: آقای زنوزی، آقای صادقیان و سایر مدیران تیم از همان روز اول ما را حمایت کرده، نهایت همکاری را دارند. امکانات باشگاه نیز از قبیل زمین چمن و رستوران بسیار خوب بوده و ساختمان هتل تیم تا یک‌ونیم ماه آینده آماده می‌شود که بخشی از مشکلات از این طریق رفع خواهد شد. انتهای پیام
