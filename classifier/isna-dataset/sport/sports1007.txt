سرپرست شاهین شهرداری بوشهر: شاهین نمی‌خواهد آسانسور باشد
سرپرست باشگاه شاهین شهرداری بوشهر می‌گوید تیمی که هدفش سقوط نکردن باشد، قطعا سقوط می‌کند و شاهین بوشهر چنین تفکری برای فصل آینده لیگ برتر ندارد.
سعید مسی‌گر، سرپرست باشگاه شاهین شهرداری بوشهر در گفت‌وگو با ایسنا، درباره وضعیت شاهین شهرداری بوشهر و آماده‌سازی این تیم برای مسابقات لیگ برتر گفت: بعد از جلساتی که با هیأت‌مدیره داشتیم، کاری که در وهله اول انجام دادیم این بود که قرارداد آقای ویسی را تمدید کنیم که خیال هواداران شاهین بوشهر از سرمربی تیم راحت باشد.
او ادامه داد: آقای ویسی در ادامه برای فصل جدید لیگ برتر، ۱۰ بازیکن فصل قبل شاهین در لیگ یک را می‌خواستند که ما با ۸ بازیکن تمدید قرارداد را انجام دادیم. قرار است از بازیکنان بومی و زیر ۲۳ سال هم تست گرفته شود و در ادامه هم سراغ بازیکنان لیگ برتر برویم. ما در پست دروازه‌بان و هافبک وسط نیاز به بازیکن داریم و این پست‌ها احتمالاً با بازیکنان لیگ برتری پر خواهد شد تا جوانان ما از آن‌ها استفاده کنند.
مسی‌گر در ادامه درباره مشکل منع حضور شاهین بوشهر در لیگ برتر به علت استفاده از منابع مالی شهرداری خاطرنشان کرد: پروسه مجوز گرفتن این مساله در حال انجام شدن است و طبق مذاکراتی که مسؤولان باشگاه انجام دادند، قرار است تا ظرف چند روز آینده این مشکل برطرف شود.
سرپرست باشگاه شاهین شهرداری بوشهر افزود: ما در حال حاضر قرار است که کارهای روی زمین مانده باشگاه را انجام دهیم و مسائلی هم‌چون قرارداد بستن با بازیکنان، زمین تمرین و امکانات لازم برای آمادگی‌سازی تیم را انجام دهیم. بعدش قرار است چه شود را اطلاع ندارم و باید دوستان تصمیم بگیرند. فکر ما فوتبالی است و می‌خواهیم با همین دید جلو برویم.
او درباره هدف‌گذاری شاهین بوشهر در لیگ برتر گفت: هدف ما این است که در میانه جدول و به بالا حضور پیدا کنیم. نمی‌خواهیم که آسانسور شویم و در لبه مرز سقوط قرار بگریم. چون تیمی که هدفش سقوط نکردن باشد، قطعاً سقوط می‌کند.
مسی‌گر در پایان گفت: هواداران نگران نباشند. مسؤولان باشگاه شاهین بوشهر فوتبالی هستند و فکرشان فوتبالی است و از این لحاظ مشکلی گریبان‌گیر تیم نخواهد بود.
انتهای پیام
