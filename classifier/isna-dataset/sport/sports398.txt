توجه جدی فدراسیون کشتی به تست سلامت کشتی‌گیران
رییس کمیته پزشکی فدراسیون کشتی با اشاره به انجام ۲۷ تست سلامت از کشتی‌گیران در یک‌ماه گذشته گفت: در یک‌ماه گذشته هیچ خللی در انجام تست‌های سلامت کشتی‌گیران صورت نگرفته و با متخلفان برخورد جدی انجام خواهد شد.
دکتر تورج ملک محمدی در گفت‌وگو با ایسنا، افزود: با تأکیدی که محمد بنا سرمربی تیم ملی کشتی فرنگی، غلامرضا محمدی، سرمربی تیم ملی کشتی آزاد و بهروز نعمتی، سرپرست فدراسیون کشتی بر انجام تست‌های سلامت کشتی‌گیران قبل از دعوت به تیم ملی و اعزام به تورنمنت‌های آسیایی و جهانی داشتند نه تنها بعد از تغییر مدیریت فدراسیون کشتی تأخیری در انجام این تست‌ها صورت نگرفته بلکه جدی‌تر از گذشته این موضوع پیگیری می‌شود. به طوری که در یک ماه گذشته ۲۷ تست سلامت از کشتی‌گیران در رده‌های مختلف سنی گرفته شده و هر کجا احساس کنیم تست سلامت کشتی‌گیران با مشکل مواجه است با متخلفان برخورد جدی انجام خواهد شد.
او گفت: گرفتن تست سلامت از کشتی‌گیران قبل از اعزام به هر تورنمنتی به طور قاطع در حال انجام است و هیچ خللی در انجام آن صورت نگرفته است. به نحوی که کمیته پزشکی فدراسیون هر زمان احساس کند که نیاز به گرفتن تست سلامت از کشتی‌گیران است در هر شرایط این تست را انجام می‌دهد تا فدراسیون بدون هیچ دغدغه‌ای کشتی‌گیران را راهی مسابقات کند.
ملک محمدی در پایان خاطرنشان کرد: با انجام تست سلامت وضعیت هورمونی کشتی‌گیران مورد بررسی و ارزیابی قرار می‌گیرد و اگر وضعیت هورمونی ورزشکاران از حالت نرمال خارج شده باشد برخورد جدی با ورزشکاران متخلف انجام خواهد شد.
انتهای پیام
