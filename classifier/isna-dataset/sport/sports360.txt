صعود برزیل به فینال کوپا آمه‌ریکا
تیم ملی برزیل با پیروزی برابر آرژانتین توانست به فینال کوپا آمه‌ریکا ۲۰۱۹ صعود کند.
به گزارش ایسنا، نخستین دیدار مرحله نیمه نهایی کوپا آمه‌ریکا ۲۰۱۹ بامداد چهارشنبه بین دو تیم برزیل و آرژانتین برگزار شد. سلسائو با پیروزی ۲ بر صفر توانست پیروز سوپرکلاسیکو شود و به فینال صعود کند.
میزبان بازی را خوب شروع کرد اما نتوانست موقعیت گل ایجاد کند. در مقابل آرژانتین هنوز نتوانسته بود وارد محوطه جریمه برزیل شود اما نخستین موقعیت خطرناک به نام این تیم ثبت شد. شوت قدرتمند پاردس در دقیقه ۱۲ با اختلاف نزدیکی به بیرون دروازه رفت. در این لحظات بازی پر برخورد بود و داور مجبور شد چند بار آن را متوقف کند. در حالی که توپ و میانه میدان در اختیار سلسائو بود اشتباه های مدافع های آرژانتین باعث شد میزبان در دقیقه ۱۹ یک بر صفر پیش بیفتد. گابریل ژسوس به راحتی دروازه آلبی سلسته را باز کرد.
پس از این گل آرژانتین بازی بهتری را به نمایش گذاشت و توپ و میانه میدان را در اختیار گرفت. با این حال نمی‌توانست موقعیت گل ایجاد کند تا این که داور یک ضربه آزاد به نفع این تیم اعلام کرد. لیونل مسی توپ را سانتر کرد و ضربه سر سرخیو آگوئرو به تیرک برخورد کرد تا آرژانتین نتواند بازی را به تساوی برساند. در دقیقه ۳۹ درگیری آکونیا و دنی آلوس باعث شد داور هر دو بازیکن را با کارت زرد جریمه کند. در ادامه توپی از خط دروازه‌ها رد نشد و برزیل با پیروزی به رختکن رفت.
در شروع نیمه دوم ویلیان به جای اورتون برای برزیل به میدان رفت. آرژانتین که به دنبال گل مساوی بود به سمت دروازه برزیل حمله می‌کرد. ابتدا لائوتارو مارتینس ضربه آرامی زد که آلیسون به راحتی آن را مهار کرد. دقایقی بعد د پائول موقعیت خوب خود را از دست داد و ضربه‌اش با اختلاف زیادی از بالای دروازه بیرون رفت. فیلیپ کوتینیو در یکی از حمله‌های سلسائو فرصت داشت نتیجه را دو بر صفر کند اما ضربه‌اش به بیرون رفت.  در دقیقه ۵۷ آرژانتین یک حمله دیگر را شروع کرد و زمانی که توپ به مسی رسید او به سمت دروازه شوت کرد اما ضربه‌اش به تیرک برخورد کرد تا بدشانسی‌های آلبی سلسته ادامه داشته باشد.
آنخل دی ماریا در دقیقه ۵۹ به جای آکونیو وارد زمین شد. سپس میراندا جایگزین مارکینیوس شد. داور یک خطا در پشت محوطه جریمه به نفع آلبی سلسته گرفت اما الیسون توانست ضربه مسی را مهار کند. در یک ضد حمله ژسوس صاحب توپ شد، او وارد محوطه جریمه آرژانتین شد، سپس به فیرمینو پاس داد و این بازیکن نیز به راحتی گل دوم سلسائو را به ثمر رساند.
مسی دوباره فرصت پیدا کرد یک ضربه آزاد از پشت محوطه جریمه بزند اما این بار توپ پس از برخورد به مدافع‌های حریف به کرنر رفت. در دقیقه ۸۰ آلان به جای ژسوس وارد زمین شد. شاگردان لیونل اسکالونی به حمله‌های خود ادامه دادند. داور خطا روی اوتامندی در محوطه جریمه را نادیده گرفت و پنالتی اعلام نکرد.
پائولو دیبالا به جای نیکلاس تاگلیافیکو در دقیقه ۸۵ وارد زمین شد. تلاش‌های آرژانتین برای گلزنی بی‌نتیجه بود و برزیل توانست پس از سه دوره به فینال کوپا آمه‌ریکا صعود کند. حریف این تیم فردا پس از دیدار شیلی و پرو مشخص خواهد شد.
انتهای پیام
