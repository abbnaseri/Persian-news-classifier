واکنش سهرابیان به نتیجه تست انتخابی کانو: حتماً بررسی می‌کنیم/ مجللی ما را نگران نکرد
رییس فدراسیون قایقرانی می‌گوید، اینکه نفر زیر ۲۳ سال موفق شد در تست انتخابی تیم ملی بالاتر از بزرگسالان قراربگیرد، اتفاق خوبی است با این حال عملکرد بقیه نفرات باید بررسی می‌شود چون انتظار دیگری از قهرمانان بزرگسال داشته است.
به گزارش ایسنا، در برگزاری تست انتخابی تیم ملی آب‌های آرام، محمد نبی رضایی ملی پوش زیر ۲۳ سال قایقرانی ایران در کانو تک نفره هزار متر توانست بالاتر از نفرات بزرگسال قرار بگیرد.
این اتفاق از این جهت خوب بود که نشان داد ما پتانسیل خوبی در پشتوانه‌ها داریم که با حمایت بیشتر در آینده می‌توان حرف‌های بیشتری در مورد آن شنید. اما بحث دوم وضعیت بزرگسالان است که باید از الان نگران آنها بود و به نظر می‌رسد عملکرد آنها نیاز به بررسی دارد.
علیرضا سهرابیان رئیس فدراسیون قایقرانی در این مورد به ایسنا گفت: محمد نبی رضایی مدال جوانان جهان دارد و سطح او با بقیه فرق می‌کند. درست است که در رده زیر ۲۳ سال است اما شخصیت قهرمانی کاملی دارد که باید در حد قهرمانان بزرگسال بررسی شود اما در مورد بقیه نفرات باید بررسی انجام شود که اعضای کمیته فنی این کار را انجام می‌دهند تا به نقطه نظر مثبت برسند و درروند رو به رشد ورزشکاران مثمرثمر باشد. ولی حتماً بررسی می‌شود تا به نقطه نظری برسیم که ورزشکاران جایگاه خاص خود را پیدا کنند.
او ادامه داد: البته عادل مجللی ما را نگران نکرد چون رشته تخصصی او فرق دارد و خواستیم او را ارزیابی هوازی کنیم اما از قهرمانان دیگر انتظارات دیگری داشتم. نمی گویم که ضعیف شده‌اند اما جوانان من قوی شده‌اند که اتفاقاً این هشدار خوبی برای من است که دارند پیشرفت می‌کنند و باید تحت مراقبت ویژه‌ای قرار بگیرند.
سهرابیان در پاسخ به این پرسش که جدا از مسئله قوی شدن جوان‌ها، آیا وضعیت بزرگسالان برای کسب سهمیه المپیک جای نگرانی ندارد، تصریح کرد: عادل مجللی در ۲۰۰ متر کار می‌کند اما نشان داده در رشته‌های دیگر می‌توان بر روی آن برنامه ریزی کرد. رضایی هم سوم جوانان جهان دارد، تخصص او هزار متر است. این دیگر بستگی سیستم فدراسیون دارد که ارزیابی‌ها را انجام دهد که در کدام رشته امکان کسب سهمیه المپیک وجود دارد. کمیته فنی انشاالله اگر مشکلی پیش نیاید به زودی نتیجه را عنوان کند و ما هم اطلاع رسانی می‌کنیم که باید چه کار کنیم تا بهترین نتیجه را در این زمان کوتاه به دست آوریم.
انتهای پیام
