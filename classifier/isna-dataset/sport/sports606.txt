کولاکوویچ: ایران جزئی از قلب من است
سرمربی صربستانی تیم ملی والیبال ایران گفت: خوشحالم که به جمع شش تیم پایانی لیگ ملت‌ها صعود کردیم. ایران جزئی از قلب من است و امیدوارم در ادامه هم عملکرد خوبی داشته باشیم.
به گزارش ایسنا، ایگور کولاکوویچ در نشست خبری بعد از پیروزی مقابل صربستان گفت: خوشحالم که بازیکنانم جنگیدند و با برتری مقابل صربستان نگذاشتند کار برای صعود به فینال لیگ ملت‌های والیبال ۲۰۱۹ به نتایج بازی‌های دیگر بستگی داشته باشد. کار سختی مقابل صربستان داشتیم اما در پایان جواز حضور در شیکاگو را کسب کردیم.
او در مورد باخت مقابل فرانسه و به تأخیر افتادن صعود ایران نیز گفت: به دلیل اشتباه سایت فدراسیون که ایران را صعود کرده اعلام کرد، بازیکنانم مقابل فرانسه از مسیر خود که جنگندگی است دور شده بودند و کار سختی بود که در آن بازی آن‌ها به مسیر اصلی بازگردانیم. با این حال خوشحالم که با شکست دادن صربستان در یک بازی سخت، به جمع شش تیم پایانی صعود کردیم.
سرمربی تیم ملی والیبال ایران در مورد ترکیب ملی‌پوشان برای دو بازی باقیمانده نیز گفت: همه بازیکنان ما شایستگی بازی کردن را دارند و بعد از این بازی سخت مقابل صربستان این نفرات باید استراحت کنند. ایران جزئی از قلب من است و امیدوارم در ادامه راه هم بهترین عملکرد را داشته باشیم.
انتهای پیام
