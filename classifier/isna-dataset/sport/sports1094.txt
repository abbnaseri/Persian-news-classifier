تیم ملی ژیمناستیک ایران هفتم آسیا شد
تیم ملی ایران در مسابقات ژیمناستیک هنری قهرمانی آسیا هفتم شد.
به گزارش ایسنا به نقل از فدراسیون ژیمناستیک، در دومین روز رقابت‌های ژیمناستیک هنری قهرمانی آسیا، در دور مقدماتی وسیله پرش خرک، مهدی الفتی در رده نهم ایستاد و رزرو اول فینال شد.
در بخش تیمی این مسابقات، تیم ایران با ۲۳۳/۹۰۰ امتیاز در رده هفتم قرار گرفت. تیم‌های چین، ژاپن، چین تایپه، کره جنوبی، قزاقستان و ازبکستان به ترتیب در رده‌های اول تا ششم قرار گرفتند و هند هم هشتم شد.
در روز نخست این رقابت‌ها مهدی احمد کهنی در دارحلقه در رده دوم قرار گرفت و فینالیست شد. در این وسیله محمدرضا خسرونژاد به عنوان رزرو سوم فینال حضور دارد.
سعیدرضا کیخا نیز در وسیله خرک حلقه با قرار گرفتن در مکان سوم، راهی فینال شد. مسابقات فینال این دو وسیله فردا برگزار می‌شود.
تیم ملی ژیمناستیک هنری کشورمان با ترکیب سعیدرضا کیخا، محمدرضا خسرونژاد، مهدی الفتی، مهدی احمد کهنی و ایمان خاموشی در این مسابقات شرکت کرده است.
در هشتمین دوره رقابت‌های ژیمناستیک هنری قهرمانی آسیا به میزبانی اولان‌باتور مغولستان ۸۰ ورزشکار از ۱۹ کشور، در قالب ۱۵ کشور با تیم کامل و ۴ کشور به صورت انفرادی حضور دارند.
انتهای پیام
