بگوویچ: گل گهر سورپرایز لیگ برتر است/ از نقل و انتقالات کاملا راضی‌ام
سرمربی گل گهر معتقد است گل گهر با تیمی که بسته است سورپرایز لیگ برتر در این فصل خواهد بود.
به گزارش ایسنا و به نقل از باشگاه گل‌گهر سیرجان، وینگو بگوویچ سرمربی گل‌گهر در رابطه با نقل و انتقالات گل گهر گفت: قبل از پایان لیگ در فصل گذشته و زمانی که صعود گل گهر قطعی شد لیست مورد نظر را تا اولویت پنج بازیکن در هر پست به مدیران باشگاه دادم و در این مدت با مذاکرات خوب باشگاه بیش از ۹۰ درصد بازیکنان مدنظر جذب شده‌اند. بازیکنانی که از دو ویژگی جوانی و سرعت برخوردار هستند. ما در این مدت اسیر دلال‌ها و جو سازی رسانه‌ها نشدیم و بهترین تیم ممکن را جمع کرده‌ام.
وی در پاسخ به این پرسش که عملکرد باشگاه در نقل و انتقالات چطور بوده که رفت و آمدهای زیادی در نقل و انتقالات داشته‌اید گفت: این امری طبیعی است و در هر باشگاهی اتفاق می‌افتد. به هر حال هر بازیکنی که جذب می‌شود ممکن است بنا به دلایل مختلف از باشگاه جدا شود و این موضوعی است که به هر دو طرف مرتبط است. یک وقت باشگاه از بازیکن رضایت کامل ندارد و یک وقت بازیکن با شرایط مالی یا … تیم کنار نمی‌آید یا ممکن است مشکل خانوادگی داشته باشد. بنا بر این چیز غیر طبیعی نیست.
بگوویچ افزود: ما تنها در یک پست به دنبال بازیکن هستیم و تقریباً تیمی کامل شده‌ایم و با تمام نفرات به اردوی کرمانشاه می‌رویم و به هواداران سیرجانی این قول را می‌دهم که یک تیم خوب و قدرتمند را راهی لیگ برتر کنیم.
گل گهر نام بزرگی است ولی باید بپذیریم که در فوتبال ایران و فوتبال لیگ برتر سابقه ندارد و این اولین سال حضور گل‌گهر در لیگ برتر است قطعاً بازیکنانی که در لیست من حضور داشتند اولویت اولشان تیم‌های بزرگ و پرطرفداری همچون پرسپولیس، استقلال، سپاهان، تراکتورسازی، ذوب آهن، پدیده، فولاد، سایپا و پیکان خواهد بود چون شناختی نسبت به گل‌گهر ندارند ولی من به شما قول می‌دهم که با تیمی که ساخته‌ایم و تاکنون با نفراتی که جذب کرده‌ایم می‌توانیم نیازهای تیم را برآورده کنیم و دل هواداران سیرجان را شاد کنیم و از اسم گل گهر دفاع کنیم. هدف ما حضور در نیمه بالای جدول است و شک نکنید با تیم خوبی که در اختیار داریم لیگ برتر را شگفت زده خواهیم کرد. ما دو سه بازیکن لیگ برتری نیز جذب کرده‌ایم که از اردوی کرمانشاه به ما اضافه می‌شوند. من ۱۰ سال سابقه کار در لیگ برتر با تیم‌های بزرگ را دارم و شناخت خوبی از فوتبال ایران دارم و مسئولیت نتایج تیم را بر عهده دارم پس هواداران نباید نگران باشند. همچنین جا دارد از آقایان جواهری، بدخشان و افسری که در فصل نقل و انتقالات و فراهم کردن شرایط اردوی تیم تلاش کردند تشکر کنم. انتهای پیام
