تاج: سرخابی‌ها پیشنهاد کردند به اسپانسرهای‌شان واگذار شوند
رییس فدراسیون فوتبال با اشاره به الزام ورزشگاه‌ها به تجهیز سیستم VAR گفت: این که تعدادی از باشگاه‌ها اعلام کرده‌اند هزینه راه‌اندازی آن را ندارند، درست نیست، سیستم VAR مانند نور یک ضرورت است. نور هم هزینه دارد اما اگر ورزشگاه نور نداشته باشد نمی‌توان در آن بازی کرد.
به گزارش ایسنا، مهدی تاج امروز - پنج شنبه ۳۰ خردادماه - در مجمع عمومی سالانه هیأت فوتبال استان اصفهان در مرکز همایش‌های بین‌المللی دانشگاه آزاد خوراسگان، اظهار کرد: خوشحالم که امروز در بین خانواده فوتبال اصفهان هستم. فوتبال اصفهان یک فوتبال پویا، پربازده و فعال است. پیش از انقلاب در تیم راه آهن بازی می‌کردم که آقای آقاجان آن‌جا بودند و اصفهان تیم‌های زیادی داشت که شانه به شانه بازی می‌کردند.

محلات، کارخانجات فوتبال سازی اصفهان تعطیل شدند
او افزود: محلات در گذشته کارخانه بازیکن سازی بودند. حقیقت این است که فوتبال اصفهان تنها به سپاهان و ذوب آهن است و هر خبری که از اصفهان می‌آید مربوط به این دو تیم است و این زیبنده اصفهان نیست. زمین‌های خاکی و کارخانه بازیکن سازی اصفهان از بین رفته است. در تهران هنوز هم زمین‌های خاکی فعال است و جنب و جوش دارد. نباید بگذاریم فوتبال استان اصفهان بمیرد و پتانسیل‌های این استان نزدیک به تهران است، باید بپذیریم که اصفهان تنها با سپاهان و ذوب آهن در فوتبال شناخته شده است که به نظرم این مساله خیلی زیبنده استان نیست.
رئیس فدراسیون فوتبال با اشاره به این که فدراسیون فوتبال تمایل دارد با آموزش و پرورش در زمینه استعدادیابی فوتبال هماهنگ شود، گفت: دوست داریم این اتفاق اجرایی شود، اما دلایلی وجود دارد که نمی‌خواهم این موضوعات را واکاوی کنم، در مجموع اینکه با آموزش و پرورش یکی شویم خیلی ایده آل است.
تاج تصریح کرد: استان اصفهان پشتوانه‌ای برای تیم‌های ملی است و مدیران خوبی در اصفهان بار آمدند که بعضی از آن‌ها مدیران تیم‌های ملی هستند، خیلی از بازیکن‌های تیم ملی فوتبال، فوتسال و فوتبال ساحلی از استان اصفهان هستند. سپاهان و ذوب آهن دو تیم عالی هستند که مایه مباهات در لیگ برتر هستند.

بودجه فوتبال کشور به اندازه پول سه بازیکن قطر است
وی با اشاره به بحث تحریم‌ها ظالمانه آمریکا علیه ملت ایران، اظهار کرد: ایران امسال و سال‌های گذشته دچار گرفتاری‌های تحریمی و ظالمانه شده است و باید با همین پول فوتبال را اداره کنیم. بودجه‌ای که فوتبال کشور را اداره می‌کنیم به اندازه پول سه بازیکن قطر است یا کمی کمتر! توانسته‌ایم با همین بضاعت بیستم دنیا و اول آسیا شویم و هشت سال است که اول آسیا هستیم. رقبای ما مثل عربستان امارت و دیگران با این همه هزینه‌هایی که می‌کنند، رتبه‌شان کمتر از ایران است.
تاج گفت: تیم ملی فوتسال ایران سوم جهان است. در جام جهانی کلمبیا، خیاط برده بودیم تا لباس‌هایی که پاره می‌شود را بدوزد و با آن شرایط سوم جهان شدیم. نمی‌توانیم الان پولی را وارد کشور کنیم. شاید الان ۱۰ میلیون دلار یا بیش‌تر طلبکار داریم، اما نمی‌توانیم وارد کنیم. وزارت ورزش محدودیت‌هایی دارد درمجموع این وضع را در همه استان‌ها داریم اما باید با همین وضعیت این سیستم را بگردانیم؛ مطمئنیم شرایط این‌طور نمی‌ماند و بهتر خواهد شد و تغییر خواهد کرد.

واگذاری باشگاه، واگذاری کارخانه نیست
او در خصوص نشست روز گذشته در فراکسیون ورزش مجلس شورای اسلامی و کمیسیون اصل ۴۴ گفت: این نشست با حضور حمیدرضا فولادگر نماینده مجلس، وزیر ورزش و جوانان و نمایندگانی از باشگاه‌های پرسپولیس، استقلال، سپاهان، پدیده و … برگزار شد و سازمان خصوصی‌سازی گزارشی درباره خصوصی‌سازی باشگاه‌ها ارائه کرد.

تاج با اشاره به حضور نمایندگان دستگاه‌های مرتبط مانند دیوان محاسبات و سازمان بازرسی در این نشست، افزود: از نظر ما واگذاری باشگاه‌ها با تمام واگذاری‌ها تفاوت دارد و در این جلسه نیز گفتم که واگذاری باشگاه، واگذاری کارخانه نیست و تمام موضوع هم سود و زیان نیست و اهلیت و اداره باشگاه‌ها به‌خصوص باشگاه‌های پرسپولیس و استقلال مهم است.

وی تاکید کرد: محل و تضمین تأمین منابع این باشگاه‌ها اهمیت دارد، بالاخره هر مدیری بیاید باید منابع را به او بگوییم مگر این که به او اعلام کنیم هیچ منبع درآمدی وجود ندارد یا حداقل درآمد بلیت‌فروشی، تبلیغات روی پیراهن و دور زمین را دارد. بنابراین این موارد باید خیلی شفاف اعلام شود چون واگذاری استقلال و پرسپولیس بزرگ‌ترین واگذاری ورزشی و شاید مهم‌ترین واگذاری کشور در نوع خودش و نه از نظر قیمت است. خوشبختانه فولادگر این موارد را مدنظر قرار داد و قرار شد این موضوع با برنامه‌ریزی مدونی پیش برود.

رئیس فدراسیون فوتبال خاطرنشان کرد: راه‌حل دیگری نیز مطرح بود که از طرف سازمان خصوصی‌سازی نبوده و از طرف باشگاه‌ها بود که طبق مدل ترکیه، باشگاه‌ها به خود اسپانسر واگذار شود یعنی همان کاری که در ترکیه با شیب ملایم انجام شد، اما به نظر من ساز و کار این امر شاید به نتیجه نرسد و الان کمی سخت است.

همه ورزشگاه‌ها باید مجهز به VAR شوند
او درباره الزام فدراسیون فوتبال به تجهیز ورزشگاه‌ها به سیستم VAR و اینکه برخی باشگاه‌ها اعلام کرده‌اند هزینه راه‌اندازی آن را ندارند، تاکید کرد: سیستم VAR مانند نور یک ضرورت است. نور هم هزینه دارد اما اگر ورزشگاه نور نداشته باشد نمی‌توانید در آن بازی برگزار کنید. البته باید در این مسیر مجوز فیفا را بگیریم و باید مقدمات آن را انجام دهیم تا زمانی که مجوز فیفا اخذ و آموزش‌های لازم انجام شد، بتوانیم VAR را راه‌اندازی کنیم و ممکن است چند هفته از لیگ برتر گذشته باشد.

تاج ادامه داد: هزینه راه‌اندازی این سیستم آن‌چنان بیش‌تر از هزینه‌هایی که باشگاه‌ها انجام می‌دهند، نیست و هزینه آن ۶۰ تا ۷۰ هزار یورو است که باشگاه میزبان باید این هزینه را انجام دهد، چون نمی‌توان یک بازی در لیگ برتر را با سیستم VAR انجام داد و یک بازی را بدون VAR و طبق مجوز فیفا تمام ورزشگاه‌های لیگ برتر باید این سیستم را داشته باشند، پس باشگاه‌ها باید به این امر اهتمام بورزند.

بهاروند و فتاحی تنها مقصر نیستند
وی همچنین درباره مسائلی که درباره اهدای سوپرجام به تیم پرسپولیس بدون برگزاری بازی سوپرجام مطرح شده است، گفت: این موضوع را از سازمان لیگ سوال کنید. مقصر اصلی را بهاروند و فتاحی نمی‌دانم و مقصران، ترکیبی از همه این بحث‌ها بوده است. این پرونده چون داخل زمین بوده در حال ارجاع از کمیته اخلاق به کمیته انضباطی است، ولی مقصر اصلی آن اتفاقات نه سازمان لیگ است و نه عوامل این سازمان.

رئیس فدراسیون فوتبال در خصوص اخبار منتشرشده درباره این که ممکن است باشگاه سپاهان مجوز حرفه‌ای نگیرد و مجبور شود بازی‌های آسیایی خود را به جای ورزشگاه نقش‌جهان در فولادشهر برگزار کند، گفت: سپاهان مجوز می‌گیرد و فکر می‌کنم این مساله را پیگیری کنند و این کار را انجام دهند.
انتهای پیام
