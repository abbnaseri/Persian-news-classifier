تیم کشتی آزاد نوجوانان ایران با ۷ طلا، یک نقره و یک برنز قهرمان آسیا شد
تیم کشتی آزاد نوجوانان ایران با کسب ۷ مدال طلا، یک مدال نقره و یک مدال برنز با اقتدار به عنوان قهرمانی رقابت‌های آسیایی در قزاقستان رسید.
به گزارش ایسنا و به نقل از فدراسیون کشتی، رقابت‌های کشتی آزاد نوجوانان قهرمانی آسیا روزهای ۱۵ و ۱۶ تیر در شهر نورسلطان کشور قزاقستان برگزار شد و در پایان تیم ایران توسط علی عرب در وزن ۴۵ کیلوگرم، رحمان عموزاده خلیلی در وزن ۴۸ کیلوگرم، علی قلی‌زادگان در وزن ۵۱ کیلوگرم، امیرحسین متقی در وزن ۶۰ کیلوگرم، امیرحسین فیروزپور در وزن ۸۰ کیلوگرم، سهیل یوسفی در وزن ۹۲ کیلوگرم و سالار حبیبی در وزن ۱۱۰ کیلوگرم به مدال طلا، توسط عرفان الهی به مدال نقره در وزن ۶۰ کیلوگرم و توسط مهدی ویسی در وزن ۵۵ کیلوگرم به مدال برنز دست یافت و با کسب ۲۱۲ امتیاز با اقتدار قهرمان قاره کهن شد. پس از تیم ایران تیم‌های هند و قزاقستان به ترتیب با ۱۵۷ و ۱۴۵ امتیاز دوم و سوم شدند.
نتایج کشتی‌گیران کشورمان به شرح زیر است:
در وزن ٤٥ کیلوگرم علی عرب پس از استراحت در دور اول در دور دوم الاومیری از عربستان را با نتیجه ۱۲ بر ۲ شکست داد و به مرحله نیمه‌نهایی راه یافت. وی در این مرحله انکری از هند را با نتیجه ۲ بر صفر مغلوب کرد و راهی دیدار فینال شد. عرب در دیدار فینال یعقوب‌اف از کشور ازبکستان را با نتیجه ۳ بر یک مغلوب کرد و صاحب مدال طلا شد. در وزن ٤٨ کیلوگرم رحمان عموزاده خلیلی پس از استراحت در دور نخست، در دور دوم اودیت از هند را با نتیجه ۸ بر ۲ مغلوب کرد. وی در دور بعد و در مرحله نیمه‌نهایی با نتیجه ۵ بر صفر برابر کاداموف از ازبکستان پیروز شد و به دیدار فینال راه یافت. عموزاد ه در دیدار نهایی مقابل بازاربایف از کشور قزاقستان با نتیجه ۱۰ بر صفر و در کمتر از یک دقیقه پیروز شد و به مدال طلا دست یافت. در وزن ٥١ کیلوگرم علی قلی‌زادگان در دور نخست خدایبرگان از ازبکستان را با نتیجه ١٤ بر ٢ شکست داد. وی در دور دوم با نتیجه ۱۰ بر صفر کومیا از ژاپن را مغلوب کرد و در مرحله نیمه‌نهایی با نتیجه ۴ بر صفر از سد سونیل از کشور هند گذشت و راهی دیدار فینال شد. وی در این دیدار اولان اولو از کشور قرقیزستان را با نتیجه ۳ بر صفر شکست داد و صاحب مدال طلا شد. در وزن ٥٥ کیلوگرم مهدی ویسی در دیدار نخست با نتیجه ۱۱ بر صفر مغلوب رحیم‌اف از ازبکستان شد و به دیدار رده‌بندی رفت. وی در این دیدار با نتیجه ۵ بر ۴ یومیکا از ژاپن را مغلوب کرد و صاحب مدال برنز شد. در وزن ٦٠ کیلوگرم عرفان الهی در دور اول اوتاخانوف از ازبکستان را با نتیجه ٣ بر یک از پیش رو برداشت. وی در دور دوم مقابل هات از کره جنوبی با نتیجه ۱۰ بر صفر پیروز شد و در مرحله نیمه نهایی نیز تولیجنوف از قزاقستان را با نتیجه ۸ بر صفر مغلوب کرد و به دیدار فینال راه یافت. الهی در این دیدار مقابل تاکاهاشی از ژاپن با نتیجه ۱۰ بر صفر شکست خورد و به مدال نقره رسید. در وزن ٦٥ کیلوگرم امیرحسین متقی در دور نخست با نتیجه ١٠ بر صفر ناگایشی از ژاپن را شکست داد. وی در دور دوم با حساب ٧ بر ٢ گوسوامی از هند را مغلوب کرد و راهی مرحله نیمه‌نهایی شد. وی در این مرحله نیز مقابل کولداشیف از ازبکستان در حالی که داوری این مسابقه نیز با مشکلاتی همراه بود با نتیجه ۴ بر یک پیروزی شد و به دیدار فینال راه یافت. متقی در دیدار فینال احمداف کشتی‌گیر روسی‌الاصل تاجیکستان را با نتیجه ۶ بر یک مغلوب کرد و صاحب مدال طلا شد. در ٧١ کیلوگرم امیرمهدی حسینی در دور نخست برابر امگالانباتا از مغولستان ١١ بر ٥ شکست خورد و با توجه به شکست حریف مغول برابر کشتی‌گیر ترکمنستان از دور مسابقات کنار رفت. در وزن ٨٠ کیلوگرم امیرحسین فیروزپور در دور اول با نتیجه ١٠ بر صفر ژو از چین را مغلوب کرد. وی در دور دوم با نتیجه ٩ بر ٤ شکراف از تاجیکستان را شکست داد و راهی مرحله نیمه‌نهایی شود. فیروزپور در این دیدار نیز با نتیجه ۱۰ بر صفر و ضربه فنی شیمیزو از ژاپن را مغلوب کرد و راهی دیدار فینال شد. وی در دیدار نهایی آمانگالی از قزاقستان را با نتیجه ۷ بر ۳ مغلوب کرد و به مدال طلا دست یافت. در وزن ٩٢ کیلوگرم سهیل یوسفی در مبارزه نخست یونگ از کره جنوبی را با نتیجه ١٠ بر صفر مغلوب کرد. وی در دور دوم تاژی از قزاقستان را با نتیجه ۸ بر ۲ از پیش رو برداشت و راهی مرحله نیمه‌نهایی شد. یوسفی در این مرحله مقابل کشتی‌گیری از ژاپن با نتیجه ۱۰ بر صفر به برتری دست یافت و راهی دیدار فینال شد. وی در دیدار فینال با نتیجه ۷ بر صفر کشتی‌گیری از کشور هند را مغلوب کرد و صاحب مدال طلا شد. در وزن ۱۱۰ کیلوگرم سالار حبیبی پس از استراحت در دور اول، در دور دوم با نتیجه ۱۰ بر صفر انرود از هند را مغلوب کرد و به مرحله نیمه‌نهایی رفت. حبیبی در این مرحله مقابل ماخمدعلیف از تاجیکستان در کمتر از ۳۰ ثانیه به پیروزی رسید و راهی دیدار فینال شد. وی در دیدار فینال نیز مقابل ایگناروف از قزاقستان با نتیجه ۹ بر ۲ به پیروزی رسید و صاحب مدال طلا شد.
پیش از این نیز تیم ملی کشتی فرنگی نوجوانان ایران عنوان قهرمانی آسیا را از آن خود کرده بود.
انتهای پیام
