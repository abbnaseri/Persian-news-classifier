دور افتخار امیدهای فوتسال با تشویق تماشاگران افغانستانی
ملی‌پوشان امید فوتسال ایران با تشویق چهار هزار هوادار افغانستانی، بعد از کسب مقام سومی آسیا دور افتخار زدند.
به گزارش ایسنا، تیم ملی فوتسال امید ایران با برتری پرگل ۹ بر ۱ مقابل اندونزی به مقام سومی آسیا دست یافت. همچنین از ساعت ۱۸ قرار است تیم‌های افغانستان و ژاپن دیدار فینال را برگزار کنند.
هواداران افغانستان حاضر در سالن هنگام به ثمر رسیدن گل نهم ایران، به وجد آمده و ایران را تشویق کردند.
با خروج معدود هواداران اندونزی از سالن، فضای بیشتری در اختیار خانواده‌های افغانستانی قرار گرفت.
پس از پایان بازی، تیم ایران و اندونزی در سالن دور افتخار زده و توسط هواداران حاضر در ورزشگاه که بخش عمده‌ی آن‌ها هواداران افغانستان بودند، تشویق شدند.

انتهای پیام
