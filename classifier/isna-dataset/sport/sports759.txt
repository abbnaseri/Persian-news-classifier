احتمال خداحافظی اسماعیل عبادی از تیم ملی تیروکمان
دارنده مدال نقره بازی‌های جهانی لهستان در سال ۲۰۱۷ با اشاره به احتمال خداحافظی‌اش از تیم ملی تیروکمان گفت: فعلاً قصدی برای بازگشت به تیم ملی کامپوند ندارم و دوست دارم به زندگی شخصی و خانواده‌ام برسم.
اسماعیل عبادی در گفت‌وگو با ایسنا، درباره عملکرد خود از ابتدای سال جاری تاکنون اظهار کرد: هر چند در سال گذشته دچار افت و خیز زیادی شدم و عملکردم راضی کننده نبود اما امسال شرایطم از نظر رکوردی بهتر از سال گذشته بود و توانستم در مسابقات قهرمانی آسیا در تایلند به مدال نقره تیمی دست پیدا کنم. البته در جام‌جهانی شانگهای چین نیز هر چند به مدال دست پیدا نکردم اما از عملکرد خود راضی بودم.
وی در خصوص علت افت رکوردش گفت: به هر صورت عوامل مختلفی در این زمینه دخیل است و شرایط ورزشکار به گونه‌ای نیست که همیشه در اوج آمادگی باشد و به مدال دست پیدا کند. هر چند از ابتدای سال تمرینات سختی را پشت سر گذاشتم تا افت سال گذشته را جبران کنم.
عضو تیم ملی کامپوند مردان درباره برنامه آینده خود خاطرنشان کرد: فعلاً هیچ برنامه‌ای ندارم و دوست دارم مدتی به استراحت بپردازم و به خانواده و زندگی شخصی خود برسم.
وی پیرامون این پرسش که آیا قصد شرکت در مسابقات آینده را دارید یا خیر؟ افزود: هیچ تصمیمی برای بازگشت به تیم ملی تیروکمان ندارم و فعلاً قصد دارم استراحت کنم و به برنامه‌های شخصی خود بپردازم.
عبادی در پایان گفت: ۸ سال عضو تیم ملی تیروکمان بودم و در طی این مدت ۳۴ مدال کسب کردم که بهترین مدالم نقره بازی‌های جهانی لهستان بود. هر چند این مدال از دید مسؤولین ورزش بی‌ارزش بود، اما برای خود من ارزش زیادی داشت زیرا مدال بازی‌های جهانی بعد از المپیک بالاترین ارزش را در سطح بین الملل دارد. به هر صورت معتقدم زمانی می‌توان برای تیم ملی برنامه‌ریزی کرد که تمام وقت در اختیار تیم ملی بود. من شرایطم به گونه‌ای است که الان نمی‌توانم تمام وقت در خدمت تیم ملی باشم.
انتهای پیام
