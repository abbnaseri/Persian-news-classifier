فیاضی: برای بهتر شدن به لهستان می‌روم/ نمی‌توان به نتایج تیم ملی خرده گرفت
پشت خط زن تیم ملی والیبال ایران گفت: نتایج خوبی که تیم ملی ایران در دور مقدماتی لیگ ملت‌ها کسب کرد برآیند عملکرد فوق‌العاده‌اش بود و هدف من نیز از رفتن به لیگ لهستان، بهتر شدن است.
پوریا فیاضی در گفت و گو با ایسنا، درباره اتمام مرحله مقدماتی لیگ ملت‌های والیبال با دومی ایران در جدول رده‌بندی، توضیح داد: نتایج خوبی که کسب شد همگی برآیندی از عملکرد فوق‌العاده تیم ملی ایران بود و کسی نمی‌تواند به نتایج کسب شده خرده‌ای بگیرد. ۵ هفته پر فشار با سفرهای طولانی مدت را پشت سر گذاشتیم و الان خوشحالیم که توانستیم در دور مقدماتی نتایج موفقی را کسب کنیم و این مهم را به همه مردم عزیز کشورم تبریک می‌گویم.
او در پاسخ به این سوال، آیا این انتقاد از کادر فنی که باید به جوانان بیشتر بازی می‌داد، درست است؟ اظهار کرد: از نظر من همه بازیکنان به اندازه و بیش از آنچه که باید، بازی کردند. جوانان ما در بازی‌های بزرگی به میدان رفتند و این اتفاق قطعاً برای آینده آن‌ها تجربه بزرگی خواهد بود. تیم ملی به جوان گرایی نیاز دارد و این اتفاق افتاد، ما برای انتخابی المپیک به همه پتانسیل خود نیاز داریم و در این مسابقات جوانان ما تجربه خوبی را کسب کردند.
دریافت کننده موفق ایران در لیگ ملت‌های والیبال ۲۰۱۹، درباره رقبای ایران در مرحله فینال این مسابقات گفت: من در دور مقدماتی جوانی را در ترکیب تیم لهستان و برزیل ندیدم و همه نفراتی که مقابل آن‌ها به میدان رفتیم از بازیکنان با کیفیت این کشور بودند. این بازیکنان در لیگ لهستان که یکی از با کیفیت‌ترین لیگ‌های جهان است بازی می‌کنند و همه آن‌ها از تجربه قابل قبولی برخوردار بودند.
او افزود: تیم‌هایی مثل لهستان این بازیکنان جوان را برای ۵ سال بعد آماده نمی‌کنند و قصد دارند از آن‌ها در انتخابی المپیک و حتی خود بازی‌های المپیک استفاده کنند. برای ما ایرانی‌ها تنها اسم مهم است در حالی که به اسم نیست و کیفیت بازیکنان مهم است. همه این بازیکنان از بهترین‌های لیگ لهستان بودند که مقابل حریفانشان قرار گرفتند. قطعاً در فینال هم ما کار سختی مقابل حریفان داریم. ایران با برزیل قهرمان المپیک و لهستان قهرمان جهان هم گروه است، قطعاً بازی مقابل این تیم‌ها سخت خواهد بود. همه تلاش خود را انجام خواهیم داد تا بهترین نتیجه را کسب کنیم.
ملی‌پوش والیبال ایران درباره تیم جدید خود (بدزین) در پلاس لیگ لهستان نیز گفت: ابتدا باید بگویم که در حال حاضر تمرکز من تنها روی تیم ملی است. در مورد لهستان هم باید بگویم که این اتفاق شروع جدیدی در زندگی ورزشی من خواهد بود. سالیان دورتر دوست داشتم برای بهتر شدن به لیگ‌های خارجی بروم، اما به دلیل یکسری مصدومیت‌ها متأسفانه این اتفاق رخ نداد. در این مدت هم درخواست‌های خوب خارجی از سایر تیم‌های بزرگ اروپایی نیز داشتم، اما پس از مشورت با کولاکوویچ و میلاد عبادی‌پور که در لهستان حضور دارد، این تیم و لیگ‌برتر لهستان را انتخاب کردم.
فیاضی در پایان گفت: از فردا تمرینات تیم ملی آغاز می‌شود و خود را برای بازی‌های فینال آماده می‌کنیم، احتمالاً روز شنبه یا یک‌شنبه هم عازم شیکاگو شویم. امیدوارم بهترین نتیجه را برای مردم ایران کسب کنیم.

انتهای پیام
