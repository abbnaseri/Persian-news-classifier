واکنش ساشا شفر به جذب پاتوسی توسط بنی‌یاس
پسر وینفرد شفر نسبت به ارسال ایمیل به باشگاه کیپ‌تاون برای انتقال پاتوسی به بن‌یاس واکنش نشان داد.
به گزارش ایسنا، در هفته‌های اخیر اخبار زیادی مبنی بر انتخاب وینفرد شفر، سرمربی فصل گذشته استقلال به عنوان سرمربی جدید بنی‌یاس امارات منتشر شده ولی با توجه به مناقشه مالی او و استقلال، هنوز حضور او در باشگاه اماراتی رسمی نشده است.
امروز (سه‌شنبه) اخباری مبنی بر ارسال ایمیل از سوی ساشا شفر، پسر وینفرد شفر به باشگاه کیپ‌تاون سیتی آفریقای جنوبی منتشر شد که در آن ادعا شده بود، ساشا خواهان انتقال آیاندا پاتوسی، بازیکن تأثیرگذار فصل گذشته استقلال به بنی‌یاس شده است.
این خبر واکنش ساشا شفر را در پی داشت و او در گفت‌وگو با ایسنا اظهار کرد: من مطمئنم که هواداران استقلال به نامه‌ها و پیام‌های متعدد ما توجه کردند. من طی ۹ ماه اخیر نوشتم و درخواست کردم که ما را حمایت و کمک کنند.
او افزود: بیشترین درخواست ما، التماس به فتحی و اعضای هیأت مدیره باشگاه برای تمدید قرارداد بازیکنان کلیدی ما مانند پاتوسی بوده است.
ساشا شفر ادامه داد: این خیلی سرگرم‌کننده است که می‌بینیم، هنوز برخی رسانه‌ها به خوبی با ارکستری که توسط افراد در سایه هدایت می‌شود، هماهنگ هستند.
او در پایان درباره این ادعا که گفته می‌شود پدرش خواهان پاتوسی در استقلال نبوده، بیان کرد: ما از حضور پاتوسی در استقلال بسیار خوشحال بودیم. پس چه دلیلی داشت که پدر من در همان بدو حضور پاتوسی بگوید که ما به او در تیم احتیاج داریم؟
انتهای پیام
