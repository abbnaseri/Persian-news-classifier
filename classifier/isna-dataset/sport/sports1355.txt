پخش بازیهای لیگ ملتهای والیبال در سطح شهر اردبیل
شهردار اردبیل از آمادگی این مجموعه برای پخش مسابقات والیبال لیگ ملت‌های جهان از طریق تلویزیون‌های شهری در پارک‌ها و مسیرهای پرتردد خبر داد.
به گزارش ایسنا، حمید لطف‌اللهیان در جلسه شورای عالی ورزش استان اردبیل اظهار کرد: ما چهار نقطه را در این زمینه شناسایی کردیم تا در شورابیل، عالی قاپو، خیابان معلم و یکی دیگر از نقاط پرتردد شهر پخش این مسابقات را از طریق تلویزیون‌های شهری و با تمهید مسائل امنیتی برای شهروندان شاهد باشیم و زمینه بهره‌مندی علاقمندان را از فضای جمعی و گروهی برای دیدن این رقابت‌ها به وجود آوریم.

وی خاطرنشان کرد: ما در آستانه برگزاری دو رویداد مهم در شهر اردبیل هستیم که طی روزهای آینده همایش بین‌المللی گردشگری و سلامت برگزار خواهد شد و به دنبال آن هفته چهارم مسابقات والیبال مردان لیگ ملت‌های جهان نیز اواخر هفته برگزار خواهد شد که ما در حد وسع و توان نسبت به آراستگی شهر، خط کشی خیابان‌ها، رفت و روب، رنگ‌آمیزی، گلکاری و زیباسازی بصری شهر اقدام کردیم.
 شهردار اردبیل بیان کرد: تبلیغات در مناطق مختلف شهر با همکاری صاحبان فضاهای تبلیغاتی اعم از استندها، لایت‌باکس‌ها و تابلوهای بزرگ شهری آغاز شده و طی روزهای آینده این تبلیغات شکلی متفاوت‌تر نیز پیدا می‌کند.
 لطف‌اللهیان افزود: با همکاری ورزش و جوانان آمادگی نصب المان‌ها و نمادهای این مسابقات را در میادین و خیابان‌های شهر داریم و در کنار آن سعی خواهیم کرد در روزهای آینده هر چند با تاخیر تقویت تبلیغات محیطی را به شکل گسترده و وسیع انجام دهیم.
 وی از پخش مستقیم این مسابقات از طریق تلویزیون‌های شهری به ویژه مکان‌های پرتردد شهر اردبیل برای علاقمندان رشته والیبال خبر داد و گفت: در پیاده راه عالی‌قاپو و خیابان ساحلی پیش‌بینی می‌کنیم با بیشترین استقبال در پخش این مسابقات به صورت زنده روبرو شویم.
 شهردار اردبیل برگزاری این مسابقات را فرصتی مناسب برای معرفی توانمندی‌های شهر اردبیل در بخش گردشگری و معرفی ابنیه‌های تاریخی، جاذبه‌های طبیعی و مواهب خدادادی اعلام و تصریح کرد: ما حتی آمادگی برگزاری تورهای اردبیل‌گردی را برای میهمانان این رقابت‌ها داریم و شهرداری برای برگزاری برنامه‌های فرهنگی – هنری همراه با پذیرایی و برپایی ضیافت شام برای این میهمانان اعلام آمادگی می‌کند.
 لطف‌اللهیان ادامه داد: به میمنت برگزاری این رویداد و با هدف توسعه ورزش همگانی به ویژه ترغیب مردم به رشته والیبال سعی داریم تا چندین سالن ورزشی را در شهر اردبیل افتتاح کرده و در این زمینه همراه با برگزاری این رویداد در خدمت علاقمندان باشیم.
 وی از آمادگی شورا و شهرداری اردبیل برای پشتیبانی از یک تیم والیبال برای حضور در لیگ‌های کشوری خبر داد و اظهار کرد: با این حضور می‌توانیم ورود حرفه‌ای به مسابقات کشوری را استارت بزنیم به طوری که ما آمادگی تشکیل و پشتیبانی از یک تیم والیبال را در لیگ دسته یک داریم تا در بهترین شرایط این تیم بتواند با تکیه بر استعدادها و توانمندی جوانان این خطه بضاعت والیبال ما را نشان دهد.
 در این جلسه مدیر کل ورزش و جوانان استان اردبیل نیز در این جلسه از آمادگی کامل اردبیل برای میزبانی هفته چهارم لیگ ملت‌های جهان خبر داد و گفت: مسابقات از ۳۱ خرداد تا دوم تیرماه از ساعت ۱۵:۳۰ تا ۲۱ شب برگزار خواهد شد که تیم‌های شرکت‌کننده از روز سه شنبه وارد اردبیل خواهند شد.

بهرام آقاخانی از تجهیز سالن ورزشی به کفپوش استاندارد و همچنین تجهیز به سیستم نور ۲۲۰۰ لوکس خبر داد و اظهار کرد: ۱۵ جلسه هماهنگی برای کمیته‌های مختلف از کمیته پشتیبانی، اجرایی، اطلاع‌رسانی و خبری گرفته تا کمیته‌های دیگر برگزار کردیم و در دو ماه اخیر تمامم سعی و تلاش ما بر این بوده تا در هفته چهارم میزبان شایسته برای تیم‌های حاضر در این رقابت‌ها باشیم.

مدیر کل صداوسیمای مرکز اردبیل نیز به اطلاع‌رسانی مطلوب فضای مجازی و خبرگزاری‌ها از این رویداد اشاره کرد و افزود: شبکه‌های مختلف اعم از جام جم، شبکه ورزش، شبکه سه و شبکه خبر به همراه شبکه سبلان اعم از رادیویی و تلویزیونی این مسابقات را پوشش داده و لحظه به لحظه از آن گزارش تهیه و ارسال می‌کنند.
 علی ملااحمدی بیان کرد: با توجه به اینکه این مسابقات یک میلیارد نفر بیننده دارد قطعاً ما بهتر از شهر ارومیه میزبان این رقابت‌ها خواهیم بود و امیدواریم با اطلاع‌رسانی دقیق هم در بحث بلیط فروشی و هم ورود تماشاگران به سالن آرامش و امنیت به خوبی تامین شود.
 وی نمادسازی و المان‌سازی را به همراه نصب آنها در میادین و مناطق مختلف شهر اردبیل و سرعین یادآور شد و خاطرنشان کرد: پخش مستقیم این مسابقات از تلویزیون‌های شهری نیز در فضاهای پرتراکم شهری می‌تواند به شور و نشاط بیشتر کمک کند.
 انتهای پیام
