رای فینال جام حذفی اعلام شد/ محرومیت ۷ ساله بهاروند و فتاحی
کمیته اخلاق فدراسیون فوتبال در پرونده جنجالی فینال جام حذفی برای دو متهم اصلی اتفاقات تلخ این دیدار در مجموع ۷ سال محرومیت از کلیه فعالیت‌های فوتبالی حکم داد.
به گزارش ایسنا، دیدار فینال جام حذفی فوتبال ایران ۱۲ خرداد در حالی در اهواز برگزار شد که حاشیه‌های تلخ پیرامون این دیدار میلیون‌ها هوادار فوتبال را سرگردان و هزاران تماشاگر حاضر در ورزشگاه فولاد اهواز را بلاتکلیف کرده بود. برگزاری این دیدار که مانند دیدارهای هفته‌های پایانی لیگ هجدهم با بی‌نظمی و درگیری همراه بود، انتقادهای زیادی را به همراه داشت.
حاشیه‌های این دیدار به گونه‌ای بود که وزیر ورزش و جوانان و نمایندگان مجلس نیز با ورود به موضوع بر برخورد قاطع با مسببان این اتفاق تاکید کردند و کمیته ویژه‌ای نیز به ریاست محمدرضا داورزنی معاون وزیر ورزش و جوانان و رئیس کمیته اخلاق فوتبال تشکیل و گزارشی از اتفاقات تلخ این دیدار نیز به رئیس جمهور ارائه شد.
کمیته اخلاق فدراسیون فوتبال نیز از همان ساعات اولیه این اتفاقات، با اعلام تعلیق فعالیت سعید فتاحی مسؤول برگزاری مسابقات لیگ، رسماً به موضوع ورود کرد. در ادامه نیز این کمیته با برگزاری سه جلسه رسیدگی تلاش کرد که متهمان اصلی این دیدار جنجالی را احضار و دفاعیات آنها را اخذ کند اما هیچ کدام از مقصران اصلی اتفاقات این دیدار به جلسات رسیدگی کمیته اخلاق فدراسیون فوتبال نرفتند تا اینکه این کمیته تصمیم گرفت با ریاست قاضی تورک اقدام به صدور رأی در این پرونده کند.
بر اساس حکم کمیته اخلاق فدراسیون فوتبال حیدر بهاروند رئیس سازمان لیگ فوتبال به پنج سال محرومیت از کلیه فعالیت‌های فوتبالی و جریمه نقدی محکوم شده است.
سعید فتاحی مسؤول برگزاری رقابت‌های سازمان لیگ نیز به دو سال محرومیت و جریمه نقدی و هم‌چنین عبدالکاظم طالقانی رئیس هیأت خوزستان و عضو هیأت رئیسه فدراسیون فوتبال نیز به جریمه نقدی محکوم شده است.
کمیته اخلاق فدراسیون فوتبال هم‌چنین الطافی مدیرعامل و حاجی پور، مالک باشگاه داماش گیلان را به شش ماه محرومیت از تمامی فعالیت‌های فوتبالی و پرداخت جریمه نقدی محکوم کرده است.
آرای کمیته اخلاق فدراسیون فوتبال در حالی صادر شده که مهدی تاج بارها اعلام کرده، رسیدگی به این پرونده در صلاحیت کمیته اخلاق نیست و با این رویکرد حمایتی رئیس فدراسیون فوتبال مشخص نیست سرنوشت نهایی این احکام قابل تجدیدنظر در استیناف چه خواهد شد.
انتهای پیام
