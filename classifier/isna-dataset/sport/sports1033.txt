اعتراض مسئولان شورای شهر اردبیل به بلیط فروشی مسابقات والیبال
در حالی که طی روزهای اخیر موضوع عدم رعایت ضوابط در فروش بلیط مسابقات والیبال لیگ ملت‌ها به میزبانی اردبیل با واکنش‌های متفاوتی رو برو شده بود، امروز رئیس شورای شهر اردبیل از حضور در سالن خودداری کرد. 
به گزارش ایسنا، در ادامه حواشی بلیت فروشی‌های هفته چهارم لیگ ملت‌های والیبال ۲۰۱۹ در اردبیل، رئیس شورای اردبیل در واکنش به بلیت فروشی این بازی‌ها با انتشار پیامی در فضای مجازی، از حضور در سالن رضازاده خودداری کرد.
علیرضا پوستی رئیس شورای شهر اردبیل در این پیام نوشته است: "با عرض پوزش از تمامی همشهریان عزیز اردبیلی که میزبان اصلی بازی‌های والیبال لیگ جهانی محسوب می‌شوند، در اعتراض به توزیع غیر اصولی بلیط‌های مسابقات و عدم رعایت حقوق همشهریان، بخصوص بانوان شهرم، بنده نیز بلیط VIP خود را پس فرستاده و همراه با دیگر همشهریانم، از طریق تلویزیون به تماشای مسابقه خواهم نشست. با آرزوی پیروزی برای دلاور مردان تیم والیبال جمهوری اسلامی ایران."
انتهای پیام
