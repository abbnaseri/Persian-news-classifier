هواداران چلسی خواستار حضور لمپارد به جای ساری شدند
در حالی که رسانه از از ژوزه مورینیو و رافائل بنیتس به عنوان جانشینان مائوریسیو ساری یاد کرده بودند، هواداران این باشگاه لندنی دوست دارند اسطوره این باشگاه هدایت آبی پوشان را بر عهده بگیرد.
به گزارش ایسنا و به نقل از دیلی میل، یوونتوس بعد از پایان همکاری با آلگری به دنبال انتخاب جایگزینی شایسته برای او است. مائوریتسیو ساری گزینه اصلی جایگزینی آلگری در یوونتوس است. ساری که بعد از قهرمانی با چلسی در لیگ اروپا خواستار قطع همکاری با آبی پوشان شده است، در آستانه حضور در یوونتوس است.
در روزهای گذشته رسانه‌ها از ژوزه مورینیو و رافائل بنیتس به عنوان جانشینان ساری یاد کرده بودند ولی هواداران چلسی خواستار حضور فرانک لمپارد در پست سرمربیگری این تیم هستند. لمپارد در این فصل هدایت دربی کانتی را بر عهده داشت و تیم او در آستانه صعود به لیگ برتر انگلیس قرار داشت. عملکرد خوب لمپارد با دربی کانتی سبب شده باشگاه چلسی به سراغ برترین گلزن تاریخ خود یعنی لمپارد برود؛ گزینه‌ای که هواداران او را به مورینیو و رافائل بنیتس ترجیح می‌دهند.
رسانه‌های ایتالیایی خبر دادند به زودی قرارداد ساری با یوونتوس امضا می‌شود تا زمینه برای حضور لمپارد در چلسی مهیا شود.
چلسی توانست با قهرمانی در لیگ اروپا، سهمیه مستقیم حضور در لیگ قهرمانان اروپا را برای فصل بعد به دست بیاورد. این تیم البته باید در سوپرجام اروپا یک دیدار نیز با لیورپول برگزار کند.
انتهای پیام
