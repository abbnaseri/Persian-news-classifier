فدراسیون‌های برزیل و اروگوئه جریمه شدند
فدراسیون فوتبال برزیل به دلایل توهین هواداران این تیم به بازیکن بولیوی توسط کنفدراسیون فوتبال آمریکای جنوبی جریمه شد.
به گزارش ایسنا و به نقل از آس، Conmebol (کنفدراسیون فوتبال آمریکای جنوبی) پنجشنبه شب اعلام کرد فدراسیون فوتبال برزیل را به خاطر توهین هواداران برزیلی به کارلوس لامپه ( دروازه‌بان بولیوی) ۱۵ هزار دلار جریمه کرده است. همچنین فدراسیون فوتبال اروگوئه به دلیل تاخیر در ورود به زمین ۱۰ هزار دلار جریمه شد.
تیم ملی برزیل در نخستین بازی اش در کوپا آمه ریکا ۲۰۱۹ برابر بولیوی قرار گرفت و توانست با نتیجه ۳ بر صفر پیروز شود. در این دیدار هواداران برزیلی علیه دروازه بان بولیوی شعار دادند. فدراسیون این کشور نمی تواند در این رابطه فرجام خواهی کند.
تیم ملی فوتبال اروگوئه هم در آغاز دومین بازی اش با تاخیر وارد زمین شد. دیدار دو تیم ژاپن و اروگوئه با تساوی ۲ بر ۲ به پایان رسید.  
انتهای پیام
