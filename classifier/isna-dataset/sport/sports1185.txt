خواسته کاپلو از زیدان و پرس
سرمربی سابق رئال مادرید به ستایش از پل پوگبا پرداخت و از زیدان و پرس خواست تا زمینه‌ساز جذب این بازیکن شوند.
به گزارش ایسنا و به نقل از مارکا، فابیو کاپلو یکی از بهترین مربیان تاریخ فوتبال ایتالیاست که سابقه حضور در رئال مادرید را هم در کارنامه دارد.
کاپلو به ستایش از پل پوگبا پردخت و خواستار حضور او در رئال مادرید شد.
او گفت: پوگبا بازیکن بسیار باکیفیتی است. او هم تکنیک لازم را دارد و هم از نظر بدنی در شرایط ایده‌آلی است. از زیدان و پرس می‌خواهم که این بازیکن را جذب کنند. رئال با جذب هازارد بار دیگر به دوران کهکشانی نزدیک شد. اطمینان دارم که هازارد کمک زیادی به رئال خواهد کرد چرا که او بسیار باکیفیت است. رئال مادرید برای بازگشت به روزهای خوب خود نیاز به چنین بازیکنانی دارد.
کاپلو درباره ماندن راموس در رئال گفت: بسیار سخت است که جایگزینی شایسته برای راموس انتخاب کرد. تصور رئال بدون راموس سخت است.
سرمربی سابق تیم ملی فوتبال روسیه درباره احتمال حضور نیمار و ام‌باپه در رئال گفت: نیمار بازیکن خوبی است اما او نیاز به تواضع دارد اما درباره ام‌باپه باید تاکید کنم که او قطعاً توپ‌های طلایی را به دست خواهد آورد. من علاقه زیادی به این بازیکن دارم. او سرعت و تکنیک بالایی دارد.
انتهای پیام
