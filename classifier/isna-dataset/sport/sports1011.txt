تارانتینو در استقلال!/ چه کسی حرف آخر را می‌زند؟
باشگاه استقلال در حالی صحبت‌های معاون ورزشی‌اش درباره مذاکره با دو بازیکن این تیم را موضع باشگاه اعلام کرده که صحبت‌های مدیرعامل آبی‌های پایتخت نشان می‌دهد که او از اظهارات معاونش ناراضی است.
به گزارش ایسنا، با آمدن آندره‌آ استراماچونی به ایران و قبول مسئولیت هدایت استقلال در لیگ نوزدهم، هواداران استقلال چشم انتظار تمدید قرارداد با بازیکنان تاثیرگذارشان و جذب چند مهره خوب هستند. با این حال آبی‌های پایتخت دچار حواشی زیادی شدند که ناشی از پست‌های اینستاگرامی و مصاحبه‌های بازیکنان و مدیران استقلال است.
تا هفته گذشته، اخبار بیشتر تحت تاثیر شایعات پیرامون بازیکنان و باشگاه استقلال بود تا اینکه علی خطیر، معاون ورزشی باشگاه در مصاحبه‌ای رسمی با سایت باشگاه استقلال درباره روند مذاکره با حسین حسینی و وریا غفوری موضع گرفت و صحبت‌هایی را که بین این دو بازیکن و باشگاه صورت گرفته بود رسانه‌ای کرد و به صدر اخبار تبدیل شد.
این صحبت‌های خطیر، واکنش تند وریا غفوری و سید حسین حسینی را به همراه داشت. آن‌ها در این مصاحبه‌ها به حاشیه‌هایی که از سوی علی خطیر در طول دوران حضورش در استقلال ایجاد شد، اشاره کردند و توضیحاتی درباره صحبت‌هایی که بین آن‌ها و منزوی - که از سوی هیات مدیره مسئولیت مذاکره با بازیکنان را برعهده دارد - دادند. پس از این صحبت‌ها هم بود که پژمان منتظری سکوتش را شکست و علیه علی خطیر موضع گرفت.
پس از صحبت‌های تند بازیکنان علیه معاون ورزشی باشگاه استقلال، سایت رسمی باشگاه در اطلاعیه‌ای درباره نقل و انتقالات آبی‌های پایتخت اعلام کرد که صحبت‌های خطیر، مواضع باشگاه استقلال بوده است. با این حال مدت زیادی لازم نبود که مدیران استقلال موضع رسمی خودشان را نقض کنند. امیرحسین فتحی، مدیرعامل باشگاه استقلال در حاشیه مراسم معارفه استراماچونی در جمع خبرنگاران حاضر شد و زمانی که با سوالی درباره صحبت‌های حسین حسینی مبنی بر انجام مذاکرات مثبت با منزوی و دادن تخفیف ۲.۵ میلیاردی به استقلال روبرو شد اظهار کرد:"من با پخش قراردادها در فضای مجازی مخالفم. این کار اصلاً درست نیست که با بازیکنان صحبت شود و این صحبت‌ها در فضای مجازی منتقل شود. "
این صحبت‌های فتحی نشان می‌دهد که او از انتشار جزئیات مذاکرات با بازیکنان رضایت ندارد و احتمالاً بیانیه باشگاه استقلال برای کم کردن فشار هواداران از روی علی خطیر بوده در حالی که خود مدیران باشگاه هم از اظهارات او ناراضی بودند. این نارضایتی بی‌دلیل هم نیست زیرا با خارج شدن مذاکرات از فضای آرامش، کار باشگاه برای پیش بردن مراحل آن سخت شده و موجب به هم خوردن توافقات احتمالی هم می‌شود. در نتیجه اگر قرار به شفاف‌سازی است، باید پس از امضای قرارداد انجام شود. البته این احتمال هم وجود دارد که مدیرعامل استقلال تنها با انتشار این صحبت‌ها از سوی بازیکنان مشکل دارد.
با این اوصاف، مدیران استقلال باید به حال حاشیه‌هایی که بعضاً از سوی عوامل خودشان ایجاد می‌شود و در قالب تارانتینو، "داستان‌های عامه‌پسند"شان را کارگردانی کنند، فکری کنند تا اتفاقاتی که فصل گذشته مانع موفقیت آبی‌های پایتخت شد، در لیگ نوزدهم تکرار نشود.
انتهای پیام
