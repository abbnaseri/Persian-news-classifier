سرپرست تیم ملی بسکتبال سه نفره بانوان: نباید فقط جلوی پایمان را ببینیم و انتقاد کنیم
سرپرست تیم ملی بسکتبال سه نفره بانوان در مورد شرایط اعزام دختران به مسابقات مختلف برون مرزی می‌گوید متاسفانه شرایط به گونه‌ای نیست که امکان اعزام سرپرست و پزشک با تیم ملی وجود داشته باشد.
به گزارش ایسنا، تیم ملی بسکتبال سه نفره بانوان ایران از ۲۸ خرداد تا ۲ تیر ماه در جام جهانی به مصاف حریفان خود می‌رود. در این دوره از رقابت‌ها که دومین تجربه بانوان بسکتبالیست ایران محسوب می‌شود، تیم‌های اسپانیا، رومانی، مغولستان و چک هم‌گروه ایران هستند. ملی‌پوشان بسکتبال برای آماده سازی خود جهت شرکت در این رویداد بسکتبالی از ۱۶ تا ۲۶ خرداد ماه زیر نظر نیکا بیک‌لیک‌لی تمرین کردند. راضیه شمس سرپرست تیم ملی بسکتبال سه نفره بانوان در مورد این اردوی آماده سازی به ایسنا گفت: مرحله آخر اردوی آمادگی خود را پشت سر گذاشتیم. خوشبختانه اردویمان متمرکز و باکیفیت بود و بازیکنان با انگیزه کار کردند. آنها با توجه به نکاتی که مد نظر خانم بیک‌لیک‌لی بود توانستند به آمادگی برسند.
او در ادامه افزود: نسبت به کاپ آسیا تغییراتی داشتیم. ناچار شدیم به دلیل مصدومیت معصومه اسماعیل زاده را کنار بگذریم. مژگان خدادادی هم که بازیکن باتجربه‌ای است با صلاحدید کادر فنی در این اردو تیم را همراهی نمی‌کند.
گرمای آزاردهنده سالن تمرین
شمس به نامناسب بودن شرایط سالن تمرین آکادمی ملی المپیک اشاره و بیان کرد: از آنجایی که خوابگاه مجموعه ورزشی آزادی شروع به کار نکرده بود، اردویمان را در آکادمی ملی المپیک برگزار کردیم. شرایط اسکان و تمرین در مجموع بد نبود اما مشکل بزرگمان از روز اول تمرین، نبود سیستم تهویه و سرمایشی بود. بازیکنان در طول روز دو جلسه تمرین بدنسازی و بازی داشتند اما در هیچکدام از سالن‌ها سیستم سرمایشی خوب نبود. حتی در هتل پنجره را باز می‌کردیم ولی تأثیری نداشت.
او در این مورد افزود: چند نفر از بازیکنانمان گرما زده شدند و مجبور شدیم برایشان سرم خوراکی درست کنیم. البته از نظر تغذیه شرایط خوبی داشت ولی متأسفانه نظافت سالن و سیستم تهویه خوب نبود. روزهای آخر برای هتل پنکه تهیه کردند. کسانی که در آکادمی کار می‌کنند مقصر نیستند، آنها هم از این موضوع ناراحت بودند اما بالادستی‌ها باید تغییری ایجاد کنند.
شرایط ایده‌آل را تجربه نکردیم
شمس با بیان اینکه در شرایط فعلی انتظار نتیجه گرفتن از تیم ایران درست نیست، بیان کرد: در بسکتبال بانوان قدم در راهی گذاشتیم که باید به جای اینکه جلوی پایمان را ببینیم باید ۳۰ سال آینده را در نظر بگیریم. بازیکنان فعلی بدعت‌گذار بودند و اسمشان در ذهن همه می‌ماند اما درست نیست صرف اینکه نتیجه گرفته نمی‌شود، افرادی به صورت غیر فنی نظر بدهند. تیم‌هایی که الان در مسابقات بسکتبال شرکت می‌کنند و مقام خوبی می‌گیرند اردوها و بازی‌های تدارکاتی زیادی را پشت سر می‌گذارند. تیم بانوان و مردان ترکمنستان یک ماه در لیتوانی اردوی مشترک برگزار کردند و شرایطی متفاوت با بازیکنان ایران را تجربه کردند در صورتی که ما اینگونه نیستیم و شرایط ایده‌آل را تجربه نکردیم.
نبود پزشک در تیم اعزامی دختران
سرپرست تیم ملی بسکتبال سه نفره بانوان در این مورد افزود: ما حتی گاهی پزشک سر تمرین نداریم و با استرس کار می‌کنیم. نمی‌توانیم سیستم ریکاوری خوبی را برای تیم فراهم کنیم. تیم‌های دیگر یک سری سیستم‌های ریکاوری قابل حمل دارند. بارها گفته شده اگر بازیکنان ریکاوری بین تمرین نداشته باشند، عملکردشان کاهش پیدا می‌کند. به نظرم حضور سرپرست، بدنساز، پزشک یا ماساژور و آنالیزور در تیم ملی لازم است. این بازیکنان خیلی بی ادعا و با کمترین امکانات کار خود را ادامه می‌دهند. اگر امکانات و انگیزه بیرونی برایشان ایجاد کنیم کارایی‌شان بالاتر می‌رود. نماینده‌های وزارتخانه بارها به تمرین تیم ملی آمدند و از نداشتن برخی امکانات تعجب کردند اما هیچ تغییری اتفاق نیفتاد. از نظر اقتصادی شرایط سختی داریم اما نمی‌دانم سیاست‌های وزارت ورزش و کمیته ملی المپیک چیست. حداقل بستری فراهم شود که در رویدادهای مهمی مثل جام جهانی تیم کامل‌تر برود. این موضوع باعث قوت قلب بازیکنان هم می‌شود.
به گزارش ایسنا، بامداد ۲۷ خرداد تیم ایران به هلند اعزام شد و رامین طباطبایی، رئیس فدراسیون بسکتبال به همراه گلاره کاکاوندپور به عنوان مدیر فنی ملی‌پوشان را در این سفر همراهی می‌کنند.
انتهای پیام
