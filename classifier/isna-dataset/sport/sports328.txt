نتایج ورزشکاران والیبال ساحلی، تنیس روی میز و پتانک ایران در بازی‌های جهانی اسپانیا
ورزشکاران ایران در سه رشته بازی‌های جهانی کارگران به مصاف رقبای خود رفتند.
به گزارش ایسنا، در حالی که تیم کشتی فرنگی ایران با هفت مدال طلا و یک برنز شروع درخشانی در بازی‌های جهانی ساحلی ۲۰۱۹ در تورتوسای اسپانیا داشت، ورزشکاران ایران در سایر رشته‌ها به مصاف رقبای خود رفتند.
پیروزی تیم والیبال ساحلی شهرداری مشهد برابر تیم دوم ایتالیا
در نخستین روز رقابتهای والیبال ساحلی کارگران جهان در تورتوسای اسپانیا تیم شهرداری مشهد برابر تیم دوم ایتالیا با نتیجه ۲ بر صفر (۲۱-۴و ۲۱-۷) به برتری رسید. این تیم عصر امروز دومین مسابقه خود را برابر اتریش برگزار خواهد کرد.
نتایج پینگ پنگ بازان در بخش تیمی و انفرادی
در مسابقات تنیس روی میز، هادی صبحی در اولین دیدار خود ورزشکار هندی را در ۳ دست متوالی شکست داد و مجید احتشام زاده در رقابت با حریفی از هندوستان با نتیجه ۳ بر صفر پیروز شد عباس فروغی از تیم دوم ایران نیز با نتیجه سه بر یک مغلوب حریف اتریشی شد و علی گلستانه با نتیجه سه بر دو حریف اتریشی خود را شکست داد. در دیدار دوبل تیم ایران متشکل از هادی صبحی و احمد حکیمی تیم هندوستان را با نتیجه قاطع ۳ بر صفر مغلوب کرد.
همچنین مهسا کردی پور در دیدار نخست در مقابل حریف اتریشی خود نیکول طی یک بازی سنگین و نفسگیر با نتیجه ۳ بر ۲ مغلوب شد و ویدا عبدی بازیکن و مربی تیم تنیس روی میز ایران نیز در مواجهه با روزا تنیس باز اتریشی با نتیجه مشابه ۳ بر ۲ مغلوب شد. در دور دوم مسابقات تنیس روی میز نیز ایران به مصاف برزیل رفت که هادی صبحی آندره از برزیل را در یک مسابقه جذاب با نتیجه ۳ بر صفر مغلوب کرد همزمان با این مسابقه مجید احتشام زاده در مصاف با روبرتو یگر تنیس باز برزیلی موفق شد این حریف برزیلی را با نتیجه ۳ بر صفر شکست دهد. تیم دوبل ایران متشکل از مهسا کردی پور و ویدا عبدی در رقابتی نفس گیر نتیجه مسابقه در مقابل حریف اتریشی خود را با نتیجه ۳ بر ۲ واگذار کرد. در مسابقه تیمی بین تیم ایران متشکل از هادی صبحی و احمد حکیمی در مقابل تیم دوبل برزیل تیم ایران موفق شد با نتیجه ۳ بر صفر به پیروزی برسد.

 دختران پتانک کار به نیمه نهایی راه یافتند
ستاره نیک منش و آزاد قشقاقی در رقابتهای پتانک ششمین دوره رقابتهای کارگران جهان به مرحله نیمه نهایی راه یافتند.
رقابتهای پتانک امروز چهارشنبه از ساعت ۹ به وقت محلی در پارک گونزالس شهر تورتوسا آغاز شد. ستاره نیک منش با ۲ پیروزی برابرحریف لتونی و ایتالیا و همچنین تنها شکست مقابل حریف دیگری از لتونی به جمع ۴ نفر برتر بخش انفرادی پتانک زنان راه یافت. آزاده قشقایی دیگر نماینده کشورمان نیز با ۳ پیروزی و بدون شکست به نیمه نهایی رفت. در مرحله نیمه نهایی نیک منش و قشقایی برای صعود به فینال باید با یکدیگر بازی کنند. ندا قاسمی زاده نیز با یک پیروزی برابر ایتالیا و ۲ شکست مقابل لتونی و ایران از صعود بازماند. در بخش مردان تیم ایران الف شامل بهزاد و رحیم زارع با پیروزی مقابل تیم قدرتمند فرانسه و ایتالیا و شکست مقابل تونس بخت اول صعود به مرحله حذفی است. تیم ب ایران شامل محمدرضا زارع و غلامعلی شه مردای با ۲ پیروزی مقابل تونس و ایران ۴ و شکست برابر تونس الف یکی از شانس‌های صعود به مرحله بعد است. تیم ایران ۳ شامل میلاد خالقی و عباس الواتی با ۲ شکست برابر تونس و فرانسه از صعود بازماند و ایران ۴ نیز متشکل از محمد آقاجری و محمد هادی خشنودی با یک پیروزی برابر تونس و شکست مقابل برابر تیم دیگری از تونس و ایران ۲ نیز از دور مسابقات کنار رفت.

 انتهای پیام
