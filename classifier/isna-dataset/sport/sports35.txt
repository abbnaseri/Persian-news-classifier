کونته: ایکاردی و ناینگولان را باشگاه نخواست نه من
سرمربی جدید اینتر تاکید کرد که نقشی در قرار گرفتن دو بازیکن سرشناس این تیم در فهرست فروش باشگاه نداشته است.
به گزارش ایسنا و به نقل از مدیاست، باشگاه اینتر در تابستان تصمیم عجیبی گرفت. این باشگاه ایتالیایی که آنتونیو کونته را به عنوان سرمربی جدید خود انتخاب کرد و مائورو ایکاردی و راجا ناینگولان از بهترین و سرشناس‌ترین بازیکنان خود را در فهرست فروش قرار داد.
سرمربی جدید اینتر تاکید کرد که او نقشی در قرار دادن ایکاردی و ناینگولان در فهرست فروش نداشته است.
او گفت: باشگاه مدت‌هاست که این دو بازیکن را نمی‌خواهد و من نقشی در این تصمیم نداشتم. من نمی‌توانستم مخالفتی داشته باشم چرا که باید باشگاه با سرمربی تیم یکی باشند و اختلافی میان آنها وجود نداشته باشد.
کونته درباره دلیل انتخاب اینتر گفت: تصمیم سختی بود اما من عاشق چالش هستم. همه ما عاشق چالش‌های جدید هستیم. نمی‌گویم که سخت‌ترین تصمیمم بود اما بهترین بود.
سرمربی جدید اینتر در ادامه به ستایش از اسپالتی پرداخت و گفت: باید راه اسپالتی را ادامه داد. او توانست دو فصل پیاپی اینتر را به لیگ قهرمانان اروپا برساند این درحالی بود که تیم قبل از او مشکل داشت. این مربی با تجربه نتایج خوبی با اینتر به دست آورد و راهش را ادامه خواهیم داد.
اینتر از سال ۲۰۱۰ قهرمانی در سری A را تجربه نکرده است و امید زیادی دارد که با کونته بتواند به این ناکامی خود پایان دهد.
انتهای پیام
