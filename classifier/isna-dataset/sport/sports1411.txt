مجیدی: استراماچونی مربی بزرگی است/ انتشار فایل صوتی من پسندیده نبود
سرمربی جدید تیم ملی فوتبال امید گفت که از صعود این تیم به المپیک ۲۰۲۰ توکیو مطمئن است.
به گزارش ایسنا، فرهاد مجیدی، سرمربی جدید تیم ملی فوتبال امید در نخستین حضورش در تمرین این تیم اظهار کرد: وقتی که با من درباره تیم ملی امید صحبت کردند، بدون فکر کردن قبول کردم. با حضور جوانان خوبی که در تیم داریم و در لیگ برتر بازی می‌کنند مطمئن هستم این تیم می‌تواند پس از سال‌ها در المپیک حضور پیدا کند.
وی درباره کم‌تجربه بودنش توضیح داد: مربی برای موفق شدن نیاز به کسب تجربه دارد اما من با تیم‌ها و مربی‌های بزرگ کار کردم. من ۶ ماه در خدمت باشگاه اسپانیول بودم و تجربیاتی کسب کردم. امیدوارم با حمایت رسانه‌ها و مربیان تیم‌های باشگاهی، تیم ملی امید به المپیک صعود کند.
او درباره استقلال گفت: استقلال خانه من است و در قلب من جا دارد. مربیان باشگاه تصمیم به آوردن مربی خارجی آوردند و از صمیم قلب برای این تیم آرزوی موفقیت دارم. من به شخصه شاهد بودم فتحی تلاش‌های شبانه‌روزی برای آوردن چنین مربی بزرگی انجام می‌داد. استراماچونی مربی بزرگی است. همان روز هم که به من در اواخر فصل پیشنهاد سرمربی‌گری دادند، من گفتم به شرطی که مربی خوبی برای استقلال بیاورید.
فرهاد مجیدی درباره نپذیرفتن دستیاری استراماچونی گفت: ایشان سه دستیار داشتند و من هم پیشنهاد سرمربی‌گری تیم ملی را داشتیم و می‌توانستم تجربه جدیدی را کسب کنم. آدم‌ها برای چیزی که می‌خواهند باید تلاش کنند و من هم سعی می‌کنم بیشترین تلاشم را در این راستا به کار بگیرم. چیزی نبوده که آن را بخواهم و به آن دست پیدا نکنم. مطمئن باشید که چیزی هم که در فکرم هست را به آن دست پیدا خواهم کرد.
مربی سابق استقلال در خصوص اینکه آیا به باشگاه استقلال لیستی داده بود یا خیر توضیح داد: با من برای لیست دادن و انتخاب یک سری از بازیکنان صحبت شد و من هم قصد داشتم تا کاری کنم تیم استقلال حفظ شود زیرا تیم خوبی را در اختیار داشتیم. قرارداد بزرگان تیم باید تمدید می‌شد اما عوامل دیگر در باشگاه صحبت‌های خود را انجام می‌دادند و من هم بهتر دیدم که استعفا دهم.
وی درباره دعوت از آقای گل‌های پایه به تیم ملی امید و همچنین جدایی رضا شاهرودی و سهراب بختیاری‌زاده تصریح کرد: بازیکنانی که در سطح امید کشور هستند را دعوت خواهم کرد. من تمام بازیکنان را زیر نظر خواهم گرفت و به همه شهرستان‌ها خواهم رفت. مطمئن باشید تمام بازی‌ها و بازیکنانی که در سطح تیم ملی باشند را رصد می‌کنم. من دوست داشتم با آن دو عزیز کار کنم اما خود آن‌ها بعد از صحبت با استیلی از سمت خود استعفا دادند.
مجیدی درباره دستیارانش گفت: یک دستیار اسپانیایی که عضو آکادمی اسپانیول هست به تیم ما اضافه خواهد شد و برای مسابقات هم یک مربی بدنساز به نام متسو که با او قبلاً همکاری داشتم و اکنون در تیم اینتر میلان عضو هست، به کادر فنی اضافه خواهند شد.
سرمربی تیم ملی امید درباره دعوت دو گروه بازیکن به تیم ملی امید گفت: من تمامی بازی‌های لیگ یک و دو و تمام بازی‌های امیدهای کشور را بررسی خواهم کرد و هر کسی که شایسته باشد را دعوت خواهم کرد.
او درباره فایل صوتی منتشر شده از خودش که در حال انتقاد از مظلومی جهت مذاکره با حسینی است، گفت: این اتفاق در همه‌جای دنیا می‌افتد اما مردم قضاوت خواهند کرد و این کار پسندیده‌ای نبود. دوست ندارم با حضور مربی جدید در استقلال حاشیه‌ای برای این تیم درست کنم. اکنون هم که سرمربی تیم ملی امید هستم هر کمکی از دستم بر بیاید برای استقلال انجام خواهم داد.
مجیدی درباره حاشیه‌هایی که بعد از انتخاب او به عنوان سرمربی جدید تیم ملی امید به وجود آمد توضیح داد: قبل از اینکه این انتخاب صورت بگیرد، من چند بار با صالحی امیری صحبت کرده بودم و او گفت که من مطمئن باشم حمایت کمیته ملی المپیک پشت من است و از من درخواست کرد تا این پیشنهاد را قبول کنم. او یکی از آدم‌های باسواد ورزش است و می‌تواند خیلی به فوتبال ایران کمک کند.
او در خصوص بازی‌های دوستانه تیم ملی امید گفت: متأسفانه به دلیل نامشخص بودن برنامه لیگ ما هنوز نتوانسته‌ایم برنامه‌ای را مدون بکنیم. چند بازی دوستانه مد نظر داریم که مهم‌ترین آن بازی با تیم بزرگسالان است اما چون هنوز برنامه لیگ مشخص نشده ما نمی‌توانیم در خصوص بازی‌هایمان اظهار نظر کنیم.
سرمربی تیم ملی امید درباره استراماچونی هم گفت: او مربی بزرگی است و از هواداران استقلال می‌خواهم او را حمایت کنند. این یکی از بهترین استقلال‌های تاریخ است و اگر بتوانند تیم و بازیکنان اصلی را حفظ کنند، استقلال یکی از شانس‌های اصلی قهرمانی خواهد بود.
مجیدی در پایان گفت: من همه بازیکنان از جمله کسانی که در خارج از ایران هم توپ می‌زنند رصد خواهم کرد و در صورت لیاقت به تیم ملی دعوتشان می‌کنم. مطمئن باشید این تیم را به المپیک خواهم برد.
انتهای پیام
