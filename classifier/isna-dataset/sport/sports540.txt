کولاکوویچ: بازیکنانم فراتر از انتظار بازی کردند
سرمربی تیم ملی والیبال ایران معتقد است که بازیکنان ترکیب دوم او در دیدار برابر بلغارستان فراتر از انتظار بازی کرده‌اند.
به گزارش ایسنا، ایگور کولاکوویچ، سرمربی تیم ملی والیبال ایران بعد از پیروزی سه بر صفر مقابل بلغارستان در هفته پنجم لیگ ملت‌های ۲۰۱۹ گفت: برد زیبایی کسب کردیم چرا که با شش بازیکن دوم خودمان به میدان رفتیم، بازیکنانی که زمان زیادی برای بازی کردن در این دوره از مسابقات نداشتند. ترکیب دوم ما نشان داد که می‌توان به آن‌ها اعتماد کرد. حتی بعضی از این بازیکنان تجربه بین‌المللی نداشتند اما برابر تیم پر هوادار بلغارستان بسیار خوب بازی کردند.
او افزود: از این پیروزی مقابل بلغارستان شوکه شدم و بسیار خوشحال هستم. بازیکنانم نشان دادند که در مرحله بعدی می‌توانیم با تمامی نفرات به میدان برویم. من به توانایی این بازیکنان اعتقاد داشتم. نمی‌توانم نتیجه پایان مسابقه را پیش‌بینی کنم اما روی توانایی بازیکنانم در این فضا ایمان داشتم. البته به خاطر خستگی سفرهای زیاد، آنها حتی فراتر از انتظار من بازی کردند.
انتهای پیام
