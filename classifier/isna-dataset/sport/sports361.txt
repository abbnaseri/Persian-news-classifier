پیش‌بینی روزنامه قطری از موفقیت کالدرون در پرسپولیس
روزنامه الوطن قطر پیش بینی کرد که پرسپولیس با کمک تجربه کالدرون به سیطره خود بر لیگ ایران ادامه دهد.
به گزارش ایسنا و به نقل از الوطن، پرسپولیس بعد از جدایی برانکو ایوانکوویچ و پیوستن به الاهلی برای انتخاب سرمربی جدید خود به جمع بندی نهایی رسید. این تیم ایرانی با گابریل کالدرون به توافق رسید و  او را به عنوان سرمربی جدید خود انتخاب کرد.
کالدرون بعد از هدایت القطر در تیم دیگری مربیگری نکرده بود و پرسپولیس نخستین تجربه او بعد از القطر است.
الوطن در ادامه نوشت: پرسپولیس می‌خواهد با استفاده از تجربه بسیار بالایی که کالدرون دارد به سیطره خود بر لیگ ایران ادامه دهد و بازهم عنوان قهرمانی را به دست آورد. کالدرون سابقه حضور در دو جام جهانی را با آرژانتین به عنوان بازیکن دارد و در تیم های عربی زیادی مربیگری کرده است.
انتهای پیام
