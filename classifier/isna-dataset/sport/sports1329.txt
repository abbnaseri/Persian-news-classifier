کولاکوویچ: با سرویس‌های قدرتی مقابل روسیه نتیجه گرفتیم/ محمودی آماده نیست
سرمربی تیم ملی والیبال ایران گفت: با زدن سرویس‌های قدرتی از روسیه امتیاز گرفتیم و در مورد محمودی هم باید بگویم که او برای حضور در تیم آماده نیست.
به گزارش ایسنا، ایگور کولاکوویچ در نشست خبری بعد از بازی با روسیه گفت: تشکر می‌کنم از همکار خودم (سرمربی روسیه) که به خوبی در مورد بازی اظهار نظر کردند. از مردم ارومیه و ایران هم تشکر می‌کنم که تیم ملی را حمایت کردند. فکر می‌کنم اگر یک بار دیگر در ارومیه بازی داشته باشیم، باز هم به این حمایت نیاز داریم.
او افزود: برای ما مهم این است که حتماً در شیکاگو باشیم و نمی‌توانم بگویم اول خواهیم بود یا خیر. باید بگویم که ما سابقا در لیگ ملت‌های گذشته بازی‌های اول و ست‌های اول را خیلی بد شروع می‌کردیم که در چین هم این طور شد اما در این تورنمنت توانستیم این مشکل را برطرف کنیم.
سرمربی تیم ملی والیبال ایران گفت: من فکر می‌کنم این کیفیت و شخصیت بالای بازیکنان ایران است که برای کسب امتیاز می‌جنگند. بازی کردن مقابل تیم‌هایی که برای شکست دادن ما آمده‌اند کار سختی است همان طور که دیدید از روسیه عقب افتادیم اما بازیکنان ما شکست را نپذیرفته و نتیجه را به سود خود تمام کردند.
او در مورد استراتژی ایران برای بازی مقابل روسیه نیز گفت: باید بگویم استراتژی ما برای این بازی سرویس‌های قدرتی بود که به بهترین شکل این کار را انجام دادیم، البته باید این کار را می‌کردیم حتی اگر سرویس خوب نمی‌زدیم چون دریافت‌کننده‌های خوبی در تیم روسیه هستند. خوشبختانه سرویس‌های خوبی زدیم و به امتیازات خوبی رسیدیم که در ادامه بازی به ما کمک کردند.
او در پاسخ به سوال یکی از خبرنگاران درباره ترکیب تیم ملی هم گفت: شاید دارید با من شوخی می‌کنید که برای بار سوم درباره تغییر در ترکیب تیم ملی سوال می‌پرسید. در مورد شهرام محمودی هم باید بگویم که او یک آسیب دیدگی از ناحیه مچ پا دارد که نمی‌تواند به خوبی پرش کند. الان شرایط خوبی دارد اما نمی‌تواند اکنون کنار تیم ملی باشد.
انتهای پیام
