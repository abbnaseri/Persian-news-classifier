خطیبی: می‌خواهیم بین ۱۰ تیم نخست لیگ برتر قرار بگیریم
سرمربی ماشین‌سازی می‌گوید تیمش به دنبال کسب جایگاه در میان ۱۰ تیم بالای لیگ برتر در فصل جدید است. 
به گزارش ایسنا، رسول خطیبی درباره برگزار کلاس هم اندیشی مربیان لیگ برتری گفت: این کلاس از نظر کیفیت هر ۱۰ سال یک بار برگزار می‌شود و به همینه دلیل مربیان کمی این مدرک را دارند. ما در سه دور حضور داشتیم و این دوره آخرین مرحله است.
وی ادامه داد: در مرحله اول آقای فلیپس، در مرحله دوم آقای ریچارد و در مرحله سوم هم مدرسی از سنگاپور حضور دارد که به طور مرتب در اروپا حضور داشته است. تمام ایده‌ها و متدهای دنیا یادآوری شد و قطعاً در لیگ برتر از این روش‌ها استفاده می‌کنیم. از آقایان ماجدی و محصص تشکر می‌کنم. مربیان درجه یک ایران در این کلاس حضور دارند. با برگزاری این کلاس رابطه ما با همکارانمان نزدیک‌تر شد.
سرمربی ماشین سازی درباره برگزاری جلسه آسیب شناسی لیگ برتر با حضور مربیان باشگاهی و الزام فدراسیون فوتبال برای تجهیز ورزشگاه‌های به دوربین و بلیت الکترونیکی، اظهار کرد: این موارد از یک جایی باید وجود داشته باشد. هر چقدر استادیوم‌ها آرام‌تر باشند، تیم‌ها و مدیریت در آرامش هستند. حتی هواداران هم می‌خواهند با خانواده در ورزشگاه حضور داشته باشند. با این موارد لیگ آرام‌تر می‌شود.
خطیبی درباره هدف تیمش در لیگ نوزدهم گفت: وقتی لیگ برتر را تحویل گرفتیم حدود شش بازیکن ما قرارداد داشتند. این موضوع کار ما را سخت‌تر می‌کند. الان باید ۷۰ درصد تیم را ترمیم کنیم. امیدوارم در این فاصله تیم را بهبود ببخشیم. در این فاصله یک دروازه‌بان و مدافع وسط برزیلی هم به تیم ملحق خواهند شد. در تلاش هستیم تیم را برای لیگ نوزدهم آماده کنیم که در بین ۱۰ تیم بالای جدول باشد.
او درباره برگزاری اردوی پیش فصل نیز یادآور شد: برای برگزاری اردوی پیش‌فصل دو پیشنهاد را ارائه کردم که این موضوع منوط به توان باشگاه است.
انتهای پیام
