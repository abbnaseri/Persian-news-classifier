دو بازیکن آفریقایی در اردوی پدیده تست می‌دهند
شاگردان یحیی گل‌محمدی فردا به تهران خواهند آمد و دیداری دوستانه با سایپا خواهند داشت و از دو بازیکن آفریقایی در تمرین آن‌ها تست گرفته می شود.
به گزارش ایسنا، تیم فوتبال پدیده شهرخودرو فردا (سه‌شنبه) به تهران می‌آید تا اردوی سه روزه خود را در پایتخت برگزار کند. پدیده در تهران علاوه بر جلسات تمرینی، در دیداری دوستانه به مصاف سایپا خواهد رفت.
چوچو، بازیکن نیکاراگوئه‌ای پدیده شهر خودرو که در نیم‌فصل به جمع شاگردان یحیی گل‌محمدی اضافه شد، پس از مراسم عروسی خود قرار است در تهران به اردوی این تیم اضافه شود.
همچنین دو بازیکن خارجی مدنظر پدیده در پست مهاجم در اردوی تهران تست خواهند داد و در صورت رضایت کادر فنی به جمع بازیکنان این تیم مشهدی اضافه خواهند شد. این دو از کشورهای مالاوی و نیجریه هستند و صحبت‌های اولیه با آن‌ها توسط مالک پدیده شهرخودرو انجام شده است.
انتهای پیام
