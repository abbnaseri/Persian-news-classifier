توافق تیم والیبال شهرداری ارومیه با موسوی، محمودی و قائمی
‌سرمربی تیم والیبال شهرداری ارومیه گفت: چیزی جز قهرمانی مردم ارومیه را راضی نمی‌کند.



‌مصطفی کارخانه، سرمربی تیم والیبال شهرداری ارومیه در گفت و گو با خبرنگار ایسنا، اظهار کرد: در حال حاضر با صحبت‌هایی که شده است توانسته‌ایم با سید محمد موسوی، شهرام محمودی و فرهاد قائمی به توافق برسیم اما قرارداد این بازیکنان به صورت رسمی تا چند روز آینده ثبت می‌شود.

کارخانه با اشاره به میزبانی فوق‌العاده ارومیه از لیگ ملت‌های والیبال ۲۰۱۹ و شور و شوق وصف ناپذیر مردم این شهر اظهار کرد: با توجه به علاقه بی نظیر مردم ارومیه چیزی جز قهرمانی نمی‌تواند این عاشقان والیبال را راضی کند. به همین دلیل من هم تیمم را برای قهرمانی بسته‌ام و امیدوارم با کمک هواداران و مسئولان تیم شهرداری ارومیه موفق به صعود به فینال و قهرمانی شویم.

سرمربی تیم والیبال شهرداری ارومیه افزود: تک تک بازیکنان مدنظرم همانند سرباز برای ارومیه بازی خواهند کرد چرا که من همانند پدر و یک معلم برای آن‌ها هستم. مطمئناً جذب بازیکنان نیز بر اساس لیاقت خواهد بود و مسائل دیگر در انتخاب نفرات مدنظر دخیل نیست.

کارخانه در پایان گفت: سیاست ما در فصل پیش رو علاوه بر کسب عنوان قهرمانی، استفاده مناسب از جوانان با استعداد و بومی شهر ارومیه است چرا که همین مسئله در بلند مدت می‌تواند به بالا رفتن سطح کیفی والیبال ملی کمک کند.
 انتهای پیام
