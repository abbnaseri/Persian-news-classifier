اظهارات اسکالونی پس از شکست آرژانتین
سرمربی تیم ملی فوتبال آرژانتین از شکست تیمش ناراحت است اما معتقد است هنوز فرصت صعود به مرحله یک‌چهارم نهایی را دارند.
به گزارش ایسنا و به نقل از سایت تی ان، تیم ملی فوتبال آرژانتین در اولین بازی‌اش در کوپا آمه ریکا ۲۰۱۹ با دو گل مغلوب کلمبیا شد.
لیونل اسکالونی پس از بازی گفت: زمانی که ما تیم بهتر بودیم دروازه‌مان را باز کردند. کلمبیا تیم خوبی است. شاهد یک بازی خوب بودم. آنها صدرنشین هستند اما هنوز دو دیدار باقی مانده است. اگر با پیروزی آن‌ها را به پایان برسانیم صعودمان به دور بعد قطعی خواهد بود.
سرمربی تیم ملی آرژانتین درباره نمایش تیمش در نیمه دوم گفت: نحوه بازی‌مان را تغییر دادیم. تیم به دنبال نتیجه بود و می‌خواست مالکیت بیشتری داشته باشد. موقعیت خلق کردیم. پرس بالای حریف را تحمل کردیم و سعی کردیم در بین خطوط بازی کنیم. گل کلمبیا از طریق ضدحمله به ثمر رسید. باید برخی مسائل را اصلاح کنیم تا بتوانیم پیروز دو بازی بعد شویم. بابت نتیجه متأسفم. هرچند که بازی نخست بود.
اسکالونی در ادامه اظهار کرد: کلمبیا برخی اوقات بهتر از ما بود. گاهی اوقات نیز ما تیم برتر بودیم. در نیمه دوم خیلی بهتر ظاهر شدیم.
او درباره تعویض سرخیو آگوئرو و ورود سوارس گفت: سوارس یک مهاجم است که می‌تواند در گوش چپ بازی کند یا نقش بازیکن شماره ۹ را ایفا کند. در آن لحظه تصمیم گرفتم چنین تغییری را در ترکیب ایجاد کنم.
انتهای پیام
