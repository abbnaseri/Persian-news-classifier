واکنش شهرخودرو به مذاکره گل‌محمدی با پرسپولیس
به دنبال شایعات روزهای اخیر در خصوص وضعیت سرمربی باشگاه شهر خودرو و نگرانی هواداران پرشور خراسانی این باشگاه بیانیه رسمی را منتشر کرد.
به گزارش ایسنا و به نقل از سایت رسمی باشگاه فرهنگی ورزشی شهر خودرو خراسان، متن این بیانیه که توسط روابط عمومی باشگاه منتشر شده است به این شرح است:
با سلام و احترام به تمامی هواداران خونگرم، پرشور، اخلاق مدار و پاک تیم فوتبال شهر خودرو خراسان، هوادارانی که سرمایه‌های اصلی این باشگاه هستند. به اطلاع می‌رساند طی چند روز اخیر متأسفانه بداخلاقی‌ها و شایعات مکرری از سوی برخی افراد در خصوص جدایی آقای یحیی گل محمدی، سرمربی محترم تیم شهر خودرو خراسان به گوش می‌رسد که لازم دانستیم در فاصله دو روز باقی مانده تا آغاز تمرینات تیم نکاتی را مطرح کنیم.
١- مالک و مدیران باشگاه شهر خودرو از نیم فصل دوم لیگ هجدهم صرفاً با اتکا به شما هواداران پای به میدان این رقابت سخت گذاشته‌اند و به منظور خوشحالی شما از هیچ تلاشی دست بر نداشتند و در نهایت نیز با عنایت امام رضا (ع) و تلاش کادر فنی محترم و بازیکنان موفق شدیم در لیگ هجدهم یک پایان تاریخی را برای فوتبال شرق کشور که همانا کسب سهمیه آسیایی بود رقم بزنیم.
٢- پیش از پایان فصل گذشته به جهت دغدغه‌های بسیار زیادی که به منظور نتیجه‌گیری در لیگ نوزدهم داشتیم تلاش کردیم تا در گام اول قرار داد آقای یحیی گل محمدی را تمدید کنیم که در تاریخ ٢٨ اردیبهشت ماه پس از جلسات مکرر موفق به این کار شدیم و پس از آن نیز با توجه به تفکرات سرمربی محترم تیم به دنبال یارگیری و تمدید قراردادهای نفرات مورد نظر و همچنین برنامه‌ریزی برای شروع فصل شدیم.
٣- متأسفانه از هفته گذشته و با جدایی آقای برانکو از تیم پرسپولیس شایعات بسیار زیادی برای حضور آقای گل محمدی در این تیم مطرح شد و بی اخلاقی‌هایی زیادی را شاهد بودیم تا آنجا که حتی با توهمات عجیب و غریب وجود بندی کذایی را در قرارداد آقای گل محمدی با باشگاه شهر خودرو مطرح کردند که در صورت پیشنهاد از سوی تیم پرسپولیس ایشان می‌تواند قرارداد خود را فسخ کند!؟
٤- این موضوعات حتی تا آن‌جا پیش رفت که حالا مدیران محترم باشگاه پرسپولیس پا را فراتر گذاشته‌اند و سرمربی قانونی تیم شهر خودرو را در حالی که قرارداد ٢ ساله دارد گزینه نهایی هدایت تیم خود عنوان کرده‌اند! و قصد دارند کاری که باشگاه الاهلی عربستان بر سرشان آورد را بر سر تیم شهر خودرو بیاورند که البته خیالی باطل است.
٥- باشگاه شهر خودرو خراسان به صورت کاملاً رسمی اعلام می‌کند که نه تنها باشگاه پرسپولیس و نه هیچ باشگاه دیگری حق مذاکره با آقای یحیی گل محمدی سرمربی قانونی تیم شهر خودرو خراسان را تا دو فصل دیگر که ایشان با تیم ما قرارداد دارد، را نخواهد داشت و در صورت مسجل شدن پیشنهاد سرمربی‌گری باشگاهی به سرمربی محترم تیم شهر خودرو، قطعاً آن را از طریق مراجع ذی‌صلاح تا احقاق حق پیگیری خواهیم کرد.
٦- همان‌طور که می‌دانید باشگاه شهر خودرو خراسان امسال علاوه بر حضور پر قدرت در لیگ برتر و جام حذفی، حضور در آسیا را تجربه خواهد کرد و در این راستا مدیریت باشگاه اقدامات مهمی را در دستور کار قرار داده است؛ اما باوجود رضایت عاشقان این تیم مردمی و ابراز لطف همیشگی آن‌ها از تحولات باشگاه، هم‌چنان عده‌ای با انتشار اخبار، نقل‌قول‌ها و تحلیل‌های کذب و نادرست در رسانه‌های غیرحرفه‌ای، سعی در ناامید کردن هواداران و مردم خراسان بزرگ را دارند.
٧- باقدرت گرفتن باشگاه شهر خودرو و جو مثبتی که در بین تماشاگران عزیز تیم به وجود آمده، گویا افرادی در برخی تیم‌های دیگر، که منافع‌شان به خطر افتاده، حالا به پیکره تیم مردم خراسان ضربه می‌زنند که باید هویتشان برای همه مشخص شود. قصد این افراد حاشیه‌سازی برای تیم شهر خودرو است، تا بتوانند مدیریت ضعیف خود را توجیه نمایند.
٨- متأسفانه طی روزهای اخیر علاوه بر جوسازی‌های انجام شده برخی از مسؤولان رده بالای ورزشی و فوتبالی نیز به دنبال برقراری ارتباط با مالک و مدیران باشگاه شهر خودرو هستند حال این سوال به وجود می‌آید که آیا برای این دوستان فقط تیم‌های سرخابی پایتخت مهم هستند و شهرها و مردم دیگر نقاط کشور سهمی در آن ندارند که اگر این طور است دوباره باید سوال کرد که پس چرا لیگ را با١٦ تیم برگزار می‌کنند!؟
٩- باشگاه شهر خودرو خراسان یک باشگاه کاملاً خصوصی است که مدیران آن نیز به خاطر شادی مردم و خواست آن‌ها و خدمت‌رسانی وارد گود شده‌اند و با توجه به برنامه‌ریزی‌های انجام شده نیز تا همین جای کار نیز بودجه دو برابری را نسبت به فصل گذشته در نظر گرفته‌اند و به همین خاطر از این پس هر فرد یا رسانه‌ای برخلاف منافع و ضرر باشگاه شهر خودرو کاری انجام دهد، این افراد را به هواداران عزیز معرفی خواهیم کرد و از طریق مراجع ذی‌صلاح مسائل آن‌ها را پیگیری خواهیم کرد؛ این هشدار را هم به کسانی می‌دهیم که به دنبال تضعیف تیم شهر خودرو هستند، و باشگاه نیز به هیچ وجه از منافع خود و حق هواداران و مردم خراسان که پس از سال‌ها تیمشان شرایط خوبی پیدا کرده است، کوتاه نخواهد آمد.
١٠-همانطور که آقای حمیداوی، مالک باشگاه شهر خودرو نیز در روزهای گذشته مکرر عنوان کردند و به آن تاکید داشتند که در صورت درخواست باشگاه پرسپولیس مبنی بر دریافت رضایت نامه آقای یحیی گل محمدی به هیچ وجه و عنوانی اجازه جدایی ایشان را نمی‌دهیم، به هواداران پرشور مشهدی و مردم خراسان بزرگ نیز این اطمینان را می‌دهیم که آقای یحیی گل محمدی به تمامی بندهای قرارداد خود با باشگاه شهر خودرو خراسان پایبند است و از روز شنبه اول تیرماه نیز تمرینات تیم شهر خودرو خراسان با حضور اعضا کادر فنی، بازیکنان و هوادارانمان در مشهد آغاز خواهد شد تا برای شروع لیگ نوزدهم استارت قدرتمندانه‌ای داشته باشیم.
انتهای پیام
