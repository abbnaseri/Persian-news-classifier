چالش های باقی مانده برای مسی ۳۲ ساله
مهاجم آرژانتینی که امروز ۳۲ سالگی‌اش را جشن گرفت هنوز چالش‌هایی در ادامه دوران بازی‌اش دارد. 
به گزارش ایسنا و به نقل از سایت گل، لیونل مسی امروز ۳۲ ساله شد. مهاجم آرژانتینی از ۳۰ سالگی عبور کرده اما همچنان یکی از بازیکنان برتر جهان محسوب می‌شود. او بدون شک رهبر آلبی سلسته و بارسلونا است. با این حال با پایان بازی‌اش هنوز فاصله دارد و می‌تواند رکوردهای دیگری به نام خود ثبت کند. ستاره آرژانتینی اهدافی دارد که می‌خواهد پیش از بازنشستگی به آنها دست یابد.
کوپا آمه‌ریکا ۲۰۱۹ برزیل فرصت دیگری برای کاپیتان آرژانتین است. تیمش اکنون در مرحله یک چهارم نهایی است و با ونزوئلا روبرو خواهد شد. اگر آرژانتین به نیمه نهایی صعود کند به احتمال فراوان با تیم میزبان بازی کند. اگر مسی در این رقابت‌ها موفق نباشد فرصت دارد در کوپا آمه‌ریکا ۲۰۲۰ شرکت کند. در آن رقابت‌ها کشورش میزبان است. رویای قهرمانی در جام جهانی پس از حضور در سال‌های ۲۰۰۶، ۲۰۱۰، ۲۰۱۴ و ۲۰۱۸ دوباره در سال ۲۰۲۲ تکرار می‌شود. در آن زمان مسی ۳۵ ساله خواهد بود.
او در بارسلونا در لالیگا و کوپا دل ری حکمرانی می‌کند. در یک دهه اخیر توانست هفت قهرمانی در لالیگا به دست آورد و ۶ بار فاتح کوپا شود. با این حال از سال ۲۰۱۵ در فتح لیگ قهرمانان اروپا ناکام مانده است. مسی چهار بار قهرمانی در این رقابت‌ها را تجربه کرده است اما می‌خواهد دوباره این اتفاق تکرار شود تا به رکورد کریستیانو رونالدو، پائولو مالدینی و آلفردو دی استفانو برسد. همچنین دو قهرمانی با پاکو خنتو فاصله دارد (پرافتخارترین بازیکن در این زمینه).
مسی از سال ۲۰۱۵ به عنوان بهترین بازیکن جهان انتخاب نشده است. پس از آن رونالدو توانست به رکورد پنج عنوان مسی برسد و در آخرین سال لوکا مودریچ برنده این جایزه شد. همچنین او جایزه The Best که اخیر به صورت مجزا از توپ طلا داده می‌شود را هنوز کسب نکرده است. مهاجم آرژانتینی اگر بتواند دوباره برنده توپ طلا شود به افتخاراتش خواهد افزود اما ناکامی در لیگ قهرمانان شاید آرا را به نفعش نکند.
سال‌ها بود که مسی و رونالدو برای کسب این عنوان تنها با هم رقابت می‌کردند اما اکنون مهاجم پرتغالی برتری پیدا کرده است و بازیکن آرژانتینی باید منتظر بماند رونالدو بازنشسته شود یا سال بدی در اروپا داشته باشد. مسی در لیگ قهرمانان اروپا ۱۱۲ و رونالدو ۱۲۶ گل به ثمر رسانده است.
ستاره آرژانتینی در بارسا همه رکوردها شکسته است. او بهترین گلزن و پرافتخارترین بازیکن این تیم محسوب می‌شود. با این حال هنوز چند بازی باقی مانده است تا رکورد بیشترین بازی را هم به خود اختصاص دهد. مسی با ۶۴۸ بازی از آن درس اینیستا پیشی گرفت اما هنوز فاصله زیادی با ژاوی هرناندس دارد. هافبک اسپانیایی ۷۶۷ بازی برای بارسا انجام داد. دو فصل و نیم برای بازیکن آرژانتینی کافی است تا به این رکورد دست یابد.
انتهای پیام
