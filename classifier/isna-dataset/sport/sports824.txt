حسرت بانوان فوتبالیست ایران: جام جهانی و آرزویی که محقق نشد
 دختران فوتبالیست ایران که هیچ گاه نتوانستند به جام جهانی زنان صعود کنند، این روزها که بازار اخبار جام جهانی زنان داغ است از حس و حال و آرزوهایشان گفتند.
به گزارش ایسنا، هفدهم خرداد ماه بود که سوت آغاز جام جهانی فوتبال زنان در فرانسه زده شد و ۲۴ تیم رقابت خود را برای کسب معتبرترین جام فوتبال زنان آغاز کردند. در پایان دور گروهی ۱۶ تیم به مرحله یک هشتم نهایی صعود کردند تا حساست این بازی‌ها روز به روز بیشتر شود. این روزها اخبار زنان را می‌توان در اکثر رسانه‌ها دید و مخاطبان زیادی این اخبار را دنبال می‌کنند. دختران فوتبالیست ایران نیز یکی از این دسته هستند و این روزها با حس و حال خاصی به یکی از جدی‌ترین مخاطبان تبدیل شدند. دخترانی که رؤیای حضور در این جام را دارند فاصله‌ای بزرگ را بین خود و تحقق رویایشان حس می‌کنند؛ فاصله‌ای که شاید آنها را دلسرد کند و حسرت آنانی می‌شود که بعد از سال‌ها بازی اکنون در گوشه ذهن خود به خداحافظی از مستطیل سبز رنگ فکر می‌کنند.
همه می‌دانیم که برنامه‌ریزی، توجه و صرف وقت و امکانات عواملی اساسی در پیشرفت فوتبال یک کشور محسوب می‌شوند. به همان اندازه با پیگیری اخبار و مشاهده فوتبال زنان ایران می‌توان فهمید که سهم دختران فوتبالیست ایران از این امکانات و توجهات محدود است؛ تا آنجا که جام جهانی که هیچ، دخترانمان حتب رؤیای بازی در ورزشگاه آزادی را دارند و علی رغم وعده‌هایی که در این زمینه به آنها داده شد اما تحقق پیدا نکرد.
در گفت‌وگو با برخی از بازیکنان تیم ملی زنان ایران از حس و حال آنها نسبت به جام جهانی پرسیدیم. رؤیای دویدن در عرصه‌ای به بزرگی جهان را با آنها مرور کردیم و حسرتی عجیب در جواب‌هایشان یافتیم.
در ادامه گفت‌وگوی ایسنا را با برخی از بازیکنان تیم ملی در مورد جام جهانی فوتبال زنان می‌خوانید
دختران فوتبالیست ایران پیگیر اخبار جام جهانی هستند
سارا قمی کاپیتان تیم ملی در این مورد گفت: بازی‌ها را از شبکه‌های مجازی می‌بینم اما نتوانستم کامل تماشا کنم. در این مسابقات طرفدار برزیل هستم ولی فوتبال آمریکا را خیلی دوست دارم. هر چند همه تیم‌هایی که به مرحله یک هشتم صعود کردند، قوی هستند اما به نظرم احتمال قهرمانی آمریکا بیشتر است.
هاجر دباغی هم در این مورد بیان کرد: اخبار را پیگیری می‌کنم. نمی‌توانم همه بازی‌ها را ببینم. البته برخی از سایت‌ها پخش زنده دارند اما آنقدر vpn‌ها دستکاری شده که دائم قطع و وصل می‌شود. طرفدار آمریکا هستم و با نتایجی که گرفته فکر می‌کنم یک پای فینال است.
زهرا خواجوی (دروازه‌بان تیم ملی) هم می‌گوید همه نتیجه‌ها را می‌داند و تا جایی که بتواند اخبار را پیگیری می‌کند و اگر وقت داشته باشد بازی‌ها را کامل تماشا می‌کند. طرفدار آمریکا است و می‌گوید آمریکا تیم خوب و با تجربه‌ای است و پر افتخارترین تیم حاضر در جام جهانی محسوب می‌شود.

ای کاش روزی خود را در جام جهانی ببینم
قمی معتقد است: با دیدن این بازی‌ها متوجه فاصله ایران با کشورهای حاضر در جام جهانی می‌شویم. در طول مسابقات به این فکر می‌کنم که آیا آرزویمان برآورده می‌شود و به جام جهانی می‌رویم؟ این مسابقات وضعیت فوتبال بانوان را نشان می‌دهد که چقدر قوی هستند و به عبارتی فوتبال زن و مرد ندارد.
او در مورد حس حال خود از تماشای این بازی‌ها گفت: فقط افسوس می‌خورم که چگونه فوتبالمان نتوانست حداقل در آسیا حرفی برای گفتن داشته باشد. ای کاش روزی بتوانیم در این مسابقات شرکت کنیم.
دباغی گفت: جام جهانی آرزویی است که از ما گرفته شده است و رسیدن به آن دست ما نیست، چرا که برنامه ریزی و امکانات زیادی می‌خواهد. امیدوارم روزی برسد که به این آرزوی دوردستمان برسیم.
خواجوی هم جام جهانی را مهمترین رویداد فوتبالی بین زنان و مردان دانست و گفت: بازیکنان و تیم‌ها در این رویدادمی‌توانند بازی خود را به نمایش بگذارند و خود را به دنیا ثابت کنند. من هم مثل بقیه دوست دارم که همراه با تیم ملی کشورم این مسابقات را تجربه کنم و خودم را محک بزنم.
وقتی از خواجوی پرسیدم که فکر می‌کند دروازه بانی در جام جهانی چه حسی داشته باشد هر چه فکر کرد نتوانست حس و حالش را بگوید و فقط به گفتن این جمله بسنده کرد که" سوال سختی است چون تا زمانی که چیزی را تجربه نکنیم، صحبت کردن درباره‌اش سخت است. "

جام جهانی رویایی در دوردست‌ها
کاپیتان تیم ملی می‌گوید حضور در جام جهانی به سال‌ها برنامه‌ریزی و امکانات نیاز دارد و معتقد است: فاصله‌مان تا جام جهانی خیلی دور است ولی هیچ چیزی نشد ندارد. آدم اگر رویایی را ببافد و امکانات لازم را داشته باشد به آن می‌رسد. ای کاش این اتفاق بیفتد چون ما واقعاً افسوس می‌خوریم.
دباغی نیز بیان کرد: با رؤیا و تلاش تک نفره صعود به جام جهانی شدنی نیست و هر کدام از تیم‌های حاضر در این رویداد لیگ‌های قدرتمند با امکانات خوبی دارند.
دروازه‌بان تیم ملی معتقد است: در شرایط فعلی با توجه به امکاناتی که داریم انتظار صعود به جام جهانی چیزی بیش از یک رؤیا یا آرزو نیست. البته هر چه رو به جلو می‌رویم شرایط تیم ملی، لیگ و استعدادهای پایه‌مان خیلی بهتر می‌شود ولی هنوز هم خیلی جای کار دارد. فدراسیون فوتبال باید کمکمان کند تا خودمان را به آن سطح برسانیم. امیدوارم نسل فعلی و آینده روزی جام جهانی را از نزدیک تجربه کنند. اگر خیلی امیدوارانه به این قضیه نگاه کنم ممکن است هم نسل‌های من هم شانس چنین تجربه‌ای داشته باشند اما به همکاری، امکانات و هماهنگی نیاز داریم.

آنچه در جام جهانی توجه دختران فوتبالیست را جلب کرد
دباغی در این مورد گفت: حرکات مارتا سیلوا، بازیکن برزیل که خواهان برابری زن و مرد است توجهم را جلب کرده است. او در شادی‌های بعد از گلش نشانه‌هایی از برابری دارد و آنگونه که دنبالش می‌کنم همیشه خواهان این برابری در امکانات، قراردادها و سایر مسائل است. اکنون هم رکورد گل زده در جام جهانی را شکست و در صدر زنان و مردان قرار گرفت.
خواجوی هم در این مورد دروازه‌بان دوم تیم ملی انگلیس را انتخاب کرد و گفت: او بعد از ۱۲ سال نشستن روی نیمکت انگلیس در بازی با آرژانتین درون دروازه ایستاد. واقعاً این همه صبر او توجهم را جلب کرد.
به گزارش ایسنا، امید است که مسئولان ورزشی کشور رؤیای دختران فوتبالیست ایران را ببینند و با فراهم کردن امکانات لازم برای آنها در راه سخت تحقق این رویاها دستشان را بگیرند.

انتهای پیام
