حسن‌زاده: باید به استراماچونی زمان داد/ استقلال نیاز به یک مهاجم کامل دارد
پیشکسوت و سرمربی تیم امید استقلال معتقد است که تیم تحت هدایت استراماچونی در حال طی کردن روند رو به رشدی است و می‌تواند به دور از حاشیه به موفقیت برسد.
به گزارش ایسنا، تیم فوتبال استقلال دیروز (یکشنبه) در دیداری تدارکاتی با پنج گل مقابل امیدهایش به پیروزی رسید. رضا حسن‌زاده، پیشکسوت و سرمربی امیدهای استقلال در گفت‌وگو با ایسنا درباره این دیدار اظهار کرد: من صحبت‌هایم را به این شکل آغاز می‌کنم. زمانی که تیم امیدها به من تحویل داده شد، اکثر نفرات تیم جدا شده بودند و تنها ۵-۶ نفر از بازیکنان تیم در اختیار ما قرار داشتند. به همین دلیل سریعاً دست به کار شدیم و ما طی تست‌گیری از ۱۳۰۰-۱۲۰۰ نفر، تیممان را تکمیل کردیم.
او افزود: بازیکنانی که به ما اضافه شدند، ۵۰ درصد آمادگی داشتند و باید آمادگی آن‌ها را به ۸۰ درصد ایده‌آل برسانیم. امیدهای استقلال در بازی دیروز مقابل تیم بزرگسالان با ۶۰ درصد آمادگی بازی کرد و هنوز به اردو و بدنسازی بیشتر نیاز داریم تا به آمادگی ایده‌آل برسیم. تیم امید در این مدت چند بازی دوستانه داشت که برای مثال در دو بازی رفت و برگشت با امیدهای پیکان یک پیروزی و یک تساوی کسب کردیم و مقابل چند تیم دیگر هم به پیروزی رسیدیم. به همین دلیل به دنبال یک تیم سطح بالا بودیم تا نقاط ضعفمان را بشناسیم که در نهایت به سراغ تیم بزرگسالان رفتیم.
سرمربی امیدهای استقلال در ادامه گفت: بازی دیروز، بازی خوبی بود. ۵۰ درصد تیم ما را بازیکنان شهرستانی تشکیل می‌دهند، در نتیجه با استرس مقابل بازیکنانی که قبلاً آن‌ها را در تلویزیون دیده بودند، بازی کردند. این بازی تجربه خوبی به بازیکنان امید منتقل کرد. این بازی شرایط خوبی فراهم کرد تا خودمان را از نظر آمادگی جسمانی، تکنیکی و روانی بسنجیم. نکته مهم دیگر این است که در بازی دوستانه گل‌های رد و بدل شده ملاک نیست و همه به دنبال شناخت نقاط ضعف و قوت هستند. ما از ۱۹ نفر بازیکنی که داشتیم استفاده کردیم تا خودشان را محک بزنند و سطح تیممان را بسنجیم. گل‌هایی که دریافت کردیم به خاطر استرس فراوان بازیکنان بود.
حسن‌زاده درباره ارزیابی‌اش از تیم تحت هدایت استراماچونی، توضیح داد: در تیم بزرگسالان، نکته مشهود، روند رو به رشد بازیکنان بود. آن‌ها در بازی دیروز خودشان را به خوبی داخل زمین پیدا می‌کردند و سرعت انتقال توپ بسیار بالایی داشتند. استراماچونی نشان داد که در بازی بسیار متفکر است و به خوبی تیم را از بیرون هدایت می‌کرد.
به گزارش ایسنا، از زمان حضور استراماچونی در استقلال، بازیکنان تمرینات بدنسازی پرفشاری را پشت سر می‌گذارند. سرمربی امیدهای استقلال در پاسخ به این سوال که این بدنسازی فشرده چه تاثیر مثبتی بر عملکرد آبی‌های پایتخت در لیگ نوزدهم دارد، بیان کرد: زمانی که بازیکنی ۶۰ درصد آمادگی جسمانی داشته باشد، می‌تواند عملکرد خوبی از خود نشان دهد. آمادگی جسمانی خوب باعث می‌شود که رفت و برگشت بازیکن در داخل زمین خوب باشد و حتی اگر دریبل هم بخورد، مقابل یار حریف قرار داشته باشد. آمادگی جسمانی و بدنسازی خوب باعث می‌شود که به تیم کمک شود و بازیکن با کیفیت عمل کنند و در نهایت برنامه‌ای که مربی به تیم می‌دهد اجرا می‌شود. بازیکنی که آماده نباشد تنها ۴۰ درصد در زمین نمایش واقعی‌اش را دارد و نمی‌تواند تاکتیک‌های مدنظر سرمربی را اجرا کند.
او در ادامه در پاسخ به این سوال که عملکرد بازیکنان جدید استقلال را چطور ارزیابی کرده، گفت: نمی‌توان بازی مقابل تیم امید را ملاک ارزیابی قرار داد. نکته جالب در بازی دیروز، هماهنگی و تکنیک و خلاقیت بازیکنان بود. چیزی که باعث شد آینده تیم را رو به جلو ببینم. البته استقلال یک مهاجم خوب ندارد و باید به فکر یک مهاجم کامل باشد تا برنامه‌های تهاجمی استراماچونی در داخل زمین پیاده شود.
حسن‌زاده با اشاره به برنامه‌های امیدهای استقلال برای کمک به تیم بزرگسالان اظهار کرد: بازی دیروز باعث شد که استراماچونی دروازه‌بان تیم ما را به تمرین بزرگسالان فرا بخواند. این موضوع برای ما مهم‌ترین هدف است که برای استقلال استعداد تربیت کنیم. در رقابت‌های امید، لیگ برتر تهران سنگین‌تر از لیگ کشوری است و تیم‌های خوبی مانند پیکان، سایپا، مقاومت و نیروی زمینی هستند. تیم‌هایی که جلوی تیم استقلال قرار می‌گیرند از نظر انرژی، بالا هستند به همین خاطر ما باید از نظر بدنی، روحی، روانی و تاکتیکی آماده باشیم. همه تیم‌ها برای جام می‌روند ولی نگاه من در تیم امید، کمک به تیم بزرگسالان است. ما باید بتوانیم ۵-۶ بازیکن به تیم بزرگسالان بدهیم. بیشترین تلاش ما برای بحث بازیکن سازی است تا تیم بزرگسالان به خودکفایی برسد.
این پیشکسوت استقلال در پایان گفت: دیروز من با آقای استراماچونی صحبت کردم تا بازی دیگری با تیم بزرگسالان داشته باشیم که او هم استقبال کرد. او بسیار بافرهنگ، پخته و حرفه‌ای است. باید به این مربی زمان داد تا فوتبال ایران را بشناسد و اهدافش را در زمین پیاده کند. امیدوارم که به دور از حواشی بتواند در استقلال موفق شود.
انتهای پیام
