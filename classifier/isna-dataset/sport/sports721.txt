خلأ یک مربی باتجربه در کنار کادر جوان تیم امید فوتسال
یک عضو کمیته فنی و توسعه فوتسال و فوتبال ساحلی گفت: خلأ حضور فردی باتجربه در کنار کادر فنی تیم امید فوتسال به‌طور کامل احساس شد که در زمان‌های خاص در تصمیم‌گیری‌ها کمکی برای مجموعه فنی باشد.
شهاب سفال‌منش، مربی و مدرس فوتسال ایران و عضو کمیته فنی و توسعه فوتسال در گفت‌وگو با ایسنا درباره عملکرد تیم ملی فوتسال زیر ۲۰ سال ایران در مسابقات آسیایی گفت: انتقاد از سمت کارشناسان و پذیرش نقد از سمت مجموعه فنی و مدیریتی قطعاً اگر برداشتی سازنده و به دور از اختلافات داشته باشد منجر به پیشرفت در آینده برای نسل جدید و سازندگان فوتسال ایران خواهد بود.
او افزود: از ژاپن می‌توان به عنوان یک سمبل برنامه‌ریزی مدون و ادامه‌دار به دور از توجه به کسب نتایج کوتاه مدت و با نگاه همواره به آینده یاد کرد که ماحصل آن بازگشت این کشور به صدر پس از نزولی موقتی در قاره آسیا بود. از سمتی دیگر ایران هم به عنوان قدرت اول آسیا با مجموعه‌ای از استعداد ناب فوتسالی همواره توقعات بالایی را اذهان ایجاد کرده که شاید عنوان نایب قهرمانی هم برایش قابل پذیرش نبوده چه برسد به کسب عنوان سومی و آن هم در داخل ایران!

سفال‌منش ادامه داد: گام اول در واقع پذیرش موفق نبودن در کسب نتیجه در خور شأن جایگاه فوتسال ایران است که به عنوان یک هدف کلی در پیشرفت ادامه دار کشورهای صاحب سبک از جمله ایران در فوتسال آسیا و جهان می‌تواند به عنوان یک نقطه منفی تبعاتی در آینده داشته باشد. اما از سمت دیگر هدف گذاری مجموعه فنی نیز می‌بایست مورد بررسی قرار گیرد. کسب عنوان قهرمانی و تثبیت مجدد جایگاه ایران که در آن ناموفق بودیم از یک سمت و از سمت دیگر معرفی استعدادهای ناب فوتسالی و جوانان با انگیزه است که در طول مسابقات شاهد عملکرد موفق فردی بازیکنان جوان ایرانی بودیم و از دل مجموعه زیادی از بازیکنان انتخاب شده‌اند که این دیده شدن آن‌ها و کسب تجربه در میادین بین‌المللی و رویدادهای رسمی نظیر مسابقات جام ملت‌های آسیا آن‌ها را آبدیده و پخته می‌کند.
این عضو کمیته فنی و توسعه فوتسال با بیان این که بر این اعتقاد هستم که انتخاب نفرات از سمت کادر فنی و مجموعه استعدادیابی در این بازه زمانی از سال ۲۰۱۸ و مسابقات گذشته تا به امروز به نحو احسن انجام شده است اذعان کرد: مورد بعد در خصوص کادر فنی که با هدف جوان‌گرایی و ایجاد بستر برای مربیان جوان، تحصیل کرده و با انگیزه به عنوان یک سیاست کلی از سمت کمیته فنی تدوین و انتخاب‌ها انجام شده است هرچند خلأ حضور فردی باتجربه در کنار این مجموعه فنی به طور کامل احساس شد که در زمان‌های خاص در تصمیم‌گیری‌ها کمکی برای مجموعه فنی ما باشد. کمیته فنی جدید در بحث استعدادیابی و سرمایه گذاری برای تیم‌های پایه، اجرای تدارکات لازم برای حضور تیم‌ها در مسابقات عملکرد شایسته‌ای داشته و جلسات متنوع تبادل نظر شایان این نکته است که آن‌ها با نگاهی به آینده، برنامه‌ریزی مدونی برای به هدر نرفتن استعدادهای فوتسالی در کشور تدوین کرده که قابل تقدیر است.
این مربی و مدرس در مورد شیوه و سبک بازی تیم ایران در طول این مسابقات عنوان کرد: در مجموع بازی نکردن تیمی با تکیه بر اتخاذ سبک یا روشی خاص چه در دفاع و چه در حمله و مشهود بودن مشکلات ویژه دفاع تیمی در مقابل حریفان که با بردهای سخت در چند بازی و دریافت گل‌های فراوان همراه بود می‌تواند گوشزد کننده این نکته باشد که عملکرد ما در این حوزه موفق نبوده هرچند در بخش تاکتیک‌های ویژه مثل بازی "پاور پلی" در حمله و دفاع، ضربات شروع مجدد بویژه در دفاع هم از دیگر نقاط تقابل تأمل برای کارشناسان فوتسال بود. ناتوانی در حفظ نتیجه نیز شاید از سایر نکات برداشتی از آنالیز عملکرد فنی مجموعه تیمی ما باشد. در واقع آن چه به عنوان نقد مطرح می‌شود سرکوب نیست تفکر است و ظرفیت پذیرش سرانجام به موفقیت منجر می‌شود چرا که بر این باوریم که قطعاً اولین مجموعه که خود را نقد می‌کند در هر تیمی کادر فنی و مدیریتی است که به دنبال ریشه‌یابی مشکلات و تدوین استراتژی مشخص برای آینده با بهره‌گیری از تجربه نقاط ضعف و قوت ترسیم کننده مسیری بهتر برای تعالی فوتسال کشور باشد.
سفال‌منش در پایان گفت: اجازه بدهید مثل همیشه و طبق عادتی غلط به دنبال مقصر نباشیم بلکه به دنبال راهکار باشیم چراکه زمان نکته‌ای با ارزش است و قطعاً کمیته فنی در این خصوص تصمیمات لازم را اتخاذ و اجرا خواهد کرد.
انتهای پیام
