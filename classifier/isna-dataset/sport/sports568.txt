پدیده در والیبال و فوتسال بانوان تیم‌داری می‌کند
مدیرعامل پدیده شهر خودرو اعلام کرد که با مشورت با مسئولان استان خراسان، این باشگاه به زودی در والیبال و فوتسال بانوان تیم‌داری خواهد کرد.
به گزارش ایسنا، جواد وطن‌خواه مدیرعامل باشگاه پدیده شهر خودرو اعلام کرد: جلسات خوبی با مجموعه شهرداری و شورای شهر مشهد داشته‌ایم. اگر شرایط به خوبی پیش برود باشگاه پدیده شهر خودرو علاوه بر فوتبال در رشته‌هایی همچون والیبال و فوتسال بانوان تیم‌داری خواهد کرد.
وطن‌خواه همچنین اعلام کرد: پیش از پایان فصل گذشته جلسات بسیار زیادی به موجب برنامه‌ریزی مناسبی جهت حضور در لیگ نوزدهم داشتیم و بر این اساس با تلاش مالک باشگاه ابتدا قرارداد یحیی گل‌محمدی را به عنوان سرمربی تیم تمدید کردیم و در حال حاضر علی‌رغم جذب بازیکنان جدید و تمدید قرارداد شاکله اصلی تیم همچنان به دنبال اضافه کردن نفرات جدید در تیم خواهیم بود.
انتهای پیام
