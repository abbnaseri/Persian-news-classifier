غفوری: به خاطر ماندن در استقلال ۵-۶ میلیارد ضرر کردم
مدافع استقلال می‌گوید تمرینات تیمش به موقع شروع شده است و آبی‌ها با قدرت برای قهرمانی پیش خواهند رفت.
به گزارش ایسنا، وریا غفوری مدافع استقلال در حاشیه تمرین امروز این تیم اظهار کرد: خدا را شکر امسال تمرین‌های خود را به موقع شروع کردیم و شرایط خوبی داریم. شرایط ما به مرحله خوبی رسیده و با تکمیل نفرات در آینده و برگزاری اردو پیش رو شرایط بهتر هم خواهد.
او درباره این که در فصل پیش رو چه قولی به هواداران می‌دهد گفت: این که می‌گویند فصل خوبی نداشتیم درست نبود زیرا فصل بدی نبود و علی رغم قهرمان نشدن، شخصیت تیمی خود را نشان دادیم. اگر نیم‌فصل دوم فقط لحاظ می‌شد قهرمان لیگ برتر بودیم و امیدوارم در سال جدید بتوانیم روند خوب خود را ادامه دهیم و قهرمان شویم. با تمرین‌هایی که شروع کردیم و نوع آماده سازی تیم، این بار از ابتدا برای قهرمانی استارت بزنیم. غفوری درباره تغییرات زیاد استقلال در ابتدای فصل گفت: قطعاً تغییرات زیاد خوب نیست و به ضرر هر تیمی است. امیدوارم نفرات کلیدی حفظ شوند و با کمترین تغییرات به سمت جلو برویم.
او درباره این که آیا کاپیتان استقلال در فصل جدید خواهد بود یا خیر توضیح داد: فعلاً صحبتی در این ارتباط نشده است اما تابع نظر سرمربی باشگاه هستم. من در این باره با باشگاه صحبتی نداشتم و این شایعه است و همچنین چیزی وجود نداشته است.
غفوری اضافه کرد: من هیچ شرط مالی برای باشگاه نداشتم و منتی هم از این بابت وجود ندارد و برای دلم این کار را کردم. برای ماندن در استقلال ۵ یا ۶ میلیارد ضرر کردم. من در مجموع ۲ جلسه با باشگاه داشتم که در ابتدا با منزوی به توافق رسیدم و سپس با فتحی به جمع‌بندی رسیدیم. بازیکن نمی‌تواند به باشگاه بگوید که با من قرارداد ببندید.
او در پایان در پاسخ به این سوال که با بزرگان تیم دیر صحبت کردند گفت: این را باید از بقیه بپرسید.
انتهای پیام
