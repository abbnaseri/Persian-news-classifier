سنتر تیم ملی بسکتبال: آمادگی پنجاه درصدی داریم
سنتر تیم بسکتبال ایران گفت: فعلا بازیکنان پنجاه درصد آماده هستند و تا شروع جام‌جهانی به صد در صد آمادگی خود خواهند رسید.
به گزارش ایسنا، میثم میرزایی بازیکن پست ۵ تیم ملی بسکتبال ایران درباره شرایط تمرینی تیم ملی ایران برای حضور در مسابقات جام جهانی گفت: تا روز پنجشنبه هفته گذشته تمرین داشتیم و کادرفنی صلاح دید که این یکی دو روز تعطیلی را بعد از تمرینات پر فشاری که داشتیم استراحت دهد. خدا را شکر تمرین امروز (یکشنبه) ۹ تیر نیز شرایط خوبی داشت و همه ملی‌پوشان با شرایط خوبی وارد اردو شدند تا باز هم یک هفته خوب تمرینی را پشت سر گذاشته و برای جام جهانی آماده شویم.
او ادامه داد: قطعاً کادر فنی تیم ملی با علم روز دنیا آشنا است و تمرینات تیم ملی بار فنی خوبی دارد. این نفرات سال گذشته به دلیل انتخابی‌های جام‌جهانی چندین اردو را با یکدیگر داشتند که به همین دلیل هماهنگی خوب میان بازیکنان وجود دارد. تنها به آمادگی نیاز داریم که با پیش رفتن اردوها ان‌شاءالله به این آمادگی هم می‌رسیم. کادر فنی بعد از لیگ یک ماه استراحت به بازیکنان دادند که این موضوع در به دست آمدن این آمادگی کمک کننده خواهد بود.
بازیکن پست پنج تیم ملی بسکتبال ایران در مورد شرایط فعلی خودش نیز گفت: بعد از تعطیلی لیگ تمریناتم را به صورت انفرادی ادامه دادم و الان آمادگی پنجاه درصدی دارم. همه بازیکنان در این شرایط هستند و با ادامه یافتن تمرینات تا زمان آغاز بازی‌های جام جهانی به صد در صد آمادگی می‌رسیم.
میرزایی در مورد بازی‌های تدارکاتی تیم گفت: کادر فنی مسابقات خوبی را برای بازی‌های تدارکاتی انتخاب کرده است و بنده شخصاً در این چند سالی که عضو تیم ملی بوده‌ام برای اولین بار در چنین تورنمنت‌های اروپایی حاضر خواهم شد. سطح این بازی‌ها بالا است و امیدواریم عملکرد خوبی را در این مسابقات داشته باشیم.
انتهای پیام
