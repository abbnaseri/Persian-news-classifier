خلیل‌زاده: پس از پروپئیچ به سراغ پاتوسی می‌رویم/ هزینه پارسال استقلال زیر ۱۰۰ میلیارد بود
عضو هیات مدیره استقلال می‌گوید که در حال حاضر تمرکز مدیران باشگاه بر روی حل پرونده پروپئیچ است و پس از حل آن به سراغ بازگرداندن پاتوسی می‌روند.
به گزارش ایسنا، اسماعیل خلیل‌زاده، عضو هیات مدیره باشگاه استقلال در گفت‌وگویی تلویزیونی درباره پرونده پروپئیچ اظهار کرد: این پرونده به دوستان و مدیران قبلی برمی‌گردد که قرارداد این بازیکن را پرداخت نکردند. آن زمان که پروپئیچ در استقلال بازی می‌کرد، توافقی صورت گرفت که با مبلغ ۳۰ هزار دلار قراردادش را فسخ کند که اتفاق نیفتاد و شکایت کرد. با توجه به گذر زمان، ۵ درصد به ۳۳۰-۳۴۰ هزار دلاری که باید پس از شکایت به پرداخت می‌شد، اضافه شد و ۴۳۰-۴۴۰ هزار دلار شده است که باید در روزهای آینده به او پرداخت شود.
او افزود: ما به مشکل بدی با او خوردیم. ما طلبی را به خاطر ۴ بازیکن حاضر در جام‌جهانی در حدود ۸۵۰ هزار دلار داریم. آقای تاج نامه‌ای به باشگاه استقلال داد و پیرو آن نامه، یکی از مدیران ما در فیفا در حال مذاکره است که پس از دریافت پول از فیفا، طلب پروپئیچ را پرداخت کند. از طرف دیگر ما تلاش کردیم که در این چند روز پول پروپئیچ را تامین کنیم و در صورت نتیجه نگرفتن از سوی فیفا، پول برای پرداخت به پروپئیچ داشته باشیم. اگر این پول ظرف روزهای آینده تامین نشود، دو پنجره نقل و انتقالاتی ما بسته می‌شود.
عضو هیات مدیره استقلال در پاسخ به این سوال که آیا با بسته شدن پنجره نقل و انتقالاتی، آبی‌های پایتخت نمی‌توانند از بازیکنانی که جذب کردند، استفاده کنند، بیان کرد: ما قرارداد این بازیکنان را ثبت کردیم و فکر نمی‌کنم به مشکلی بخوریم. البته ممکن است که ۶ امتیاز هم از ما کسر شود.
خلیل‌زاده درباره عامل به وجود آمدن چنین شرایطی برای استقلال در پرونده پروپئیچ که طلب ۳۰ هزار دلاری به بیش از ۴۰۰ هزار دلار رسیده است، اظهار کرد: اینکه آن زمان چه اتفاقی افتاده، من بی‌اطلاعم. به هر حال باشگاه‌های بزرگی مانند استقلال به خاطر اینکه درآمدهایشان مشخص نیست در پرداخت مطالبات دیگران به مشکل می‌خورند. آن‌ها ساختار اقتصادی خاصی ندارند و من احساس می‌کنم که مدیران وقت باشگاه، پول نداشتند که بدهند.
او در پاسخ به این سوال که آیا از عملکرد بازیکنان خارجی استقلال که هزینه سنگینی برای این تیم به همراه داشتند، راضی بوده است، تصریح کرد: به هر حال یکسری بازیکنان به استقلال آمدند که هنوز هم قرارداد دارند. نمی‌توان زیر قرارداد زد و باید تعهدات را پرداخت کرد. آن زمان تشخیص این بوده که بازیکنان خارجی در ابتدای فصل گذشته جذب شوند و این را هم بگویم که این هیات مدیره در آن زمان حضور نداشتند. من به غیر از یکی، دو بازیکن، از عملکرد بازیکنان خارجی دیگر راضی نبودم. بعضی اوقات سرمربی توقع دارد که بازیکن خارجی داشته باشد اما من فکر می‌کنم که در داخل ایران بازیکنان باکیفیتی داریم که می‌توانیم از آن‌ها استفاده کنیم.
عضو هیات مدیره استقلال در ادامه درباره آخرین وضعیت آیاندا پاتوسی برای بازگشت به استقلال توضیح داد: همانطور که گفتم تمرکز ما روی پرونده پروپئیچ است و بحث او مهم‌تر است. آقای پاتوسی تا این لحظه با هیچ باشگاه دیگری قرارداد نبسته و اگر بتوانیم مشکل پروپئیچ را ظرف دو، سه روز آینده حل کنیم، ان‌شاءالله نسبت به پاتوسی هم کاری انجام دهیم که او در استقلال بماند.
او درباره تقاضای مالی پاتوسی برای بازگشت به استقلال گفت: من این موضوع را نمی‌دانم. ۳۳۰ هزار دلار قراردادش با ما بود ولی نمی‌دانم تقاضای جدیدش چیست. فتحی در جریان این موضوع است و من در از آن بی‌اطلاعم.
خلیل‌زاده در ادامه صحبت‌هایش درباره بحث خصوصی‌سازی باشگاه‌های استقلال و پرسپولیس، خاطرنشان کرد: این کار امکان پذیر است. در اصل ۴۴ قانون اساسی به خصوصی‌سازی بخش‌های دولتی ارتباط دارد که به تایید مقام معظم رهبری هم رسیده است. اینکه چرا بخش اعظمی از بخش‌های دولتی به بخش خصوصی واگذار نشده است، جای بحث دارد. موضوع مربوط به این دو باشگاه، با توجه به اینکه من نایب رئیس اتاق تعاون ایران هستم و اتاق تعاون یکی از اعضای هیات خصوصی‌سازی است، دوستان ما در بخش اتاق تعاون و بازرگانی پیگیر هستند که این دو باشگاه به بخش خصوصی واگذار است.
او افزود: دیروز رئیس سازمان خصوصی‌سازی در مصاحبه‌ای گفت که باید این دو باشگاه به فرابورس بروند. درست است که باید به فرابورس بروند اما باید در واگذاری آن‌ها قانون رعایت شود. در حال حاضر ما تراز مالی داریم ولی اینکه به فرابورس برود و سپس برگردد به واگذاری، برای آن هم برنامه‌ریزی کرده‌ایم. ما به دلیل اینکه این دو باشگاه، دو باشگاه عام است، برای تیم استقلال پیشکسوتان را دعوت کردیم و یک شرکت تعاونی عام تشکیل دادیم و این کار برای پرسپولیس هم انجام شده است. در این ماجرا عدالت محوری می‌شود و تمام مردم می‌توانند با برگه سهامی عام، سهامدار استقلال و پرسپولیس باشند.
عضو هیات مدیره استقلال درباره بودجه مصوب این باشگاه برای فصل آینده، اظهار کرد: من باید توضیحی درباره بحث مالی باشگاه بدهم. درآمد باشگاه تنها از طرف اسپانسرهاست. با وجود اینکه باشگاه دولتی است، بودجه دولتی ندارد و باید از اسپانسر پول بگیرد. اگر زمانی، یک هفته پرداخت اسپانسر به تعویق بیفتد، برای باشگاه مشکل ایجاد می‌شود. اینکه گفته می‌شود بودجه امسال ما ۹۰ میلیارد است، دقیقاً این‌طور نیست و در حال بررسی هستیم. سال قبل هزینه‌ها به ۱۰۰ میلیارد نرسید. ظرف هفته‌های آینده مشخص می‌شود که بودجه واقعی ما چقدر است.
انتهای پیام
