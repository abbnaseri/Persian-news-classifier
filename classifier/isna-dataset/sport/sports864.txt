آلان: ساری الان دشمن ما است
هافبک برزیلی ناپولی از ساری به عنوان دشمن جدید تیمش یاد کرد. او به ستایش از خامس رودریگس پرداخت و تاکید کرد که دوست دارد راهی ناپولی شود.
به گزارش ایسنا و به نقل از مدیاست، مائوریتسیو ساری در بین هواداران ناپولی قبل از پیوستن به یوونتوس از محبوبیت بسیار بالایی برخوردار بود.
ساری در چلسی روزهای خوبی را پشت سر نگذاشت و بعد از جدایی از این تیم لندنی تصمیم گرفت که هدایت یوونتوس را برعهده گیرد تا باعث خشم هواداران ناپولی شود.
واکنش‌ها هم‌چنان به انتخاب ساری به عنوان سرمربی جدید یوونتوس ادامه دارد.
آلان، بازیکن برزیلی ناپولی از ساری به عنوان دشمن جدید تیمش یاد کرد. او گفت: ساری این آزادی را داشت که تیم بعدی خود را انتخاب کرد. او الان دیگر دشمن ما است و در یوونتوس مربیگری می‌کند. نهایت تلاش خود را به کار می‌گیریم تا در فصل بعد این مربی را شکست دهیم.
هافبک برزیلی ناپولی که از رئال هم پیشنهاد دارد درباره احتمال پیوستن خامس رودریگس به تیمش گفت: آمدن خامس بسیار به سود ما خواهد بود و قطعاً تیم را قوی‌تر خواهد کرد. خامس بازیکنی با کلاس بالای جهانی است و بدون شک تیم را در کارهای هجومی بسیار تقویت خواهد کرد.
انتهای پیام
