والیبال ایران صبر ترامپ را لبریز کرده است!
سایت sportklub از قدرتنمایی تیم والیبال ایران در عرصه جهانی و گرفتن جای آمریکا در این رشته ورزشی نوشت.
به گزارش ایسنا، سایت sportklub کرواسی در تحلیلی درباره موفقیت‌های تیم ملی والیبال ایران نوشته است: "میلاد عبادی پور، امیر غفور، پوریا فیاضی، سید محمد موسوی، سعید معروف، محمد معنوی نژاد…". مراقب باشید (این اسم را) با احمدی‌نژاد اشتباه نگیرید. این معنوی نژاد است یا به طور خلاصه‌ معنوی.
در چند هفته گذشته رقابت‌های لیگ ملت‌های والیبال برگزار شده است. تیم ملی والیبال ایران توانسته با بازی سریع و زیبای خود جهان را شوکه کند. در ورزشی که می‌تواند از نظر هیجان با فوتبال یا تنیس رقابت کند.
تیم ملی والیبال ایران اکنون در صدر جدول رده بندی لیگ ملت‌های والیبال قرار دارد. رقابت‌های لیگ ملت‌ها که جانشین لیگ جهانی والیبال شده است. تیم ملی والیبال ایران توانست دیروز در دیداری یک طرفه ۳ بر صفر روسیه را شکست دهد تا به آرزوی بزرگ خود یک قدم دیگر نزدیک شود که آن هم کسب قهرمانی است. بله درست خواندید ایران در صدر جدول رده بندی قرار گرفته است.
موفقیت ایران در این دوره از رقابت‌ها خیره کننده بوده است. هرچند بعضی از بازیکنان ایران در لیگ‌های خوب جهان بازی می‌کنند و سعید معروف نیز یکی از بهترین پاسورهای جهان محسوب می‌شود.

ایران توانسته است از جمله روسیه قهرمان فعلی جهان، لهستان و ایتالیا را شکست دهد و تنها برابر برزیل آن هم در دیداری که پنج ست داشت، شکست خورد. حتی خود ایرانی‌ها نیز این تصور را نداشتند که بتوانند در صدر جدول قرار بگیرند.
تیم ملی والیبال ایران اولین بار در سال ۲۰۱۶ به برد در بازی‌های المپیک رسید و توانست در رده پنجم مشترک قرار گیرد و در یک چهارم نهایی با شکست برابر ایتالیا از رسیدن به مرحله بعد بازماند.
حالا تیم والیبال ایران در حالی که هنوز بازی‌ها تمام نشده توانسته جواز حضور در رقابت‌های مرحله بعد لیگ ملت‌های والیبال در شیکاگو آمریکا را به دست بیاورد که مرحله نهایی این رقابت‌ها است.
آمریکا یکی از قدرت‌های اصلی این رشته، حالا ایران را بالای سر خود می بیند که توانسته در صدر قرار بگیرد و آمریکا در جای ششم است. برتری برابر آمریکا رقیب مستقیم ایران در ورزش و دیپلماسی در این رقابت‌ها می‌تواند یک پاداش جداگانه برای ایران باشد.

سال گذشته بود که نیروهای امنیتی در آمریکا با تیم والیبال ایران رفتار تحقیرآمیزی داشتند. آنطور که کولاکوویچ می‌گفت، FBI از بازیکنان ایران مداوم به مدت ۳ ساعت سوال می‌کرد و به آنها عکس‌هایی از تروریست‌های احتمالی نشان می‌داد که آیا شما اینها را می‌شناسید. حالا برای جبران این رفتارها تیم ملی والیبال ایران باید در هفته پایانی برابر آمریکا قرار بگیرد که این دیدار در آمریکا نیست و در بلغارستان است.
آیا واقعاً این اتفاق رخ داده است و ایرانی‌ها توانستند در رشته ورزشی که آمریکایی‌ها سال‌ها در آن در بین بزرگان بودند، جایگاه اول را به دست بیاورند؟ به شوخی می‌توانیم بگوییم که این اتفاق می‌تواند آستانه صبر دونالد ترامپ را لبریز کند".
انتهای پیام

