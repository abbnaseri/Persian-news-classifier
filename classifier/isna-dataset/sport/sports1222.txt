 شاندیزی: آسان‌ترین بازی برای فوتسال ایران سخت‌ترین بازی می‌شود
سرمربی تیم فوتسال زیر ۲۰ سال ایران گفت: بازی با لبنان را خیلی بد شروع کردیم و بچه‌ها بی‌رمق بودند.
به گزارش ایسنا، حمید شاندیزی در نشست خبری بعد بازی با لبنان، اظهار کرد: خدا را شکر می‌کنم که بازی را بردیم، برای ما ایرانی‌ها همیشه آسان‌ترین بازی، سخت‌ترین بازی در هر تورنمنت می‌شود و این موضوع برای تمامی تیم‌های ایران صدق می‌کند که معتقدم به شرایط روحی و روانی باز می‌گردد، ما هیچ گاه نتوانستیم خودمان را برای یک بازی آسان، سخت آماده کنیم.
سرمربی تیم فوتسال زیر ۲۰ سال ایران با بیان اینکه تصور نمی‌کردم بازی در این حد گره بخورد، گفت: امروز توپ‌هایمان به گل نرفت و اگر به جای تیر دروازه، توپ‌ها گل می‌شد فشار از روی بازیکنان کم می‌شد و راحت‌تر بازی می‌کردیم.
او در خصوص بازی آینده ایران با ژاپن در مرحله نیمه نهایی، مطرح کرد: به فینال چهارم مقابل ژاپن که قدرت بزرگ آسیاست، رسیدیم و برنامه‌ریزی خوبی برای این دیدار داریم. معتقدم در بازی فردا فشار کمتری روی بچه‌ها خواهد بود چون خودمان را برای یک بازی سخت آماده کرده‌ایم؛ البته هر اتفاقی ممکن است بیفتد و زیبایی فوتسال به همین چیزهاست.
شاندیزی با بیان اینکه فرق بین گل نزدن و نرفتن توپ به دروازه زیاد است، اظهار کرد: گل نزدن یعنی نمی‌توانی به دروازه حریف برسی، ولی اینکه توپ‌ها به گل نرود، دستت از زمین و آسمان کوتاه می‌شود و این موضوعات قانون نانوشته فوتسال بوده و زیبایی فوتسال و فوتبال هم به چنین چیزهایی است.
سرمربی تیم فوتسال زیر ۲۰ سال ایران در خصوص اینکه ایران در وقت‌های اضافی نمایش بهتری داشت، گفت: اگر بعد از دریافت گل تساوی در لحظات پایانی در صورتم نشانه‌هایی از استرس داشتم، بچه‌ها بازی را می‌باختند. با توجه به جوان بودن، بعد از دریافت گل، بازیکنان بازی را از دست رفته می‌دانستند و هنر کادر فنی بود که بچه‌ها را آرام کرده و به میدان فرستاد که دو گل هم به ثمر رساندیم.
وی ادامه داد: بازی را خیلی بد شروع کردیم و بی‌رمق بودیم حتی به بچه‌ها گفتم خوب گرم نکردید و دقایقی از بازی از عملکردشان رضایت نداشتم، ولی رفته رفته به خودمان آمدیم و بچه‌ها جدی‌تر کار کردند. اینکه توپ به تیر دروازه برخورد می‌کند، به معنای بی‌دقتی نیست.
شاندیزی در پاسخ به این سوال که آیا بازی با لبنان باعث افزایش تجربه بازیکنان‌تان شد؟ خاطرنشان کرد: صد درصد این بازی‌ها باعث افزایش تجربه بازیکنان ما شد؛ چرا که بازیکنان جوان به بازی کردن نیاز داشته و به همین دلیل است که تیم‌های شرق آسیا هزینه کرده و به دنبال بازی با تیم ایران هستند.
«تارک رزق» سرمربی تیم فوتسال زیر ۲۰ سال لبنان نیز در نشست خبری بعد بازی با ایران اظهار کرد: بعد از اینکه مشخص شد ما با ایران بازی می‌کنیم خیلی‌ها نظرات مختلفی داشتند، بازی مقابل تایلند ما اشتباهات زیادی داشتیم و گل اول را در بازی امروز مثل بازی با تایلند دریافت کردیم و بازیکنان من خیلی خسته بودند.
وی افزود: ایران تیم قدرتمندی است که نمی‌خواهم آن را با تیم خودم مقایسه کنم، ما خوب کار کردیم و امیدوارم با نمایش بازیکنان من، کمی هیجان به تورنمنت آمده باشد.
وی افزود: ما پاور پلی کامل هجومی در بازی استفاده نکردیم و هدفمان فشار روی ایران برای استفاده از فضاها بود، می‌خواستیم با فشار آوردن نبض بازی را در اختیار داشته باشیم.
وی خاطرنشان کرد: من بازیکنانم را می‌شناسم و می‌دانم جنگجویانم هیچ گاه بیشتر از دو گل دریافت نمی‌کنند.
رزق در خصوص شانس قهرمانی تیم‌ها، اظهار کرد: افغانستان ۶۶ درصد و ایران ۴۴ درصد شانس قهرمانی دارد.
انتهای پیام
