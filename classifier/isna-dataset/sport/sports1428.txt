توصیه‌های معاون وزیر ورزش برای برگزاری بهتر لیگ ملت‌های والیبال در اردبیل
معاون فرهنگی وزیر ورزش و جوانان با قدردانی از تلاش همه دست‌اندرکاران در آمادگی اردبیل برای میزبانی از تیم‌های حاضر در لیگ ملت‌های والیبال ۲۰۱۹ جهان اظهار کرد: در کمتر از یک هفته به آغاز مسابقات والیبال ضرورت دارد نسبت به رفع نواقص احتمالی اهتمام داشته باشیم.
به گزارش ایسنا منطقه اردبیل، عبدالحمید احمدی در جلسه شورای عالی ورزش استان اردبیل ضرورت مدیریت در ورود تماشاگران به سالن و تدارک تلویزیون شهری در پارک‌ها و برخی از مناطق شهری را برای ارتقای نشاط اجتماعی یادآور شد و گفت: برای ورود بانوان نیز باید برنامه‌ریزی دقیقی انجام دهیم تا از تداخل در ورود آقایان و بانوان جلوگیری شده، شاهد استقرار کم‌حاشیه بانوان در قسمتی از ورزشگاه باشیم.
وی با اشاره به برگزاری نشست با لیدرها در ورزشگاه برای تشویق‌های مناسب و در شأن تیم ملی، تصریح کرد: آنچه که از سالن رضازاده بیرون می‌آید نام ایران و اهتزاز پرچم ایران باشد تا از نام بردن برخی عناوین و شعارهای نامطلوب جلوگیری شود.
معاون فرهنگی وزیر ورزش و جوانان گفت: بر اساس چک‌لیست فدراسیون والیبال ضرورت دارد موارد ضروری مورد توجه قرار گیرد که در این زمینه مباحث امنیتی و ایجاد آرامش در ورزشگاه، اطراف ورزشگاه و محل اسکان تیم‌ها بیش از هر زمان دیگری مورد دقت باشد.
احمدی ادامه داد: به هر امر جزئی توجه کنیم و از بی‌توجهی در این زمینه پرهیز داشته باشیم به‌طوری که در موضوع بلیط فروشی تمرکز ما باید بر ساماندهی درست در این امر و ممانعت از افرادی باشد که بدون بلیط می‌خواهند وارد سالن شوند.
وی اظهار کرد: بیش از یک میلیارد نفر در دنیا تماشاگر این بازی‌ها خواهند بود و ضرورت دارد از فرصت به‌وجود آمده در معرفی اردبیل و قابلیت‌ها و توانمندی‌های آن استفاده کنیم تا با برگزاری کیفی و امن مسابقات بتوانیم آوازه اردبیل را در جهان بیش از این اعتلا دهیم.
معاون فرهنگی وزیر ورزش و جوانان خاطرنشان کرد: اردبیل در سال‌های گذشته در برگزاری رویدادهای جهانی امتحان خوبی را پس داده است و امیدواریم با نظم و انضباط این مسابقه مهم برگزار شده و همچنان در سطح جهانی و بین‌المللی اردبیل به میزبان پرافتخار والیبال شهره شود.
احمدی با قدردانی از تلاش مسئولان استان اردبیل در آراستگی شهر و تنوع‌بخشی به تبلیغات محیطی و گستردگی این امر، تصریح کرد: این شایسته است که مسیر اردبیل – سرعین در قالب یک مسابقه پاک‌ورزی به بهترین شکل آراسته و زیباسازی شود.
انتهای پیام
