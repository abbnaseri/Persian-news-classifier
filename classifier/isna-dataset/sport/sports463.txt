اسکندریون: پیشرفت شنا ادامه دارد/ هدف فدراسیون سهمیه المپیک است
رئیس کمیته فنی فدراسیون شنا گفت: پیشرفت شنا ادامه دارد و هدف فدراسیون تنها کسب سهمیه المپیک است.
به گزارش ایسنا، حمید اسکندریون، رئیس کمیته فنی فدراسیون شنا در نشست خبری امروز (دوشنبه) با خبرنگاران گفت: ما در کمیته فنی برنامه‌ریزی‌های مدونی انجام داده‌ایم که تک به تک انجام می‌شود. اردوهای غیر متمرکز را به گونه‌ای طراحی کرده‌ایم که در پایگاه‌ها برگزار می‌شود. پایگاه‌های ملی را تقویت کرده‌ایم و فعالیت‌ها خوب بوده است.
او افزود: برنامه‌ریزی‌های ما خوب بوده و پیشرفت مورد نظر با توجه به رکوردهای ملی‌پوشان حاصل شده است. رکوردهای خوبی ثبت شده و رکوردهای ملی زیادی بعد از ۱۲ - ۱۰ سال ارتقا پیدا کرده‌اند. قطعاً این پیشرفت ادامه خواهد داشت و برنامه‌های زیادی داریم.
اسکندریون با اشاره به مسیر پیش روی شنا تا المپیک تصریح کرد: ما هم برای المپیک، هم بازی‌های آسیایی و هم المپیک جوانان برنامه‌ریزی داریم و ملی‌پوشان را آماده می‌کنیم. در تمامی رده‌های سنی اردوهای مختلف خواهیم داشت و ورزشکاران در مسابقات مختلف شرکت می‌کنند.
رئیس کمیته فنی فدراسیون شنا هم‌چنین گفت: حضور در بازی‌های المپیک یک افتخار بزرگ است و همه کشورهای توسعه یافته در آن شرکت می‌کنند. ما امروز ورود به المپیک را هدف قرار دادیم تا به المپیک برویم و به فینال بازی‌های آسیایی برسیم. امروز هدف ما مدال‌آوری در المپیک نیست بلکه کسب سهمیه و حضور در آن است.
انتهای پیام
