کارخانه: تیم شهرداری ارومیه قطعاً در لیگ برتر حضور خواهد یافت
‌سرمربی تیم والیبال شهرداری ارومیه در خصوص حواشی مربوط به عدم حضور نام این تیم در بین تیم‌های حاضر در فصل ۹۸ لیگ برتر در خبر منتشر شده در سایت فدراسیون والیبال گفت: مگر می‌شود از کنار این هواداران عاشق والیبال به آسانی گذشت.
‌به گزارش ایسنا، پس از عدم حضور نام تیم والیبال شهرداری ارومیه در بین تیم‌های حاضر در فصل ۹۸ لیگ برتر والیبال در خبری که بر روی سایت فدراسیون والیبال قرار گرفت، گمانه‌زنی‌ها درباره عدم حضور این تیم جرقه خورد.
همچنین پس از این اعلام این خبر، اخیراً منوچهر پورحسن، رئیس سازمان لیگ هم در مصاحبه‌ای اعلام کرد که تعداد تیم‌های سقوط کرده به لیگ یک در فصل گذشته سه تیم بوده است که بر این اساس باید تیم شهرداری ارومیه را جزو تیم‌های سقوط کرده به حساب آورد.
در مقابل مسئولان تیم شهرداری ارومیه با قاطعیت اعلام کرده‌اند که در فصل آینده حضور دارند و این خبرها تنها یک اشتباه بوده است. این حواشی در حالی منتشر شده که مسئولان شهرداری ارومیه در فصل آتی با سپردن هدایت تیمشان به مصطفی کارخانه، پرافتخارترین مربی تاریخ لیگ والیبال ایران و عقد قرارداد با بازیکنان ستاره‌ای از جمله شهرام محمودی، سید محمد موسوی و فرهاد قائمی این تیم را برای قهرمانی بسته‌اند و به دنبال کسب اولین قهرمانی این شهر در لیگ برتر والیبال هستند.
در همین خصوص، مصطفی کارخانه در گفت و گو با خبرنگار ایسنا منطقه آذربایجان غربی، درباره حواشی و اتفاقات اخیر و مصاحبه رئیس سازمان لیگ، گفت: من کاملاً آقای پورحسن را می‌شناسم و واقعاً او یکی از بهترین افرادی بوده که سازمان لیگ به خودش دیده است. او در کارش بی‌نظیر است و از نظر اخلاقی فردی کاملاً سالم است به همین دلیل من به تصمیمات او اعتقاد کامل دارم.
کارخانه در ادامه صحبت‌هایش افزود: از طرفی دیگر، ارومیه شهری است که نمی‌شود به راحتی از کنار نامش عبور کرد. ارومیه سمبل والیبال باشگاهی ایران است. مگر می‌شود از کنار این هواداران عاشق والیبال به آسانی گذشت. این مردم حاضرند شب تا صبح بیرون از خانه‌هایشان به تماشای والیبال بایستند. در طول سه روز میزبانی ارومیه از لیگ ملت‌های والیبال، من در این شهر بودم و واقعاً از شور و اشتیاق مردم لذت بردم. از مسئولین شهر گرفته تا مردم همه برای والیبال زحمت کشیدند و به نظرم وزیر ورزش و جوانان، معاونانش، سرپرست فدراسیون والیبال و سازمان لیگ به این مسائل واقفند و باید به خاطر عشق مردم این شهر به والیبال، به ارومیه احترام بگذاریم.
کارخانه با اشاره به اینکه تعداد تیم‌های سقوط کرده به لیگ یک، دو تیم است، اظهار کرد: مطمئنم که شهرداری ارومیه در فصل آتی لیگ برتر حضور خواهد داشت. پیش از این قرار بود دو تیم به لیگ یک سقوط کنند و نمی دانم الان بر چه اساسی بحث سه تیم سقوط کرده مطرح شده است. با شناختی که من از پورحسن دارم و با لطف و عنایت سرپرست فدراسیون والیبال، وزیر ورزش و جوانان و شخص آقای داورزنی به ارومیه، من این قول را می‌دهم که قطعاً در لیگ برتر والیبال حضور دارند.
سرمربی تیم والیبال شهرداری ارومیه در پاسخ به این سوال که آیا از سوی باشگاه مکاتباتی با فدراسیون والیبال انجام گرفته است، گفت: مسئولان باشگاه شهرداری ارومیه با سازمان لیگ نامه‌نگاری کرده‌اند و علاوه بر این نمایندگان مجلس، شهردار، استاندار و اعضای شورای شهر همگی پیگیری امور هستند. مگر می‌شود ارومیه که سمبل والیبال باشگاهی ایران است را در لیگ نداشت. در هر صورت به لطف و محبت سازمان لیگ و فدراسیون والیبال نیاز داریم.
مصطفی کارخانه درباره وضعیت فعلی تیم شهرداری ارومیه و اینکه قرار است با بازیکنان جدیدی نیز قرارداد امضا کنند اظهار کرد: قطعاً چند روز آینده لیست نهایی تیم کاملاً مشخص خواهد شد. شهرداری ارومیه برای قهرمانی بسته شده است و باید تیمی در حد نام ارومیه باشیم. باید تلاش کنیم چرا که امسال تعداد رقبا زیاد است.
وی ادامه داد: اهداف ما در فصل پیش رو بلند است و امیدوارم تیمی در حد نام ارومیه و هوادارانش باشیم. بنابراین به حمایت تماشاگران این شهر نیاز جدی داریم چرا که ما برای آن‌ها خواهیم جنگید. تمرینات تیم نیز ۲۰ الی ۳۰ روز آینده آغاز خواهد شد.
 انتهای پیام
