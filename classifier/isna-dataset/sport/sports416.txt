گل‌محمدی: یارانه‌های ورزشی را هدفمند کنیم
نشست هم اندیشی برنامه های تفریحی ـ ورزشی تابستان 98 با حضور عضو شورای اسلامی شهر تهران برگزار شد.
به گزارش ایسنا، دهم تیرماه طی نشستی با حضور حجت نظری، عضو و رییس کمیته ورزش شورای اسلامی شهر تهران، رباطی، سرپرست سازمان ورزش و معاونان و مدیران وی، نصیری مدیرکل اداره سلامت و رفیعی مدیرکل اداره فرهنگی شهرداری تهران، روسای فدراسیون های ورزشی، معاونان اجتماعی و فرهنگی و مدیران تربیت بدنی مناطق 22گانه شهر تهران ضمن بررسی اقدامات انجام شده در حوزه ورزش شهروندی در مورد برنامه های تفریحی ـ ورزشی فصل تابستان برنامه ریزی شد.
این نشست با قرائت کلام الله مجید و ضرب و نوای مرشد آغاز شد و پس از آن کلیپی از عملکرد سه ماهه سازمان ورزش شهرداری تهران پخش شد. در ادامه سرپرست سازمان ورزش شهرداری تهران به حاضران خیر مقدم گفت و از زحمات دست اندرکاران برگزاری فعالیت های ورزشی در شهر تهران تقدیر کرد.
مدیرکل اداره فرهنگی شهرداری تهران در گزارشی کوتاه از اقدامات انجام شده درحوزه فرهنگی، گفت: ترویج فرهنگ ورزش در جامعه بسیار ضروری و راهکاری کاهش ناهنجاری های اجتماعی است.
رفیعی ادامه داد: از ابتدای سال سعی شده تا در مناسبت های مختلف مانند نوروز، برخی اماکن و فضاهای شهری در سطح مناطق را به اجرای ویژه برنامه های فرهنگی اختصاص دهیم که این برنامه ها با مشارکت و همکاری خوب سازمان ورزش شهرداری تهران اجرا شد.
وی افزود: به طور قطع اجرای برنامه های مشارکتی فرهنگی ـ ورزشی نشاط و سرزندگی که موتور محرک جامعه است را  به مردم و شهر هدیه خواهد کرد.
مدیرکل اداره ورزش و جوانان استان تهران با حضور در این نشست  به بیان نظرات و تجربیات خود در جهت همگانی شدن ورزش پرداخت.
گل محمدی با بیان اینکه برای تاثیرگذاری بر مردم و نهادینه ساختن ورزش در سبد خانوار حضور و مشارکت مسوولان ورزش در تمام عرصه های ورزشی ضروری است، اظهار کرد: از تمام ظرفیت های موجود در شهر استفاده کنیم و با  زیرپا گذاشتن وجدان کاری در حق مردم شهرمان جفا نکنیم.
وی خاطرنشان کرد: ورزش راهکاری مناسب برای کاهش استرس ناشی از شهرنشینی و بیماری ها است؛  مسوولان ورزش نباید کار خود را دست کم بگیرند و باید بدانند با انجام دقیق وظیفه خود و خدمت صادقانه به مردم خشنودی خداوند را از آن خود خواهند کرد.
گل محمدی در خصوص یارانه های ورزشی نیز گفت: بهتر است طوری برنامه ریزی شود که  یارانه های ورزشی به مناطق محروم و افراد کم برخوردار اختصاص یابد تا همه مردم شهر بتوانند ورزش کنند.
در ادامه نشست یادشده دو تن از مدیران ورزش بانوان و آقایان به نمایندگی از 22 منطقه پایتخت گزارشی از عملکرد سه ماهه ورزش شهروندی ارایه کردند.
سرپرست سازمان ورزش شهرداری تهران نشست مذکور را با توضیحاتی در خصوص فعالیت های سه ماهه ان سازمان و بررسی ویژه برنامه های تابستان ادامه داد. اجرای مزایده مجموعه های ورزشی، مشارکت در اجرای ویژه برنامه های نوروزی مانند پیاده راه ها و خیابان ورزش،  راه اندازی سیستم مالی فاینانس، ارایه لایحه تعرفه بهره برداری از اماکن ورزش از جمله مواردی بود که رباطی به آنها پرداخت.
وی همچنین پیرامون استفاده بهینه از دو هزار و هشتصد متر فضای بلا استفاده در اماکن ورزشی و درآمد زایی از این طریق سخن گفت.
رباطی تصریح کرد: در سه ماهه ابتدایی سال اقداماتی نظیر راه اندازی کارگروه ویژه معلولان و توان یابان با همکاری اداره سلامت شهرداری در راستای خدمت رسانی مطلوب به این اقشار و مناسب سازی اماکن ورزشی تابعه و کمک به مناطق سیل زده کشور بدون دخل و تصرف در بودجه و پیگیری اعتبارات و نقدینگی ورزش در ستاد و ادارات تربیت بدنی انجام شده است.
در خاتمه این نشست عضو شورای اسلامی تهران ضمن قدردانی از برگزاری این نشست،  گفت: براساس رویکردهای سازمان ورزش در حوزه ورزش همگانی ایجاد فضای مناسب برای تفریح  شهروندان لازم است. ماموریت سازمان ورزش توسعه ورزش همگانی است و به اعتقاد من تجلی آن در تفریحات ورزشی صورت می گیرد و ما  باید بتوانیم خانواده های را درگیر این گونه رویدادها کنیم تا نهاد خانواده در زندگی ماشینی امروز به فراموشی سپرده نشود.
وی ادامه داد: پیگیری من برای اجرای مستمر و جدی برنامه خیابان ورزش این است که فارغ از نوستالژی ورزش و بازی در خیابان، میتوانیم  اعضای خانوده را توام با یکدیگر در یک برنامه فرهنگی و تفریحی کنار یکدیگر داشته باشیم این یک موضوع ضروری جامعه امروز است.
رییس کمیته ورزش شورای اسلامی شهر تهران گفت: اجرای رویدادهای ورزشی با رویکرد بومی و محلی و حفظ هویت محله ای می تواند در جهت توسعه ورزش بین مردم بسیار کمک کند و برای تصویب ویژه برنامه های ورزشی محله ای در شورای اسلامی شهر تهران قول مساعد داد.
انتهای پیام
