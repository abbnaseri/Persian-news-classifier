آزمون: اگر می‌توانستم قانون آفساید را حذف می کردم/ هم مسی هم رونالدو 
سردار آزمون در مصاحبه با سایت ۲۴ عنوان کرد اگر می توانست قانون آفساید را حذف می کرد. او بین مسی و رونالدو انتخابی نداشت.
به گزارش ایسنا و به نقل از اسپورت ۲۴، سردار آزمون بازیکن ایرانی تیم زنیت که توانسته درخشش خوبی در تیمش داشته باشد در حال حاضر همراه این تیم در اردوی اتریش است. او در مصاحبه‌ای درباره مسائل مختلف با خبرنگار روسی شرکت کرده است.
به عنوان سوال اول شما در روبین کازان و زنیت زیاد مصاحبه نمی‌کردید ولی الان چهارمین مصاحبه در شش ماه اخیر است.
من وقتی خیلی جوان‌تر بودم در ایران بازیکن شناخته شده‌ای بودم و مصاحبه می‌کردم ولی وقتی به روبین کازان رفتم قربان بردیف حرف خوبی زد و گفت تمرکز و هدف اصلی خودتان این باشد که فوتبال خوبی بازی کنید. وقتی به زنیت آمدم فهمیدم مسؤولیت دیگری هم دارم. خیلی از روزنامه نگاران و مردم علاقه زیادی به زنیت دارند و می‌خواهند درباره تیم سوال کنند و وظیفه دارم تا به سوالات پاسخ دهم. الان تا جایی که هست می‌خواهم با رسانه‌ها ارتباط و تعامل خوبی داشته باشم.

چطور بعد از حضور در زنیت این‌قدر زود برای تیم بازی کردید؟
زنیت تیم خیلی بزرگی است. برای من خیلی راحت بود که با تیم وفق پیدا کنم چون کنار و برابر خیلی از آن‌ها بازی کردم. کنار دزوبا یا اوزدوئف بازی کردم. هم‌چنین سرمربی تیم هم خیلی به من کمک کرد تا بتوانم در تیم جا بیفتم و شرایط خوبی در تیم داشته باشم.

هر وقت در زمین بودید، زنیت شکست نخورده است. در فصل جدید هم این سنت را حفظ می‌کنی؟
این درست نیست که بگوییم چون من در ترکیب بودم تیم شکست نخورده است. ما مدافعان خیلی خوبی داریم و مربی که از نظر فیزیکی و روحی با ما کار می‌کند. همه چیز به دفاع‌ها بستگی دارد و من هم یک مهاجم هستم وظیفه دارم برای تیمم گلزنی کنم.

آیا قبل از بازی‌ها حرکات دروازه‌بانان را تحلیل می‌کنید؟
نه این که بنشینم و حرکات را تحلیل کنم. من خیلی از حرکات دروازه‌بان‌ها را می‌شناسم و برابر آن‌ها بازی کردم و می‌توانم نقاط ضعف و قدرت آن‌ها را حدس بزنم. برای یک بازیکن سخت‌ترین موقعیت‌ها تک به تک و ضربات پنالتی است چون زمان محدود است و فشار زیادی از هر طرف به شما وارد می‌شود و کار را سخت می‌کند. وقتی من هم بازی رئال - بارسا را می‌بینم می‌گویم چرا این‌طور پاس دادی و چرا طور دیگری به توپ ضربه نزدند. کسانی که از تلویزیون بازی را می‌بینند با بازیکنان فرق دارند و نمی‌توانند آن طور که هست همه چیز را ببینند و حدس بزنند.

می‌گویند وقتی یک ایرانی در تیم باشد شما بهتر بازی می‌کنید. در روبین کازان رضا شکاری بود و در روستوف سعید عزت اللهی و الان هم گفته می‌شود باشگاه به دنبال میلاد محمدی است. درست است؟
خیر این مسائل ربطی به من ندارد و من به این چیزها کاری ندارم.

چه نوع آهنگ‌هایی را قبل از رفتن به زمین بازی گوش می‌دهید؟
آهنگ‌های ترکمن.


کدام یک مهم‌تر است. هت تریک یا زدن گل تعیین کننده؟
من موفقیت تیم برایم از هر چیزی مهم‌تر است و این را ترجیح می‌دهم.

قهرمانی در جام جهانی با ایران یا قهرمانی در لیگ قهرمانان؟
قهرمانی در جام جهانی با ایران که امکان‌پذیر نیست ولی من باز هم همین را انتخاب می‌کنم.

مسی یا رونالدو؟
هر دو بازیکنان بزرگی هستند. شما نمی‌توانید این دو را با هم مقایسه کنید. من واقعاً برای هر دو بازیکن ارزش قائل هستم.

آرتم دزوبا یا رونالدو؟
این سوال جدی است؟

خیر.
دزوبا. او دوست خیلی نزدیک من است و خیلی به او علاقه دارم. نه تنها من بلکه خانواده‌ام نیز خیلی او را دوست دارند ولی خب اگر از نظر کیفیت بازی مقایسه کنیم رونالدو انتخاب من است.

اگر یک قانون را در فوتبال بتوانید عوض کنید؟
من قانون آفساید را عوض می‌کنم چون فوتبال بازی کردن آسان‌تر می‌شود.
انتهای پیام
