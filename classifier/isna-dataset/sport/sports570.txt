دنیزلی: هدف ما رساندن تراکتور به قهرمانی در لیگ است
سرمربی جدید تیم تراکتور از هیجان زیاد هواداران این تیم استقبال کرد و هدف این تیم را کسب قهرمانی در لیگ دانست.
به گزارش ایسنا و به نقل از trtspor، مصطفی دنیزلی، سرمربی ترکیه‌ای هدایت تیم تراکتورسازی را بر عهده گرفت و در میان استقبال پرشور هواداران وارد تبریز شد. دنیزلی درباره حضور در تبریز به شبکه ترکیه‌ای گفت: استقبال از من در تبریز به قدری با شکوه بود که اصلاً چنین انتظاری نداشتم و این نوع رفتار من را خوشحال کرد. تراکتور تیم پرطرفداری است و در هر بازی بیش از ۴۵ هزار نفر در ورزشگاه هستند و این موضوع باعث افتخار است. تلاش می‌کنیم تراکتور را به قهرمانی در لیگ برسانیم که تاکنون در تاریخ خود تجربه نکرده است. باید برای رسیدن به هدف‌مان، نقل و انتقالات را شروع کنیم.
سرمربی تیم تراکتور در ادامه صحبت‌های خود افزود: یک کمپ اختصاصی برای باشگاه تراکتور وجود دارد که تا یک ماه آینده به اتمام خواهد رسید و در کنار آن دو کمپ و ورزشگاه برای تمرینات وجود دارد که در سطح خوبی هستند. بعد از ۱۰ روز اردوی خودمان را در ترکیه شروع می‌کنیم تا برای شروع لیگ برتر آماده شویم. اینجا محدودیت برای بازیکن خارجی است و هر تیم می‌تواند فقط ۳ بازیکن خارجی داشته باشد و باید بتوانیم بازیکنان مورد نظر خودمان را برای تیم به خوبی جذب کنیم. هم‌چنین ۳ بازیکن تیم ما نیز در تیم ملی ایران هستند. ما از همین اردوی ترکیه تلاش خودمان را برای تقویت تیم و جذب نفرات مورد نظر انجام می‌دهیم.
انتهای پیام
