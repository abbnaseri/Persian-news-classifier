معروف: صعود ایران به شیکاگو قطعی است!
کاپیتان تیم ملی والیبال ایران معتقد است که صعود ایران به مرحله فینال لیگ ملت‌ها قطعی است.
به گزارش ایسنا، سعید معروف پس از شکست سه بر صفر تیم مقابل فرانسه گفت: بازی خیلی خوبی انجام ندادیم اما مهم این است که صعود ما قطعی شده است. روز گذشته هم گفتم که بازی با فرانسه راحت نیست و همیشه مقابل این تیم بازنده بوده‌ایم. تیمی است که قدرت خود را به حریفان تحمیل می‌کند.
معروف در واکنش به این موضوع که سایت فدراسیون جهانی خبر عدم صعود ایران را منتشر کرد، گفت: من می‌دانم صعود ایران قطعی شده است.
او ادامه داد: دوست داشتم صعود ما قطعی نشود و تا پایان مرحله اول با فشار و استرس بازی کنیم‌، امروز خوب نبودیم و امیدوارم بازی‌های بعد بهتر باشیم. ما با تیم‌های برتر دنیا فاصله داریم اما امیدوارم در دور بعد بازی‌هایی را در سطح نام ایران انجام دهیم.
کاپیتان تیم ملی والیبال ایران در مورد میزبانی این دو هفته نیز گفت: فکر می‌کنم در این دو هفته سربلند بوده‌ایم و با تیم‌های دیگر صحبت نکرده‌ام اما فکر می‌کنم راضی بودند. شرایط خوبی را فراهم کرده بودیم و دست همه درد نکند.
او تاکید کرد: اختلاف زیادی با تیم‌های دیگر نداریم اما این اختلاف وجود دارد و ما با پر رو بازی خود را به صدر جدول رسانده‌ایم. بازیکنان جنگنده بودند و توانستند تا به این مرحله نمره قبولی را بگیریم.
انتهای پیام
