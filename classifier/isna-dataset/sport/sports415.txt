۵ بازی به یادماندنی برزیل و آرژانتین در کوپا آمه‌ریکا
پنج دیدار آخر دو تیم برزیل و آرژانتین در کوپا آمه‌ریکا به یادماندنی بود.
به گزارش ایسنا و به نقل از فوتبال رد، ۱۲ سال گذشت تا دوباره در کوپا آمه‌ریکا تقابل آرژانتین و برزیل، دیده شود. سی و سومین سوپرکلاسیکو آمریکای جنوبی در این بازی‌ها برگزار می‌شود. برای نخستین بار آلبی سلسته و سلسائو در نیمه نهایی به مصاف هم می‌روند. پنج دیدار آخر این تیم به یادماندنی بودند. سه بازی در یک چهارم نهایی اتفاق افتاد و دو فینال پیاپی را برزیل پیروز شد.
گویکوچئا قهرمان ۱۹۹۳ اکوادور
یک چهارم نهایی، ۲۷ ژوئن، ورزشگاه مونومنتال گویاکیل
برزیل ۱ (۵) – آرژانتین ۱ (۶)
برای نخستین بار سوپرکلاسیکو در مرحله حذفی برگزار شد. برزیل تحت هدایت کارلوس پری را با گل مولر در دقیقه ۳۷ پیش افتاد و آرژانتین آلفیو باسیله توانست با گلزنی لئوناردو رودریگس در دقیقه ۶۹ بازی را به تساوی برساند. در ضربات پنالتی آلبی سلسته ۶ بر ۵ پیروز شد.
۱۲ ضربه زده شد و تنها یک ضربه از دست رفت. همه بازیکنان آرژانتین (گروسیتیو، سیمئونه، رودریگس، آکوستا، مدینا بی و بورلی) ضرباتشان را به گل تبدیل کردند. این در حالی بود که برای برزیل ژینیو، کافو، مولر، روبرتو کارلوس، لوئیزینیو گلزنی کردند. تنها کسی که ضربه‌اش را از دست داد بویدایرو بود که سرخیو گویکوچئا آن را مهار کرد.
مجازات در اروگوئه ۱۹۹۵: دوباره پنالتی
یک چهارم نهایی، ۱۷ جولای، ورزشگاه آتیلیو پاویا د ریو را
آرژانتین ۲ (۲) – برزیل ۲ (۴)
دوباره دو تیم بزرگ آمریکای جنوبی در یک چهارم نهایی روبرو شدند. آرژانتین دنیل پاسارلا از گابریل باتیستوتا، آریل اورتگا، دیگو سیمئونه و خاویر زانتی بهره می‌برد. این در حالی بود که برزیل ماریو زاگالو در ترکیب خود از ستاره‌هایی همچون ادموندو، ساوی و جونینیو پائولیستا استفاده می‌کرد.
این بار آرژانتین گل نخست را به ثمر رساند. تنها دو دقیقه از بازی گذشته بود که آبل بالبو دروازه برزیل را باز کرد اما هفت دقیقه بعد ادموندو بازی را به تساوی رساند. بائوتیستا دوباره آلبی سلسته را در دقیقه ۲۹ پیش انداخت اما ۹ دقیقه مانده به پایان تولیو دوباره نتیجه را مساوی کرد.
در ضربات پنالتی برزیل ۴ بر ۲ پیروز شد. ضربه نخست این تیم را کارلوس تبدیل به گل کرد. دومین ضربه هم توسط تولیو وارد دروازه آرژانتین شد اما آندره کروز آن را از دست داد. سپس دونگا و ادموندو گلزنی کردند. برای آرژانتین تنها اوگو پرس و آکوستا گلزنی کردند. سیمئونه و نستور فابری ضرباتشان را از دست دادند.
پیروزی برزیل با درخشش ریوالدو و رونالدو در پاراگوئه ۱۹۹۹
یک چهارم نهایی، ۱۱ جولای، ورزشگاه آنتونیو اودونه ساروبی
برزیل ۲- آرژانتین ۱
مارسلو بیلسا در آن زمان سرمربی آلبی سلسته بود و در ترکیب از هافبک توانمندی به نام رومن ریکلمه بهره می‌برد. آلبی سلسته فراز و فرودهای زیادی در دور نخست داشت و برابر کلمبیا گلباران شد. از طرفی تیم ملی برزیل با هدایت واندرلی لوکزامبورگو یکی از بهترین تیم‌های تاریخ این کشور را در اختیار داشت که در راس آن ریوالدو و رونالدو نازاریو قرار داشتند.
آرژانتین دوباره با یک گل زود هنگام از حریفش پیش افتاد. خوان پابلو سورین در دقیقه ۱۰ دروازه برزیل را باز کرد. با این حال سلسائو با گل زیبای ریوالدو از طریق ضربه آزاد در دقیقه ۳۸ نتیجه را یک بر یک کرد. رونالدو در دقیقه ۴۸ از پشت محوطه شوت زد و توانست پیروزی تیمش را رقم بزند.
تساوی در لحظه آخر و پنالتی در فینال ۲۰۰۴
فینال، ۲۵ جولای، ورزشگاه ملی لیما
آرژانتین ۲ (۲)- برزیل ۲ (۴)
بیلسا دوباره در کوپا آمه ریکا با برزیل روبرو شد اما این بار برای فتح جام می‌جنگید. در تیمش سرعت و توانایی کارلوس توس برجسته بود. این در حالی بود که پری را از مهاجم گلزنی همچون آدریانو بهره می‌برد که در فینال درخشید.
آرژانتین از طریق ضربه پنالتی در دقیقه ۲۱ پیش افتاد. کیلی گونسالس این گل را به ثمر رساند اما لوئیزائو پیش از پایان نیمه نخست با ضربه سر گل مساوی را وارد دروازه آلبی سلسته کرد. پس از یک نیمه دوم کاملاً بسته آرژانتین در دقیقه ۸۷ بازی را توسط سسار دلگادو مساوی کرد. در حالی که به نظر می‌رسید جام قهرمانی برای تیم بیلسا خواهد بود آدریانو در آخرین لحظه نتیجه را ۲ بر ۲ کرد.
آرژانتین آغازگر ضربات پنالتی بود و آن درس دی الساندرو این ضربه را از دست داد. همچنین گابریل هاینزه نتوانست از فرصتش استفاده کند. تنها گونسالس و سورین ضرباتشان به گل تبدیل شد. همه بازیکنان برزیل (آدریانو، ادو، دیگو و خوان) ضرباتشان گل شد.
فینال تحقیر آمیز برای آرژانتین در کوپا ۲۰۰۷
فینال، ۱۵ جولای، ورزشگاه پاچنچو رومرو د ماراکایبو
برزیل ۳- آرژانتین صفر
تیم تحت هدایت دونگا توانست با پیروزی قاطع ۳ بر صفر برابر آرژانتین فاتح کوپا شود. آلبی سلسته در آن زمان از لیونل مسی بهره می‌برد که شماره ۱۸ را بر تن می‌کرد چون شماره ۱۰ متعلق به ریکلمه بود. باسیله در آن زمان هدایت آرژانتین را بر عهده داشت.
در دقیقه ۴ برزیل به لطف گل زیبای ژولیو باپتیسا یک بر صفر پیش افتاد. اختلاف در دقیقه ۴۰ با گل به خودی روبرتو آیالا افزایش یافت. در دقیقه ۶۹ دنی آلوس، تنها بازمانده برزیل از آن تیم گل سوم تیمش را به ثمر رساند تا نتیجه ۳ بر صفر شود.
انتهای پیام
