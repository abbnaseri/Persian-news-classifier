۲ طلا، ۴ نقره و ۳ برنز حاصل کار دوومیدانی‌کاران ایران در جام کازانف
نمایندگان دو و میدانی ایران در پایان تورنمنت بین‌المللی دوومیدانی جام کازانف قزاقستان، به ۲ مدال طلا، ۴ نقره و ۳ برنز دست یافتند.
به گزارش ایسنا و به نقل از فدراسیون دوومیدانی، تورنمنت بین‌المللی دو و میدانی جام کازانف قزاقستان که از صبح دیروز (شنبه، ۱۵ تیر) در آلماتی قزاقستان آغاز شده بود، عصر امروز (یکشنبه، ۱۶ تیر) با پیگیری مسابقات روز پایانی خاتمه یافت.
تیم منتخب دو و میدانی ایران که با حضور جمعی از ورزشکاران هیأت دو و میدانی استان گلستان و منتخبین تیم ملی ایران به این رقابت‌ها اعزام شده است، به ۲ مدال طلا، ۴ نقره و ۳ برنز دست یافت.
در ماده ۱۵۰۰ متر مردان سید امیر زمان‌پور با ثبت رکورد زمان ۳:۴۶.۳۶ ضمن کسب عنوان دومی رکورد ملی جوانان ایران را بهبود بخشید و به مدال نقره رسید.
شاهین جعفری نماینده منتخب ایران در ماده پرتاب وزنه با ثبت رکورد ۱۷.۵۰ متر به مدال نقره دست یافت.
ریحانه مبینی ورزشکار ماده پرش طول بانوان با پرشی به طول ۵.۸۲ متر دوم شد و به مدال نقره رسید.
آیلین بابکی در ماده پرش ارتفاع با عبور از مانع ۱.۷۵ متری به مقام سوم دست یافت و به مدال برنز رسید.
در ماده ۱۰۰ متر بانوان حمیده اسماعیل‌نژاد با رکورد زمان ۱۲:۱۱ به مقام سومی رسید و مدال برنز گرفت.
تیم امدادی ۴ در ۱۰۰ متر بانوان ایران با ترکیب حمیده اسماعیل‌نژاد، الناز کمپانی، آیلین بابکی و جواهر زمانی با ثبت رکورد زمان ۵۰.۶۳ ثانیه به مدال برنز دست یافتند.
محمد قائدزاده در ماده پرش طول مردان با ثبت نتیجه ۷.۴۳ متر به عنوان چهارمی رسید.
در ماده پرش سه‌گام مردان، سیدمبین مداحی با پرشی به طول ۱۵.۴۸ متر چهارم شد و حمیدرضا کیا دیگر پرنده منتخب ایران نیز با رکورد ۱۵.۲۸ متر در جایگاه پنجم ایستاد.
در ماده پرش سه‌گام بانوان نیز سمیرا زمانی با ثبت رکورد ۱۰.۲۴ متر به مقام پنجمی رسید. الناز کمپانی در ماده ۱۰۰ متر با مانع از دور مقدماتی با زمان ۱۴.۰۱ ثانیه ضمن بهبود رکورد ملی، فینالیست شد و در مرحله نهایی نیز به ثبت رکورد زمان ۱۴.۱۳ ثانیه به عنوان چهارمی دست یافت.
روز گذشته نیز رضا مقدم در پرتاب چکش با رکورد ۷۲.۳۷ متر به مدال طلا دست یافت. مهدی پیرجهان در ۴۰۰ متر بامانع با زمان ۴۹.۹۵ ثانیه ضمن شکستن رکورد ملی به عنوان نخست رسید و حمیده اسماعیل‌نژاد نیز در ماده ۲۰۰ متر با زمان ۲۴.۸۶ ثانیه به مدال نقره رسید. انتهای پیام
