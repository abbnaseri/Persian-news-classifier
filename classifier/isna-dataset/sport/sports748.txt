انتقاد ترامپ از کاپیتان تیم ملی فوتبال زنان آمریکا
رییس جمهور آمریکا از مگان رپینو به خاطر نخواندن سرود ملی در جام جهانی ۲۰۱۹ فرانسه انتقاد کرد. 
به گزارش ایسنا و به نقل از آس، دونالد ترامپ از مگان رپینو، کاپیتان تیم ملی فوتبال زنان آمریکا به خاطر نخواندن سرود ملی در جریان دیدار برابر اسپانیا در مرحله یک هشتم نهایی جام جهانی ۲۰۱۹ فرانسه انتقاد کرد. رییس جمهور آمریکا در یک مصاحبه گفت درست نبود که بازیکن سیاتل ریگن هم تیمی‌هایش را در خواندن سرود همراهی نکرد. البته اعتراض ترامپ نسبت به کاپیتان تیم ملی خیلی شدید نبود چون او در گذشته اعلام کرده بود ورزشکارانی که به نشانه اعتراض سرود ملی را نمی‌خوانند نباید در این کشور باشند.
برای متوجه شدن دلیل این کار هافبک آمریکایی باید به سه سال قبل برگشت. کالین کاپرنیک، آغازگر این حرکت بود. بازیکن تیم فوتبال آمریکایی سن فرانسیسکو 49ers به نشانه اعتراض نسبت به رفتار نژادپرستانه پلیس با سیاهپوستان، هنگام نواخته شدن سرود زانو زد. کاپرنیک با انتقاد برخی رسانه‌ها آمریکایی، دولتمردان این کشور به خصوص ترامپ و فدراسیون فوتبال آمریکایی روبرو شد. در نهایت او بازیکن آزاد شد و هیچ تیم آمریکایی حاضر نشد به کاپرنیک پیشنهاد دهد.
با این حال نحوه اعتراض او از بین نرفت و صدها ورزشکار به او ملحق شدند و مانند کاپرنیک اعتراض کردند. به عنوان مثال تیم بسکتبال بانوان لس آنجلس اسپارکس هنگام نواخته شدن سرود ملی در سال ۲۰۱۷ در رختکن ماند. رپینو مانند کاپرنیک شروع به اعتراض کرد. کاپیتان تیم ملی از سال ۲۰۱۶ اعتراض‌های خود را آغاز کرد تا اینکه فدراسیون فوتبال آمریکا تصمیم گرفت یک قانون بگذارد تا همه فوتبالیست‌های زن و مرد هنگام نواخته شدن سرود سرپا باشند. پس از آن رپینو مجبور شد به این قانون عمل کند اما به نشانه اعتراض سرود را نمی‌خواند.

رپینو در سال ۲۰۱۶ به The Player's Tribune گفت: من رفتار خشونت آمیز پلیس را تجربه نکردم، رفتار نژادپرستانه‌ای نسبت به خودم ندیدم. حتی اتفاقی مشابه دیدن بدن بی جان یکی از اعضای خانواده‌ام را تجربه نکردم اما تا زمانی که در کشورم برخی از مردم با این مسائل روبرو می‌شوند نمی‌توانم نسبت به این قضیه سکوت کنم. روش خیلی مناسبی برای اعتراض وجود ندارد. می‌دانم که هیچ چیز درد این خانواده‌ها را تسکین نخواهد داد اما احساس می‌کنم اعتراض در هنگام نواخته شدن سرود ملی روش درستی است. این کار را انجام می‌دهم تا شاید راه حلی برای این قضیه پیدا شود.
انتهای پیام
