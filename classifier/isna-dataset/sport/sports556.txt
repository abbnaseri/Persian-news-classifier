مدیرعامل پیشین سپاهان: همیشه در تبلیغات محیطی ابهام وجود داشته است
مدیرعامل پیشین باشگاه سپاهان می‌گوید مبلغی که این باشگاه بابت تبلیغات محیطی دریافت می‌کرده بسیار ناچیز بوده است و سازمان لیگ جریمه‌های باشگاه‌ها را از آن مبالغ کسر می‌کرده است.
به گزارش ایسنا، ماجرای تبلیغات محیطی از آن دست موضوعاتی است که در نحوه اجرای در سالیان گذشته ابهاماتی وجود داشته است و این را می‌شود از حرف‌های مدیران عامل باشگاه‌ها هم متوجه شد. محسن طاهری، مدیرعامل پیشین باشگاه سپاهان درباره این موضوع و در گفت‌وگو با ایسنا، اظهار کرد: در چند سال گذشته همیشه ابهام وجود داشته است و هیچ‌وقت سازمان لیگ به گونه‌ای رفتار نمی‌کرد که باشگاه‌ها بدانند چقدر برای تبلیغات محیطی قرارداد بسته و به چه شکلی می‌تواند پرداخت کند. آن زمانی که من مدیرعامل بودم، سازمان لیگ از درآمد تبلیغات محیطی جریمه‌ها را پرداخت می‌کرد و به آن صورت پرداخت‌هایی به ما نمی‌شد. راهکارهای درستی برای این قضیه تدوین نشده بود که ما بدانیم در آخر سال از تبلیغات محیطی یک مبلغی را برداشت می‌کنیم.
او ادامه داد: چند بار در جلساتی مطرح کردیم که تبلیغات محیطی به خودمان واگذار شود ولی سازمان لیگ قبول نکرد و نتوانستیم آیین نامه‌ای را درباره این موضوع تدوین کنیم.
طاهری اضافه کرد: دریافتی ما از تبلیغات محیطی واقعاً عددی نبود. صفر نبود اما مبالغ بسیار ناچیز بود. زمانی که تیم‌ها را جریمه می‌کردند یا مشکلاتی برای تیم‌ها به وجود می‌آمد اعلام می‌کردند که جریمه‌ها را از درآمد شما از تبلیغات محیطی کسر می‌کنیم.
مدیرعامل پیشین سپاهان در پایان گفت: بحث مبلغ ورودی مسابقات که سازمان لیگ از باشگاه‌ها می‌گیرد یک چیز است و مبلغی که برای برگزاری مسابقات باز هم از باشگاه‌ها کسر می‌شود یک چیز دیگر است. خودشان این‌گونه قانون گذاشته بودند که برای ورود به مسابقات یک پولی بگیرند و برای هزینه‌های جانبی هم یک راهکار دیگر تصویب کرده بودند. از لحاظ قانونی ما بابت یک مساله پول پرداخت نمی‌کردیم ولی انگار یک راهکاری خودشان درست کرده بودند و به نوعی اسامی را عوض می‌کردند.
انتهای پیام
