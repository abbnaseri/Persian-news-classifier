صالحی امیری: روی هیچ کسی در انتخابات کشتی و وزنه‌برداری نظر نداریم
رییس کمیته ملی المپیک گفت: کمیته ملی المپیک و وزارت ورزش هیچ گونه مداخله‌ای در فرایند انتخابات فدراسیون‌ها نداشته و ندارند. در مورد انتخابات کشتی و وزنه‌برداری به صراحت می‌گویم روی هیچ کسی نظر نداریم.
به گزارش ایسنا، رضا صالحی امیری صبح یک‌شنبه در یک نشست خبری در مورد اینکه در انتخابات فدراسیون‌ها برخی از کاندیداها می‌گویند مورد نظر کمیته ملی المپیک هستند، بیان کرد: ما معتقدیم مجمع هر فدراسیون صاحب نظر است و مداخله ما دو اشکال وارد می‌کند اول اینکه انگیزه را برای حضور و رقابت تضعیف می‌کند. نکته دوم مداخله باعث جریان سازی نادرست می‌شود. ما باید بستر را به سمتی هدایت کنیم که انتخابات آزاد شکل گیرد. مداخله در انتخابات غیراخلاقی است. من در هیچ موردی مداخله نداشتم اما کمیته ملی المپیک نظر خود را با رأی که دارد روز مجمع اعلام می‌کند.
او ادامه داد: من با همه کاندیداها ملاقات داشتم و به همه گفتم هر کاندیدایی رأی بیاورد قطعاً مورد حمایت ما است. البته عده‌ای به طور طبیعی و غیر طبیعی تلاش می‌کنند خود را به سیستم منتسب کنند. ما به عنوان کمیته ملی المپیک و وزارت ورزش هیچ گونه مداخله‌ای در فرایند انتخابات فدراسیون‌ها نداریم و نداشتیم. الان در مورد انتخابات کشتی و وزنه‌برداری حرف است اما به صراحت می‌گویم روی هیچ کسی نظر نداریم. من حتی هنوز با دبیرکل در مورد اینکه رأی ما در مجمع وزنه‌برداری چه کسی است صحبت نکرده‌ام و برای روز آخر گذاشته‌ام.
صالحی امیری در مورد اینکه در جلسات اخیر، کسب کرسی در کمیته بین المللی المپیک را چطور ارزیابی کرده است؟ گفت: عضویت در IOC به سه کار نیاز دارد و به این سادگی نیست و چهره‌هایی که عضو هستند، سابقه قوی دارند. اول ظرفیت و قدرت ارتباطی فرد کاندیدا است‌. دوم مقبولیت جهانی فرد که نیازمند مذاکره و لابی‌های زیادی است و سوم اینکه شرایط سیاسی نیز اهمیت دارد و اینکه انکار کنیم تحت تأثیر مسائل سیاسی نیست غلط است.
* برای المپیک بیش از ۲ میلیون دلار نیاز داریم
او درباره شرایط مالی فدراسیون‌های ورزشی گفت: دولت در سخت‌ترین شرایط منابع مالی به سر می‌برد اما کمیته ملی المپیک و وزارت ورزش بخشی از نیازهای فدراسیون‌ها را تأمین می‌کنند بخشی دیگر از نیازها باید از طریق اسپانسر تأمین شود. از طرفی مدیریت هزینه و صرفه‌جویی هم باید وجود داشته باشد.
وی افزود: اگر در گذشته اردوهای خارجی زیاد بود الان باید این اردو در داخل برگزار شود از طرفی فدراسیون‌ها نیازهای خود را اولویت‌بندی کنند و ما باید بیش‌تر به قهرمانان بپردازیم. مساله بودجه قابل حل است به شرطی که فدراسیون‌ها، مدیریت کنند و هم‌چنین اسپانسر پیدا کنند.
صالحی امیری خاطرنشان کرد: ما در فصل اول معادل ۵۰ درصد بودجه سال قبل فدراسیون‌ها را به آن‌ها تخصیص داده ایم. پیش‌بینی ما این است که برای المپیک توکیو در خصوص تأمین اسکان حمل و نقل پاداش پای سکو و موارد دیگر بیش از دو میلیون دلار نیاز داریم.
رئیس کمیته ملی المپیک درباره پیش‌بینی تعداد ورزشکاران حاضر در المپیک توکیو گفت: این موضوع قابل پیش‌بینی نیست چون شرایط در حال تغییر است حجم کمی و کیفی کاروان بر اساس سهمیه‌ها است.
*به لالوویچ قول دادم انتخابات کشتی تیرماه برگزار می‌شود
صالحی امیری در ادامه صحبت‌هایش در پاسخ به این سوال که به نظر می‌رسد برگزاری انتخابات برخی فدراسیون‌ها یک سال قبل از المپیک زمان مناسبی نباشد، تصریح کرد: این که انتخابات باعث تعطیلی فعالیت‌ها می‌شود را قبول ندارم و الان مسابقه انتخابی کشتی را برگزار می‌کنیم و می‌بینیم تعداد زیادی هوادار به ورزشگاه می‌آیند فعالیت‌های فدراسیون‌ها در حال انجام است درباره انتخابات حق با شماست باید مجموعه عوامل کنار هم باشند وزارت ورزش سیاست خوبی را پیگیری می‌کند و آن این است که سرپرستان حق شرکت در انتخابات را ندارند انتخابات وزنه برداری چند روز آینده برگزار می‌شود درباره کشتی هم منتظر نهادهای نظارتی هستیم. به لالوویچ قول دادم تیرماه انتخابات را برگزار می‌کنیم ما به دنبال این هستیم اختلالی در روند فعالیت‌های فدراسیون‌ها ایجاد نشود.
انتهای پیام
