بودجه ۲ میلیاردی برای حضور ۴۶ ورزشکار پیوند اعضا در مسابقات جهانی انگلیس
دبیر فدراسیون پیوند اعضا و بیماری‌های خاص از اعزام ۴۶ ورزشکار ایران در دوازده رشته ورزشی به بازی‌های جهانی نیوکاسل انگلیس خبر داد.
مهین فرهادی زاد در گفت‌وگو با ایسنا، افزود: در مسابقات جهانی پیوند اعضا و بیماری‌های خاص که ۲ سال گذشته در مالاگای اسپانیا برگزار شد، تیم ایران در ۱۲ رشته شرکت کرده بود، اما در مسابقات جهانی امسال که از ۲۸ مرداد تا دوم شهریور به میزبانی نیوکاسل برگزار خواهد شد در ابتدا تصمیم داشتیم در ۱۵ رشته ورزشی حضور داشته باشیم که متأسفانه حضور رشته‌هایی همچون قایقرانی در بخش زنان و مردان و پدل تنیس از سوی میزبان مورد موافقت قرار نگرفت و ما (با ۶۰ نفر که ۴۵ نفر آنها ورزشکار هستند) در دوازده رشته ورزشی شنا، دوومیدانی، اسکواش، پتانک، دارت، دوچرخه‌سواری، تیروکمان، بولینگ، تنیس روی میز، بدمینتون، تنیس و پیاده روی جاده شرکت خواهیم کرد. البته اینکه کشور میزبان با حضور این تعداد ورزشکار موافقت و برای آنها ویزا صادر کند، هنوز مشخص نیست و ما همچنان منتظر صدور ویزا از سوی انگلستان هستیم.
وی گفت: دو سال گذشته که این مسابقات در مالاگای اسپانیا برگزار شد، کشور میزبان از ۱۱۷ نفری که برای حضور در این مسابقات لیست داده بودیم تنها با اعزام ۶۰ نفر به مسابقات جهانی موافقت کرد. امیدوارم در این دوره شرایط بهتر از دوره قبل باشد تا بتوانیم در جدول رده‌بندی جهانی به جایگاه بهتری نسبت به دوره قبل دست پیدا کنیم.
دبیر فدراسیون پیوند اعضا و بیماری‌های خاص اضافه کرد: برای آماده‌سازی تیم جهت شرکت در مسابقات جهانی نیوکاسل انگلستان چهارمین اردوی تمرینی ورزشکاران اعزامی به این مسابقات از یکم تا ۷ مرداد در رشته‌های بدمینتون، شنا، دوومیدانی، دارت، پتانک، اسکواش، دوچرخه سواری و تنیس روی میز در زنجان و بولینگ، تنیس و تیروکمان در تهران برگزار خواهد شد. البته در این دوره از مسابقات تعداد زنان ورزشکار اعزامی نسبت به دوره گذشته که در اسپانیا برگزار شد افزایش پیدا کرده است، به طوری که در دوره گذشته تعداد زنان اعزامی ۱۳ نفر بود و در این دوره به ۲۱ نفر افزایش پیدا کرده که این رشد چشمگیر است.
فرهادی‌زاد در پایان پیرامون این پرسش که آیا برای اعزام کاروان مشکل اعتباری دارید یا خیر، گفت: برای اعزام این تعداد ورزشکار به مسابقات جهانی نیوکاسل انگلستان ۲ میلیارد تومان بودجه پیش‌بینی شده بود که بخشی از این بودجه تأمین شده و به دنبال تأمین بخش دیگر اعتبارات توسط اسپانسر هستیم.
انتهای پیام
