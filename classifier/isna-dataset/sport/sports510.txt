اتحادیه جهانی کشتی مدال طلای یخشکی را بازگرداند
با پیگیری های سرپرست فدراسیون کشتی و پس از بررسی اتحادیه جهانی کشتی، مدال طلای محمدباقر یخکشی به وی اهداء می شود.
به گزارش ایسنا، اتحادیه جهانی کشتی طی نامه ای به فدراسیون کشتی از موافقت این اتحادیه مبنی بر احقاق حق محمدباقر یخکشی که در جام ساساری ایتالیا بی دلیل مدال طلای وی توسط مسئولان برگزاری مسابقات گرفته و دیسکالیفه شده بود، خبر داد.
متن نامه اتحادیه جهانی کشتی به شرح زیر است:
آقای یخکشی، کشتی گیر (آزادکار – ۶۱ کیلوگرم)
تجدید نظر در نتیجه تورنمنت یادواره ماتئو پلیکونه (ایتالیا) (جام ساساری)
جناب آقای یخکشی،
ما در خصوص حوادث پیش آمده در تورنمنت پلیکونه که منجر به دیسکالیفه شدن و پس گرفتن مدال شما شده است، برای شما این نامه را ارسال می کنیم.
پس از بررسی همه حقایق با افراد مرتبط با این حوادث، مشخص شد که دیسکالیفه شدن شما با توجه به نقض پروتکل و قوانین رفتاری اتحادیه جهانی کشتی، منصفانه نبوده است. به همین دلیل، نتایج اعلام شده، تجدید نظر شده (بولتن مسابقات و پایگاه اطلاع رسانی وب سایت اتحادیه جهانی اصلاح می شود) و مدال شما بازگردانده خواهد شود.
با این حال، ما توجه شما را به این نکته جلب می کنیم که رفتار کلیه کشتی گیران و همراهان آنها در طول مسابقات باید مطابق با مقررات رفتاری اتحادیه جهانی کشتی باشد. صرفنظر از دریافت چند کارت (زرد و قرمز) از سوی مربی ایرانی، پس گرفتن مدال آقای یخکشی در زمان توزیع مدال باعث صدمه به اعتبار برگزار کننده و نمایندگان فدراسیون کشتی ایتالیا گردید.
با توجه به موارد فوق، این نامه به عنوان یک آگاهی محسوب خواهد شد. مقررات رفتاری در مسابقات اتحادیه جهانی کشتی و بازی های المپیک به پیوست برای شما ارسال می شود. از توجه شما در این خصوص تشکر می کنم.
با احترام
میشل دوسون، دبیر کل
کارلوس روی، مدیر امور عمومی
رونوشت: دپارتمان ورزشی اتحادیه جهانی کشتی
به گزارش ایسنا، محمدباقر یخکشی هم اینک با 20 امتیاز در رده نهم رنکینگ وزن 61 کیلوگرم جای دارد و هنوز امتیاز مدال طلای جام ساساری به وی اختصاص داد نشده است.
انتهای پیام
