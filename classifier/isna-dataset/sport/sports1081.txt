استراماچونی: هواداران می‌خواهند استایل فوتبال ایتالیا را پیاده کنم/با شفر مشورت نکردم
سرمربی ایتالیایی استقلال گفت: من دوست ندارم قولی بدهم که نتوانم انجام دهم اما قول می‌دهم که سطح کیفی باشگاه را بهتر کنم.
به گزارش ایسنا، آندره‌آ استراماچونی عصر پنج‌شنبه در ابتدای صحبت‌هایش در مراسم معارفه خود اظهار کرد: تشکر ویژه دارم از مدیریت و هیأت مدیره باشگاه. دیروز خوش‌آمدگویی گرمی دیدم که امروز بهتر هم شد. مفتخر هستم که در اینجا حضور دارم و مسؤولیت مهمی به عنوان سرمربی استقلال دارم.
او افزود: از آقای سفیر تشکر می‌کنم. یکی از دلایلی که این پیشنهاد را قبول کردم، رابطه خوب ایران و ایتالیا بوده است. من می‌دانم سختی‌هایی در ایران تجربه خواهم کرد. فوتبال ایران و ایتالیا تفاوت‌هایی دارد و طبیعی است که هواداران و باشگاه از من بخواهند که استایل فوتبال ایتالیا را در استقلال پیاده کنم.
سرمربی استقلال گفت: تشکر آخرم از هواداران استقلال است و آن‌ها یکی از دلایل اصلی بودند که پیشنهاد استقلال را قبول کردم.
وی در پاسخ به این سوال که آیا در جریان است که هواداران از او توقع قهرمانی دارند؟ بیان کرد: من می‌دانم که استقلال ۶ سال است که موفقیتی در لیگ نداشته و کار ما هم سخت است. ما می‌دانیم تیم‌های بهتری از ما وجود دارند. ما کارهای زیادی برای انجام دادن داریم. یکسری از بازیکنان خارجی ما رفتند و یکسری بازیکن جدید به استقلال آمدند. من دوست ندارم که قولی بدهم که نتوانم انجام دهم اما قول می‌دهم که سطح کیفی باشگاه را بهتر کنم تا استقلال روز به روز بهتر شود.
سرمربی استقلال درباره شناختش از فوتبال ایران پیش از حضور در ایران و دستیاران احتمالی‌اش که نام رحمان رضایی هم بین آن‌ها دیده شده، توضیح داد: صادقانه بگویم که وقتی خطیر با من تماس گرفت، شناختی از فوتبال ایران نداشتم اما پس از آن تلاش کردم که درباره فوتبال ایران یاد بگیرم و با کمک مسؤولان باشگاه این شناخت را بیش‌تر کنم. من همراه خودم سه مربی حرفه‌ای آوردم که دو نفر آن‌ها تکنیکال و یک نفر بدنساز است. از باشگاه خواستم که یک مربی تکنیکال، یک مربی دروازه‌بان و یک آنالیزور به من معرفی کنند. درباره رحمان باید بگویم که مدیر برنامه‌هایش با ما یکی است و تجربه بازی در ایتالیا و ایران را دارد. با رحمان صحبت کردیم و تجربه بازی در دو کشور را منتقل کرد ولی در حال حاضر به طور رسمی در کادر فنی ما حضور ندارد ولی از او تشکر می‌کنم.
استراماچونی درباره اهداف بزرگش در استقلال اظهار کرد: در هر تورنمنت همه می‌خواهند پیروز شوند و ما هم می‌خواهیم قدم به قدم جلو برویم و بهتر شویم تا به اهداف‌مان برسیم.
او افزود: باید به این نکته توجه داشت که همان‌طور که حمله مهم است، دفاع هم مهم است. در تیم‌های دیگری که بودم تهاجمی بازی می‌کردم ولی ما اول باید از بازیکنان شناخت پیدا کنیم و سپس سبک بازی تیم را انتخاب می‌کنیم.
مدیر روابط عمومی استقلال واکنش تندی به سوالی مبنی بر این که آیا استراماچونی قبل از حضور در ایران با شفر مشورت کرده است نشان داد. اما سرمربی استقلال در پاسخ به این سوال گفت: او مربی باتجربه‌ای است اما من مشورتی با او نکردم.
استراماچونی در ادامه در پاسخ به این سوال که آیا می‌خواهد سمت مدیر ورزشی را در استقلال ایجاد کند؟ گفت: من مربی هستم و توجهم به مسائل داخل زمین است به همین دلیل نظری ندارم. این سوالی است که باشگاه باید پاسخ دهد.
انتهای پیام
