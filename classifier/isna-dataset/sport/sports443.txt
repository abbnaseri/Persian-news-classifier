اسپانسر نفتی نصیب داوران فوتسال هم می‌شود؟
در شرایطی که قرارداد اسپانسر قبلی داوران به پایان رسیده فوتسالی‌ها امیدوارند در قرارداد جدید فدراسیون فوتبال به داوران سالنی هم توجه شود.
به گزارش ایسنا، قرارداد فدراسیون فوتبال با اسپانسر داوران فوتبال، فوتسال و فوتبال ساحلی به پایان رسید و در حالی که مسابقات لیگ برتر فوتسال در شرف آغاز است، داوران دیگر پیراهن‌های با نام این اسپانسر تولیدکننده مواد غذایی را به تن نمی‌کنند.
بر اساس شنیده‌ها قرار است داوران فوتسال با پیراهن‌هایی که در کلاس داوری در تبریز به آنها داده شده و به پیراهن‌های هتلی معروف است بازی‌ها را سوت بزنند که در لیگ برتر ایران چنین اقدامی عجیب است. با این حال اخیراً فدراسیون فوتبال با یک شرکت نفتی برای اسپانسری داوران به توافق رسیده که هنوز مشخص نیست داوران فوتسال نیز مشمول این اسپانسر باشند.
گویا انصاری‌فرد، رئیس سازمان لیگ فوتسال با علیرضا سهرابی، داور قدیمی فوتسال که رئیس کمیته داوران فدراسیون فوتبال است، مذاکراتی داشته تا زمینه اسپانسری این شرکت برای داوران فوتسال هم فراهم شود.
انتهای پیام
