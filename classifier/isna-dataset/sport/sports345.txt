کنایه اسکالونی به داور سوپرکلاسیکو
سرمربی تیم ملی فوتبال آرژانتین نسبت به داوری در دیدار برابر برزیل سکوت نکرد و آن را در سطح چنین بازی مهمی ندانست. 
به گزارش ایسنا و به نقل از اوله، تیم ملی فوتبال آرژانتین با شکست ۲ بر صفر برابر برزیل از صعود به فینال کوپا آمه‌ریکا ۲۰۱۹ بازماند. لیونل اسکالونی پس از بازی گفت: بدون شک نشان دادیم این بازیکنان بیش از هر کسی عرق زیادی به این پیراهن دارند. یک چهره خوب برای آینده تیم ملی بر جای گذاشتیم و نشان دادیم در مسیر خوبی قرار داریم.
سرمربی تیم ملی آرژانتین در ادامه افزود: بهترین بازی‌مان را در کوپا برابر برزیل نمایش دادیم. بازی کاملی ارائه کردیم اما برای صعودمان کافی نبود. برای ما یک افتخار بود که برزیل تنها روی ضد حمله بازی می‌کرد. ما احساس برتری داشتیم اما حضور در فینال از همه چیز مهم‌تر بود و نتوانستیم به آن دست یابیم. گاهی اوقات فوتبال ناعادلانه است. اگر قرار بود بر اساس شایستگی باشد باید ما صعود می‌کردیم. مالکیت توپ را در اختیار داشتیم و حمله می‌کردیم اما در نهایت نتیجه احتساب می‌شود.
سامبرانو، داور اکوادوری قضاوت جنجالی داشت. سرمربی آرژانتینی درباره این موضوع گفت: نحوه قضاوت داور را دوست نداشتم. او در سطح چنین بازی نبود. زمانی که گل دوم برزیل به ثمر رسید یک بازیکن روی زمین بود و صدای سوت شنیده شد.
اسکالونی که نسبت به آینده خوشبین است، گفت: یک گام رو به جلو برداشتیم. زمانی که جام جهانی به پایان رسید گفتم که هیچ بازیکنی نباید ناامید شود و سرمربی در رابطه با آنان تصمیم‌گیری خواهد کرد. بازیکنانی که در اکنون در تیم ملی حضور دارند علاقه زیادی به پیراهن تیم ملی دارند و با عشق باورنکردنی برایش بازی می‌کنند.
اسکالونی در مورد لیونل مسی گفت: هیچ بحثی درباره او وجود ندارد. مسی پرچم‌دار ماست. برزیل کاملاً خط را پوشش داده بود تا توپ به او نرسد. دیدن بازی مسی هیجان انگیز است. ضربه سختی بود اما ما مانند یک تیم ملی بازی کردیم. این نسل از تیم ملی می‌تواند چیزهای بیشتری از خود نشان دهد.
انتهای پیام
