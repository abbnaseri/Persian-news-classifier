محمدی: قهرمانی در انتخابی، شرط کافی ملی‌پوش شدن نیست/رضا یزدانی نسبتاً خوب بود
سرمربی تیم ملی کشتی آزاد با تاکید بر اینکه قهرمانی در انتخابی تیم ملی شرط کافی برای ملی‌پوش شدن نیست، گفت: دو تورنمنت یاشاردوغو و زیلکوفسکی را در پیش داریم و شرایط اردویی کشتی‌گیران نیز برایمان اهمیت زیادی دارد.
به گزارش ایسنا، غلامرضا محمدی درباره ارزیابی‌اش از مرحله نهایی انتخابی تیم ملی کشتی آزاد گفت: نسبتاً از این رقابت‌ها رضایت داریم، اما همانطور هم که قبلاً اعلام کرده بودیم، این مسابقات به منزله این نیست که حتماً نفرات برتر به مسابقات جهانی اعزام شوند.
وی ادامه داد: به‌زودی حتماً جلسه‌ای را با حضور تمام اعضای کمیته فنی تشکیل خواهیم داد و بعد از بررسی تمام جوانب درباره اوزان مختلف تصمیم‌گیری خواهیم کرد. در برخی اوزان نتایج دور از انتظاری رخ داد که کمیته فنی به دقت همه موارد را بررسی خواهد کرد. هیچ کشتی‌گیری به صرف قهرمانی برای حضور در تیم ملی انتخاب نشده و ما دو تورنمنت یاشاردوغو و زیلکوفسکی و شرایط اردویی را برای تعیین ترکیب نهایی تیم ملی مد نظر قرار می‌دهیم.
وی درباره عملکرد رضا یزدانی نیز گفت: عملکرد او نسبتاً خوب بود. به هر حال جو سالن و مسابقه نیز سنگین بود و قطعاً شرایط او بهتر از این‌ها خواهد شد.
محمدی در پاسخ به این پرسش که آیا با نگاهی به عملکرد کشتی‌گیران نسبت به کسب نتیجه در رقابت‌های جهانی خوشبین شده یا خیر؟ گفت: باید قبول کنیم ما فقط هفت ماه است که هدایت تیم ملی را بر عهده گرفته‌ایم و نیاز به زمان کافی داریم. در مسابقات جهانی که کسب سهمیه المپیک نیز محسوب می‌شود کار بسیار سختی داریم اما امیدواریم بتوانیم نتایج خوبی را کسب کنیم.
سرمربی تیم ملی کشتی آزاد با اشاره به حضور پرشور تماشاگران و پر شدن سالن آزادی گفت: موضوع مهم این بود که حضور تماشاگران در سالن شور و حال خاصی به مسابقات داده بود و بعد از مدت‌ها مردم با کشتی آشتی کردند و نشان دادند که این رشته هنوز جایگاه و خاستگاه خودش را در بین مردم و اهالی ورزش دارد.
انتهای پیام
