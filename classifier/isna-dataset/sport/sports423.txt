حذف اوساکا، نخستین شگفتی تنیس ویمبلدون
بانوی شماره دوی تنیس جهان در اولین روز تنیس ویمبلدون مغلوب یولیا پوتینتسوا شد و از این رقابت‌ها کنار رفت.
به گزارش ایسنا، در ادامه بازی‌های روز نخست تنیس ویمبلدون، اولین شگفتی این رقابت‌ها رقم خورد. نائومی اوساکا با شکست ۲ بر صفر برابر یولیا پوتینتسوا وداع زودهنگامی با سومین گرند اسلم سال داشت. بانوی شماره دوی جهان در ست اول با نتیجه نزدیک ۷ بر ۶ مغلوب شد و در ادامه ست دوم را ۶ بر ۲ واگذار کرد.
در بخش مردان هم نتایج دور از انتظاری رقم خورد. الکساندر زورف برابر ییری وسلی قرار گرفت و ۳ بر یک شکست خورد. تنیسور آلمانی که در رتبه پنجم جهان قرار دارد، در ست نخست ۶ بر ۴ پیروز شد اما سه ست بعدی را با نتایج ۶ بر ۳، ۶ بر ۲ و ۷ بر ۵ واگذار کرد.
استفانوس سیتسیپاس مقابل توماس فابیانو قرار گرفت و با نتیجه ۳ بر ۲ مغلوب شد. مرد شماره ۶ جهان ست اول را ۶ بر ۴ شکست خورد اما در ست بعد جبران کرد و ۶ بر ۳ پیروز شد. تنیسور یونانی در ادامه ۶ بر ۴ مغلوب شد اما در ست چهارم به سختی و با نتیجه ۷ بر ۶ نتیجه را ۲ بر ۲ کرد. با این حال در ست پنجم ۶ بر ۳ مغلوب شد تا او هم مانند زورف خیلی زود از تنیس ویمبلدون خداحافظی کند.
انتهای پیام
