سرمربی فوتبال ساحلی بانوان بندرعباس: برای مسابقات باشگاه‌های جهان منتظر مجوز وزارت کشور هستیم
سرمربی تیم فوتبال ساحلی بانوان شهرداری بندرعباس گفت: تیم فوتبال ساحلی بانوان شهرداری بندرعباس آمادگی حضور در مسابقات باشگاه‌های جهان را دارد و تنها منتظر مجوز وزارت کشور هستیم.
حمیده سلطانی زاده در گفت‌وگو با ایسنا، اظهار کرد: تیم فوتبال ساحلی بانوان شهرداری بندرعباس آمادگی حضور در مسابقات باشگاه‌های جهان را دارد.
وی افزود: همه‌چیز آماده است و تنها منتظر هستیم باشگاه از وزارت کشور نامه بگیرد و ببینیم می‌توانیم تیم را به مسابقات جهانی ببریم یا خیر.
سرمربی تیم فوتبال ساحلی بانوان شهرداری بندرعباس اضافه کرد: محمدمهدی جهانبخش، معاون شهردار و مدیرعامل سابق باشگاه فرهنگی ورزشی شهرداری نیز سخت پیگیر این مسئله است.
سلطانی زاده عنوان کرد: قرار است طلب‌های سال‌های قبل را تسویه کنند، امیدواریم هرچه سریع‌تر نامه‌نگاری‌های اداری تمام شده و تسویه شود و ما تمرینات خود را برای مسابقات جهانی شروع کنیم.
وی خاطرنشان کرد: اگر باشگاه بتواند هزینه حضور در لیگ برتر را نیز برای تیم فراهم کند اول مسابقات لیگ برتر را شرکت می‌کنیم و بعد به امید خدا به مسابقات جهانی خواهیم رفت، در غیر این صورت اولویتمان شرکت در مسابقات باشگاه‌های جهان است.
انتهای پیام
