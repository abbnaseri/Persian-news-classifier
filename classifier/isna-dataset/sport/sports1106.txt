طعنه ساری به هازارد و تمجید از رونالدو 
مائوریسیو ساری در نشست خبری خود به عنوان سرمربی یوونتوس به تمجید از رونالدو پرداخت و طعنه‌ای به ادن هازارد بازیکن پیشین خود زد.
به گزارش ایسنا و به نقل از کالچیو میرکاتو، مائوریسیو ساری که بعد از قهرمانی با چلسی در لیگ اروپا به ایتالیا برگشته است، هدایت تیم یوونتوس را بر عهده گرفت. بر این اساس سرمربی ایتالیایی پس از یک سال حضور در چلسی و قهرمانی در لیگ اروپا انگلیس را ترک کرد و با قراردادی ۳ ساله هدایت یوونتوس را بر عهده گرفت.
مائوریسیو ساری در مراسم معارفه خود در یوونتوس گفت: خوشحالم به بزرگترین باشگاه ایتالیا پیوستم و می‌توانم در این تیم کار کنم. حضور در یوونتوس افتخار بزرگی برای من است. لیگ برتر انگلیس بسیار حرفه‌ای و در سطح بالایی است ولی من در اواخر نیم فصل دوم از نظر حرفه‌ای و شخصی احساس کردم که باید به ایتالیا برگردم. در تیمی هستم که به بردن و قهرمانی عادت دارد و این قطعاً کار سختی است که بتوانید بار دیگر انگیزه‌ای به بازیکنان بدهید که برای قهرمانی تلاش کنند و من همین کار را خواهم کرد و تلاش می‌کنم بتوانم این تیم را در مسیر بردن و قهرمانی همراهی کنم. یوونتوس بازیکنان بزرگی دارد که کریستیانو رونالدو یکی از این بازیکنان است. می خواهم به او کمک کنم تا رکوردهای جدیدی ثبت کند.
او در ادامه طعنه‌ای به ادن هازارد در چلسی زد و گفت: هزاراد بازیکن خاصی است که شما باید از او مراقبت ویژه‌ای بکنید. او بازیکن خوبی است ولی وقتی در زمین است تیم از نظر دفاعی به مشکل می‌خورد و شما باید برای رفع این موضوع هم فکر ویژه‌ای کنید. یوونتوس فرصت مهمی به من داد و این لحظه‌ای برای تاج‌گذاری در دوران حرفه‌ای‌ام است. همین‌طور انتظار دارم هر روز صبح برای کسب موفقیت‌های بیش‌تر به دنبال مطالعه روشی جدید برای کسب پیروزی در یوونتوس باشم. یوونتوس باید برای فتح هر جامی تلاش کند و این همان چیزی است که من در فصل اول به دنبال آن هستم. درباره نقل و انتقالات نیز من تصمیم گیرنده نیستم و این مدیران باشگاه هستند که باید با نیاز تیم به تلاش برای تقویت تیم ادامه دهند. از الان نمی‌توان درباره این موضوعات صحبت کرد.
انتهای پیام
