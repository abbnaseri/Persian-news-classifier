چه خبر از "کارگروه ویژه" اتفاقات تلخ فینال اهواز/ چرا با خاطیان برخورد نشد؟
یک ماه از فینال جام حذفی در 12 خرداد بین دو تیم پرسپولیس و داماش در ورزشگاه شهدای فولاد می‌گذرد اما نه تنها هیچ خبری از نتیجه گزارش "کارگروه ویژه وزارت ورزش" نشده بلکه نهادهای قضایی فدراسیون فوتبال نیز موضوع را بلاتکلیف رها کرده‌اند و تاکنون هیچ کس رسما بعنوان متخلف این اتفاق که کام میلیون‌ها ایرانی را تلخ کرد، معرفی نشده است.
به گزارش ایسنا، پس از برنامه‌ریزی‌های مختلف قرار شد فینال جام حذفی در ۱۲ خرداد و در اهواز برگزار شود. حواشی این مسابقه تا دقایقی قبل از آغاز رسمی بازی باعث شد تا مسئولان برگزاری این دیدار اعلام کنند بازی لغو شده اما دقایقی بعد و با دستوری ویژه، دیدار داماش و پرسپولیس با ۲ ساعت تاخیر و با حاشیه‌هایی کم‌نظیر در فوتبال آسیا در ورزشگاه شهدای فولاد برگزار شد.
اتفاقات تلخ این دیدار از جمله سوء مدیریت در ورود تماشاگران، بی‌نظمی در برگزاری بازی، آسیب زدن به استادیوم و سرگردانی تماشاگران تلویزیونی باعث شد تا همان شب محمدرضا داورزنی، معاون وزیر ورزش طی مصاحبه‌ای ضمن عذرخواهی اعلام کند که فردای آن روز - یعنی ۱۳ خرداد - برای بررسی دقیق اتفاقات و برخورد قاطع با مسببان این ماجرا و به همراه تورک رییس کمیته اخلاق فدراسیون فوتبال به اهواز سفر می‌کند. صبح روز بعد هم این اتفاق رخ داد و داورزنی به اهواز سفر کرد و در آن‌جا هم روی حرف‌های روز قبلش تاکید کرد.
داورزنی در اهواز گفت: قسمت‌هایی از این اتفاق نیاز دارد که توسط سازمان لیگ، کمیته اخلاق و کمیته انضباطی بررسی شود. یک اتفاق در جریان مسابقه می‌افتد و آنها را باید بر اساس قوانین تنظیم کنند که آیا این حق را داشته‌اند که فلان برخورد، فلان درخواست و … را انجام دهند یا نه. بعد از اینکه همه بحث‌ها شنیده شد تصمیم لازم اتخاذ خواهد شد. جا دارد از فراکسیون ورزش مجلس شورای اسلامی تشکر کنم. رئیس محترم فراکسیون تلفنی با من صحبت کردند و در این رابطه هم کمک خوبی می‌کند. ما به دنبال این هستیم که این موضوعات دیگر تکرار نشود. اگر مسببان این اتفاق مشخص شوند، در هر پست و مقامی باشند اغماضی صورت نمی‌گیرد. ما باید با مردم شفاف باشیم. اگر در این رابطه کوتاهی و سهل انگاری صورت گرفته باشد با مسببان آن برخورد خواهد شد. مردم از وزارت ورزش و جوانان انتظار دارند که با آنها شفاف صحبت کنیم.
موصوع به حدی با اهمیت بود که وزیر ورزش نیز تاکید کرد با خاطیان برخورد خواهد شد. نمایندگان مجلس نیز به موضوع ورود کردند و حتی گزارش این اتفاقات به رییس جمهوری اعلام شد. اما به نظر می‌رسد همه چیز در حد همین اظهارنظر و گزارش‌ها مانده است.
البته در این میان کمیته اخلاق فدراسیون فوتبال هم بیانیه‌ای فوری داد و سعید فتاحی مسوول برگزاری رقابت‌های سازمان لیگ را با دستور موقت، تعلیق از فعالیت کرد و از احضار حیدر بهاروند رییس سازمان لیگ و طالقانی عضو هیات رئیسه و رییس هیات فوتبال خوزستان به کمیته اخلاق خبر داد.
محمدرضا داورزنی نیز پس از آن در ۱۸ خرداد در حاشیه انتخابات فدراسیون پیوند اعضا و بیماری‌های خاص اعلام کرد که نتیجه اتفاقات فینال جام حذفی تا پایان هفته اعلام می‌شود.
اکنون دو هفته از تاریخ اعلامی داورزنی و یک ماه از حوادث تلخ فینال حذفی گذشته است اما هنوز وزارت ورزش و فدراسیون فوتبال هیچ گزارشی درباره این اتفاقات و برخورد با خاطیان احتمالی نداده‌اند.
سعید فتاحی که همان شب بازی با حکم کمیته اخلاق از فعالیت‌های فوتبالی محروم شد، در سمتش باقی است و کمیته اخلاق هم علیرغم سه بار احضار بهاروند و طالقانی نتوانسته حکم نهایی خود در این موضوع را صادر و اعلام کند.
مهدی تاج در گفت‌وگویی اعلام کرده بود که کمیته اخلاق صلاحیت ورود به اتفافات درون استادیوم در روز فینال جام حذفی را ندارد اما پرسش این است که اگر کمیته اخلاق صلاحیت ندارد آیا کارگروه ویژه وزارت ورزش با ریاست داورزنی که برای این موضوع تشکیل شد، فدراسیون فوتبال و کمیته انضباطی این فدراسیون نیز صلاحیت رسیدگی به این اتفاقات تلخ را نداشته‌اند که با گذشت یکماه از این ماجرا هیچ خبری درباره پیگیری و برخورد با متخلفان این تراژدی مدیریتی فوتبالی رسانه‌ای نشده و همه مسوولان امر هم‌چنان و با قدرت در سازمان لیگ و فدراسیون مشغول به خدمت هستند.
به نظر می‌رسد مسوولان معتقدند با مرور زمان و فراموشی اتفاقات تلخ فینال حذفی می‌توان مانند همه رویدادهای حاشیه‌ای فوتبال از این موضوع هم گذشت اما خوب است یک بار برای همیشه و برای اصلاح امور آن هم فارغ از روابط و ضوابط، موضوعات و سوء مدیریت‌ها در ورزش پیگیری و نتیجه آن به افکار عمومی اعلام شود تا شاید این روند نقطه آغازی باشد برای اصلاح سیستم پرچالش ورزش کشور.
انتهای پیام
