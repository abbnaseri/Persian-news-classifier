استراماچونی: با ولاسکو درباره ایران مشورت کردم/ باید ۶ سال ناکامی در لیگ را تمام کنیم
سرمربی جدید تیم فوتبال استقلال عنوان کرد که از خولیو ولاسکو درباره حضور در ایران مشورت کرده است و ابراز امیدواری کرد استقلال بعد از شش سال به قهرمانی در لیگ برسد.
به گزارش ایسنا و به نقل از کالچو مرکاتو، آندره‌آ استراماچونی، سرمربی ایتالیایی هدایت تیم فوتبال استقلال را بر عهده گرفت.
او درباره این انتخاب گفت‌: استقلال یکی از مهم‌ترین باشگاه‌ها در آسیا محسوب می‌شود. آنها از قدمت و تاریخچه غنی برخوردار هستند و می‌خواهند بعد از شش سال عدم موفقیت و قهرمانی به ثبات برسند و وارد چرخه قهرمانی شوند. ما باید از همین جایی که هستیم شروع کنیم. فصل گذشته در مرحله گروهی لیگ قهرمانان آسیا حذف شدیم و در رده سوم لیگ قرار گرفتیم. در حال حاضر باید عملکردمان را بهبود ببخشیم.
سرمربی جدید استقلال در ادامه گفت: با ۱۰۰ هزار تماشاگر، ورزشگاه آزادی را می‌توان بزرگترین ورزشگاه جهان دانست. شور و شوق زیادی نسبت به فوتبال در ایران وجود دارد و این بهترین ابزار مناسب برای دادن انگیزه و اعتماد به نفس به مربیان و بازیکنان است. من بی صبرانه منتظرم که در ایران کارم را آغاز کنم. توجه زیادی به رشد و توسعه فوتبال در ایران وجود دارد.
وی بیان کرد: من خودم قبل از اینکه هدایت تیم فوتبال استقلال را بر عهده بگیرم از لیگ ایتالیا پیشنهاد داشتم. این سومین تجربه خارج از ایتالیا برای من است. من پیش‌تر هدایت پاناتینایکوس در یونان و اسپارتا پراگ در چک را بر عهده داشتم. این برای من خیلی باعث افتخار است که توجه یک تیم بزرگ دیگر را جلب کرده‌ام. من در حال حاضر ۴۳ سال سن دارم و خوش شانس هستم که می‌توانم اتفاقات جدید و چالش‌های جدیدی را در فوتبال تجربه کنم و بتوانم هم به عنوان مربی و هم به عنوان یک انسان پیشرفت داشته باشم.
سرمربی جدید تیم فوتبال استقلال در بخش پایانی صحبت‌های خود، گفت‌: استقلالی‌ها به دنبال یک سرمربی جوان بودند که البته تجربه بالایی در هدایت تیمی خارج از کشور خودش برخوردار باشد و آنها من را پیدا کردند. در ابتدا فکر نمی‌کردم این موضوع خیلی جدی باشد و من نیز متقاعد نشدم ولی با کسانی که در ایران حضور داشتند صحبت کردم. با سفیر ایتالیا در تهران و خولیو ولاسکو، سرمربی سابق تیم ملی والیبال ایران که سه سال در ایران حضور داشت، صحبت کردم تا این تصمیم را بگیرم. من به همراه همسر و دو فرزندم در ایران خواهم بود. فکر می‌کنم مشکل زبان داشته باشم. در آنجا همه فارسی صحبت می‌کنند و همه انگلیسی نمی‌دانند و باید با مترجم پیش بروم.
انتهای پیام
