عصبانیت زولا از رفتار سران چلسی بعد از حضور لمپارد
اسطوره باشگاه چلسی از نحوه رفتار سران باشگاه چلسی با او ابراز ناراحتی کرد. 
به گزارش ایسنا و به نقل از دیلی میل، بعد از حضور فرانک لمپارد در تیم فوتبال چلسی به عنوان جانشین مائوریسیو ساری، جان فرانکو زولا دستیار ساری نیز با حکم باشگاه از این تیم رفت. او در همین رابطه گفت: این رفتار واقعاً ناراحت کننده است. من خیلی دیر فهمیدم جایی در چلسی ندارم و الان که به من گفتند در تیم جایی ندارم، هیچ جا نمی‌توانم کار کنم چون تمام تیم‌ها مربیان خودشان را برای فصل بعد مشخص کردند و به همین خاطر نمی‌توانم کار کنم. البته حضور در چلسی برای من اتفاق خیلی خوبی بود و توانستم در یک تیم بزرگ و یک مربی خوب کار کنم. من قبل از اینکه در چلسی کار کنم سرمربی بودم ولی تجربه خیلی خوبی بود که بتوانم برای چلسی و ساری کنم. الان هم امیدوار هستم بار دیگر به عنوان سرمربی بتوانم کار کنم.
او در ادامه صحبت‌های خود گفت: از تمام بازیکنان و اعضای باشگاه چلسی تشکر می‌کنم که این فرصت را در اختیار من قرار دادند تا بتوانم یک سال خیلی خوب را در این تیم داشته باشم. الان امیدوارم که بتوانم در آینده هدایت تیمی را در فوتبال انگلیس بر عهده بگیرم. من خودم دوست دارم در انگلیس بمانم. قطعاً کار کردن در چلسی برای من مایه مباهات و افتخار است و این روزها را فراموش نخواهم کرد.
انتهای پیام
