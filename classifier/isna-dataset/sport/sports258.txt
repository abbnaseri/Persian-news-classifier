پورحسینی: امیدوارم مدالم سرآغاز موفقیت ورزشکاران ایران در یونیورسیاد ۲۰۱۹ باشد
نماینده ایران در رشته ۱۰ متر تپانچه گفت: از اینکه توانستم اولین مدال جهانی را در این رشته کسب کنم خوشحالم و امیدوارم مدالم سرآغاز موفقیت دیگر ورزشکاران کاروان ایران باشد.
به  گزارش خبرنگار اعزامی ایسنا از ایتالیا، سجاد پورحسینی پس از کسب مدال برنز بازی های یونیورسیاد دانشجویان جهان ۲۰۱۹ در ناپل ایتالیا در رشته ۱۰ متر تپانچه گفت: خیلی خوشحالم که توانستم اولین مدال خودم و کاروان ورزشی ایران را در بازی های یونیورسیاد ۲۰۱۹ بگیرم.امیدوارم این مدال شروع خوبی برای دیگر اعضای کاروان ورزشی ایران باشد و سایر بچه ها نیز با کسب مدال به کار خود پایان دهند.
وی افزود: هدفم این بود مدال طلا بگیرم اما سطح کیفی مسابقات بسیار خوب بود و ورزشکاران خوبی از سراسر جهان در یونیورسیاد شرکت کردند. در دور مقدماتی عنوان ششم را بدست آوردم و در فینال سعی کردم با دقت بیشتری کار کنم که خوشبختانه توانستم به مدال برنز برسم.
پورحسینی با بیان اینکه اولین مدال جهانی خود را در این رویداد کسب کرده است، گفت: سال گذشته ششم جوانان جهان شدم و امسال نیز در مسابقات آزاد مونیخ در رده دهم بزرگسالان جهان ایستادم. خوشحالم که توانستم اولین مدال جهانی را بگیرم و قطعا برای ادامه کار با انگیزه بیشتری برای کسب موفقیت تلاش خواهم کرد.

به گزارش ایسنا، نجمه خدمتی دیگر نماینده ایران در این رقابت ها بود که روز گذشته نتوانست در رشته تفنگ بادی ۱۰ متر به مدال برسد.
ایران با ۴۱ ورزشکار در ۴ رشته والیبال، تکواندو، تیر و کمان و تیراندازی در یونیورسیاد ۲۰۱۹ حاضر شده است.
این بازی ها از ۱۲ تا ۲۳ تیرماه در ناپل ایتالیا برگزار می شود.
انتهای پیام
