کی‌روش: مسوولیت حذف کلمبیا فقط با من است/ از انتقادها استقبال می‌کنم
سرمربی تیم ملی فوتبال کلمبیا مسوولیت حذف این تیم از کوپا آمه ریکا را بر عهده گرفت و تاکید کرد پنالتی دست خدا است. 
به گزارش ایسنا و به نقل از futbolete، تیم ملی فوتبال کلمبیا که کارلوس کی‌روش هدایت آن را بر عهده دارد، در ضربات پنالتی مغلوب شیلی شد و از صعود به نیمه‌نهایی کوپا آمه‌ریکا ۲۰۱۹ بازماند.
کارلوس کی‌روش، سرمربی تیم ملی فوتبال کلمبیا بعد از حذف تیمش از کوپا آمه ریکا ۲۰۱۹ گفت: تنها کسی که مسئول این شکست و عدم صعود به مرحله بعد کوپا است من هستم. من مسؤولیت این شکست را بر عهده می‌گیرم. می‌خواهم به بازیکنان تیم فوتبال شیلی بابت صعود به مرحله بعدی این رقابت‌ها تبریک بگویم. ما تلاش زیادی کردیم و از ابتدا تا انتهای بازی به دنبال کسب برد بودیم و در نهایت در ضربات پنالتی شکست خوردیم. پنالتی بیش‌تر دست خدا است تا در پاهای بازیکنان. در اواخر بازی موقعیت‌های زیادی داشتیم ولی متأسفانه شانس با ما یار نبود. ما در خیلی از جنبه‌های بازی توانستیم فوتبال بهتر ارائه دهیم و فراتر از انتظارها بودیم. من آینده تیم فوتبال کلمبیا را خیلی روشن می‌بینیم و معتقد هستم تیم ما پیشرفت خوبی داشته است.
او در ادامه صحبت‌های خود گفت: من از انتقادها استقبال می‌کنم و به دنبال نظرات و انتقادها در روزهای آتی خواهم بود. وظیفه یک سرمربی است که از انتقادها و نظراتی که باعث پیشرفت تیم او می‌شود بتواند تمایز ایجاد کند و از آن‌ها استفاده کند.
سرمربی پرتغالی در نهایت درباره وجود چند بازیکن بالای ۳۰ سال در تیمش گفت: در تیم ملی کلمبیا، ۳ یا ۴ بازیکن بالای ۳۰ سال هستند که طبیعی است و هر تیمی در دنیا چنین شرایطی دارد. فرانسه در حالی توانست قهرمان جام جهانی شود که ۶ یا ۷ بازیکن بالای ۳۰ سال داشتند. این چرخه سنی در تیم ما طبیعی است. ما به خاطر سن و سال نبود که بازنده شدیم بلکه فوتبال خوبی ارائه دادیم و فقط در پنالتی به حریف خود باختیم.
انتهای پیام
