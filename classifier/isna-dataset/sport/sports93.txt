سهراب مرادی: تلاش می‌کنم به جهانی برسم/ زیاد درگیر مسائل انتخابات نمی‌شوم
سهراب مرادی گفت: از ناحیه کتف آسیب دارم، امیدوارم زودتر آسیبم خوب شود و بتوانم به مسابقات جهانی برسم.
به گزارش ایسنا، سهراب مرادی در حاشیه انتخابات فدراسیون وزنه برداری در جمع خبرنگاران در مورد مصدومیت خود و حضورش در مسابقات جهانی اظهار کرد: درست است من از ناحیه کتف آسیب دارم. ۱۵ – ۱۶ روز است که در حال درمان هستم. امیدوارم زودتر آسیبم خوب شود و بتوانم به مسابقات جهانی برسم، اما این موضوع ۱۰۰ درصد نیست.
وی در خصوص رفع مصدومیت از ناحیه کمرش که برای درمان آن به آلمان رفته بود نیز افزود: بله آن آسیب خدا را شکر حل شده است. امسال مصدومیت‌های پیاپی گریبان‌گیر شده که به امید خدا از این مرحله هم عبور کنیم. همه تلاش خود را می‌کنم تا به مسابقات جهانی برسم.
مرادی در پاسخ به این سوال که آیا انتخابات فدراسیون وزنه برداری طبق پیش بینی‌اش پیش رفته است یا خیر گفت: همه چیز عالی بود و هر فردی به گزینه‌ای که دوست داشت رأی داد. زیاد کاری به این مسائل ندارم و تمرین می‌کنم. کتفم آسیب دیده و زیاد درگیر این چیزها نمی‌شوم.
وزنه بردار دسته ۹۶ کیلوگرم ایران در مورد تغییر وزن خود گفت: نه در همان وزن ۹۶ کیلوگرم هستم. احتمالش هست که در جهانی ۱۰۲ کیلوگرم وزنه بزنم البته معلوم نیست اگر به آن برسم.
مرادی در خصوص وزنه بردار چینی که امروز رکورد او را شکسته است گفت: بلی او وزنه بردار خوبی است، همان پارسال هم می‌توانست ۳۰ – ۳۱ بزند. مدال است و باید برای آن تلاش کرد و جنگید. نگران این موضوع نیستم. باید خودم آماده شوم و به آمادگی ۱۰۰ درصد برسم. قهرمانی جهان و المپیک آسان به دست نمی‌آید. در این راه رقیب و مصدومیت هست، جوانی خود را می‌گذاریم، دوری از خانواده را باید تحمل کنیم تا به یک مدال طلا برسیم و خیلی‌ها فکر نکنند طلا گرفتن کار ساده ای است.
قهرمان وزنه برداری جهان در پاسخ به این سوال که گفته می‌شود بعد از بهبودی خیلی زود به سراغ وزنه‌های سنگین رفته است گفت: هر کس هر چیز دوست دارد می‌گوید به من ربطی ندارد. خیلی چیزها می‌گویند. سهراب مرادی همین طور قهرمان المپیک، جهان و بازی‌های آسیایی شد، با همین روند پیش می‌رفت.
مرادی در خصوص تیم بیمه رازی گفت: من هیچ صحبتی در مورد این موضوع ندارم. نمی‌خواهم بیشتر صحبت کنم. ببینیم چه پیش می‌آید.
او در پاسخ به این پرسش که آیا امکان دارد در لیگ وزنه بزنید گفت: من نمی ‌دانم به جهانی می‌رسم یا نه!. امیدوارم زودتر مشخص شود که می‌توانم در جهانی وزنه بزنم.
وزنه بردار دسته ۹۶ کیلوگرم ایران در خصوص رقبایش گفت: غیر از کیانوش، رقبای چین و بلاروس هستند، مخصوصاً در وزن ۹۶ کیلوگرم رقیب زیاد است حالا هر کس که قوی‌تر و بهتر باشد.
مرادی در خصوص رفتن دوباره به آلمان برای درمان گفت: باید یک دوره دیگر بروم و زمانی که دکتر صالحی امیری گفتند یکبار دیگر باید به آلمان بروم. این موضوع ممکن است بعد جهانی یا قبل جهانی باشد.
انتهای پیام
