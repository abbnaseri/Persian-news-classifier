یونیورسیاد ۲۰۱۹/ دیدار دهخدا با رئیس فدراسیون جهانی ورزش دانشگاهی
سرپرست کاروان ورزشی دانشجویان اعزامی به سی امین یونیورسیاد دانشجویان جهان در بازدید از دهکده این مسابقات با رئیس فدراسیون جهانی ورزش‌های دانشگاهی دیدار و گفت و گو کرد.
به گزارش خبرنگار اعزامی ایسنا از ایتالیا، محمد رضا دهخدا رئیس فدراسیون ملی ورزش‌های دانشگاهی درباره این دیدار گفت: همزمان با بازدید ما از دهکده محل استقرار دانشجویان ورزشکار شرکت کننده در سی امین دوره یونیورسیاد دانشجویان با اولگ ماتیستین، رئیس فدراسیون جهانی که وی نیز در حال دیدار و بررسی شرایط یکی از سه دهکده بازی‌ها بود دیدار و گفت و گو کردیم.
وی ادامه داد: قرار شد پس از سفر مجتبی صدیقی، معاون وزیر علوم، تحقیقات و فناوری و رئیس سازمان امور دانشجویی به ایتالیا، نشست مشترکی داشته باشیم و ما پیشنهادات خود را در خصوص مسائلی چون میزبانی ایران برای برخی رشته‌های ورزشی دانشجویان مطرح کنیم.
وی افزود: ایران می‌تواند با شرایط خاص میزبان برخی رشته‌های ورزشی باشد و همچنین مایلیم که نقش بیشتری در فدراسیون جهانی داشته باشیم که این موضوع نیز در نشست مشترک با ماتیستین مطرح خواهیم کرد.
رئیس فدراسیون ملی ورزش‌های دانشگاهی با بیان اینکه ایران در حال حاضر چند کرسی در بخش‌های مختلف فدراسیون جهانی دارد، گفت: البته ما گزارشی نیز در خصوص حرکت رو به رشد ورزش دانشجویی و مشارکت بیشتر دختران دانشجو نسبت به گذشته در فعالیت‌های ورزشی داخلی و خارجی ارائه خواهیم کرد.
انتهای پیام
