تیم ملی والیبال ایران مقابل فرانسه شکست خورد
تیم ملی والیبال ایران عصر امروز (یکشنبه) در آخرین بازی هفته چهارم لیگ ملت‌ها به مصاف تیم فرانسه رفت و با نتیجه 3 بر صفر شکست خورد. 
به گزارش ایسنا، از ساعت ۱۸:۳۰ امروز (یک‌شنبه) دوم تیر ماه ۱۳۹۸ تیم ملی والیبال ایران در سومین (آخرین) بازی خود از هفته چهارم لیگ ملت‌های والیبال ۲۰۱۹ در اردبیل، در سالن رضازاده اردبیل به مصاف تیم ملی فرانسه رفت.
تیم ملی ایران در این بازی با ترکیب یلی، معنوی نژاد، مجرد، معروف، قائمی و حضرت پور به عنوان لیبرو بازی را آغاز کرد. فرانسه نیز با ترکیب تونیوتی، روکس، بویر، کلونات، روسارد (لیبرو) و چینیز بازی را آغاز کرد.
ست اول: ۲۵- ۱۸ فرانسه
ایران در ابتدا با سرویس‌های خوب قائمی توانست سه بر یک از فرانسه پیش بیافتد، اما در ادامه این فرانسه بود که با کارهای سرعتی دفاع ایران را جا گذاشته و ۶ – ۵ از ایران پیش افتاد. در ادامه هم فرانسه توانست اختلاف را به دو امتیاز افزایش داده و ۸ – ۶ وقت استراحت فنی اول را کسب کند. با ورود دوتیم به زمین سرویس‌های خوب فرانسوی‌ها ادامه داشت و دریافتهای ایران به معروف نرسید تا اینکه خروس‌ها ۱۱ – ۸ پیش افتادند. با افزایش اختلاف امتیاز ایگور کولاکوویچ درخواست وقت استراحت کرد اما این موضوع تأثیری در روند بازی نداشت و فرانسه ۱۶ – ۱۰ وقت استراحت فنی دوم را هم از آن خود کرد.
پس از ورود دو تیم به زمین فرانسه فاصله را به ۷ امتیاز افزایش داد که در نهایت کولاکوویچ در امتیاز ۲۰ – ۱۳ درخواست وقت استراحت کرد. فرانسه توانست فاصله ۷ امتیازی را تا پایان این ست حفظ کرده و ۲۵ – ۱۸ پیروز ست نخست بازی شود.
ست دوم: ۲۶ – ۲۴ فرانسه
با وجود تشویق بی امان هواداران فرانسه بازی را بهتر شروع کرد و با سرویس‌های پرشی موجی ۳ – ۱ از ایران پیش افتاد، با درخشش معنوی نژاد در خط سرویس و فرهاد قائمی در زدن آبشار ایران بازی را در امتیاز ۶ به تساوی کشاند. در ادامه با عملکرد خوب بازیکنان فرانسه در دفاع روی تور، وقت استراحت فنی اول با نتیجه ۸ – ۶ از آن این تیم شد. در ادامه این ایران بود که روی دریافت توپ فوق العاده حضرت پور، پس از یک رالی زیبا در امتیاز ۹ بازی را به تساوی کشانده و در نهایت با دفاع موسوی ۱۰ – ۹ از فرانسه پیش افتاد. در حالی که دو تیم به صورت پایا پای پیش می‌رفتند، فرانسه با کسب دو امتیاز متوالی ۱۶ – ۱۴ وقت استراحت فنی دوم را هم از آن خود کرد.
با ورود دو تیم به زمین، فرانسه با استفاده از اشتباهات بازیکنان ایران در زدن آبشار فاصله را به ۳ امتیاز افزایش داد تا ایران در امتیاز ۱۹ – ۱۶ درخواست وقت استراحت کند. در ادامه ایران با زدن سرویس‌های هدف دار سرعت را در خط حمله فرانسه کاهش داده و بازی را در امتیاز ۲۰ به تساوی کشید. با این حال باز هم این فرانسه بود که توانست با کسب دو امتیاز متوالی ۲۳ – ۲۱ پیش بیافتد. ایران روی حرکت دوبل وسط معنوی نژاد و اشتباه بازیکن فرانسه در زدن آبشار، ۲۴ – ۲۴ بازی را به تساوی کشاند. در نهایت فرانسه با نتیجه ۲۶ – ۲۴ ست دوم را هم برد تا در مجموع دو بر صفر از ایران پیش بیافتد.
ست سوم: ۲۵ – ۲۱ فرانسه
ست سوم را هم در حالی که کولاکوویچ جواد کریمی را به جای معروف به زمین فرستاده بود، فرانسوی‌ها بهتر شروع کرده و ۵ – ۴ از ایران پیش افتادند. فرانسه توانست با حفظ برتری خود ۸ – ۶ وقت استراحت فنی اول را کسب کند. با ورود دو تیم به زمین ایران با درخشش جوانان خود دو امتیاز را کسب کرده و ۸ – ۸ بازی را به تساوی کشاند. دو تیم به صورت پایا پای پیش می‌رفتند تا اینکه با عملکرد ضعیف بازیکنان ایران در زدن سرویس و دریافت‌های اول، فرانسه ۱۳ – ۱۲ از ایران پیش افتاد. با بیرون رفتن سرویس جواد کریمی فرانسه ۱۶ – ۱۴ وقت استراحت فنی دوم را هم کسب کرد.
با شروع مجدد بازی روی ناهماهنگی بازیکنان ایران، فرانسه یک امتیاز دیگر کسب کرده و ۱۸ – ۱۵ پیش افتاد. روی دریافت ضعیف حضرت پور فرانسه ۲۰ – ۱۶ از ایران پیشی گرفت تا کولاکوویچ درخواست وقت استراحت کند. برتری فرانسه تا پایان بازی ادامه داشت تا اینکه ۲۵ – ۲۱ پیروز ست سوم شده و در مجموع ۳ بر صفر ایران را در خانه شکست داد.
انتهای پیام
