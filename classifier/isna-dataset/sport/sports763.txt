سلطانی‌فر: افراد شرور و سابقه دار نباید به استادیوم وارد شوند
مسعود سلطانی فر در نشست با سردار رحیمی رئیس پلیس تهران و معاونین و فرماندهان تأمین امنیت استادیوم‌ها ناجا و یگان ویژه گفت: ورزش عامل شادی و پر کردن اوقات فراغت حداقل پنجاه میلیون نفر از مردم ایران است و اجازه نمی‌دهیم عده‌ای فرصت طلب و تماشاگرنما به بهانه‌های واهی این وضعیت را بر هم بزنند.
به گزارش ایسنا، وزیر ورزش و جوانان گفت: برنامه فدراسیون فوتبال و سازمان لیگ با کمک پلیس و سایر نهادهای مسئول برگزاری لیگ آینده با کمترین تنش و تأمین امنیت و آسایش تماشاگران باشد.
وی ادامه داد: خوشبختانه باشگاه‌ها برنامه‌های فرهنگی خوبی برای هواداران خود دارند و ایجاد کانون‌های هواداری کمک زیادی به حفظ فضای فرهنگی و مفرح استادیوم‌ها می‌کند.
وزیر ورزش و جوانان گفت: افراد شرور و سابقه دار که هیچ گونه ارتباطی با ورزش و فوتبال ندارند نباید به استادیوم‌ها وارد شوند و با کمک قوه قضائیه و پلیس، هواداران بد سابقه اجازه ورود به استادیوم را نخواهند داشت.
وی گفت: برای ساماندهی تماشاگران همه چیز در اختیار کانون‌های هواداری زیر نظر باشگاه‌هاست و فدراسیون فوتبال و سازمان لیگ بایستی در موضوع برگزاری مسابقه همراه پلیس باشد و در تعامل با یکدیگر اجازه آشوب طلبی را از عده‌ای معدود بگیریم.
وزیر ورزش و جوانان گفت: فدراسیون فوتبال برای لیگ آینده قوانین انضباطی جدیدی را در نظر گرفته و همه ما از بازیکن تا مدیر عامل و هوادار برای صیانت از فضای ورزش کوشا باشیم.
مسعود سلطانی فر با تقدیر از تلاش‌های سردار رحیمی رئیس پلیس تهران و همکارانشان در تأمین امنیت ورزشگاه‌ها گفت: استادیوم‌های ما باید در سراسر کشور به امکانات مور نیاز تجهیز شوند و در این مورد و همینطور بلیط فروشی الکترونیکی و ساماندهی ورود تماشاگران به استادیوم فدراسیون فوتبال و سازمان لیگ به همراه شرکت توسعه و نگهداری اماکن ورزشی کشور بایستی برنامه‌های خود را با دقت و سرعت به پیش ببرند.
مسعود سلطانی فر به نشست‌های معاونین و مدیران وزارت ورزش با مسئولان شورای امنیت کشور اشاره کرد و گفت: مصوبات این شورا برای همه اعضای آن از جمله فدراسیون فوتبال و سازمان لیگ و مدیران کل استانی لازم الاجراست.
سردار رحیمی رئیس پلیس تهران هم با تشکر از توجه و همراهی و حمایت وزیر ورزش و جوانان از خدمات پلیس گفت: امیدوارم امکاناتی که در استادیوم آزادی مهیا شده است برای استادیوم‌های کشور فراهم شود و خواستار تعامل بیشتر فدراسیون فوتبال و سازمان لیگ با پلیس شد.

انتهای پیام
