معرفی ۹ رکابزن برای حضور در مسابقات جهانی جاده/ فرصت ۳ماهه برای گرفتن ویزای انگلیس
فدراسیون دوچرخه‌سواری اسامی ۹ رکابزن را برای حضور در مسابقات قهرمانی جاده جهان اعلام کرده و برای گرفتن ویزا منتظر موافقت شورای برون‌مرزی است.
محمود پراش مربی تیم ملی دوچرخه سواری در گفتگو با ایسنا درباره اعزام رکابزنان ایران به مسابقات جاده قهرمانی جهان در انگلیس و اینکه برگزار کننده مسابقات، دعوتنامه را برای ایران ارسال کرد یا خیر، بیان کرد: دعوتنامه ارسال شد و ما هم اسامی ۹ نفر (۲ نفر زیر ۲۳ سال، ۴ نفر بزرگسالان و ۳ نفر بانوان) را ارسال کرده ایم. اگر تا آن موقع شرایط مالی مناسب باشد سعی می‌کنیم با نفرات بیشتر شرکت کنیم در غیر این صورت با حداقل نفرات تیم را اعزام خواهیم کرد. به هر حال هرچه رکابزنان در مسابقات بیشتری شرکت کنند، انگیزه بیشتری هم برای تمرین پیدا می‌کنند و از طرفی امتیاز مسابقات جهانی در کسب سهمیه المپیک تأثیر دارد.
پراش در پاسخ به این پرسش که با توجه به سخت بودن اخذ ویزا چه زمانی برای گرفتن ویزا اقدام می‌کنید، تاکید کرد: منتظریم موافقت شورای برون مرزی بیاید و به محض اینکه موافقت شورای برون مرزی را بگیریم برای گرفتن ویزا اقدام خواهیم کرد.
او در مورد حضور رکابزنان در مسابقات دیگر نیز گفت: دعوتنامه تور اندوزی و چین را هم گرفته‌ایم. همچنین در بخش پیست هم کاپ آسیایی و مسابقات چین و ژاپن را مد نظر داریم و اگر شرایط مهیا شود در این مسابقات هم شرکت می‌کنیم.
به گزارش ایسنا، مسابقات جاده قهرمانی جهان ۲۲ تا ۲۹ سپتامبر (۳۱ شهریور تا ۷ مهر) در یورکشایر انگلیس برگزار می‌شود. ایران در سالهای اخیر در مسابقات جاده جهان غیبت داشته و در این میان فقط سال ۲۰۱۶ در مسابقات جهانی قطر شرکت کرد.
انتهای پیام
