رابیو: بوفون باعث شد تا یووه را انتخاب کنم
هافبک فرانسوی جدید یوونتوس از نقش کلیدی بوفون در انتخاب این تیم سخن به میان آورد.
به گزارش ایسنا و به نقل از اسکای اسپورت، سرانجام بعد از کش و قوس‌های زیاد، آدرین رابیو از پاری سن ژرمن جدا شد و رسماً به یوونتوس پیوست. رابیو مدت‌ها به خاطر اعلام رسمی جدایی از پاری سن ژرمن شانس حضور در ترکیب این تیم را از دست داد. پیش بینی می‌شد که این بازیکن راهی بارسلونا شود اما توصیه بوفون باعث شد که یوونتوس را به عنوان مقصد بعدی خود معرفی کند.
او گفت: من رابطه خوبی با بوفون داشتم. او همواره توصیه‌های خوبی به من می‌کرد. بوفون گفت که یوونتوس تیم بسیار خوبی است و اگر می‌خواهم پیشرفت کنم باید راهی این تیم شوم. به توصیه بوفون گوش دادم چرا که او تجربه بسیار زیادی داشت و یووه را انتخاب کردم.
رابیو ادامه داد: تیم‌های بزرگ این بزرگی را به راحتی به دست نیاورده‌اند و برای رسیدن به آن تلاش زیادی کرده‌اند. یوونتوس در سال‌های اخیر دو بار به فینال لیگ قهرمانان اروپا راه پیدا کرده است. تیم بزرگی را انتخاب کرده‌ام و می‌خواهم روزهای خوبی را با یووه پشت سر بگذارم.
این بازیکن فرانسوی درباره کریستیانو رونالدو هم گفت: رونالدو قهرمان بزرگی است اما یووه بازیکنان بزرگ دیگری هم دارد و در کل نیمکت بسیار خوبی دارد. می‌خواهم با یووه گذشته را فراموش کنم و روزهای خوبی را با این تیم رقم بزنم.
انتهای پیام
