کیهانی: نه فقط من بلکه همه رئیس فدراسیونهای مدال‌آور پاداش جاکارتا را گرفتند
 رئیس فدراسیون دوومیدانی می‌گوید که دوومیدانی با سایر رشته‌ها متفاوت است و در خصوص گرفتن پاداش‌ها باید آئین نامه وزارت ورزش اصلاح شود.
مجید کیهانی در گفت و گو با ایسنا در مورد بحث‌های مطرح شده درباره پاداش‌های وزارت ورزش و جوانان برای بازی‌های آسیایی جاکارتا گفت: رشته‌ای مثل دوومیدانی شرایطش با رشته‌های تیمی متفاوت است. در فوتبال والیبال، بسکتبال، هندبال و.. شرایط به گونه‌ای است که یک مجموعه از مربیان تیم را هدایت می‌کنند و پاداشی هم باشد می‌گیرند. در رشته‌های تیمی این چنین است. در رشته‌هایی هم مثل کاراته، کشتی، تکواندو، بوکس نیز همین گونه عمل می‌شود که یک مجموعه مربیان ورزشکار را هدایت می‌کنند و به مسابقه می‌روند پاداشی هم باشد می‌گیرند اما در رشته‌هایی مثل دوومیدانی این گونه نیست.
وی ادامه داد: ما یک تیم ۲۰ نفره را به مسابقات برون مرزی اعزام می‌کنیم. هر کدام از ورزشکاران یک مربی خاص دارند. حدادی، کیهانی، ثمری، تفتیان و … هر کدام یک مربی دارند. اما زمانی که ما ۲۰ ورزشکار اعزام می‌کنیم امکان اعزام ۲۰ مربی را که نداریم. نهایت ۷ مربی را به مسابقه دعوت می‌کنیم. ما به یک تعداد مربی امتیاز می‌دهیم که به مسابقه اعزام شوند. تعدادی دیگر از مربیان که حتی در مسابقات ورزشکار دارند امکان حضور در مسابقه برایشان فراهم نمی‌شود.
رئیس فدراسیون دوومیدانی خاطرنشان کرد: از طرفی هم بر اساس آئین نامه وزارت ورزش پاداش به مربیانی تعلق می‌گیرد که اعزام شده اند. یعنی یک مربی هم به مسابقه اعزام می‌شود و هم پاداش می‌گیرد. تا اینجا شرایط خیلی هم حاد نیست. زمانی کار دشوار می‌شود که یک مربی با وجودی که شاگرد دارد، به مسابقه اعزام می‌شود ولی ورزشکارش مدال نمی‌گیرد اما از طرفی پاداش هم می‌گیرد. اما دیگر مربی که شاگردش هم مدال می‌گیرد ولی اعزام نشده، پاداشی هم نمی‌گیرد. اینجا ناعدالتی در ورزش دوومیدانی ایجاد می‌شود.
او علت این ناعدالتی را مشکل آئین نامه وزارت ورزش دانست و گفت: این بی عدالتی براثر مشکلات آئین نامه‌ای است. یعنی به صورت مشخص برای دوومیدانی و رشته‌های مشابه مشخص نکردند که ورزشکارانی که مربی شخصی دارند باید چه کنند تا ناعدالتی نشود. البته ما از دو سال گذشته اعلام کردیم که آن تعداد مربی که اعزام می‌شوند اگر ورزشکارش مدال گرفت پاداشش برای خودش است همانند سجاد مرادی، اما اگر مربی اعزام شد و ورزشکارش مدال نگرفت تنها بخشی از پاداش را به او می‌دهیم. بخشی از پاداشش را به مربیان می‌دهیم که ورزشکارش مدال گرفته ولی اعزام نشده است. این در جهت عدالت محوری است برای تقدیر از مربیانی که امکان اعزام نداشتند.
کیهانی افزود:برای اینکه مشکلی در این رابطه برای فدراسیون ایجاد نشود، آئین نامه وزارت ورزش باید اصلاح شود. من در حال تهیه پروپوزالی هستم تا به وزارت ورزش تحویل دهم و در جلسه شورای عالی بازی‌ها مطرح شود که شرایط خاصی برای رشته‌های دوومیدانی لحاظ شود. ما برای جاکارتا ۴ سهمیه مربی برای گرفتن پاداش داشتیم. من به عنوان رئیس و سرپرست فدراسیون، سجاد مرادی، صیامی و غیاثی این نفرات بودیم. خارجی‌ها هم که مشمول پاداش نمی‌شدند.
وی در پاسخ به این سوال که چقدر پاداش گرفتید گفت: همان مقداری که همه مربی‌ها گرفتند. عدد آن را اعلام نمی‌کنم. شفاف است نگران نباشید. ما می‌خواهیم از مربیانی که شاگرد نداشتند و پاداش گرفتند یک عدد قابل توجه را کم کنیم و بین عواملی که زحمت کشیدند توزیع کنیم. حالا این عوامل ممکن است پرسنل فدراسیون، مربیان دوومیدانی و یا تمام کسانی باشند که در این مسیر زحمت کشیدند.
رئیس فدراسیون دوومیدانی در پاسخ به این سوال که عملاً نباید صیامی، غیاثی یا خود شما که به جاکارتا اعزام شدید و ورزشکار هم نداشتید سهمی در پاداش جاکارتا داشته باشید اما اکنون سهم دارید گفت: چرا می‌گوئید عملاً نباید رئیس فدراسیون سهمی از پاداش ببرد؟ شما فکر می‌کنید این پاداش را فقط به من دادند. من رئیس فدراسیون و سرپرست اعزامی تیم به جاکارتا بودم. همه رؤسای فدراسیون‌هایی که در جاکارتا ورزشکارانشان مدال گرفتند این پاداش را گرفته‌اند. فکر می‌کنید تنها من گرفتم؟ این سهم من است حالا می‌خواهم یک عددی از آن را به بقیه بدهم که در اختیار خودم است.
وی در خصوص غیاثی و صیامی گفت: غیاثی ۵۰ سال است به عنوان سرمربی تیم‌های ملی دوومیدانی به خارج از کشور اعزام می‌شود و پاداشش را هم کامل می‌گیرد. الان از او خواهش کردیم که بخشی از پاداشش را به بقیه بدهد. آقای صیامی هم دبیر فدراسیون است. تمامی دبیرها هم در فدراسیون‌های مختلف به مسابقات مختلف اعزام شدند. حالا من از او خواهش کردم که بخشی از پاداشش را به افرادی که زحمت کشیدند بدهد. این در واقع از خود زدن است. من رئیس فدراسیون هستم و پاداش گرفتم، رئیس فدراسیون‌های دیگر هم که در جاکارتا مدال گرفتند یک پاداشی گرفته اند، چیز عجیبی نیست که تنها من گرفته باشم. حالا من می گویم از پاداشم مقداری اش را کم می‌کنم و به کسانی که زحمت کشیدند می‌دهم. این کار بدی است؟
وی در پاسخ به این سوال که برخی از مربیان همچون مربی توکلی و یا سایر مربیان به مسابقات جاکارتا اعزام نشدند، شما، صیامی و غیاثی اعزام شدید و پاداش را هم گرفتید گفت: اگر ورزشکاری در جاکارتا مدال می‌گرفت و مربی اش نبود این پاداش قطعاً به آن مربی داده می‌شد. این کار عدالت محوری است. اگر سپیده توکلی مدال می‌گرفت قطعاً به مربی اش پاداش تعلق می‌گرفت. در جاکارتا مرادی و کیهانی مدال گرفتند که مربی آنها سجاد مرادی پاداشش را کامل می‌گیرد. حدادی هم که مربی اش خارجی بود و مطابق با قراردادش عمل می‌کنیم. اجازه نمی‌دهیم از کسی حقی ضایع شود. این موضوع ۵۰ سال است در ورزش کشور عرف است. متأسفانه برخی شیطنت کرده و این اطلاعات را بیرون دادند که اگر لازم باشد آنها را معرفی می‌کنیم.
وی در واکنش به این پرسش که زمانی که خبر به بیرون درز کرد شما اعلام کردید که بخشی از پاداش را به دیگران خواهید داد گفت: نه من قبلاً هم صحبت کردم آیا گناه کردیم که سهمی از پول خودمان را می‌بخشیم؟ حالا هنوز کاری انجام نشده زمانی که انجام شود من آن را خبری می‌کنم، منتهی برخی شیطنت می‌کنند و اطلاعات را بیرون می‌دهند. ما از سه هفته پیش این تصمیم را گرفته بودیم.
کیهانی در پاسخ به این سوال که این موضوع که مبلغ پاداش چقدر بوده و چقدر از آن را به دیگران خواهید داد را شفاف سازی و رسانه‌ای خواهد کرد گفت: فعلاً نه. تا قطعی نشود نه. این اتفاق قطعاً می‌افتد اما تا قطعی نشود رسانه‌ای نخواهیم کرد.
انتهای پیام
انتهای پیام
