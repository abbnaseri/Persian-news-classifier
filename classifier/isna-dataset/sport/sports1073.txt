مسابقات شنای سهمیه المپیک / رکورد شکنی یاوری در روز فینالیست شدن ایرانی ها
در جریان مسابقات شنای کسب سهمیه المپیک ۲۰۲۰ توکیو در کشور کرواسی، علیرضا یاوری رکورد ملی ۲۰۰ متر آزاد را شکست و دو شناگر دیگر ایران هم در ۵۰ متر پروانه فینالیست شدند.
به گزارش ایسنا و به نقل از فدراسیون شنا، شیرجه و واترپلو، مسابقات open کشور کرواسی از سری رقابت‌های رسمی فدراسیون جهانی شنا (FINA) برای دومین مرحله کسب ورودی المپیک ۲۰۲۰ ژاپن و مسابقات قهرمانی جهان ۲۰۱۹ کره جنوبی از امروز(جمعه) ۳۱ خرداد ۱۳۹۸ در شهر زاگرب آغاز شد.
در روز نخست این مسابقات علیرضا یاوری در ۲۰۰ متر آزاد و مهدی انصاری و بنیامین قره‌حسنلو در ماده ۵۰ متر پروانه به آب زدند.
ابتدا علیرضا یاوری نماینده شنای ایران در ماه ۲۰۰ متر آزاد به آب زد. این شناگر جوان تیم ملی در مرحله مقدماتی با ثبت زمان ۱:۵۱٫۹۳ در جایگاه نخست ایستاد و علاوه بر راهیابی به مرحله فینال موفق شد رکورد ملی این ماده را جابجا کند. رکورد این ماده پیش از این در سال ۲۰۰۹ توسط سعید ملکاآشتیانی با زمان ۱:۵۳٫۳۲ به ثبت رسیده بود و یاوری موفق شد پس از ۱۰ سال این رکورد را به نام خود ثبت کند.
در ادامه مهدی انصاری و بنیامین قره حسنلو در ماده ۵۰ متر پروانه با حریفان خود به رقابت پرداختند. در پایان مرحله مقدماتی این ماده به ترتیب انصاری و قره‌حسنلو با زمان‌های ۲۵٫۰۴ و ۲۵٫۷۳ در مجموع سوم و ششم شدند و راهی فینال این ماده شدند. فینال این دو ماده عصر امروز(جمعه) برگزار می‌شود.
مهدی انصاری ، بنیامین قره حسنلو و علیرضا یاوری سه شناگر اعزامی ایران به این رقابت‌ها هستند. ملی پوشان ایران دوشنبه (سوم تیر ۱۳۹۸) به تهران باز خواهند گشت.

برنامه روز نخست مسابقات شنا کرواسی (جمعه ۹۸/۰۳/۳۱ روز نخست)

• ماده ۲۰۰ متر آزاد:
علیرضا یاوری
ثبت زمان ۱:۵۱٫۹۳ فینالیست شد
جابجایی رکورد ملی این ماده

• ماده ۵۰ متر پروانه:
مهدی انصاری
ثبت زمان ۲۵٫۰۴ فینالیست شد
بنیامین قره‌حسنلو
ثبت زمان ۲۵٫۷۳ فینالیست شد


اسامی شناگران و کادرفنی اعزامی به مسابقات open کشور کرواسی:
مهدی انصاری
بنیامین قره‌حسنلو
علیرضا یاوری

• محسن سمیع زاده – مدیر فنی تیم‌های ملی شنا (مربی)
• حمید اسکندریون – رئیس کمیته فنی شنا (سرپرست)

انتهای پیام
