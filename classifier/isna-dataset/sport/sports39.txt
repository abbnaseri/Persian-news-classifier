عراقی‌زاده: بی‌غم باید به حواشی گیتی‌پسند عادت کند!
قائم مقام باشگاه گیتی پسند با بیان اینکه به بی غم در مورد حواشی گیتی پسند هشدار داده بودیم گفت: تماس‌های خارجی با بازیکنان گیتی پسند را تائید می‌کنم اما بی‌غم باید به این اتفاقات عادت کند.
به گزارش ایسنا، پس از تساوی گیتی پسند در اولین بازی لیگ برتر حمید بی‌غم سرمربی این تیم در مصاحبه‌ای از وجود حواشی زیاد در این تیم گلایه کرد. حالا محمدحسین عراقی‌زاده، قائم مقام باشگاه در مورد صحبت‌های بی‌غم و وضعیت گیتی پسند با ایسنا به گفت‌وگو نشسته است:
* در مورد شروع نه چندان خوب گیتی پسند در لیگ بگویید؟
ما در تمرین روز چهارشنبه مهران عالیقدر را به دلیل کشیدگی زانو از دست دادیم. از طرفی حسین فهیمی مچ پایش به مشکل خورد، برمشوری دستش شکست و آی تی سی پیمان حفیظی هم نرسید تا چهار بازیکن اصلی خود را نداشته باشیم و مجبور شویم از بازیکنان جوان و امید خود استفاده کنیم. البته از این تجربه ناراحت نیستیم و خوشحالیم که به جوان‌ها هم فرصت رسید و به نظرم برای بازی اول نتیجه بدی نبود به خصوص که حریف هم انگیزه زیادی داشت و این را در چهره بازیکنان آنها دیدیم و خوشحالیم که پس از سال‌ها شاهد داربی اصفهان بودیم. البته این مصدومان به بازی با حفاری هم نمی‌رسند و امیدواریم که رفته‌رفته شرایط تیم بهتر شود و با همه نفرات به میدان برویم.
* حمید بی‌غم در مورد حواشی که از اصفهان و خارج از اصفهان به تیم وارد می‌شود گلایه داشتند. نظر شما چیست؟
حاشیه همیشه در اطراف تیم‌های بزرگ و گیتی پسند بوده است و ما به این حواشی عادت داریم. روزی که ایشان به اصفهان آمد گفتیم که کار کردن در گیتی پسند و اصفهان سخت است و او باید به این حواشی عادت کند. تماس‌هایی که می‌گویند با برخی بازیکنان از بیرون برقرار می‌شود درست است و کار اخلاقی نیست اما آقای بی‌غم باید یک گوشش در و یک گوشش دروازه باشد تا به هدفش برسد.
* هر خواسته‌ای که سرمربی تیم داشته از سوی باشگاه انجام شده است؟
آقای بی‌غم لیستی از بازیکنان مدنظر خود را به ما داد که ما سعی کردیم نفرات اول هر پست را جذب کنیم و در مورد اردوها و تمرینات نیز در حد بضاعت خود با برنامه او پیش رفتیم.
* امسال برنامه شما صدرنشینی قاطع در لیگ است یا اینکه برخلاف پارسال تمرکز اصلی روی پلی‌آف خواهد بود؟
به هر جهت امسال دومین تجربه ما در لیگ با پلی‌آف هست و دیدگاه ما با فصل قبل فرق خواهد کرد. همیشه هدف و سعی مجموعه گیتی پسند این بوده که لیگ را خوب شروع کند، خوب ادامه دهد و خوب به پایان برساند. با این حال برنامه ما این است که روی سکوی اول یا دوم باشیم و استراتژی تیم برای پلی‌آف را در هفته‌های پایانی مشخص کنیم. قطعاً از اتفاقات سال قبل درس خواهیم گرفت.
* تغییراتی که در پلی‌آف اعمال شد به خصوص در مورد بازی فینال مورد قبول شما واقع شد؟
ما هنوز هم روی بازی فینال حرف داریم و معتقدیم حق تیم صدرنشین ادا نمی‌شود. متاسفانه برخی دوستان در هیات رئیسه چون خودشان تیم ندارند از شرایط آگاه نیستند و هر تصمیمی که بخواهند می‌گیرند. بحث ما در جلسه مدیران با آنها هم بر سر همین مسائل بود که بهتر است پلی‌آف‌های داخلی مثل لیگ والیبال و بسکتبال و نمونه‌هایی که در فوتسال کشورهای مطرح داریم را مرور کنیم و بعد تصمیم بگیرم. امسال فینال را دو از سه کردند اما بازی سوم در زمین بی‌طرف نه تنها حق تیم صدرنشین را ادا نمی‌کند بلکه عواقب خطرناکی هم دارد. دوستان مگر اتفاقاتی که در فینال جام حذفی فوتبال بین پرسپولیس و داماش افتاد را ندیدند؟ برای تقسیم تماشاگران، امنیت سالن و… در زمین بی طرف چه برنامه‌ای دارند؟ اگر هواداران ما بخواهند به شهر دیگری بیایند و در مسیر دچار سانحه‌ای شوند چه کسی پاسخگوست؟ در زمین بی طرف تکلیف تماشاگرانی که طرفدار هیچ‌کدام از دو تیم نیستند و صرفاً دوست دارند یک بازی زیبا را ببینند چه می‌شود؟ چرا تصمیمی می‌گیریم که بعداً بفهمیم اشتباه بوده و اصلاح بکنیم؟ آقایان فهمیدند که فینال سال قبل اشتباه بود و باید دو از سه باشد اما تا دیر نشده برگزاری بازی در زمین بی طرف را هم اصلاح کنند.
* اینکه فینال پلی‌آف در سال آینده برگزار می‌شود مورد قبول شماست؟
در هر صورت همه می‌دانیم که امسال، سال شلوغی داریم و تیم ملی در چند تورنمنت مهم شرکت می‌کند و باید تعامل داشت. قطعاً این شیوه مورد پسند ما نیست. اول اینکه در مورد تمرینات تیم ملی با توجه به تعداد زیاد ملی پوشانی که داریم عملاً بازیکنان کمی در اختیار ما خواهد بود که اگر تمرین کنیم بازیکنان تمرین زده می‌شوند و خیلی از تاکتیک‌های تیم را هم نمی‌شود در غیاب بازیکنان اصلی تمرین کرد و اگر تمرین نکنیم تیم تعطیل خواهد شد و یک بلاتکلیفی خواهیم داشت. از سوی دیگر بیشتر قراردادهای ما مثل سالن، خوابگاه، هتل و … تا دی و بهمن ماه یا آخر سال است که در روزهای پایانی سال هم ترافیک هتل در اصفهان داریم و کار ما سخت می‌شود. با این حال بحث اصلی ما روی شیوه برگزاری پلی‌آف است نه زمان آن.
* در مورد تعامل با تیم ملی حرف زدید اما حمید بی‌غم گفته بود ملی‌پوشی ندارد که به تیم ملی بدهد؟
منظورشان این بوده که بازیکن کم داریم و با چهار مصدومی که داریم عملاً بازیکنی نداریم که به تیم ملی بدهیم. در بازی اول بیشترین دقایق بازی برای سنگ سفیدی، احمدی و عباسی سه ملی پوش ما بود و تازه مرتضی عزتی هم با وجود مصدومیت بازی کرد. خوشبختانه تعامل خوبی بین آقای بی‌غم و ناظم الشریعه است و این تعامل از سوی باشگاه گیتی پسند هم خواهد بود هر زمان که ناظم الشریعه بازیکن بخواهد در اختیار تیم ملی خواهیم گذاشت.
انتهای پیام
