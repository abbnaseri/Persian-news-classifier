انتخابی تیم ملی کشتی آزاد در سالن ۱۲ هزار نفری/ محسن کاوه عضو کمیته فنی شد
رقابت های انتخابی تیم ملی کشتی آزاد روز جمعه ۷ تیرماه در سالن ۱۲ هزار نفری آزادی تهران برگزار می شود.
به گزارش ایسنا، پیش از این قرار بود این مسابقات در سالن شهدای هفتم تیر تهران برگزار شود که با تصمیم مسئولان فدراسیون کشتی، این رقابت‌ها در سالن ۱۲ هزار نفری آزادی تهران برگزار می‌شود.
بر اساس تصمیم کادر فنی رقابت‌های انتخابی تیم ملی کشتی آزاد برای حضور در رقابت‌های جهانی کشتی و گزینشی المپیک در قزاقستان، در پنج وزن برگزار می‌شود که زمان برگزاری و اسامی نفرات شرکت کننده در این مسابقات به شرح زیر است:
وزن کشی این رقابت‌ها ساعت ۸:۳۰ تا ۹ صبح روز ۷ تیرماه و بدون ارفاق وزن برگزار می‌شود و پس از آن مسابقات از ساعت ۱۱ انجام خواهد شد.
از نفرات شرکت کننده در این رقابت‌ها تست دوپینگ به عمل خواهد آمد و اگر کشتی‌گیری در خلال برگزاری از شرکت در این مسابقات انصراف دهد به کمیته انضباطی معرفی خواهد شد.
شیوه برگزاری این مسابقات متعاقباً از سوی کادر فنی تیم ملی کشتی آزاد اعلام می‌شود.
همچنین کادر فنی تیم ملی کشتی آزاد در مورد نتایج این رقابت‌ها اعلام کرد: کسب مقام اول توسط هرکدام از کشتی گیران در این مسابقات به منزله انتخاب نهایی ایشان جهت حضور در مسابقات جهانی نیست و با توجه به شرایط تمرینی و انضباطی در اردو و تورنمنت‌های پیش رو اسامی نفرات نهایی در ۱۶ شهریورماه اعلام خواهد شد.
همچنین غلامرضا محمدی، محسن کاوه، ابراهیم مهربان، عباس حاج کناری و مهدی تقوی به عنوان اعضای کمیته فنی بر این رقابت‌ها نظارت خواهند داشت.
اسامی نفرات شرکت کننده در این رقابت‌ها به شرح زیر است:  ۶۵ کیلوگرم: پیمان بیابانی (تهران) امیرمحمد یزدانی (مازندران) مرتضی قیاسی (لرستان) ایمان صادقی (مازندران) ۷۴ کیلوگرم: مصطفی حسین خانی (تهران) رضا افضلی (کرمانشاه) محمد نخودی (مازندران) سید احمد محمدی (مازندران) حامد رشیدی (اصفهان) ۸۶ کیلوگرم: حسن یزدانی (مازندران) کامران قاسم پور (مازندران) ۹۷ کیلوگرم: رضا یزدانی – حامد طالبی زرین کمر (مازندران) علیرضا گودرزی (سیستان و بلوچستان) علی شعبانی (مازندران) ۱۲۵ کیلوگرم: پرویز هادی (آذربایجان شرقی) کمیل قاسمی (مازندران) یدالله محبی (کرمانشاه)  رقابت‌های کشتی قهرمانی جهان و گزینشی المپیک روزهای ۲۳ تا ۳۱ شهریورماه در شهر نور سلطان کشور قزاقستان برگزار می‌شود.
انتهای پیام
