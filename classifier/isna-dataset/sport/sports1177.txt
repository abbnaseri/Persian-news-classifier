بلاتکلیفی در شمال/ داماش جای خونه به خونه را می‌گیرد؟
اخبار ضد و نقیضی درباره تیم خونه به خونه شنیده می‌شود و هنوز این تیم مازندرانی تکلیفش را برای فصل آینده نمی‌داند.
به گزارش ایسنا، خونه به خونه بابل تیمی است که در لیگ دسته یک فراز و فرودهای زیادی را تجربه کرده است. خونه به خونه تیمی بود که فصل ۹۷-۹۶ با قرارگیری در نیمه بالای جدول، شانس حضور در لیگ برتر و در صورت پیروزی بر استقلال در فینال جام حذفی امکان حضور در لیگ قهرمانان آسیا را داشت. اما به هیچ‌کدام یک از آن‌ها نرسید و در فصل بعد لیگ دسته یک عملکرد بسیار ضعیفی از خود نشان داد و با ۳۱ امتیاز در رتبه دوازدهم قرار گرفت.
از فصل گذشته، قاسم حسن‌زاده امیری، مالک باشگاه خونه به خونه حاشیه‌های زیادی به خاطر صعود نکردن تیمش به لیگ برتر ایجاد کرد و حتی تهدید کرد دیگر تیم‌داری نخواهد کرد. او مدعی بود که تیم نساجی مازندران که رقیب اصی‌اش برای صعود بود در بازی آخر فصل ۹۷-۹۶ لیگ دسته یک برابر راه‌آهن تبانی کرده است که در نهایت این اتهام هم اثبات نشد و خونه به خونه در لیگ دسته یک باقی ماند. او در ادامه از سر لج و لجبازی قصد حضور در لیگ دسته یک را نداشت و تا هفته‌های اول لیگ دسته یک این تیم بلاتکلیف مانده بود.
با پایان این فصل از لیگ دسته یک، دوباره شایعاتی مبنی بر فروش این تیم مازندرانی شنیده می‌شود. اخبار حاکی از آن است که گیلان و قزوین از مشتریان اصلی خونه به خونه هستند. حتی شنیده شده داماش گیلان قصد دارد امتیاز خونه به خونه را بگیرد و به جای این تیم در لیگ دسته یک حضور پیدا کند و به نوعی آن اتفاقات مرحله پلی‌آف لیگ دسته دوم را جبران کند.
اما هنوز هیچ چیزی تأیید نشده است و اگر قرار باشد اتفاقی بیفتد، باید هیأت فوتبال و اداره کل وزارت ورزش و جوانان استان مازندران آن را تأیید کند که هیچ‌کدام از آن‌ها هنوز این اخبار را تأیید نکرده‌اند.
اما قاسم حسن‌زاده امیری در گفت‌وگویی کوتاه با ایسنا، اعلام کرد که ظرف یک هفته آینده تکلیف باشگاه خونه به خونه مشخص خواهد شد و باید دید آینده این تیم مازندرانی به چه سرنوشتی منجر می‌شود. آیا باید شاهد نابودی یک تیم محبوب دیگر شمالی باشیم یا قرار است خونه به خونه به فعالیتش ادامه دهد.
انتهای پیام
