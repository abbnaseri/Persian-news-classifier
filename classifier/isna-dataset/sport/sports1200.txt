تاج: بیانیه‌نویسی محرومیت دارد/ تا شرایط آماده نباشد لیگ را آغاز نمی‌کنیم
رییس فدراسیون فوتبال تاکید کرد که هر استانی شرایط میزبانی رقابت‌های لیگ برتر فوتبال را نداشته باشد، از میزبانی محروم خواهد شد و این مهم برای جلوگیری از وقایع مشابه فینال جام حذفی انجام خواهد شد.
به گزارش ایسنا و به نقل از وزارت ورزش و جوانان، مهدی تاج رییس فدراسیون فوتبال اهمیت برگزاری خوب و بدون مشکل مسابقات فوتبال را مورد تاکید قرار داد و تصریح کرد: در جلسه با نیروی انتظامی بحث ورود بدون بلیت تماشاگران و ازدحام آنها مطرح شد، نیروی انتظامی عنوان کرد اگر باز هم تماشاگر ازدحام کند، ما ناچاریم به آنها اجازه دهیم به ورزشگاه وارد شوند و به همین دلیل بحث الکترونیکی شدن بلیت بازی‌ها مطرح شد تا به معضلات این‌چنینی پایان دهیم.
تاج گفت: لازمه مسابقه بدون حادثه این است که بلیت فروشی بازی‌ها به صورت الکترونیکی انجام شود و هر فردی در خانه هم بتواند بلیت را تهیه و بر روی صندلی مشخص استقرار یابد و با نصب دوربین‌های مدار بسته هم کنترل حرکات آنها صورت گیرد به همین دلیل هر استانی برای برگزاری رقابت‌های لیگ برتر فوتبال باید از این استانداردها برخوردار باشد، در غیر این صورت حق میزبانی از آنها گرفته خواهد شد.
رییس فدراسیون فوتبال در ادامه افزود: از مجلس شورای اسلامی انتظار کمک و حمایت داریم و نمایندگان استان‌هایی که ورزشگاه‌های آنها فاقد شرایط استاندارد از جمله بلیت فروشی الکترونیکی، شماره گذاری صندلی و دوربین‌های مدار بسته و دیگر الزامات مهم است، به جای فشار آوردن به فدراسیون، استان‌ها را برای تجهیز استادیوم‌ها تشویق و حمایت کنند.
مهدی تاج یکی از اقدامات مهم فدراسیون برای جلوگیری از بی نظمی‌ها را پیوست اخلاقی و انضباطی قرارداد بازیکنان دانست و تصریح کرد: با اضافه شدن این پیوست به قرارداد بازیکنان، تخلفات آنها با جریمه‌های مختلف همراه می‌شود و تماشاگرانی هم که فحاشی کنند، تیم خود را با محرومیت تماشاگران مواجه خواهند کرد.
او همچنین گفت: بیانیه نویسی قبل و بعد از مسابقه علیه ارکان فدراسیون فوتبال و حریف یا توهین و اعتراض به داور و حتی جمع شدن دو بازیکن کنار داور در جریان مسابقه مانند خیلی از مسابقات رسمی جهان با محرومیت و جریمه روبرو خواهد شد
رییس فدراسیون فوتبال در پایان گفت: تا زمانی که شرایط لازم آماده نشود فصل جدید لیگ برتر را آغاز نمی‌کنیم.
انتهای پیام
