مارتا بهترین گلزن تاریخ جام جهانی شد
مهاجم تیم ملی فوتبال زنان برزیل با گلزنی در دیدار برابر ایتالیا توانست از رکورد میروسلاو کلوزه عبور کند و بهترین گلزن تاریخ جام جهانی شود. 
به گزارش ایسنا و به نقل از TN، مارتا، کاپیتان و ستاره تیم ملی زنان برزیل تک گل پیروزی بخش تیمش را برابر ایتالیا به ثمر رساند تا سلسائو به مرحله یک هشتم نهایی جام جهانی ۲۰۱۹ فرانسه صعود کند. مهاجم برزیلی با این گل یک رکورد را به نام خود ثبت کرد و توانست برترین گلزن تاریخ جام های جهانی مردان و زنان شود.
بازیکن ۳۵ ساله برزیلی از روی نقطه پنالتی گلزنی کرد و توانست تعداد گل هایش را به عدد ۱۷ برساند. او از رکورد ۱۶ گل میروسلاو کلوزه عبور کرد.
شادی پس از گل مارتا نیز خیلی خاص بود. او کتانی اش را بوسید. بازیکن برزیلی تصمیم گرفت در این رقابت ها از هیچ اسپانسری استفاده نکند و تنها خواستار برابری با مردان در زمینه دستمزد شد. به همین خاطر روی کفش هایش نام هیچ برندی دیده نمی شود و تنها نماد برابری (رنگ صورتی و آبی) را روی آن می‌توان دید.
مارتا پس از پایان بازی و کسب جایزه بهترین بازیکن زمین گفت: این یک افتخار است و خوشحالم در ورزشی تاریخ سازی کردم که اغلب مردم آن را متعلق به مردان می‌دانند. ما در حال شکستن رکورد ها هستیم و نشان می دهیم فوتبال زنان قدرت زیادی در پیشرفت دارد.
مهاجم برزیلی که تاکنون ۶ بار بهترین بازیکن جهان شناخته شده است، پیش از این یک گل دیگر از روی نقطه پنالتی در شکست ۳ بر ۲ تیمش برابر استرالیا به ثمر رسانده بود. او توانست نخستین فوتبالیسیتی باشد که در پنج دوره مختلف جام جهانی گلزنی می کند.
برزیل با کسب این پیروزی و قرار گرفتن در جایگاه سوم توانست به دور حذفی صعود کند. رتبه اول و دوم به ترتیب به ایتالیا و استرالیا اختصاص یافت.
انتهای پیام
