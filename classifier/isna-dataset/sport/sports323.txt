۱۴ ماه بی‌پولی فدراسیون فوتبال برای پرداخت پاداش ۲۲ میلیونی!
حدود ۱۴ ماه از قهرمانی تیم ملی فوتسال بانوان در آسیا گذشته اما فدراسیون فوتبال هنوز پاداش ۲۲ میلیون دختران فوتسالیست را پرداخت نکرده است.
به گزارش ایسنا، تیم ملی فوتسال بانوان ایران ۲۲ اردیبهشت ماه سال ۱۳۹۷ برای دومین دوره پیاپی به مقام قهرمانی آسیا رسید. پس از این قهرمانی قرار شد از طرف وزارت ورزش و فدراسیون فوتبال مبلغ ۲۲ میلیون تومان به آنها پاداش داده شود اما نزدیک ۱۴ ماه از این قهرمانی می‌گذرد و هنوز پاداش پرداخت نشده است. این در حالی است که سوم دی ماه ۱۳۹۷، مهدی تاج، رئیس فدراسیون فوتبال در مورد پاداش تیم ملی فوتسال بانوان گفت: "ما به دختران فوتسالیست بدهکار هستیم و به دنبال این هستیم که هر چه زودتر جوایز آن‌ها را بدهیم."
در این ۱۴ ماه، اعضای تیم ملی فوتسال بارها از فدراسیون خواستار پرداخت پاداش خود شدند. فاطمه اعتدادی، ملی‌پوش ایران در این مورد به ایسنا گفت: "هر بار که به خانم صوفی زاده (نایب رئیس بانوان فدراسیون فوتبال) و آقای تاج (رئیس فدراسیون فوتبال) در این مورد گفتیم، آخرین حرفشان این بود که هم مبلغ دلاری و هم مبلغ ریالی که قرار بود به ما بدهند تصویب شده و تا پایان سال ۹۷ پرداخت می‌شود." این اتفاق نیفتاد و اکنون هم با گذشت بیش از سه ماه از سال ۱۳۹۸ خبری از پاداش بانوان نیست.
موضوع پاداش‌ها حتی اردوی تیم ملی را هم تحت تأثیر قرار داد و برخی از ملی‌پوشان دعوتی به خاطر اعتراض به پرداخت نشدن پاداش خود حاضر به شرکت در اردوی تیم ملی نشدند.
فدراسیون فوتبال که اکنون ادعای بی پولی می‌کند در مدت چند ماه اخیر ضمن پرداخت نجومی به تیم ملی فوتبال مردان در جام ملت‌ها و پرداخت کامل قرارداد کی‌روش، سرمربی سابق تیم ملی با مارک ویلموتس، سرمربی تیم ملی قراردادی با مبلغ سالانه یک میلیون و ۳۰۰ هزار دلار بسته و قطعاً درصدی از این مبلغ در ابتدای کار پرداخت شده است. هدف از ذکر این نکات، مقایسه تیم مردان و زنان نیست چرا که فدراسیون باید به تیم ملی مردان توجه داشته باشد اما سوال اینجاست که آیا بی توجهی به تیم زنان و پرداخت پاداش اندک آنها (در مقابل هزینه‌های نجومی تیم ملی فوتبال مردان) قابل توجیه است؟
به نظر می‌رسد زمان آن رسیده که وزارت ورزش و جوانان و به ویژه معاونت بانوان این وزارت‌خانه به صورت جدی مطالبه دختران فوتبالیست را پیگیری کنند. احقاق حق تیم ملی فوتسال بانوان وظیفه‌ای است که "سئول‌نشینان" نباید از آن غافل شوند.
انتهای پیام
