افتتاح بازیهای جهانی کارگران در اسپانیا با رژه ایران و ۴۱ کشور
ششمین دوره بازیهای جهانی کارگران با رژه ۴۲ کشور از جمله کاروان ایران، در شهر تورتوسای اسپانیا افتتاح شد.
به گزارش ایسنا، ششمین دوره بازیهای جهانی کارگران و آماتوری به میزبانی اسپانیا برگزار می‌شود که مراسم افتتاحیه این رقابت‌ها از ساعت ۲۱ به وقت اسپانیا در پارک گونزالس شهر قدیمی و تاریخی تورتوسا با اجتماع تیم‌های شرکت کننده و همچنین مردم شهر آغار شد و بعد از آن تیم‌های شرکت‌کننده و به ویژه کاروان جمهوری اسلامی ایران با عبور از خیابانهای اصلی شهر و در میان تشویق مردم شهر تورتوسا مسیر ۲ کیلومتری تا ورزشگاه خوزه اوته‌رو را پیاده طی کردند و در این ورزشگاه با نمایش آداب و سنن شهر میزبان و همچنین ایالت کاتالونیا، مراسم افتتاحیه برگزار شد.

 در این مراسم صادقی‌فر معاون وزیر تعاون، کار و رفاه اجتماعی و جواد رمضی رییس فدراسیون کارگری کاروان ورزشی ایران را همراهی می کردند. در این بازیها حدود ۳۰۰۰ ورزشکار از ۴۲ کشور جهان به مدت ۶ روز با یکدیگر به رقابت می‌پردازند.  کاروان ۱۴۰ نفره ایران در ۹ رشته و در قالب ۱۶ تیم در این بازیها حضور دارد. در این کاروان ۱۱ تیم از مردان و پنج تیم از زنان حضور دارد که تیم جودوی زنان و شنای مردان برای نخستین مرتبه به این مسابقات اعزام شده اند.تیم زنان در رشته‌های دوومیدانی، جودو، تنیس روی میز، پتانک و مردان نیز در رشته‌های دوومیدانی، جودو، تنیس روی میز، پتانک در دو تیم، کاراته، والیبال ساحلی در دو تیم، کشتی ساحلی و کشتی فرنگی و شنا حضور دارند. ایران پیش از این و در ۵ دوره گذشته تنها در سال‌های ۲۰۱۵ در لیلیانو ایتالیا و ۲۰۱۷ در ریگا لتونی در این مسابقات حضور پیدا کرد. این سومین دوره حضور کاروان ایران در بازی‌های جهانی کارگری است. در سال ۲۰۱۵ برای اولین‌بار کاروان ایران در مسابقات جهانی لیلیانوی ایتالیا حاضر شد که ۲۱ مدال طلا، پنج نقره و شش برنز به دست آورد تا بین ۳۲ کشور به مقام نهم برسد. مسابقات ۲۰۱۷ در ریگای لتونی دومین حضور ایران بود که ورزشکاران کارگر ایران به ۳۵ مدال طلا ،۱۵ مدال نقره و ۱۳ مدال برنز رسیدند. انتهای پیام
