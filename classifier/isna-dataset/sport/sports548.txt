چرا علی کفاشیان و عباس ترابیان محکوم شدند؟
محرومیت ۵ ساله دو مسئول سابق فدراسیون از فعالیت‌های فوتبالی در پرونده حق پخش چهار دیدار تیم‌ملی در مقدماتی جام جهانی ۲۰۱۸ روسیه، از اقدامات قابل تحسین کمیته اخلاق بود اما سوال این است که این دو مسئول باسابقه فوتبالی بر اساس چه اتفاق و به چه دلیلی محروم شده‌اند؟
به گزارش ایسنا، ماجرای واگذاری حق پخش چهار دیدار تیم‌ملی فوتبال مقابل گوام، هند، عمان و ترکمنستان در تابستان سال ۹۴ که منجر به محرومیت پنج ساله علی کفاشیان، رئیس وقت فدراسیون و عباس ترابیان، مسئول کمیته بازاریابی فدراسیون فوتبال از سوی کمیته اخلاق شد، جار و جنجال زیادی در روزهای اخیر به وجود آورده است و این موضوع اختلاف بین کمیته اخلاق و مدیران فدراسیون فوتبال در موضوع برخورد با ناهنجاری‌های موجود در فوتبال را نیز آشکارتر کرده است.
ماجرا از جایی شروع شد که شرکت MP&SILVA به عنوان شرکت طرف قرارداد فدراسیون فوتبال برای پخش دیدارهای تیم ملی برابر گوام، عمان، هند و ترکمنستان مدعی شد، برای هر یک از این بازی‌ها مبلغ ۷۹ هزار دلار (جمعاً مبلغ ۳۱۶ هزار دلار) به فدراسیون فوتبال پول داده اما اسنادی درباره این ادعا در فدراسیون فوتبال وجود نداشت. همین ادعا باعث شد که پای کفاشیان و ترابیان، به عنوان مدیران آن زمان فدراسیون فوتبال درباره این اتفاق به کمیته اخلاق باز شود.
در تابستان ۹۴، قراردادی بین شرکت MP&SILVA و فدراسیون فوتبال به ارزش ۳۱۶ هزار دلار امضا شد اما در اتفاقی عجیب این قرارداد هیچ‌گاه در سیستم اداری و مالی فدراسیون ثبت نشد. هم‌چنین در اتفاق عجیبی دیگری عباس ترابیان به عنوان مسئول کمیته بازاریابی فدراسیون از طریق ایمیل شخصی‌اش شروع به انجام مکاتبه با شرکت مذکور کرده بود. در همین راستا با پیگیری‌های کمیته اخلاق مشخص شده که پول این قرارداد به حسابی که از طریق ایمیل شخصی ترابیان ارسال شده، واریز شده است.
عباس ترابیان در توضیح این واریز پول، ادعا کرده که ایمیلش هک شده و شخص هک کننده با ارائه فاکتور جعلی فدراسیون فوتبال به شرکت MP&SILVA، پول را دریافت کرده است! البته پس از بررسی کارشناسان، روشن می‌شود که ایمیل عباس ترابیان اصلاً هک نشده است. همچنین باوجود ادعای ترابیان مبنی بر هک شدن ایمیلش، او هیچ‌گاه بابت این اتفاق و هدر رفت پول بیت‌المال به مسوولان فدراسیون گزارشی ارائه نکرده بود و شکایتی نیز مطرح نکرده تا افراد مجرم در هک ایمیل و احتمالاً بالا کشیدن پول فوتبال، شناسایی شوند.
سوال این است که اینکه چرا قراردادی به این مهمی و با این مبلغ قابل توجه در سیستم اداری فدراسیون فوتبال ثبت نشده است؟ چرا علی کفاشیان و عباس ترابیان از طریق ایمیل شخصی‌شان با شرکت MP&SILVA مکاتبات مالی و اداری فدراسیون فوتبال را انجام دادند؟ و در نهایت، مهم‌ترین سوال اینکه چرا علی کفاشیان و عباس ترابیان برای اثبات ادعایشان از طریق مراجع قضایی و پلیس فتا اقدام قضایی نکردند؟
کمیته اخلاق فدراسیون فوتبال نیز بر اساس مستندات محرز و مثبت موجود در پرونده اقدام به صدور حکم کرده است. اقدامی که با اعلام فرصت تجدیدنظرخواهی فدراسیون فوتبال احتمال عدم اجرای بسیار زیاد است. موضوعی که نگرانی‌های زیادی را در بین دلسوزان فوتبال ایجاد کرده است.
امید است که کمیته استیناف نیز فارغ از فشارهای احتمالی نسبت به اجرای عدالت در این پرونده اصرار داشته باشد.
انتهای پیام
