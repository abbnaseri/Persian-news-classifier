داورزنی: امیدوارم همدلی و انسجام در وزنه برداری به وجود بیاید
معاون قهرمانی وزارت ورزش و جوانان گفت: مردم انتطار بالایی دارند و امیدوارم در این مدت باقی مانده بتواند خود را به خوبی برای المپیک آماده کند.
به گزارش ایسنا، محمدرضا داورزنی در پایان مجمع انتخاباتی وزنه برداری بیان کرد: به علی مرادی تبریک می گویم که مجدداً توانست آرا بیشتر مجمع را از آن خود کند و برای چهار سال دیگر رئیس فدراسیون خواهد بود. از آقای خسروی تشکر می‌کنم که در مدت سرپرستی با کمک سایر همکاران خود برنامه جاری فدراسیون را دنبال کردند. و نگذاشتند وقفه‌ای به وجود آمد.
او ادامه داد: مردم انتظار بالایی از وزنه برداری دارند چرا که در المپیک‌ها در سبد مدالی ایران سهم داشته است و امیدوارم در این مدت باقی مانده تا المپیک وزنه برداری بتواند خودش را به خوبی آماده کند.
امیدوارم از نقطه نظرات دیگر کاندیداها استفاده کند. ما معمولاً اجازه نمی‌دهیم به غیر از کسانی که رأی می‌دهند کسی دیگر وارد مجمع شود اما چند تن از پیشکسوتان احساس مسئولیت کردند و به مجمع آمدند و ما هم حضورشان را مغتنم می‌شماریم.
داورزنی در مورد بحث دوپینگ نیز گفت: وزنه برداری از دوپینگ آسیب دیده و انتظارمان از علی مرادی این است تلاش کند تا مشکلی در این زمینه برای وزنه برداری پیش نیاید و محرومیتی از سوی فدراسیون جهانی و ioc برای ما در نظر نگیرد و به این مسئله توجه شود.
او ادامه داد: انتظار وزارت ورزش این است شاهد پویایی وزنه برداری باشیم و همچنین علی مرادی باید تعامل جدی با همه استان‌ها داشته باشد. ۲۱ نفر به علی مرادی رأی ندادند و به این معنی است باید تلاش کند نقاط ضعف چهار سال گذشته را بازنگری کند. امیدوارم همدلی و انسجام به وجود بیاید و باید از قهرمانانی که از مجموعه فدراسیون فاصله گرفتند، در فرآیند تصمیم گیری‌ها استفاده کرد.
انتهای پیام
