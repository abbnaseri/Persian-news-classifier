صعود کلمبیا به یک چهارم نهایی کوپا آمه ریکا
تیم ملی فوتبال کلمبیا با شکست قطر توانست به مرحله یک چهارم نهایی کوپا آمه ریکا ۲۰۱۹ برزیل صعود کند.
به گزارش ایسنا، تیم ملی کلمبیا بامداد پنجشنبه در دومین دیدارش در کوپا آمه ریکا ۲۰۱۹ برزیل برابر قطر قرار گرفت و توانست با یک گل حریف آسیایی‌اش را شکست دهد.
کلمبیا از شروع بازی توپ و میانه میدان را در اختیار داشت و توانست خیلی زود به گل برسد. یری مینا دروازه قطر را در دقیقه ۵ باز کرد اما در این لحظه راجر در شرایط آفساید قرار داشت و به همین خاطر داور گل را مردود اعلام کرد. دقایقی بعد شاگردان کارلوس کی روش یک موقعیت خوب را از دست دادند. پس از این فرصت کلمبیا هرگز نتوانست به طور جدی دروازه قطر را تهدید کند. مالکیت توپ برای زردپوشان کلمبیا کافی نبود. از طرفی قطر هم نتوانست موقعیت گل ایجاد کند. در نهایت نیمه اول با تساوی بدون گل به پایان رسید.
کلمبیا در شروع نیمه دوم یک تغییر را در ترکیب ایجاد کرد و سانتیاگو آریاس به جای جان مدینا به میدان رفت. در دقایق نخست ۴۵ دقیقه دوم داور خطای هند بازیکن قطر را در محوطه جریمه گرفت. با این حال داور پس از بازبینی تصاویر نظرش تغییر کرد و ضربه کرنر برای کلمبیا اعلام کرد. شاگردان کی روش برای دقایقی به شدت تیم حریف را تحت فشار قرار دادند که در یک موقعیت ضربه سر مینا با اختلاف کمی به بیرون رفت. در ادامه هر دو تیم یک فرصت خوب گلزنی را از دست دادند و دروازه بان های دو تیم توپ را مهار کردند. پس از ورود رادامل فالکائو به جای خوان کوادرادو، مارتینس یک ضربه به سمت دروازه قطر زد که سعد الشیب به خوبی آن را دفع کرد.
در یک درگیری که با خطای پدرو روی خامس رودریگس به وجود آمد داور بازیکن قطر را با کارت زرد جریمه کرد. همچنین به ماتئوس اوریبه به دلیل هل دادن بازیکن قطر کارت زرد نشان داد. کلمبیا همچنان توپ را در اختیار داشت اما نمی‌توانست از موقعیت‌هایش بهره ببرد. عملکرد خوب الشیب هم در این موضوع تأثیر گذار بود. بازی تأخیری قطری‌ها، شاگردان کی روش را عصبانی کرده بود. در نهایت کلمبیا به هدفش رسید و دووان ساپاتا با ضربه سر دروازه قطر را در دقیقه ۸۵ باز کرد. در ادامه قطر نتوانست نتیجه را جبران کند و شکست را پذیرفت.
کلمبیا با این پیروزی ۶ امتیازی شد و توانست صعودش را به عنوان نخستین تیم به مرحله یک چهارم نهایی قطعی کند.
انتهای پیام
