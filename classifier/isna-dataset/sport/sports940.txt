 پیش بینی دهخدا از رتبه احتمالی ایران در یونیورسیاد دانشجویی
رییس فدراسیون ورزش های دانشگاهی با اشاره به کاهش ۵۰ درصدی ورزشکاران اعزامی ایران به یونیورسیاد دانشجویان جهان، گفت: با ۴۱ ورزشکار در ۴ رشته عازم یونیورسیاد ۲۰۱۹ خواهیم شد.
به گزارش ایسنا، محمدرضا دهخدا در مراسم بدرقه کاروان ورزشی ایران در یونیورسیاد ۲۰۱۹ که با حضور وزیر علوم در حال برگزاری است، با بیان اینکه یونیورسیاد دومین رویداد بزرگ ورزشی جهان بعد از المپیک است، گفت: با برگزاری رقابت‌های انتخابی از میان تمامی دانشجویان واجد شرایط و اردوهای مختلف، ۴۲ ورزشکار توسط کادرهای فنی در ۴ رشته اعزامی مشخص شدند. مربیان و ورزشکاران اعزامی از برجسته‌ترین ورزشکاران و مربیان کشور هستند و ورزشکاران همزمان برای کسب سهمیه‌های المپیک نیز تلاش می‌کنند که نشان دهنده سطح کیفی مسابقات است. حضور روسای فدراسیون‌های رشته‌های اعزامی نیز به عنوان سرپرست از مواردی است که نشان دهنده اهمیت این رقابتهاست.
وی با بیان اینکه تعداد ورزشکاران اعزامی نسبت به دوره‌های قبل با ۵۰ درصد کاهش روبرو شده است ، گفت: این تعداد ورزشکار دانشجو نشان دهنده بضاعت فنی ماست و هیچ دانشجویی نیست که با داشتن شایستگی فنی از لیست جا بماند. ارگان‌های مختلف همچون وزارت ورزش، کمیته ملی المپیک و فدراسیون‌های رشته‌های اعزامی با کمک به برگزاری اردوها و امکانات فنی ما را یاری کردند اما تمامی هزینه‌های اعزام از سوی وزارت علوم تامین شد و خوشبختانه مشکلی بابت تامین هزینه‌ها تا این لحظه نداشتیم.
رییس فدراسیون ورزش‌های دانشگاهی با ارائه توضیحات کامل درباره ورزشکاران اعزامی گفت: از مجموع ۴۱ ورزشکار اعزامی ایران، ۲۷ ورزشکار پسر و ۱۴ ورزشکار دختر عازم یونیورسیاد ۲۰۱۹ می‌شوند که تعداد بالای ورزشکاران دختر نشان دهنده اهمیت به ورزش زنان است و به لحاظ درصد ورزشکاران اعزامی دختر یک رکورد در این دوره محسوب می‌شود. در دو دوره قبل به ترتیب با ۸۲ و ۶۲ ورزشکار عنوان‌های نهم و دهم را در ۸ رشته اعزامی کسب کردیم که رتبه بسیار خوبی بود اما در این دوره با تاکید مسئولان تصمیم به اعزام کاروان کیفی به این رقابت‌ها با ۴۱ ورزشکار در ۴ رشته گرفتیم که امیدوارم بتوانیم رتبه خوبی کسب کنیم. البته برآورد ما با توجه به کاهش تعداد ورزشکاران و حذف برخی رشته‌هایی که ما شانس کسب مدال در آن‌ها را داشتیم، کسب عنوان پانزدهم به بعد است.
دهخدا در پایان با قدردانی از مسئولان وزارت علوم و سایر دست اندرکاران برای حمایت از اعزام ورزشکاران و آماده سازی آن‌ها، خطاب به ورزشکاران اعزامی خاطرنشان کرد: شما بدون هیچ چشمداشتی فقط برای سربلندی کشور تلاش کردید و امیدوارم با توکل به خدا بتوانید بهترین نتایج را کسب کنید و با این کار موجب خوشحالی مردم عزیز ایران شوید.
انتهای پیام
