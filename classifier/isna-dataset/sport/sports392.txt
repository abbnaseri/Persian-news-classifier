واکنش کاندیداهای وزنه‌برداری به الکترونیکی شدن انتخابات
اکثریت کاندیداهای انتخابات فدراسیون وزنه برداری با الکترونیکی شدن رای گیری در انتخابات این فدراسیون موافق هستند، البته برخی می‌گویند به شرطی که قبلش سیستم رای‌گیری تست شده باشد.
به گزارش ایسنا، فدراسیون وزنه برداری قرار است اولین فدراسیونی باشد که رای گیری در مجمع انتخاباتی آن به صورت الکترونیکی انجام می‌شود. در این میان عده‌ای معتقدند شاید بهتر بود ابتدا این سیستم در یک مجمع کم اهمیت تر امتحان می‌شد و سپس برای فدراسیونی مانند وزنه برداری مورد استفاده قرار می‌گرفت موضوعی که به نظر می‌رسد اکثر کاندیداهای انتخابات وزنه برداری مشکلی با این نوع شکل رای گیری ندارند و فقط معتقدند بهتر است قبل از مجمع حتماً تست شود و اعضای مجمع هم با آن آشنایی پیدا کنند.
اظهارنظر برخی از کاندیداهای انتخابات وزنه‌برداری به الکترونیکی انتخابات را در ادامه می‌خوانید.
* سجاد انوشیروانی: فکر می‌کنم آزمون و خطا چنین سیستم‌هایی که در یک مجمع رسمی خوب نباشد اما اگر تست شده، ما هم مشکلی نداریم. وزارت ورزش مجری برگزاری مجمع است و هر تصمیم بگیرد تابع آن هستیم.
* کوروش باقری: کلاً انسان نسبت به هر تغییری مقاومت می‌کند از یک جهتی گفته می‌شود چون برای اولین بار استفاده می‌شود ممکن است ایراداتی داشته باشد اما به نظرم قبل از مجمع باید حتماً تست شود در غیر این صورت چه ایرادی دارد که الکترونیکی باشد و بالاخره باید از یک جایی قدم رو به جلو بگذاریم.
* محمدرضا آخوندی: من از روز اول تابع وزارت ورزش بودم و وزارت ورزش هر تصمیمی بگیرد تابع آن هستم.
* نصرت الله عابدینی: کار بسیار عالی است. اسامی کاندیداها کامل نمایش می‌شود و اعضای مجمع رای را وارد می‌کنند. به نظرم سلامت انتخابات را بالا می‌برد و دغدغه‌های کاندیداها را کم می‌کند. اتفاق خوبی است و از این بابت از وزارت ورزش و جوانان تشکر می‌کنم.
* فرشاد غزالیان: به نظرم اصل قضیه ایرادی ندارد و این اتفاق یک روزی باید می‌افتاد و مثبت است. فقط اگر قبل از مجمع، اعضای مجمع آشنایی با آن پیدا کنند خوب است و اگر مشکلی هم باشد باعث برطرف شدن آن می‌شود.
* عبدالکریم پورکیان: برای من فرقی ندارد و از الان هم نمی‌توان در مورد آن نظری داد چون باید محک زده شود و سپس مورد ارزیابی قرار داد.
* علی مرادی و حسین رضازاده با وجود تلاش زیاد خبرنگار ایسنا، هیچ کدام به تماس تلفنی پاسخگو نبودند.
* شهرام عظیمی هم از حضور در انتخابات انصراف داده است.
انتهای پیام
