تیم ملی والیبال پس از نیم روز به بلغارستان رسید
تیم ملی والیبال ایران پس از سفری نیم روزه وارد کشور بلغارستان شد تا در هفته پنجم لیگ ملتهای 2019 شرکت کند.
به گزارش ایسنا و به نقل از روابط عمومی فدراسیون والیبال، تیم ملی والیبال ساعت ۲:۳۰ بامداد امروز (چهارشنبه) پنجم تیر ماه ۱۳۹۸ به وقت تهران با ورود به پلودیوو میزبان هفته پنجم لیگ ملت‌های ۲۰۱۹ در هتل پارک اسپا مستقر شد.
ملی‌پوشان ایران ساعت ۱۵:۲۰ دقیقه بعد از ظهر روز گذشته به استانبول رفتند و بعد از یک ساعت توقف، ساعت ۱۹:۲۵ دقیقه به صوفیه پرواز کردند. تیم ملی والیبال با ورود به صوفیه، مسافت دو ساعته فرودگاه تا شهر پولودیوو را طی کردند و بعد از ۱۲ ساعت به هتل محل اقامت خود رسیدند.
سعید معروف، سید محمد موسوی، امیر غفور، میلاد عبادی‌پور، فرهاد قائمی، محمدجواد معنوی‌نژاد، علی شفیعی، پوریا فیاضی، مسعود غلامی، محمدرضا حضرت‌پور، جواد کریمی، علی اصغر مجرد، پوریا یلی و محمدرضا مؤذن ترکیب تیم ملی ایران در این هفته را تشکیل می‌دهند.
* برنامه بازی‌های تیم ملی ایران در هفته پنجم لیگ ملت‌ها بازی اول: ایران - صربستان، جمعه ۷ تیر ۱۳۹۸ ساعت ۱۸:۳۰ بازی دوم: ایران - بلغارستان، شنبه ۸ تیر ۱۳۹۸ ساعت ۲۲:۱۰ بازی سوم: ایران - آمریکا، یکشنبه ۹ تیر ۱۳۹۸ ساعت ۱۸:۳۰
انتهای پیام
