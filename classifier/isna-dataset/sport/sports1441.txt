رئال مادرید با ۵ بازیکن، ۶۰ گل خرید
پنج خرید جدید رئال مادرید در فصل گذشته برای تیم‌هایشان ۶۰ گل به ثمر رساندند. 
به گزارش ایسنا و به نقل از آس، با جدایی کریستیانو رونالدو رئال مادرید میانگین ۵۰ گل در هر فصل را از دست داد. حتی با وجود گلزنی‌های پیاپی کریم بنزما این خلأ پر نشد و بدترین رکورد سفیدپوشان در قرن ۲۱ در این زمینه به ثبت رسید. باشگاه مادریدی با خرید چند بازیکن قصد دارد این مشکل را برطرف کند. پنج خرید جدید مادرید در مجموع در فصل گذشته برای تیم‌هایشان ۶۰ گل به ثمر رساندند. به این آمار باید ۱۵ پاس گلی که ادن هازارد در لیگ برتر داد را اضافه کرد. بنزما در رئال مادرید با به ثمر رساندن ۳۰ گل بهترین گلزن تیمش بود. در رتبه دوم گرت بیل با ۱۴ گل قرار گرفت و سرخیو راموس با یازده گل در رتبه بعدی دیده می‌شد.
لوکا یوویچ با حضورش می‌تواند نیمی از مشکل گلزنی مادرید را حل کند. او در فصل گذشته برای فرانکفورت در ۴۸ بازی ۲۷ گل به ثمر رساند. ۱۷ بار در بوندسلیگا گلزنی کرد و ۱۰ گل در لیگ اروپا به ثمر رساند. او توانست به همراه اولیویه ژیرو جایزه بهترین گلزن مسابقات را دریافت کند.
هازارد ۲۱ بار برای چلسی گلزنی کرد اما نباید ۱۷ پاس گلش را فراموش کرد. او در این رابطه گفت: پاس دادن را دوست دارم. از این کار لذت می‌برم.
رودریگو برای سانتوس چهار بار گلزنی کرد و میلیتائو و مندی به ترتیب برای پورتو و لیون پنج و سه گل به ثمر رساندند. این دو بازیکن در خط حمله بازی نمی‌کنند. این در حالی است که مدافع‌های مادرید یعنی رافائل واران، وایخو و ناچو سه گل به ثمر رساندند و مارسلو نیز مانند مندی پنج بار گلزنی کرد.
علاوه بر این‌ها نباید مهره‌ای که به عنوان هافبک برای مادرید بازی خواهد کرد را فراموش کرد. با حضور پل پوگبا یا اریکسن تعداد گل‌های خریدهای سفیدپوشان بیشتر خواهد شد. هافبک فرانسوی در فصل گذشته برای منچستریونایتد ۱۶ گل به ثمر رساند و بازیکن دانمارکی برای تاتنهام ۱۰ بار گلزنی کرد.
انتهای پیام
