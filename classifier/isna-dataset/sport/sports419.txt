کاهش اعتبارات پژوهشگاه علوم ورزشی 
رییس پژوهشگاه علوم ورزشی با اشاره به کاهش پیش از حد اعتبارات پژوهشگاه نسبت به سال گذشته گفت: اعتبارات پژوهشگاه علوم ورزشی در سال جاری به حدی کاهش پیدا کرده که تنها می‌توانیم با آن حقوق پرسنل و اعضای هیات علمی را پرداخت کنیم.
دکتر علی شریف‌نژاد در گفت‌وگو با ایسنا، افزود: اعتبارات پژوهشگاه در سال جاری به حدی کاهش پیدا کرده که تنها جوابگوی پرداخت حقوق پرسنل و اعضای هیأت علمی است و این مساله تمام عملکرد و برنامه‌های پژوهشگاه را تحت شعاع قرار داده، به طوری که ما مجبوریم برای انجام فعالیت‌های پژوهشی و وظایفی که بر عهده‌ی ماست جهت اجرای آنها به سمت درآمدزایی تخصصی پیش برویم تا با مشکل مواجه نشویم.
وی گفت: یکی از اقدامات مهمی که در سال جاری برای درآمدزایی پژوهشگاه پیش گرفته‌ایم عقد تفاهم‌نامه همکاری در زمینه کارهای پژوهشی مشترک با فدراسیون‌هاست، البته در این خصوص تاکنون فدراسیون‌های فوتبال، اسکواش، قایقرانی و فدراسیون ورزش‌های رزمی همکاری خوبی را با ما داشتند و برحسب نیاز و درخواست هر کدام از فدراسیون‌ها تلاش کردیم در اجرای کارهای پژوهشی تعاملات خوبی را با آنها برقرار کنیم.
رئیس پژوهشگاه علوم ورزشی در پایان اظهار کرد: با شرایطی که از نظر اقتصادی در کشور حاکم است فعلاً هیچ چیزی مشخص نیست که در سال جاری چه مقدار بودجه به پژوهشگاه تخصیص پیدا خواهد کرد. به هر صورت باید منتظر بمانیم تا ببینیم در زمینه بودجه چه تصمیماتی برای پژوهشگاه و دانشگاه‌ها گرفته خواهد شد.
انتهای پیام
