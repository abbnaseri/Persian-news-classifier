تایید صلاحیت ۹ کاندیدای کشتی/ دبیر، خادم و جدیدی هم‌چنان در انتظار
سرپرست فدراسیون کشتی با بیان اینکه تاکنون احراز صلاحیت علیرضا دبیر، امیررضا خادم و عباس جدیدی اعلام نشده، تاکید کرد: قطعا انتخابات را در تاریخ ۲۶ تیرماه برگزار می‌کنیم.
به گزارش ایسنا، پس از ماه‌ها انتظار وزارت ورزش سرانجام تاریخ برگزاری انتخابات فدراسیون کشتی را اعلام کرد و قرار است این انتخابات در ۲۶ تیر ماه جاری برگزار شود.
هر چند هنوز اسامی نهایی کاندیداهای تایید صلاحیت شده منتشر نشده اما سرپرست فدراسیون کشتی می‌گوید تاکنون اسامی ۸ یا ۹ کاندیدا برای حضور در انتخابات تایید شده و هنوز صلاحیت چهره‌های شاخصی همچون عباس جدیدی، علیرضا دبیر و امیررضا خادم احراز نشده است.
بهروز نعمتی در گفت‌وگو با ایسنا، با اعلام این مطلب اظهار کرد: همانطور که وزارت ورزش اعلام کرده انتخابات فدراسیون کشتی در موعد مقرر و در تاریخ ۲۶ تیر ماه قطعاً برگزار می‌شود. تاکنون اسامی ۸ یا ۹ کاندیدا از سوی مراجع ذیصلاح جهت حضور در انتخابات تایید نهایی شده و کماکان صلاحیت دبیر، خادم و جدیدی احراز نشده است.
وی تاکید کرد: تا ۲۶ تیرماه منتظر احراز صلاحیت این ۳ کاندیدا می‌مانیم و پس از آن تحت هر شرایطی انتخابات را در موعد مقرر برگزار خواهیم کرد.
انتهای پیام
