اولویت‌های معاون جدید توسعه ورزش بانوان وزارت ورزش چیست؟
معاون توسعه ورزش بانوان وزارت ورزش و جوانان گفت: در نخستین اقدام پس از مستقر شدن در حوزه معاونت بانوان به دنبال تداوم برنامه های مصوب شده و کیفیت‌ بخشی عملکرد بانوان ورزشکاری خواهم بود که به دنبال کسب سهمیه المپیک ۲۰۲۰ توکیو هستند.
مهین فرهادی‌زاد در گفت و گو با ایسنا، افزود: با توجه به اینکه حوزه ورزش بانوان را از میانه راه بر عهده گرفتم در نخستین اقدام تلاش می‌کنم برنامه‌هایی که از قبل در این معاونت مصوب شده را عملیاتی کنم و بر اساس نگاهی که به ورزش بانوان در گذشته شده کارها را پیش ببرم تا تحولاتی را در ادامه مسیر داشته باشیم.
وی گفت: اگر نیاز به اضافه کردن یکسری برنامه‌ها باشد درباره آن ها نیز فکر می‌کنم و برنامه‌های تکمیلی را مطرح و پیگیری خواهم کرد. ضمن اینکه تلاش خواهم کرد در اولین اقدام کاری خود با نواب رئیس‌ها و کسانی که مسؤولیت ورزش بانوان را در استان‌ها برعهده دارند نشستی داشته باشم تا هماهنگی و ارتباط بهتری را در خصوص بازی‌های المپیک ۲۰۲۰ توکیو برقرار کنم.
معاون توسعه ورزش بانوان وزارت ورزش خاطرنشان کرد: برنامه‌هایی نیز در حوزه ورزش همگانی و قهرمانی در دستور کار دارم که یک بخشی از آن کیفیت بخشی به ورزش ورزشکارانی است که تلاش می‌کنند سهمیه المپیک ۲۰۲۰ را کسب کنند. قرار است با همفکری و هماهنگی مسؤولین ورزش بانوان استان‌ها و نواب رییس‌ها در ایجاد شرایط قوی‌تر برای دخترانی که سعی در کسب سهمیه دارند، تلاش مضاعف کنیم. در حقیقت هدف این است تا توجه ویژه‌ای به ورزشکاران موفق به کسب سهمیه المپیک داشته باشیم و با سر زدن به اردوها و نظارت بر برنامه‌ها و روند تمرینات آنها فضای بهتری را برای ورزشکاران المپیکی فراهم کنیم.
فرهادی‌زاد با بیان اینکه تلاش خواهیم کرد فدراسیون ورزش‌های اسلامی زنان دوباره احیا شود، اظهار کرد: برای احیای دوباره این فدراسیون پیگیری‌های لازم را انجام و نهایت تلاش خود را به کار خواهم بست تا دوستانی که مسؤولیت راه‌اندازی این فدراسیون را برعهده گرفتند در ادامه مسیر موفق‌تر عمل کنند.
وی در پایان پیرامون این پرسش که آیا از همکاری زهرا موسوی در معاونت ورزش بانوان استفاده خواهید کرد یا خیر؟ افزود: موسوی همچون گذشته به عنوان مدیر کل ورزش بانوان فعالیت خود را ادامه خواهد داد.
انتهای پیام
