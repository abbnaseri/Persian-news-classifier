تعداد افراد صاحب‌ رای و نحوه انتخاب آن‌ها در انتخابات کشتی
دبیر فدراسیون کشتی با بیان اینکه بطور کامل آماده برگزاری انتخابات هستیم، گفت: منتظریم وزارت ورزش اسامی نامزدهای نهایی را اعلام کند.
محمداسد مسجدی در گفتگو با ایسنا، درباره چرایی اعلام نشدن اسامی نامزدهای تایید صلاحیت شده انتخابات فدراسیون کشتی با وجودی که وزارت ورزش اعلام کرده در نیمه اول تیرماه انتخابات را برگزار می‌کند، اظهار کرد: بنده و تمامی ارکان فدراسیون کشتی به طور کامل آماده برگزاری انتخابات هستیم اما تاکنون وزارت ورزش اسامی نهایی افراد تایید صلاحیت شده را اعلام نکرده و ما منتظر اعلام اسامی هستیم. به محض اعلام نامزدهای نهایی، ما نیز بلافاصله اسامی افراد صاحب رای در انتخابات را برای تایید به وزارت ورزش ارسال می‌کنیم.
دبیر مجمع انتخاباتی فدراسیون کشتی درباره مجموع تعداد آرای روز برگزاری مجمع انتخابات فدراسیون کشتی نیز گفت: از بین ۳۱ استان تنها استان کهکیلیویه و بویراحمد بدلیل اینکه با سرپرست اداره می‌شود نماینده‌ای در مجمع نخواهد داشت اما روسای ۳۰ هیات استانی در مجمع حاضر می‌شوند. همچنین ۱۷ رای دیگر نیز از سوی نمایندگان داوران، ورزشکاران، مربیان و …نیز در مجمع صاحب رای خواهند بود که با این اوصاف تعداد کل آرا به ۴۷ عدد خواهد رسید.
وی در ادامه گفتگو با ایسنا، در پاسخ به این سوال که آیا اسامی نهایی افراد واجد شرایط برای رای دادن از سوی وی به عنوان دبیر مجمع مشخص شده یا خیر، گفت:مشکلی از این بابت وجود ندارد و اسامی افراد را با توجه به قانون و بر اساس امتیازات و اولویت‌ها به وزارت ورزش اعلام می‌کنیم.
مسجدی درباره نحوه گزینش این افراد خاطرنشان کرد: با رییس فدراسیون می‌نشینیم و لیست تمامی نفرات واجد شرایط را بررسی می‌کنیم و در نهایت افراد صاحب رای در انتخابات را بر اساس امتیازات و اولویت‌های مشخص شده تعیین و به وزارت ورزش ارسال می‌کنیم. مثلاً در انتخاب نفرات در بحث نماینده ورزشکاران، کشتی گیرانی که در حال حاضر قهرمانی جهان یا المپیک دارند نسبت به کشتی‌گیران قدیمی‌تر که صاحب این عناوین شده‌اند در اولویت هستند. در نهایت وزارت ورزش نیز اگر ببیند این انتخاب‌ها بر اساس عدالت و قانون بوده آن را تایید خواهد کرد.
انتهای پیام
