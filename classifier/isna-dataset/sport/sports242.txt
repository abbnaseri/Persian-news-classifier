هیجان ستاره جدید بارسلونا از بازی در کنار مسی
خرید جدید تیم فوتبال بارسلونا از بازی در کنار الگوی خود لیونل مسی هیجان زده است. 
به گزارش ایسنا و به نقل از تلگراف، فرنکی دی یونگ بازیکن ۲۱ ساله هلندی بارسلونا در مراسم معارفه خود شرکت کرد و از حضور در تیم بارسلونا ابراز خوشحالی کرد. او بعد از حضور در مراسم خود در بارسلونا گفت: خیلی خوشحالم که اینجا هستم و در بارسلونا بازی می‌کنم. از بچگی آرزو داشتم تا روزی بازیکن بارسلونا شوم و اینجا بازی کنم و خوشحالم به این هدف و رؤیا رسیدم. من سبک بازی بارسلونا را خیلی دوست دارم. البته به نظرم سبک بازی آژاکس و بارسلونا خیلی شبیه به هم است و می‌توانم خیلی زود خودم را با شرایط جدید وفق دهم. همیشه ارتباط خوبی بین هلند و بارسلونا وجود داشته است و بازیکنان و مربیان زیاد هلندی در بارسا کار کردند. من می‌خواهم یکی از بهترین هلندی‌های تاریخ شوم که در بارسلونا بازی کرده است.
او در بخش دیگری از صحبت‌های خود گفت: بی صبرانه منتظر هستم تا به زمین نیوکمپ برسیم و بتوانم برای تیم جدیدم بازی کنم. خیلی خوشحالم که این فرصت ایجاد شده است تا با لیونل مسی در یک تیم بازی کنم. من همیشه طرفدار مسی بودم و بازی‌های او را دنبال می‌کردم و او را الگوی خودم می دانم و خیلی هیجان زده هستم که حالا در کنار الگوی خودم بازی خواهم کرد.
فرنکی دی یونگ خرید تابستانی بارسلونا است. این بازیکن جوان هلندی بعد از درخشش در آژاکس مورد توجه تیم‌های بزرگی اروپایی قرار گرفت و در نهایت پیراهن بارسلونا را بر تن کرد.
انتهای پیام

