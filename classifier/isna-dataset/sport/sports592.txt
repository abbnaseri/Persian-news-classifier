 گل‌محمدی: به دنبال برگزاری اردوی برون‌مرزی هستیم/ هر ۴ روز یک دیدار دوستانه خواهیم‌ داشت
 سرمربی تیم فوتبال شهرخودرو خراسان گفت: اگر شرایط مهیا شود و اجازه داده‌ شود، به دنبال برگزاری اردوی برون‌مرزی هستیم.
به گزارش ایسنا و به نقل از سایت رسمی باشگاه پدیده شهرخودرو خراسان، یحیی گل‌محمدی در خصوص استارت تیم شهر خودرو برای حضوری موفق در لیگ نوزدهم اظهار کرد: تمرینات خود را از روز یکم تیرماه استارت زدیم. بعد از ۴ روز تمرین، نخستین بازی دوستانه خود را برگزار کردیم و این سیکل ادامه پیدا خواهد کرد و به ازای هر ۳، ۴ روز تمرین، یک بازی دوستانه خواهیم داشت.
او افزود: در جلساتی با آقای حمیداوی مالک باشگاه، برنامه‌ریزی‌های مربوط به برگزاری اردوی خارجی را هم داشته‌ایم و اگر اجازه داده شود، اردویی برون‌مرزی نیز خواهیم داشت. تا زمان آغاز این اردو هم فکر می‌کنم به غیر از چند بازی که در مشهد خواهیم داشت ۲ یا ۳ مسابقه هم با تیم‌های لیگ برتری داشته باشیم. بر این اساس ۱۵ تیرماه در مشهد با سپاهان و۲۰ تیرماه نیز در تهران به مصاف سایپا می‌رویم.
سرمربی شهر خودرو خراسان درباره فعالیت این تیم در نقل و انتقالات تابستانی تصریح کرد: بعد از جدایی برخی از بازیکنان شهر خودرو، در این پست‌ها با بازیکنانی مثل سید مهدی رحمتی، اکبر منادی، فرشاد فرجی، فرشاد محمدی‌مهر و علیرضا علیزاده به توافق رسیدیم و قرارداد بستیم. چند بازیکن دیگر هم به جمع ما اضافه خواهند شد و با تیمی کامل وارد مسابقات می‌شویم.
گل‌محمدی درباره ادامه حضور چوچو در تیم شهر خودرو نیز گفت: چوچو به‌زودی به تمرینات اضافه می‌شود. این روزها او درگیر مسابقات کونکاکاف بود، اما با حذف نیکاراگوئه به زودی این بازیکن به جمع ما می‌پیوندد. وی درباره جذب بازیکنان برزیلی نیز گفت: هنوز جذب بازیکن برزیلی ۱۰۰ درصد نشده، درباره سفر به برزیل هم باید بگویم که با توجه به اینکه در نقل و انتقالات داخلی فعال بودیم، نیاز بود که ایران باشم. حمیداوی نیز در سفر به برزیل شرایط بازیکنان مختلف را رصد کردند و با هم هماهنگ و در ارتباط بودیم تا بتوانیم نفرات با کیفیتی را جذب کنیم. مالک باشگاه تمام تلاش خودش را به کار گرفته تا تیمی آبرومند را به کمک یکدیگر روانه مسابقات کنیم. وی خاطرنشان کرد: برنامه ما این است که بعد از بازی با سایپا در تاریخ ۲۰ تیرماه، از ۲۱ تیرماه اردوی خارجی خود را آغاز کنیم، اما باید ببینیم مجوز می‌دهند یا نه؟ البته شنیده‌ام که برخی تیم‌ها قرار است راهی اردوی برون‌مرزی شوند و امیدوارم مشکل خاصی در این زمینه به وجود نیاید تا بتوانیم به بهترین شکل ممکن تیم خود را آماده حضور در لیگ نوزدهم کنیم. سرمربی تیم شهر خودرو اظهار کرد: ما لیگ پر فشاری را در فصل جدید پیش رو خواهیم داشت اما مطمئن هستم تا مردم مشهد و خراسانی‌ها از تیم شهر و استان‌شان حمایت می‌کنند. فصل گذشته واقعاً هواداران مشهدی سنگ تمام گذاشتند و نشان دادند که یک قطب جدید در فوتبال ایران در حال شکل‌گیری است و یقین دارم با حمایت‌های آنان بازهم می‌توانیم موفق باشیم.
انتهای پیام
