جلسه سرپرستان اعزامی به یونیورسیاد ۲۰۱۹ برگزار شد
آخرین جلسه مسوولان فدراسیون ورزش‌های دانشگاهی و سرپرستان تیم های اعزامی به سی امین دوره یونیورسیاد دانشجویان جهان در آستانه اعزام به این رقابت‌ها برگزار شد.
به گزارش ایسنا، جلسه محمدرضا دهخدا، رئیس فدراسیون ورزش‌های دانشگاهی با سرپرستان تیم‌های اعزامی ایران به سی امین دوره بازی‌های یونیورسیاد دانشجوبان جهان در محل فدراسیون ورزش‌های دانشگاهی برگزار شد.
دهخدا در ابتدای این جلسه با تشکر از مربیان و سرپرستان برای زحمات‌شان در راه آماده سازی تیم‌های اعزامی و تشریح وظایف سرپرستان در طول مسابقات، گفت: سرپرستان باید با قوانین و اطلاعات مربوط به رشته ورزشی خود آگاه باشند، مثلاً نحوه ثبت اعتراض، زمان حضور ورزشکاران برای مسابقه، پوشش ورزشکاران، نحوه انتقال تیم‌ها، نحوه انجام تست دوپینگ ورزشکاران و… بخوبی آشنا باشند تا مشکلی در این زمینه‌ها به وجود نیاید.
در ادامه این نشست بشیریان، دبیر فدراسیون ورزش‌های دانشگاهی، نیز درباره نحوه استقبال میزبان از ورزشکاران و استقرار آن‌ها در دهکده ورزشکاران در شهرهای مختلف ناپل، محل تمرینات، رفت و آمد ورزشکاران، رژه ورزشکاران، پخش سرود فدراسیون جهانی هنگام دریافت مدال، لزوم پوشش ورزشکاران با گرمکن ورزشی بر روی سکو و… توضیحاتی را ارائه کرد.
در ادامه الهه عرب عامری، سرپرست تیم تیراندازی اظهار کرد: یکی از مشکلات و معایب این دوره از بازی‌ها برگزاری رقابت‌ها و اسکان ورزشکاران در چند شهر است که جابه‌جایی و انتقال ورزشکاران کار سرپرستان را بیش از پیش سخت کرده است. رفتار ورزشکاران و نمایندگان ایران در این بازی‌ها زیر ذره بین دیگر کشورهاست و قطعاً ورزشکاران ما نمایندگان شایسته‌ای برای کشورمان خواهند بود.
اصغر رحیمی، سرپرست تیم تکواندو نیز خواستار اطلاعات دقیق از سوی کشور میزبان برای پذیرش تیم‌های تکواندو شد تا از این بابت مشکلی گریبانگیر ورزشکاران نشود.
شعبانی بهار، رئیس فدراسیون تیر و کمان و سرپرست تیم اعزامی این رشته به یونیورسیاد ایتالیا نیز طی سخنانی گفت: تمامی امکانات فدراسیون را برای نفرات اعزامی تدارک دیدیم تا تیمی خوب عازم این رقابت‌ها کنیم و ان‌شاءالله نتایج خوبی را در این رقابت‌ها کسب کنیم.
مقدم منش، سرپرست تیم والیبال نیز با قدردانی از حمایت‌های مسؤولان فدراسیون ورزش‌های دانشگاهی گفت: اردوهای بسیار خوبی را برگزار کردیم و امیدوارم نتایج خوبی را در این مسابقات به دست بیاوریم و از عنوان قهرمانی دوره پیش دفاع کنیم.
سرپرستان تیم‌های اعزامی هم‌چنین از حمایت‌های رییسان فدراسیون‌های والیبال، تکواندو، تیر و کمان و تیراندازی نیز به‌خاطر حمایت‌های‌شان و تعامل خوب با فدراسیون ورزش‌های دانشگاهی قدردانی کردند.
به گزارش ایسنا، سی امین دوره رقابت‌های یونیورسیاد دانشجویان جهان ۲۰۱۹ از ۱۲ تا ۲۳ تیر ماه به میزبانی ناپل ایتالیا برگزار می‌شود و تیم ایران با ۴۱ ورزشکار در ۴ رشته والیبال، تکواندو، تیر و کمان و تیراندازی عازم این رقابت‌ها خواهد شد.
انتهای پیام
