قوچان‌نژاد برای فصل بعد در آپوئل ماندنی شد
مهاجم ایرانی تیم آپوئل اعلام کرد این هفته برای شروع اردوهای آمادگی پیش فصل به قبرس باز خواهد گشت.
به گزارش ایسنا و به نقل از سایت omada، رضا قوچان نژاد نیم فصل در تیم آپوئل نیکوزیا بازی کرد تا این که در زمان نقل و انتقالات زمستانی تصمیم به حضور در تیم سیدنی استرالیا گرفت و حالا با اتمام قرارداد قرضی خود با این تیم به قبرس باز خواهد گشت.
قوچان‌نژاد در ارزیابی خود از دوران حضور در تیم آپوئل نیکوزیا گفت: فصل اول هم برای من و هم برای آپوئل ناامید کننده بود و تغییرات زیادی در زمینه مربیگری رخ داد. حالا خودم را برای فصل جدید آماده می‌کنم. با توجه به این که آپوئل باید در انتخابی رقابت‌های اروپایی حاضر باشد، این هفته به قبرس خواهم رفت تا تمریناتم را برای حضور در فصل جدید انجام بدهم.
او در ادامه صحبت‌های خود گفت: من مدت‌ها بود که قرار بود به تیم آپوئل بروم ولی متأسفانه در این فصل تیم شروع بدی داشت و ۳ مربی عوض شد و انتظاری که از خودم داشتم را نتوانستم برآورده کنم.
این مهاجم ۳۱ ساله در پایان گفت: من یک سال دیگر با آپوئل قرارداد دارم و می‌خواهم تا زمانی که در این تیم حضور دارم تمام تلاش خودم را به کار گیرم. تنها آینده من تیم آپوئل است و به چیز دیگری فکر نمی‌کنم. شاید به فکر بازی در تیمی نزدیک کشور خودم یا باشگاهی خوب در هلند باشم ولی الان به تنها چیزی که فکر می‌کنم بازی در تیم آپوئل قبرس است.
انتهای پیام
