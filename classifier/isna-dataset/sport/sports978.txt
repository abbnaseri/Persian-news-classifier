منصوریان: مجیدی بداند که آتش فوتبال، تند است/ فوتبالیست هر چقدر بگیرد، حقش است
سرمربی ذوب آهن با ابراز رضایت از کلاس پرولایسنس مربیگری که در ایران برگزار می‌شود، گفت: اینجا همکارانمان را می‌بینیم و ضمن استفاده از کلاس، از حضور هم لذت می‌بریم.
به گزارش ایسنا، علیرضا منصوریان در حاشیه برگزاری کلاس‌های مربیگری در فدراسیون فوتبال در گفت‌وگو با خبرنگاران گفت: از مسئولان فدراسیون فوتبال و دوستان کمیته آموزش تشکر می‌کنم. خیلی دیر بود چرا که انتظار داشتیم یک سال قبل مدرک پرولایسنس ما تکمیل شود اما با درگذشت مدرس ما در این کلاس، استادمان عوض شد.
وی ادامه داد: کلاس انضباط خوبی دارد. همه تابع آقای محصص هستیم. هفت صبح وارد زمین می‌شویم و در ساعات میانی ظهر به کلاس‌های تئوری می‌پردازیم. جدا از حضور در کلاس‌های مربیگری، با مربیان لیگ برتر و لیگ یکی تبادل دانش می‌کنیم. امیداوریم فوتبالمان از این شرایط بغرنج خارج شود.
سرمربی ذوب آهن درباره دیدار با سایر دوستان و همکارانش در این کلاس گفت: علی دایی، محمود فکری و سایر مربیان را می‌بینیم. با همدیگر شوخی می‌کنیم و باخت‌ها و بردها را به رخ هم می‌کشیم اما طبیعی است که از حضور در کلاس و دیدن دوستان خودمان لذت می‌بریم.
منصوریان درباره شرایط ذوب آهن در فصل نقل و انتقالات تابستانی و فصل آماده سازی تیم، خاطرنشان کرد: ما با توجه به اینکه نماینده فوتبال ایران در آسیا هستیم، توقعمان بالاست. با توجه به فصل نقل و انتقالات و قیمت بازیکنان، باید گفت که قیمت بازیکنان ما در سه مقطع در سال‌های ۸۸، ۹۲ و ۹۸ ناگهان افزایش پیدا کرده است. شاید به خاطر شرایط دلار تا پارسال قیمت‌ها کمتر بود اما با این حال ما نمی‌توانیم بریز و بپاش کنیم. کار ما آکادمیک است و در کنار آن باید نتیجه خوبی هم بگیریم.
وی افزود: سعی کردیم ساختار تیم را حفظ کنیم. دو، سه بازیکن هنوز تمدید نکردند که اگر تمدید نکند، سراغ سایر بازیکنان در بازار می‌رویم. در این فصل به محمدباقر صادقی اعتماد کردیم. این یک شانس بزرگ برای او است که می‌تواند سه، چهار سال گذشته را جبران کند. در مجموع به بازیکنان جوان و بنزین سبز تیم اعتماد کردیم.
سرمربی ذوب آهن درباره اینکه آیا قیمت بازیکنان واقعی است، اظهار کرد: اگر نرخ دلار را واقعی بدانیم، قیمت‌ها واقعی است. اگر ما مبلغ قرارداد بازیکنان را متناسب با افزایش قیمت دلار ضرب کنیم، قیمت‌ها واقعی است اما این در شرایطی است که قیمت دلار واقعی باشد. اگر قیمت واقعی فوتبال را پیدا کنیم، اگر به استاندارد آسیا صرفاً بر اساس کیفیت بازیکنان در سطح آسیا نگاه کنیم، بهترین بازیکنان را از نظر فنی داریم. در سال ۲۰۱۴ به جام جهانی رفتیم و در سال ۲۰۱۸ حدود ۲۰ لژیونر داریم.
او یادآور شد: الان استعدادیاب‌های دنیا روی بازیکنان ۱۷ ساله ما تمرکز کردند و به دنبال این بازیکنان هستند. این نشان از رشد فوتبال است. قیمت واقعی ما باید با جی لیگ و کی لیگ هماهنگ شود.
منصوریان در واکنش به این سوال که دریافت سه، چهار میلیارد تومان در سال در مقایسه با دستمزد کسی که یک و نیم میلیون تومان درآمد دارد، بسیار زیاد است، اظهار کرد: بله درست است. سه، چهار میلیارد تومان در مقایسه با کسی که در ماه سه‌، چهار میلیارد تومان می‌گیرد، عددی نیست! فوتبالیست در طول سال کلی زحمت می‌کشد و زیر آفتاب تلاش می‌کند. بدترین تمرین را به او می‌دهیم و اگر رباطش پاره شود، هیچ شرکت بیمه‌ای برای جبران این خسارت نیست. در خیلی از شغل‌ها، در طول سال ۳۰ میلیارد تومان درآمد دارند اما چون در دید نیستند همه روی فوتبال تمرکز می‌کنند. فوتبال قسمتی از جامعه و کتک خور است.
سرمربی تیم ذوب آهن خاطرنشان کرد: ما در رنکینگ اول هستیم اما اگر سخت افزاری اول شویم، می‌توانیم با لیگ ژاپن و کره‌جنوبی برابری کنیم. به نظر در آسیا قیمت‌های لیگ چین کاذب است که می‌خواهند با تبلیغات خودشان را بالا بشکند. قیمت سرسام آور ارائه می‌دهند که مطرح شوند. به نظرم فوتبالیست هر چقدر بگیرد، حقش است.
او درباره سرمربی‌گری فرهاد مجیدی در تیم ملی امید نیز گفت: برای دوست عزیزم فرهاد مجیدی آرزوی بهترین‌ها را دارم که مسیر پر چالشی را انتخاب کرده است. او ابراز علاقه کرد و وارد صندلی‌های داغ فوتبال شد. البته بزرگ‌تر خوبی مانند حمید استیلی در کنار او است که به فرهاد کمک می‌کند. نباید اجازه بدهیم او بسوزد. مجیدی با نام خودش ریسک کرد و کنار فوتبال آمد. آتش فوتبال تند است چرا که یک روز می‌برید و هورا می‌کشند اما وقتی ببازید خبری از این چیزها نیست. او باید دانش خود را بالا ببرد. به طور قطع استعداد خوبی است و امیدوارم همه او را کمک کنند تا از این مقطع مهم و سخت عبور کند و به تیم ملی امید کمک کند. به طور ویژه او را دوست دارم.
منصوریان در پایان برای دنیزلی و استراماچونی در فوتبال ایران آرزوی موفقیت کرد.
انتهای پیام
