طباطبائی: برای کرسی‌های انتصابی فیبا آسیا رایزنی کرده‌ام/ کرسی‌های قبلی برش کافی نداشتند
رئیس فدراسیون بسکتبال ایران گفت: برای به دست آوردن کرسی‌های انتصابی فیبا آسیا رایزنی کرده‌ام.
به گزارش ایسنا، رامین طباطبایی رئیس فدراسیون بسکتبال ایران در حاشیه تمرین امروز (یکشنبه) ۱۶ تیر ۱۳۹۸ تیم ملی، در جمع خبرنگاران درباره شرایط اردوها گفت: اردوهای ما امسال نسبت به سال‌های قبل شرایط خیلی بهتری دارد. از محل اسکان بازیکنان که در شأن ملی پوشان است، برنامه‌های کادرفنی که به بهترین شکل و در حد توان پیگیری می‌شود، منوی غذای بازیکنان ما به خوبی تهیه شده و بازیکنان سختی زیادی ندارند. همچنین سالن بدنسازی هم منظم‌تر شده و نزدیک به سه میلیارد وسایل ما که قابل استفاده نبود در حال استفاده شدن هستند. این شرایط خوب در همه زمینه‌ها وجود دارد و امیدوارم بتوانیم نتیجه خوبی را هم در مسابقات کسب کنیم.
او افزود: فدراسیون سعی دارد وفاق و همدلی را در تیم ملی بسکتبال ایجاد کند، چون ورزش تیمی نیاز به از خود گذشتگی دارد و الان ارتباط خوبی میان کادر فنی و بازیکنان هست. ستاره‌ها الان هماهنگی و همکاری لازم را دارند تا از نظر روحی و فنی تیم خوبی را اعزام کنیم. بازی‌های تدارکاتی خوبی نیز داریم. تیم‌هایی مثل روسیه و یونان به عنوان رقبای تدارکاتی ما با تیم‌های اصلی مقابل ایران بازی می‌کنند که اتفاق خوبی است. ما در آسیا میان بهترین‌ها هستیم و این برای اروپایی‌ها هم جذاب است که با ایران بازی کنند. برنامه‌های بازی‌های تدارکاتی را نیز به گونه‌ای تنظیم کرده‌ایم که تیم‌ملی مستقیماً عازم چین شود.
رئیس فدراسیون بسکتبال ایران گفت: پیک اظهار تمایل کرده است که اسپانسر ما باشد و بازیکنان را ده روز زودتر از برگزاری جام جهانی عازم چین می‌کنیم تا با شرایط آب و هوایی آشنا شوند. خوشبختانه برنامه‌ها به خوبی پیش می‌رود و امیدوارم با عملکرد خوب در جام جهانی حتی بتوانیم لژیونرهایی را نیز به بسکتبال ایران معرفی کنیم. داشتن لژیونر از نیازهای اصلی بسکتبال ایران است و امیدوارم این اتفاق رخ دهد.
او در پاسخ به این سوال که آیا ایران می‌تواند نتایج خوبی را در جام جهانی کسب کند؟ گفت: در ورزش پیش بینی خیلی سخت است و با این حال ما باید بهترین بازی‌ها را انجام دهیم صرف نظر از همه چیز. هدف اصلی این است که از گروه بالا بیاییم اما تیم‌ها قدرتمند هستند و باید با آنالیز تیم‌های پورتوریکو و تونس تاکتیکی داشته باشیم که برنده میدان باشیم. مقابل هیچ تیمی حتی اسپانیا بازنده به میدان نمی‌رویم و برای برد به این مسابقات عازم خواهیم شد تا نشان دهیم بسکتبال ایران متفاوت از بسکتبال آسیا است. تصمیم داریم سهمیه المپیک را به عنوان بهترین تیم آسیایی مستقیماً از بازی‌های جام جهانی کسب کنیم.
او در پاسخ به این سوال که آیا فدراسیون بسکتبال برای اعزام‌های خود مشکل مالی ندارد؟ توضیح داد: ما سعی کرده‌ایم به شکلی مدیرت کنیم که به اتفاق ناخوش آیندی بر نخوریم و سعی کرده‌ایم در همه تورنمنت‌ها حضور پیدا کنیم. مدیریت بنده به شکلی است که هیچ‌گونه اختلالی در برنامه‌ها و تمرین تیم ملی ایجاد نشود. همانطور هم که می‌بینید کمپ تیم ملی استاندارد هتل پنج ستاره را دارد و خوشبختانه مشکل مالی برای اعزام‌ها نداریم هر چند شرایط برای همه فدراسیون‌ها سخت شده است.
طباطبایی همچنین درباره طلب ایران از فدراسیون جهانی نیز گفت: پیگیر این طلب نیز هستیم و فدراسیون جهانی قرار است به زودی این مبلغ را پرداخت کند اما همه این مبلغ به خرید بلیت صرف خواهد شد.
او در مورد از دست رفتم کرسی غرب آسیا و نداشتن هیچ کرسی‌ای در فیبا آسیا نیز گفت: ما در غرب آسیا دو دوره کرسی داشته‌ایم اما این سکوها برش کافی را نداشتند. تصمیم داشتم در فیبا کرسی را برای ایران کسب کنیم که این اتفاق به دلیل شرایط موجود رخ نداد. می‌دانستم برای حضور در انتخابات باید دو سال سابقه حضور در فدراسیون داشت اما کسی به این موضوع اشراف نداشت که من برای کرسی‌های انتصابی مثل کارشناس خبره در این اجلاس حضور یافته و رایزنی کرده‌ام. کرسی‌های انتخابی مسئولان خود را شناخته‌اند اما فعلاً کرسی‌های انتصابی باقی است و بنده قصد دارم یکی از این کرسی‌ها را برای ایران کسب کنم.
انتهای پیام
