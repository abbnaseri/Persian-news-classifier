ویلیان: لمپارد بازیکن بزرگی بوده مربی بزرگی هم خواهد شد
هافبک برزیلی به جمع حامیان فرانک لمپارد اضافه شد و عقیده دارد این مربی همه چیز برای درخشش در چلسی دارد.
به گزارش ایسنا و به نقل از دیلی میرور، تمرینات تیم فوتبال چلسی بدون سرمربی آغاز شده است و هنوز جانشین مائوریسیو ساری در این تیم مشخص نشده است. این در حالی است که گفته می‌شود مذاکرات بین لمپارد و باشگاه چلسی هم‌چنان در جریان است.
ویلیان، هافبک برزیلی با اشاره به حضور احتمالی لمپارد در تیم چلسی برای فصل بعد گفت: من نمی‌دانم که لمپارد برای فصل بعد سرمربی چلسی خواهد بود یا خیر ولی از نظر من او بهترین گزینه است. لمپارد بازیکن بزرگی بوده و می‌تواند مربی بزرگی هم باشد. او همه ابزارهای لازم برای درخشش در چلسی به عنوان سرمربی جدید را دارد.
فرانک لمپارد سال‌ها در تیم چلسی بازی کرد و توانست افتخارات زیادی از جمله قهرمانی در لیگ قهرمانان و لیگ برتر را با این تیم به دست بیاورد. او با زدن ۲۱۱ گل برای چلسی در حالی به عنوان بهترین گلزن آبی‌های لندن مطرح شد که در پست هافبک بازی می‌کرد.
هافبک برزیلی در پایان گفت: لمپارد یک اسطوره بوده است و سال‌ها برای چلسی تلاش کرده است و اگر باشگاه او را به عنوان سرمربی جذب کند، من خیلی از این اتفاق استقبال می‌کنم و معتقد هستم تمام بازیکنان چلسی دوست دارند با او در تیم کار کنند.
انتهای پیام
