عضو سابق هیات مدیره پرسپولیس: ترکاشوند ادعایش را ثابت نکند، شکایت می‌کنیم
عضو سابق هیات مدیره باشگاه پرسپولیس دریافت هر گونه پاداش آسیایی را رد کرد.
حمیدرضا حاجی بیگی در گفت‌وگو با ایسنا، درباره مباحث مطرح شده پیرامون دریافت پاداش آسیایی توسط اعضای هیات مدیره سابق باشگاه پرسپولیس اظهار کرد: پاداش آسیایی در زمان حضور ما به دست باشگاه نرسید و ۱۵ روز بعد از اینکه ما از باشگاه جدا شدیم، به دست مدیران باشگاه رسید. ما نه تنها این پاداش را نگرفتیم بلکه در جلسات هیات مدیره هم حق جلسه دریافت نمی‌کردیم. من قویاً دریافت پاداش ۲۰۰ میلیونی توسط اعضای هیأت مدیره سابق را تکذیب می‌کنم. ما این موضوع را از مجرای قانونی و حقوقی پیگیری می‌کنیم تا هر کسی هر چه دوست دارد بر زبان نیاورد.
وی در ادامه در پاسخ به این سوال که آیا اعضای هیات مدیره سابق قرار است از محمدعلی ترکاشوند شکایت کنند یا خیر، گفت: آقای ترکاشوند اگر سندی دارد باید ارائه بدهد در غیر این صورت ما از او شکایت می‌کنیم چون ادعای کذبی را مطرح کردند، همان طور که گفتم ما در هیأت مدیره بنا را بر این گذاشتیم که حتی یک ریال از پرسپولیس دریافتی نداشته باشیم. ما نه حق جلسه، نه پاداش و نه چیز دیگری از پرسپولیس دریافت نکردیم. واقعاً برایم جالب است وقتی ۱۵ روز پس از جدایی ما پاداش آسیایی به دست باشگاه رسید چگونه ما می‌توانیم پاداش برای خود برداریم.
او در ادامه درباره مباحث مطرح شده پیرامون جدایی برانکو ایوانکوویچ از پرسپولیس هم گفت: من امیدوارم برانکو در تصمیم‌اش تجدیدنظر کند و در پرسپولیس بماند چون او محبوبیت خوبی بین هواداران دارد و باشگاه هم واقعاً دوست دارد که او را حفظ کند. در زمانی که ما در هیأت مدیره بودیم هیچ مشکلی با آقای برانکو نداشتیم، حتی در یک مقطع که می‌خواستیم ۳۰۰ هزار دلار به او بدهیم برانکو به ما گفت در شرایط کنونی بهتر است این پول را به بازیکنان بدهید تا آن‌ها در شرایط روحی مناسبی قرار بگیرند. اما اینکه با چنین شخصیتی چنین تصمیمی گرفته واقعاً برایم عجیب است و دلیل آن را نمی‌دانم چون برانکو به پرسپولیس و هوداران این تیم علاقه‌مند است. باشگاه که اعلام کرده پول او آماده است واقعاً اینکه چه دلیلی دارد برانکو بر جدایی پافشاری می‌کند دلیل‌اش را نمی‌دانم.
عضو هیات مدیره سابق باشگاه پرسپولیس در پایان خاطر نشان کرد: برانکو یک شخصیتی دارد که پایبند به پول نیست و مباحث مالی در اولویت سوم و چهارم او قرار دارد. او امتحانش را پس داده و نشان داده که فردی پولکی نیست اما باید مدیران باشگاه بررسی کنند و ببینند چه اتفاقی افتاده که او رفتارش این گونه شده است. ما طبق قراردادی که پیش از این با او بسته بودیم برانکو یک فصل دیگر با پرسپولیس قرارداد دارد و نمی‌دانم چرا صحبت از جدایی می‌زند.
انتهای پیام
