سرمربی تیم فوتبال بانوان شهرداری بم: قهرمانی راحت به دست نیامد 
مرضیه جعفری می‌گوید ششمین قهرمانی این تیم با همدلی و تلاش به دست آمد. 
به گزارش ایسنا، تیم فوتبال بانوان شهرداری بم کرمان با کسب ۶۱ امتیاز از ۲۱ بازی قهرمان لیگ برتر بانوان شد. این تیم که در سال ۱۳۹۰ اولین قهرمانی خود را تجربه کرد، در هفته آخر فصل جاری لیگ ششمین جام قهرمانی را در اصفهان بالای سر می‌برد. البته بمی ها در نظر دارند ۱۳ تیرماه در شهر و باشگاه خود به مناسبت این قهرمانی جشن بزرگی برگزار کنند.
مرضیه جعفری سرمربی تیم فوتبال بانوان شهردای بم کرمان در مورد این قهرمانی به ایسنا گفت: قهرمانی راحت به دست نیامد. بازیکنان تمام تلاش خود را کردند. از ابتدای لیگ همدل بودیم و تمرینات خوبی داشتیم. مسئولان هم آنچه در توانشان بود برایمان انجام دادند.
او مشکل اصلی تیم‌ها برای حضور در لیگ و قهرمانی را اسپانسر دانست و بیان کرد: در بخش مردان و زنان اسپانسر خیلی موضوع مهمی است، مخصوصاً در بخش زنان از نظر بودجه خیلی مشکل داشتم اما خوشبختانه هر جور که بود لیگ را به پایان رساندیم.
جعفری در مورد قهرمانی و نایب قهرمانی دو تیم کرمانی در لیگ برتر گفت: برنامه‌ریزی دو تیم کرمانی در به دست آوردن این عناوین نقش مهمی داشت. فکر می‌کنم این دو تیم خیلی خوب و منظم تمرین کردند و به حقشان رسیدند.
جعفری در مورد جام جهانی فوتبال زنان نیز که در فرانسه در حال پیگیری است، گفت: از آنجایی که درگیر فراهم کردن مقدمات جشن قهرمانی‌مان بودم، خیلی جام جهانی را پیگیری نکردم اما این مسابقات به بانوان کمک می‌کند چون سبک بازی تیم‌ها را می‌بینند.
انتهای پیام

