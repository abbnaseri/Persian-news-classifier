دیبالا: امیدوارم مسی کنار من راحت باشد
مهاجم تیم ملی فوتبال آرژانتین از حضور در کنار مسی خوشحال است و ابراز امیدواری کرد که این بازیکن هم چنین حسی داشته باشد.
به گزارش ایسنا و به نقل از اسکای اسپورت، سرانجام سرمربی تیم ملی فوتبال آرژانتین در دیدار برابر شیلی تصمیم گرفت که از زوج مسی و دیبالا در خط حمله بهره گیرد و آگوئرو هم مهاجم نوک باشد.
هم مسی و هم دیبالا بازی خوبی را در این دیدار از خود به نمایش گذاشتند و در کسب این پیروزی سهیم بودند هر چند که مسی اخراج هم شد.
دیبالا خوشحال است که در کنار مسی درخشیده است. او گفت: من که از بازی در کنار مسی راحت هستم و امیدوارم که او هم اینگونه باشد. می‌توانیم اگر بیشتر در کنار هم باشیم هماهنگی بالاتری هم به دست آوریم و بهتر از این ظاهر شویم.
او درباره ناراحتی اش به هنگام تعویض شدن گفت: هیچ بازیکنی دوست ندارد که در چنین شرایط سختی تیمش را تنها گذارد.
دیبالا هم به انتقاد از عملکرد داور پرداخت و گفت: بازی بسیار خطرناکی بود و داور صحنه‌های زیادی را از دست داد. داور باید بازیکنان بیشتری از شیلی را با کارت قرمز اخراج می‌کرد. آنها بسیار خشن بازی می‌کردند. در نهایت بسیار خوشحالیم که پیروز بازی شدیم.
انتهای پیام
