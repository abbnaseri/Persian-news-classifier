جباری: جوانی بی‌تجربه در نقل‌وانتقالات استقلال دخیل است/ احترام بزرگان باشگاه حفظ نشد!
پیشکسوت باشگاه استقلال معتقد است که نباید در نقل و انتقالات بازیکنان مقابل هواداران قرار گیرند و باید در آرامش به توافق رسید.
علی جباری، پیشکسوت استقلال در گفت‌وگو با ایسنا، درباره حضور استراماچونی در استقلال اظهار کرد: استراماچونی به خاطر اینکه مربی‌ای سطح بالاست، می‌تواند به استقلال کمک کند تا به موفقیت برسد. البته او در حد عالی نیست ولی در حدی بالاست که یک گزینه خوب برای هدایت استقلال محسوب شود. البته موفقیت او، مشروط بر داشتن ابزارهای لازم است و استراماچونی به تنهایی نمی‌تواند کار بزرگی کند. در حال حاضر هم هواداران خواستار کسب نتیجه هستند که نیازمند داشتن ابزارهای در حد استقلال است.
او درباره ارزیابی‌اش از عملکرد مدیران باشگاه در فصل نقل و انتقالات، بیان کرد: در نقل و انتقالات باشگاه افراد جوانی دخیل هستند که تجربه کافی ندارند. انتخاب بازیکنان برای باشگاهی مانند استقلال خیلی مهم است و بازیکنانی که جذب می‌شوند باید در حد و اندازه‌های استقلال و تاج باشند. بازیکن معمولی به درد استقلال نمی‌خورد و عملکرد باشگاه تاکنون این موضوع را نشان داده است. در مورد بازیکنانی که استقلال با آن‌ها به توافق رسیده کارشناسی صورت نگرفته که دلیل آن سپردن کار به جوانانی است که مشورت هم نمی‌کنند.
پیشکسوت باشگاه استقلال در پاسخ به این سوال که آیا بهتر نبود باشگاه به جای منتشر کردن مصاحبه تند از سوی خطیر، در آرامش موضوع حسینی و غفوری را حل می‌کرد، گفت: من معتقد هستم که همه مسائل را باید در آرامش حل کرد. اگر قرار باشد که بازیکنان مقابل هواداران قرار بگیرند، جز ضرر چیزی برای استقلال ندارد. حسینی و غفوری هم بازیکنان استقلال هستند و طبعاً در فصل نقل وانتقالات با پیشنهاداتی از سوی باشگاه‌های دیگر روبرو می‌شوند ولی با توجه به اینکه آن‌ها متعلق به استقلال و تاج هستند باید در آرامش آن‌ها را حفظ کنند.
جباری درباره مراسم معارفه استراماچونی که با حضور پیشکسوتان باشگاه استقلال و اصحاب رسانه برگزار شد، بیان کرد: مسلماً در این مراسم حق پیشکسوتان استقلال مقابل استراماچونی ادا نشد و مراسم در حدی بود که یک مربی را معرفی کنند. جایگاه و مقام پیشکسوتان این نبود که با آن‌ها در مراسم معارفه چنان برخورد شود.
او در پایان گفت: من معتقدم که مدیران استقلال باید به پیشکسوتان بزرگش احترام بگذارد و نظر کارشناسی آن‌ها را بخواهد و به نظر یکی، دو نفر بسنده نکند. آن‌ها می‌توانند از بازیکنان بزرگ استقلال مشورت بگیرند که چنین اتفاقی همان‌طور که خود افراد گفتند، تاکنون اتفاق نیفتاده است. با همه این مشکلات، ما تاجی و استقلالی هستیم و برای تیم آرزوی موفقیت می‌کنیم که حداقل امسال نتیجه بگیرند.
انتهای پیام
