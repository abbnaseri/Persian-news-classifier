ترکیب تیم ملی کشتی آزاد آمریکا در قهرمانی جهان/ جردن باروز با یک شکست ملی‌پوش شد
پس از برگزاری رقابت‌های انتخابی تیم ملی کشتی آزاد آمریکا، چهره آزادکاران این کشور در رقابت‌های قهرمانی جهان ۲۰۱۹ مشخص شد.
به گزارش ایسنا، با پایان برگزاری رقابت‌های انتخابی تیم ملی کشتی آزاد آمریکا، چهره ملی پوشان این کشور در رقابت‌های جهانی به جز یک وزن مشخص شد. در وزن ۷۹ کیلوگرم به علت آسیب‌دیدگی کایل دک دارنده مدال طلای جهان، برگزاری دیدار انتخابی به تعویق افتاد و قرار است وی برابر درینگر به میدان برود.
پیش از مشخص شدن ترکیب نهایی آمریکا، انتخابی اوزان ۵۷، ۶۱، ۷۰، ۷۴ و ۹۷ کیلوگرم برگزار شد. انتخابی ۵ وزن دیگر نیز هفته گذشته برگزار شده بود.
در دیدارهای برگزار شده، در وزن ۷۴ کیلوگرم جردن باروز دارنده مدال‌های طلای جهان و المپیک در مصاف با ایسایا مارتینز در مبارزه نخست با نتیجه نزدیک ۵ بر ۴ پیروز شد اما در دومین مبارزه ۵ بر ۵ شکست خورد. در نهایت باروز در سومین و آخرین مبارزه انتخابی با نتیجه ۷ بر یک پیروز شد و به دوبنده تیم ملی رسید.
در وزن ۹۷ کیلوگرم کایل اسنایدر برنده یک مدال طلای المپیک و ۲ طلا و یک نقره جهان برابر کوین گادسون در ۲ مبارزه پیاپی با نتایج ۴ بر صفر و ۱۲ بر یک پیروز شد و به دوبنده تیم ملی رسید.
در وزن ۷۰ کیلوگرم جیمز گرین دارنده مدال‌های نقره و برنز جهان نیز در دو مبارزه پیاپی با نتایج ۱۰ بر صفر و ۴ بر ۳ مقابل رایان دایکین به برتری رسید.
همچنین در ۵۷ کیلوگرم توماس گیلمان دارنده نقره سال ۲۰۱۷ جهان مقابل دیتون فیکس شکست خورد و جو کولون دارنده مدال برنز ۲۰۱۸ جهان در وزن ۶۱ کیلوگرم مقابل تایلر گراف ناکام ماند و به تیم ملی نرسید.
اسامی تیم ملی کشتی آزاد آمریکا در رقابت‌های جهانی قزاقستان ۲۰۱۹ به شرح زیر است:
وزن ۵۷ کیلوگرم: دیتون فیکس
وزن ۶۱ کیلوگرم: تایلر گراف
وزن ۶۵ کیلوگرم: زاین رترفورد
وزن ۷۰ کیلوگرم: جیمز گرین
وزن ۷۴ کیلوگرم: جردن باروز
وزن ۷۹ کیلوگرم: کایل دیک یا دیرینگر (انتخاب این وزن به تعویق افتاده است.)
وزن ۸۶ کیلوگرم: پت داونی
وزن ۹۲ کیلوگرم: جی دن کاکس
وزن ۹۷ کیلوگرم: کایل اسنایدر
وزن ۱۲۵ کیلوگرم: نیک گویازدوفسکی
انتهای پیام
