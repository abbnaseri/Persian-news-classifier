عابدینی: حقم را از "گو" گرفتم/هم قسم شده ایم در قهرمانی جهان فینالیست شویم
ملی پوش سابر ایران گفت: سه سال بود به بازیکن کره‌ای می‌باختم از این رو تمام توانم را گذاشتم و او را شکست دادم در نیمه نهایی هم مصدومیت نگذاشت عملکرد خوبی مقابل نماینده چین داشته باشم.
مجتبی عابدینی در مورد عملکرد خود در مسابقات شمشیربازی قهرمانی آسیا ۲۰۱۹ بیان کرد: مسابقات قهرمانی آسیا به دلیل امتیاز بالایی که داشت برای همه تیم‌ها حائز اهمیت بود و همه تیم‌ها شرکت کرده بودند و به دنبال گرفتن امتیاز بودند. باید از دکتر یاوری تشکر کنم که در ۲۵ روز پای من را به آمادگی ۷۰-۸۰ درصدی رساند همچنین آقای فخری هم با صحبت‌هایش من را آرام کرد چون این مسابقات قهرمانی آسیا برایم خیلی مهم بود که هم در افرادی و هم در تیمی امتیاز لازم را کسب کنم.
او در مورد شکست رقیب سرشناس کره ای خود در یک چهارم نهایی انفرادی قهرمانی آسیا گفت: حقم را از"گو" بازیکن کره ای گرفتم سه سال بود که به او می‌باختم و بعد از المپیک مدال انفرادی آسیا نداشتم از این رو تمام توانم را گذاشتم و او را که قهرمان جهان است و مدال بازی‌های آسیایی جاکارتا را دارد، شکست دادم و توانستم بین چهار نفر برتر قرار بگیرم.
*خودم هم انتظار داشتم فینالیست انفرادی شوم
عابدینی در مورد اینکه با توجه به عملکرد درخشان در یک چهارم نهایی و شکست سابریست کره جنوبی، این انتظار وجود داشت در نیمه نهایی هم رقیب چینی را شکست دهد و به فینال صعود کند، تصریح کرد: خودم هم چنین انتظاری را داشتم اما مصدومیت به من غلبه کرد. زیرا پای مصدومم ۲۵ روز بازی نکرده بود و براثر مصدومیت عضلاتش از بین رفته بود. ناراضی نیستم البته این طور هم نیست که به مدال برنز قانع شده باشم به هر حال مصدومیت نگذاشت در رقابت با نماینده چین عملکرد خوبی داشته باشم.
او ادامه داد: نماینده چین واقعاً سرتر از "گو" کره ای نبود و مدال‌هایی که "گو" با خودش یدک می‌کشد را نماینده چین اصلاً ندارد. فقط مصدومیت باعث شد که نتوانم در رقابت با او عملکرد خوبی داشته باشم.
*قدرت ایران را به آسیا و جهان نشان دادیم
ملی پوش شمشیربازی سابر ایران در مورد رقابت بسیار نزدیک با کره جنوبی در فینال تیمی قهرمانی آسیا نیز تاکید کرد: برنامه‌ریزی ما این بود که فینالیست شویم و جایگاهمان را در آسیا و جهان حفظ کنیم. ما ابتدا تیم چین را شکست دادیم. تیم چین سه، چهار ماه پیش ما را شکست داده بود اما در قهرمانی آسیا چنان با قدرت ظاهر شدیم که شیرازه چین از هم پاشید. در فینال هم رقابت نزدیک، زیبا و جذابی را با کره جنوبی داشتیم. نمی‌توان از هیچ کسی خرده گرفت چرا که همه خوب بودند و جنگیدند در نهایت هم بازی را با نتیجه ۴۵ بر ۴۲ واگذار کردیم که این نتیجه جای هیچ حرفی را باقی نمی‌گذارد.
او ادامه داد: ما در قهرمانی آسیا توانستیم امتیازی که می‌خواهیم را بگیریم و شاید این امتیاز ۳۰ تا ۴۰ درصد مسیر کسب سهمیه المپیک را برای ما هموارتر کرد. ما قدرت خودمان را به آسیا و جهان نشان دادیم و اروپایی‌ها لحظه به لحظه پیگیر کار ایران هستند. خدا را شکر که روز به روز داریم به شرایط ایده‌آل خود نزدیک تر می‌شویم.
*پای مصدومم دوباره خونریزی کرد
عابدینی در درباره مصدومیت خود نیز گفت: دوباره خونریزی کوچکی در پای من ایجاد شده که باید آن را برطرف کنم تا برای قهرمانی جهان به آمادگی که در فکرم هست برسم. پزشک به من گفته بود که قطعاً برایم مشکل پیش می‌آید البته جای نگرانی نیست و ادامه درمانم را از شنبه هفته آینده آغاز می‌کنم تا انشاالله در پایان هفته به بهبودی کامل برسم.
*هدفمان در قهرمانی جهان فینالیست شدن است
دارنده مدال برنز انفرادی و نقره تیمی آسیا در پاسخ به این پرسش که در مسابقات قهرمانی جهان مجارستان چه هدف گذاری انجام داده اند، تاکید کرد: ما هم دل وهم قسم شده ایم در تیمی به فینال قهرمانی جهان برسیم تا انشاالله در فینال پرونده سهمیه المپیک را ببندیم. دو مسابقه برای ما خیلی مهم بود که قهرمانی آسیا را پشت سر گذاشتیم و هدفمان رسیدم الان هم تمام تمرکزمان روی قهرمانی جهان است که جزو چهار تیم برتر مسابقات برویم و در نهایت فینالیست شویم و به مدال طلا برسیم.
انتهای پیام
