تحقیر ژاپن برابر شیلی در کوپا آمه‌ریکا
شیلی با یک پیروزی پر گل برابر ژاپن، کوپا آمه‌ریکا ۲۰۱۹ برزیل را شروع کرد.
به گزارش ایسنا، در آخرین بازی دور نخست مرحله گروهی کوپا آمه‌ریکا ۲۰۱۹ برزیل دو تیم شیلی و ژاپن برابر هم قرار گرفتند که این دیدار با پیروزی ۴ بر صفر لاروخا به پایان رسید.
ژاپن با وجود این که در نیمه نخست نمایش خوبی بر جای گذاشت اما دروازه‌اش در دقیقه ۴۱ توسط اریک پولگار باز شد. در ۴۵ دقیقه دوم شرایط متفاوت بود و شیلی تیم برتر میدان بود. به همین خاطر جشنواره گل به راه انداخت.
ادواردو وارگاس در دقیقه ۵۴ نتیجه را ۲ بر صفر به نفع لاروخا کرد. الکسیس سانچس هم فرصت گلزنی پیدا کرد. او در دقیقه ۸۲ دروازه ژاپن را برای سومین بار باز کرد. تنها یک دقیقه بعد وارگاس توانست دبل کند.
شیلی با این پیروزی در کنار اروگوئه سه امتیازی در صدر جدول گروه C قرار گرفت.
بامداد فردا (چهارشنبه) دور دوم مرحله گروهی آغاز می‌شود.
انتهای پیام
