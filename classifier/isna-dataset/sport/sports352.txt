شایسته: انتظار ما از خالدان بیشتر بود/ با کسی که تیم ملی برایش مهم نیست برخورد می‌شود
سرپرست فدراسیون تنیس گفت: کمیته فنی در مورد نتایج تیم ملی تنیس در دیویس کاپ تشکیل می‌دهیم و با کسی که پیراهن تیم ملی برایش مهم نباشد برخورد لازم می‌شود.
مجید شایسته در گفت و گو با ایسنا درباره نتیجه ضعیف تیم ملی تنیس در مسابقات دیویس کاپ بیان کرد: ابتدا از جامعه تنیس عذرخواهی می‌کنم و کمیته فنی تشکیل می‌دهیم تا دلایل شکست‌های تیم ملی مورد بررسی قرار بگیرد. البته ۷۵ درصد تیم را بازیکنان جدید تشکیل داده بودند و زمین و توپ مسابقات هم جدید بود با این حال این موارد دلیل نمی‌شود که هر چهار بازی خود را واگذار کنیم. طبیعتاً این اتفاق باعث ناراحتی بود و ما ملزم به جبران آن هستیم.
شایسته در مورد عملکرد ضعیف بازیکن با تجربه‌ای مثل شاهین خالدان که اکثر بازی‌های خود را واگذار کرد نیز گفت: انتظار ما از خالدان بیشتر از این بود. او بازیکن قدیمی ما است که کمتر شده بود در گروه سه ببازد. البته سرمربی تیم ملی از عملکرد بازیکنان جدید راضی بود.
او در پاسخ به این پرسش که فدراسیون تنیس کمتر پیش آمده با بازیکنی که به تیم ملی پشت می‌کند یا عملکرد ضعیف از خود بجا می‌گذارد برخورد جدی داشته باشد و فکر نمی‌کند نیاز باشد که فدراسیون گاهی اوقات با برخی بازیکنان برخورد جدی داشته باشد، تصریح کرد: ما منتظر هستیم جلسه تشکیل شود و نقطه نظرات کادر فنی را بشنویم و در نهایت به جمع بندی برسیم. طبیعتاً با کسی که پیراهن تیم ملی برایش مهم نباشد و وجدانش راضی باشد که تیم ملی صدمه بخورد، برخورد لازم می‌شود.
برخی دوستان با وجود زحماتی که ارکان فدراسیون و همچنین هیأت‌های استانی کشیده‌اند، اما زمانی که لازم است به تیم ملی کمک کنند تا به شرایط مطلوب برسد این کمک را دریغ می‌کنند و همکاری ندارند. این افراد در وهله اول باید به وجدان خودشان رجوع کنند. ما هم پس از جمع بندی، برخورد لازم را خواهیم داشت و اجازه نمی‌دهیم کسی که پیراهن تیم ملی برایش مهم نیست حضور مستمری در تنیس داشته باشد.
او ادامه داد: البته تغییراتی در نحوه برگزاری و گروه‌های دیویس کاپ سال ۲۰۲۰ ایجاد می‌شود و امیدواریم بتوانیم دوباره جایگاه مناسب خودمان را داشته باشیم و این تجربه گران بها که با ناراحتی هم به دست آمد زمینه ساز اتفاقات خوبی شود.
او در مورد بی رغبتی بازیکنان ایران به حضور در مسابقات بین‌المللی تاکید کرد: ما همیشه گفته‌ایم تنیس انفرادی است و بازیکنان باید برای رنکینگ خود در جهان تلاش می‌کنند و در هیچ کشوری به جز آنها که منابع مالی خوبی دارند برای ارتقا رنکینگ انفرادی بازیکن در جهان هزینه نمی‌کنند. ما، پیشکسوتان و کارشناسان هم همیشه گفته‌ایم تعداد مسابقاتی که یک بازیکن باید در سال شرکت کند تا شرایط خوبی داشته باشد ۲۰ تا ۲۵ هفته است. ما تنها کاری که انجام دادیم که بازیکنان تشویق شوند به مسابقات بین‌المللی بروند، تعیین پاداش برای هر پیروزی در مسابقات بین‌المللی بود.
سرپرست فدراسیون در مورد کناره‌گیری احمدوند از هدایت تیم ملی تنیس و اینکه موافقت می‌کند یا خیر، گفت: من در مصاحبه خواندم که گفته بود می‌خواهند آخرین دوره‌ای باشد که در تیم ملی است. همه چیز بستگی به شرایط خود فدراسیون دارد. چراکه ما خودمان هم در بلاتکلیفی هستیم و شهریور سال گذشته ثبت نام‌ها انجام شد و منتظر وزارت ورزش هستیم. الان نمی‌توانم تصمیم‌گیری کنم و باید دید شرایط فدراسیون چگونه خواهد بود.
او در مورد اینکه گفته شده به جوان‌گرایی اهمیتی نمی‌داده است، تصریح کرد: ما اگر دنبال جوان‌گرایی نبودیم به رده‌های پایه توجه نمی‌کردیم. وقتی تیم ملی تنیس می‌بازد طبیعتاً اولین کسانی که ناراحت می‌شود خود من هستم. هر مدیر عاقلی بعد از اینکه تیمش نتیجه نگرفت دنبال شناسایی مشکلات و رفع آنهاست. ما اشکالات و ایرادها را می‌پذیریم و برای انتقادات احترام قائل هستیم اما بهتر است انتقاد همراه با پیشنهاد اجرایی باشد. امیدوارم چه من باشم و چه نباشم خانواده تنیس بدون حاشیه جلو برود و موفق باشد.
انتهای پیام
