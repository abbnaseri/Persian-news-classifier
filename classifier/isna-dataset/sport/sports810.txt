صعود اروگوئه در شب حذف ژاپن از کوپا آمه ریکا
اروگوئه با پیروزی برابر شیلی به عنوان صدرنشین به مرحله یک چهارم نهایی کوپا آمه ریکا صعود کرد اما ژاپن برابر اکوادور مساوی کرد تا از راه یابی به دور بعد ناکام بماند.
به گزارش ایسنا، دو دیدار پایانی مرحله گروهی کوپا آمه ریکا ۲۰۱۹ برزیل بامداد سه شنبه برگزار شد تا چهره تیم‌های صعود کرده به مرحله یک چهارم نهایی مشخص شود.
در مهمترین بازی اروگوئه برابر شیلی قرار گرفت و توانست با یک گل پیروز شود.
شاگردان اسکار تابارس برای صدرنشینی تنها به پیروزی نیاز داشتند اما در نیمه اول نتوانستند گلزنی کنند. شیلی هم که مالکیت توپ را در اختیار داشت نتوانست دروازه اروگوئه را باز کند. دو تیم در نیمه دوم به تلاش خود ادامه دادند تا اینکه ادینسون کاوانی در دقیقه ۸۲ با ضربه سر دروازه شیلی را باز کرد. اروگوئه با این پیروزی ۷ امتیازی شد و توانست به عنوان صدرنشین به دور بعد صعود کند. حریف این تیم پرو خواهد بود. از طرفی شیلی ۶ امتیازی باید برابر کلمبیای کارلوس کی روش قرار بگیرد.
در دیگر بازی این گروه ژاپن برابر اکوادور قرار گرفت که این دیدار با تساوی یک بر یک به پایان رسید.
هر دو تیم با یک پیروزی می‌توانستند به عنوان تیم سوم به دور بعد صعود کنند اما این اتفاق رخ نداد و تقسیم امتیازها به ضرر دو تیم تمام شد. شویا ناکاجیما گل نخست بازی را در دقیقه ۱۵ به ثمر رساند اما آنخل منا در دقیقه ۳۵ بازی را مساوی کرد. در نیمه دوم توپی از خط دروازه‌ها عبور نکرد تا ژاپن با دو امتیاز در جایگاه سوم بماند و اکوادور یک امتیازی در قعر جدول قرار بگیرد.
انتهای پیام
