برزیل جوایز کوپا آمه ریکا را درو کرد
تیم ملی فوتبال برزیل به عنوان قهرمانی رقابت‌های کوپا آمه ریکا، همه جوایز این دوره از رقابت‌ها را هم به خود اختصاص داد.
به گزارش ایسنا و به نقل از اسپورت، رقابت‌های کوپا آمه ریکا به پایان رسید و تیم ملی فوتبال برزیل میزبان این رقابت ها توانست در دیدار فینال پرو را با نتیجه سه بر یک شکست دهد و جام قهرمانی را بالای سر ببرد. برزیل به عنوان قهرمان این رقابت ها همه جوایز را نیز به دست آورد.
دنی آلوس کاپیتان باتجربه برزیلی‌ها در حالی که 35 سال سن دارد، توانست عنوان بهترین بازیکن جام را به دست آورد. او بیشترین تعداد جام را در تاریخ مستطیل سبز به دست آورده است.
آلیسون بکر، سنگربان نام آشنای برزیل که در 6 دیدار تنها یک گل دریافت کرد به عنوان بهترین دروازه‌بان جام انتخاب شد. تنها گلی که بکر دریافت کرد در همین دیدار فینال و آن هم از روی نقطه پنالتی بود.
اورتون پدیده این جام که توانست گل نخست برزیل را در دیدار فینال به ثمر برساند مشترکا به همراه پائولو گریرو با زدن سه گل عنوان بهترین گلزن جام را کسب کردند البته یک گل مهاجم پرو از روی نقطه پنالتی به ثمر رسید، این درحالی است که هر سه گل اورتون در جریان بازی بود و به همین خاطر او در بین این همه مهاجم نام آشنا بهترین گلزن جام شد.
و اما جایزه بازی جوانمردانه هم به برزیل رسید، چرا که این تیم در مجموع این رقابت‌ها کمترین کارت‌های زرد و قرمز را دریافت کرد.
انتهای پیام
