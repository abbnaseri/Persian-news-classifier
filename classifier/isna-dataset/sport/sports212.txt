قهرمانی کشتی فرنگی نوجوانان ایران در آسیا با ۴ طلا،۲ نقره و یک برنز
تیم کشتی ایران با کسب ۴ مدال طلا، ۲ مدال نقره و یک مدال برنز به عنوان قهرمانی رقابت‌های کشتی فرنگی نوجوانان آسیا در قزاقستان رسید.
به گزارش ایسنا، رقابت‌های کشتی فرنگی نوجوانان قهرمانی آسیا روزهای ۱۳ و ۱۴ تیرماه در شهر نورسلط قزاقستان برگزار شد که در پایان تیم ایران با چهار مدال طلای امیررضا ده‌بزرگی در وزن ۴۸ کیلوگرم، سعید اسماعیلی در وزن ۵۱ کیلوگرم، حجت رضایی در وزن ۶۵ کیلوگرم و سعید کریمی‌زاده در وزن ۹۲ کیلوگرم، ۲ مدال نقره دانیال سهرابی در وزن ۶۰ کیلوگرم و رضا ساکی در وزن ۷۱ کیلوگرم و مدال برنز شاهرخ میکائیلی‌زاده در وزن ۱۱۰ کیلوگرم و کسب ۱۸۱ امتیاز به عنوان قهرمانی رسید. پس از ایران تیم قزاقستان با ۱۷۵ امتیاز در جایگاه دوم ایستاد.
نتایج کشتی‌گیران ایران به شرح زیر است:
در وزن ۴۵ کیلوگرم مهدی احدی زناب در دور نخست با نتیجه ۶ بر ۵ مقابل هارش از هندوستان مغلوب شد و با توجه به شکست این کشتی‌گیر در مرحله نیمه نهایی، احدی زناب از دور رقابت‌ها کنار رفت.
در وزن ۴۸ کیلوگرم امیررضا ده بزرگی در دیدار نخست با نتیجه ۱۱ بر صفر اوکه گاوا از ژاپن را مغلوب کرد وی در دور بعد با نتیجه ۸ بر صفر از سد خودیبردی از تاجیکستان گذشت و در مرحله نیمه نهایی نیز با نتیجه ۹ بر صفر سینسیزبایف از قرقیزستان را از پیش رو برداشت و راهی دیدار فینال شد. وی در دیدار فینال با نتیجه ۸ بر صفر دولت‌بیکف از قزاقستان را مغلوب و صاحب مدال طلا شد.
در وزن ۵۱ کیلوگرم سعید اسماعیلی در کشتی نخست با نتیجه ۸ بر صفر مقابل لی از کره جنوبی به برتری رسید. وی در دور بعد با نتیجه ۹ بر صفر کوربایف از قزاقستان را مغلوب کرد و به دیدار فینال راه یافت. اسماعیلی در دیدار پایانی در یک کشتی نزدیک با نتیجه ۴ بر ۳ از سد ارشاد از هند گذشت و به مدال طلا دست یافت.
در وزن ۵۵ کیلوگرم فرید سیرتی مقدم در کشتی اول با نتیجه ۱۱ بر صفر الحسنات از اردن را مغلوب کرد. وی در دور دوم با نتیجه ۲ بر ۸ مغلوب پاتیل از هند شد و با توجه به شکست این هندی در کشتی بعد، سیرتی مقدم از دور رقابت‌ها حذف شد.
در وزن ۶۰ کیلوگرم دانیال سهرابی در دیدار اول با نتیجه ۱۸ بر ۷ ژو از چین را شکست داد و در دور بعد نیز مقابل راوی از هند با نتیجه ۸ بر ۶ به برتری دست یافت و فینالیست شد. وی در دیدار فینال مابل امربک سلطانف از ازبکستان با نتیجه ۱۵ بر ۵ مغلوب شد و به مدال نقره رسید.
در وزن ۶۵ کیلوگرم حجت رضایی پس از استراحت در دور نخست در دور دوم با نتیجه ۵ بر ۲ از سد خدایبرگن از ازبکستان گذشت. وی در دور سوم و در مرحله نیمه نهایی مقابل جی او از چین کشتی با نتیجه ۸ بر صفر به پیروزی دست یافت و راهی دیدار فینال شد. وی در دیدار فینال مقابل کوشیور از قزاقستان با نتیجه ۴ بر یک به پیروزی رسید و صاحب مدال طلا شد.
در وزن ۷۱ کیلوگرم رضا ساکی در دور اول کومار از هند را با نتیجه ۹ بر صفر از پیش رو برداشت. وی در دور دوم نیز با نتیجه ۵ بر ۲ از سد بوبونظرف از ازبکستان گذشت و راهی مرحله نیمه نهایی شد. ساکی در این مرحله مقابل پیلپکنکو از قزاقستان با نتیجه ۹ بر یک پیروز شد و به دیدار فینال راه یافت. ساکی در دیدار فینال مقابل اگنبرگیف از قرقیزستان با نتیجه ۵ بر ۲ مغلوب شد و به مدال نقره رسید.
در وزن ۸۰ کیلوگرم مسعود کاووسی پس از استراحت در دور اول در دور دوم روهیت از هند را با نتیجه ۶ بر یک مغلوب کرد و به مرحله نیمه‌نهایی رفت. وی در این مرحله در حالی که با نتیجه ۱۳ بر ۱۳ حریف قزاق خود را شکست داده بود با ناداوری و جنجال مربیان قزاقی و پس از بازبینی مجدد فیلم بازنده شد و به دیدار رده بندی رفت. کاووسی در این دیدار مقابل نیشیدا از ژاپن با نتیجه ۶ بر یک شکست خورد و پنجم شد.
در وزن ۹۲ کیلوگرم سعید کریمی‌زاده پس از استراحت در دور اول در دور دوم با نتیجه ۱۲ بر ۲ از سد سون از چین گذشت وی در دور سوم و در مرحله نیمه نهایی با نتیجه ۵ بر ۳ دیبالد از قزاقستان را از پیش رو برداشت و راهی دیدار فینال شد. وی در این دیدار با نتیجه ۴ بر صفر از سد نیتش از هند گذشت و صاحب مدال طلا شد.
در وزن ۱۱۰ کیلوگرم شاهرخ میکائیلی‌زاده در دور نخست با نتیجه ۴ بر ۲ ژیانگ از چین را شکست داد وی در دور بعد با نتیجه ۴ بر ۲ مغلوب سونو از هند شد و به دیدار رده بندی رفت. وی در این دیدار با نتیجه ۴ بر یک یولداشف از ازبکستان را مغلوب کرد و صاحب مدال برنز شد.
انتهای پیام
