استقلالی‌ها فردا عازم ترکیه می‌شوند
تمرین امروز صبح استقلال با غیبت ۴ بازیکن برگزار شد.
به گزارش ایسنا، تیم فوتبال استقلال فردا (دوشنبه) ساعت ۱۴:۳۰ تهران را به مقصد استانبول ترک می‌کند تا در کشور ترکیه اردوی آماده‌سازی برگزار کند. آبی‌پوشان امروز صبح (یکشنبه) یک جلسه تمرین استقامتی زیر نظر کادر فنی تیمشان داشتند و با توجه به اینکه فردا عازم ترکیه هستند، استراماچونی به بازیکنان استراحت داده و تمرین نوبت عصر استقلال برگزار نخواهد شد.
در تمرین امروز صبح استقلال روح‌الله باقری، رضا کریمی و آرمین سهرابیان که با تصمیم استراماچونی از تیم کنار گذاشته شده بودند، حضور نداشتند. همچنین مهدی نوراللهی، دروازه‌بان استقلال با توجه به مصدومیتی که دارد، زیر نظر مهرشاد رهبر تمرین اختصاصی داشت و سیاوش یزدانی هم با اجازه کادر فنی در تمرین امروز غایب بود.
انتهای پیام
