مراسم طرح ملی "جودو برای همه" برگزار شد
 مراسم افتتاحیه طرح ملی جودو برای همه به مناسبت گرامیداشت هفته المپیک برگزار شد.
به گزارش ایسنا، مراسم افتتاحیه "طرح ملی جودو برای همه " به مناسبت گرامیداشت روز المپیک امروز ششم تیر ماه با حضور رضا صالحی امیری رئیس کمیته ملی المپیک، نصرالله سجادی سرپرست کاروان ایران در المپیک ۲۰۲۰، مصطفی کواکبیان نماینده مجلس، افشین ملایی سفید دشتی، مدیر کل دفتر توسعه ورزش همگانی وزارت ورزش، نباتی مسئول سازمان ورزش شهرداری تهران و تعدادی از اهالی جودو کشور در سالن شهید افراسیابی برگزار شد.
در ابتدای این مراسم، آرش میراسماعیلی رئیس فدراسیون جودو، جوجیتسو و کوراش ضمن خیر مقدم به مهمانان و حضار در سالن از رئیس کمیته ملی المپیک خواست تا دوباره سالن شهید افراسیابی به رشته جودو اختصاص یابد که صحبت‌های رئیس فدراسیون با استقبال ویژه حضار روبه رو شد.
در ادامه برنامه میراسماعیلی و سعید ملایی دارنده رنکینگ یک جودوی جهان در وزن ۸۱- کیلوگرم روی تاتامی رفتند و به اجرای تکنیک پرداختند.
در این مراسم، جودوکاران در دفاع شخصی و کاتا به اجرای تکنیک پرداختند.
از دیگر برنامه‌های مراسم افتتاحیه امروز طرح ملی جودو برای همه، از سعید ملایی و محمد بریمانلو دو جودوکار ایران که بیشترین شانس کسب سهمیه المپیک ۲۰۲۰ را دارند تجلیل شد.
اهدای دان ۳ افتخاری جودو به رئیس کمیته ملی المپیک از دیگر برنامه‌های این مراسم بود.
انتهای پیام
