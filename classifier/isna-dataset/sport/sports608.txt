حذف کلمبیای کی‌روش از کوپا آمه‌ریکا
تیم ملی فوتبال کلمبیا که کارلوس کی‌روش هدایت آن را بر عهده دارد، در ضربات پنالتی مغلوب شیلی شد و از صعود به نیمه‌نهایی کوپا آمه‌ریکا ۲۰۱۹ بازماند.
به گزارش ایسنا، کلمبیا بامداد شنبه در مرحله یک چهارم نهایی کوپا آمه‌ریکا به مصاف شیلی رفت و پس از تساوی بدون گل در ۹۰ دقیقه در ضربات پنالتی مغلوب لاروخا شد تا خیلی زود از این رقابت‌ها کنار برود.
کلمبیا بازی را بهتر شروع کرد و حتی می‌توانست در همان دقایق نخست به گل برسد. با این حال شیلی با گذشت زمان بهتر شد. در دقیقه ۱۴ آرانگیس از اشتباه اوسپینا و داوینسون سانچس بهره برد و توانست دروازه کلمبیا را باز کند. داور ابتدا اعلام کرد توپ از خط رد شده است و گل را قبول کرد اما دقایقی بعد به کمک VAR تصمیمش را تغییر داد. در شروع حمله بازیکن شیلی در موقعیت آفساید قرار داشت. نخستین موقعیت گل کلمبیا را یری مینا در دقیقه ۲۶ از دست داد. توپ اغلب در زمین شاگردان کارلوس کی روش بود و شیلی مالک بازی بود. آرتورو ویدال در دقایق پایانی نیمه اول می‌توانست دروازه کلمبیا را باز کند اما ضربه اش با اختلاف نزدیکی به بیرون رفت. در نهایت ۴۵ دقیقه نخست بدون گل به پایان رسید.
شاگردان کی روش در نیمه دوم هم شروع خوبی داشتند. پرس بالای این تیم باعث شده بود شیلی نتواند موقعیت سازی کند. در دقیقه ۷۰ ویدال دروازه کلمبیا را باز کرد اما داور باز هم به کمک VAR آن را مردود اعلام کرد. توپ به دستان بازیکن شیلی برخورد کرده بود. بازی همچنان بدون گل در جریان بود. در ادامه ضربه سر پولگار با اختلاف به بیرون رفت. داور چهار دقیقه وقت اضافه گرفت و در این لحظات هم توپی از خط دروازه‌ها عبور نکرد تا برنده در ضربات پنالتی مشخص شود (مرحله یک چهارم نهایی کوپا آمه ریکا ۲۰۱۹ وقت اضافه ندارد و تیم برنده پس از تساوی دو تیم در ۹۰ دقیقه از طریق ضربات پنالتی مشخص می‌شود).
نخستین ضربه را خامس رودریگس تبدیل به گل کرد تا کلمبیا یک بر صفر پیش بیفتد اما ویدال بازی را مساوی کرد. ضربه‌های ادوین کاردونا، وارگاس، کوادرادو، پولگار، مینا و آرانگیس وارد دروازه شد تا بازی ۴ بر ۴ شود. ویلیام تسیو آخرین ضربه کلمبیا را به بیرون زد. الکسیس سانچس از این فرصت بهره کامل را برد و با گلزنی اش تیمش را راهی نیمه نهایی کرد. کلمبیای کی روش در حالی از کوپا آمه ریکا حذف شد که پس از درخشش در مرحله گروهی به عنوان یکی از نامزدهای قهرمانی یاد شد. این تیم بدون دریافت گلی از این رقابت‌ها کنار رفت.
انتهای پیام
