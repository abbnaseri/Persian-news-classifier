روسیه چهارمین تیم حاضر در مرحله نهایی لیگ ملت‌های والیبال
تیم والیبال روسیه توانست صعود خودش را به مرحله نهایی لیگ ملت‌های والیبال 2019 قطعی کند. 
به گزارش ایسنا، تیم ملی والیبال روسیه مدافع عنوان قهرمانی لیگ ملت‌های والیبال در آخرین دیدار خود در مرحله مقدماتی این رقابت‌ها توانست به مصاف چین تیم قعرنشین این دوره از رقابت‌ها برود و با نتیجه ۳ بر صفر حریف خود را شکست داد.
روسیه در این دیدار با نتایج (۲۵-۲۳، ۲۵-۲۳ و ۲۸-۲۶) توانست چین را شکست دهد تا صعود خود را به دور نهایی این رقابت‌ها قطعی کند.
به این ترتیب تاکنون صعود تیم‌های آمریکا (میزبان)، برزیل، ایران و روسیه در دور نهایی این رقابت‌ها قطعی شده است و در بازی‌هایی که امروز و امشب برگزار می‌شود چهره دو تیم صعود کننده دیگر به دور نهایی رقابت‌ها که در شیکاگو برگزار می‌شود مشخص خواهد شد.
تیم ملی والیبال ایران نیز باید در آخرین دیدار خود در این رقابت‌ها، به مصاف تیم ملی آمریکا برود. ملی‌پوشان شنبه شب در حالی که در ترکیب خود با بازیکنانی کم‌تر استفاده شده در زمین حاضر شدند توانستند بلغارستان میزبان را در سه ست پیاپی شکست دهند.
انتهای پیام
