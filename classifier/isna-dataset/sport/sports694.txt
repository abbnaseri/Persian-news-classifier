شطرنج بازان ایران بر روی سکوهای غرب آسیا / جدال خادم الشریعه و علی نسب برای کسب مجوز جام جهانی

شطرنج بازان ایرانی در هر دو بخش آزاد و بانوان رقابت‌های زون غرب آسیا بر روی سکوهای اول تا سوم ایستادند.
به گزارش ایسنا، در دور نهم و پایانی رقابت‌های شطرنج غرب آسیا در اردن، شش نماینده ایران به برتری رسیدند. احسان قائم مقامی با ریتینگ ۲۵۳۱ مقابل نماینده عراق با ریتینگ ۲۲۵۵، آرین غلامی با ریتینگ ۲۵۳۰ برابر عزز حسین نژاد از قطر با ریتینگ ۲۴۱۱ و امیررضا پوررمضانعلی با ریتینگ ۲۴۶۶ مقابل رفعت غیسی از اردن با ریتینگ ۲۳۸۶ به برتری رسیدند که در نهایت قائم مقامی با ۸ امتیاز، امیررضا پوررمضانعلی با ۷.۵ امتیاز و آرین غلامی با ۷ امتیاز در رده‌های اول تا سوم این مسابقات قرار گرفتند. قائم مقامی توانست سهمیه جام جهانی را کسب کند.
در بخش بانوان این مسابقات تنها ۱۰ شطرنج باز حضور داشتند که در دور نهم سارا سادات خادم الشریعه با ریتینگ ۲۴۷۸ برابر الشعبی البشرا از اردن با ریتینگ ۲۰۱۳، مبینا علی نسب نیز با ریتینگ ۲۲۵۶ مقابل نماینده فلسطین با ریتینگ ۱۳۲۳ و انوشا مهدیان با ریتینگ ۲۰۷۸ برابر هایمور لانا از اردن با ریتینگ ۱۳۲۱ به برتری رسیدند که خادم الشریعه و علی نسب با ۸.۵ امتیاز مشترکا در رده نخست و انوشا مهدیان با ۷ امتیاز در رده بعدی این مسابقات ایستادند.
از انجا که تنها یک نفر جواز حضور در جام جهانی را کسب می‌کند باید خادم الشریعه و علی نسب در یک مسابقه تکمیلی شرکت کنند تا برنده این مسابقه به عنوان قهرمان و بانوی حاضر در جام جهانی معرفی شود.
رقابت‌های زون غرب آسیا از ۲۹ خرداد به میزبانی اردن آغاز شد و در ۹ دور پیگیری شد. شطرنج ایران در این مسابقات ۶ نماینده داشت که اکثر نمایندگان ایران ریتینگ بسیار بالاتری نسبت به حریفان خود داشتند و از شانس‌های قهرمانی به حساب می‌آمدند. طبق اعلام فدراسیون نفرات قهرمان در بخش آقایان و بانوان غرب آسیا، جواز حضور در رقابت‌های جام جهانی ۲۰۱۹ که در کشور روسیه برگزار می‌شود را دریافت می‌کنند.
با این حال اکنون تنها احسان قائم مقامی جواز حضور در این مسابقات را کسب کرده است و در مسابقه امشب تکلیف قهرمان بخش بانوان نیز مشخص خواهد شد. پیش از این پرهام مقصودلو، سید محمدامین طباطبایی و علیرضا فیروزجا موفق به کسب سهمیه رقابت‌های جام جهانی ۲۰۱۹ شده اند.
انتهای پیام
