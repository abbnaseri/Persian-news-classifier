انتقاد سرمربی لهستان از میزبانی ارومیه: نمی‌دانم به ایران برگردم یا نه/ بازیکنانم ترسیده بودند
سرمربی تیم ملی والیبال لهستان با انتقاد از رفتار هواداران ارومیه ای پس از بازی روز گذشته مقابل ایران گفت: با این رفتار هواداران نمی‌دانم باز هم به ارومیه برگردم یا خیر.
به گزارش ایسنا، ویتال هینن سرمربی تیم ملی والیبال لهستان پس از پیروزی سه بر یک تیمش مقابل کانادا در هفته سوم لیگ ملت‌های والیبال ۲۰۱۹ در ارومیه، گفت: همه خسته هستند، از بازیکنان تا مربیان، در بازی‌های روز سوم همیشه اینگونه است. این برد به دلیل این نیست که خیلی بهتر از کانادا بودیم بلکه دلیل آن این است که تنها اشتباهات ما کمتر بود، به اندازه دو امتیاز.
او ادامه داد: فکر می‌کنم هفته سنگینی بود، مخصوصاً بازی دیروز مقابل ایران که پنج ست طول کشید. بعد از بازی هم شهر شلوغ بود و خیلی سخت به هتل رسیدیم. خوشحال هستیم که به بهترین نحو هفته را تمام کردیم.
سرمربی تیم ملی لهستان در پاسخ به این سوال که از میزبانی ارومیه راضی است یا خیر؟ گفت: بعضی مواقع ساکت ماندن بهتر است. چون فکر می‌کنم وقتی بیرون از سالن هستید مردم عالی هستند، جو سالن هم فوق‌العاده است، اما مشکل اصلی این است که انتقال از سالن به هتل بد بود که فکر می‌کنم کمیته اجرایی نتوانست مراتب انتقال ورزشکاران را به خوبی انجام دهد.
او ادامه داد: بعد از بازی با ایران هواداران اتوبوس ما را با مشت می‌کوبیدند و بازیکنان ما خیلی ترسیدند که این موضوع برای من اصلاً قابل قبول نیست. من به این فکر می‌کنم که اگر لهستان می‌برد چه اتفاقی پیش می‌آمد و این مهم است! هتل هم کار خود را به خوبی انجام می‌دهد اما اگر نمی‌توانند امنیت بازیکنان را فراهم کنند، برای من این سوال به وجود می‌آید که آیا باز هم به ایران و به این شهر برگردم یا خیر؟!
انتهای پیام
