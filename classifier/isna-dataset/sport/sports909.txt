پیروزی استرالیا در آخرین بازی هفته چهارم لیگ ملت‌های والیبال
تیم ملی والیبال استرالیا در آخرین بازی هفته چهارم لیگ ملت‌ها 2019 با نتیجه 3 بر صفر پرتغال را شکست داد.
به گزارش ایسنا، از ساعت ۱۵:۳۰ امروز (یکشنبه) ۲ تیر ماه ۱۳۹۸ بازی‌های روز سوم هفته چهارم لیگ ملت‌های والیبال با دیدار دو تیم استرالیا و پرتغال در سالن رضازاده شهر اردبیل آغاز شد که این بازی با نتیجه ۳ بر صفر به سود کانگوروها پایان یافت.
در آغاز ست نخست این دیدار پرتغالی‌ها عملکرد بهتری داشتند، اما در ادامه این استرالیا بود که رفته رفته نبض بازی را در دست گرفت و در سه ست پیاپی با نتایج ۲۵-۲۳، ۲۵-۲۲ و ۲۷-۲۵ شاگردان هوگو سیلوا را شکست داده و هفته چهارم را با برد به پایان رساندند.
شاگردان مارک لبدو با این برد دومین پیروزی خود در این رقابت‌ها از ۱۲ بازی انجام شده کسب کردند. استرالیا با این برد ۱۰ امتیازی شد.
تیم ملی ایران نیز ساعت ۱۸:۳۰ امروز (یکشنبه) در آخرین بازی خود از هفته چهارم لیگ ملت‌های ولیبال ۲۰۱۹ در اردبیل به مصاف تیم ملی فرانسه خواهد رفت.
انتهای پیام
