آرژانتین-برزیل در مینیرائو؛ بازگشت مقتول به محل جرم!
تیم ملی فوتبال برزیل و آرژانتین در حالی در نیمه نهایی کوپا آمه‌ریکا ۲۰۱۹ در مینیرائو به مصاف هم می‌روند که هر دو تیم خاطره تلخی از این ورزشگاه داشتند.
به گزارش ایسنا، کوپا آمه‌ریکا ۲۰۱۹ بامداد چهارشنبه میزبان صد و یکمین سوپرکلاسیکو خواهد بود. دو تیم برزیل و آرژانتین در مرحله نیمه نهایی این رقابت‌ها به مصاف هم می‌روند. در شروع بازی‌ها تصور می‌شد دو تیم در فینال با هم روبرو شوند اما نتایج ضعیف آلبی سلسته در مرحله گروهی باعث شد این تیم در جایگاه دوم قرار بگیرد و هم‌مسیر میزبان شود.
هواداران بی انگیزه برزیل که از شروع جام امیدی به تیمشان نداشتند اکنون دیگر نسبت به دیدار فردا بی‌تفاوت نیستند. قرار است تیم ملی کشورشان برابر رقیب قدیمی بازی کند و دوست ندارند جز پیروزی شاهد نتیجه دیگری باشند. به همین خاطر همه بلیت‌های این دیدار به فروش رفته است. ورزشگاه مینیرائو بامداد چهارشنبه میزبان هیجان‌انگیزترین بازی جام خواهد بود. ورزشگاهی که یادآور خاطره تلخی برای میزبان است و برای آرژانتین نیز یادآور خاطره خوبی نیست.
کمتر کسی شکست ۷ بر یک برزیل برابر آلمان را فراموش کرده است. سلسائو که میزبان جام جهانی ۲۰۱۴ بود تلخ‌ترین شب خود را در این ورزشگاه گذارند. هواداران زردپوش به امید صعود تیم ملی‌شان به فینال به مینیرائو رفته بودند اما با چشمانی گریان به سختی جایگاه‌ها را ترک کردند. ژرمن‌ها در ۱۸ دقیقه برزیل را تحقیر کردند و چهار بر صفر پیش افتادند. این کابوس در نیمه دوم هم ادامه پیدا کرد و با گل اسکار در دقیقه ۹۰ پایان یافت. پس از آن شب سیاه در میان هواداران برزیل دو دستگی به وجود آمد و دیگر برخی‌ها به سلسائو اعتقاد نداشتند.
آرژانتین هم در این ورزشگاه یک شکست سنگین را تجربه کرد. آلبی سلسته در دهم نوامبر ۲۰۱۶ در انتخابی جام جهانی ۲۰۱۸ روسیه برابر برزیل قرار گرفت و با سه گل مغلوب میزبانش شد. فیلیپ کوتینیو، نیمار و پائولینیو گل‌های سلسائو را به ثمر رساندند.
آلبی سلسته فردا فرصت دارد تا تعداد پیروزی‌هایش را با برزیل برابر کند. سلسائو تاکنون ۳۸ بار آرژانتین را شکست داده و ۲۵ بار سوپرکلاسیکو با تساوی به پایان رسیده است. شرایط در کوپا آمه ریکا متفاوت است. سهم برزیل ۹ برد و سهم آرژانتین ۱۵ پیروزی است. هشت دیدار هم با نتیجه مساوی تمام شده است. با این حال نتایج اخیر آلبی سلسته در این رقابت‌ها خوب نبوده است. در هشت بازی گذشته اغلب پیروزی‌ها از آن سلسائو بوده است. آخرین برد آرژانتین به سال ۱۹۹۳ برمی‌گردد. این تیم پس از تساوی یک بر یک در ضربات پنالتی ۶ بر ۵ پیروز شد و آخرین قهرمانی‌اش را جشن گرفت. پس از آن آلبی سلسته در هیچ تورنمنتی جام قهرمانی را بالای سر نبرد.
آخرین تقابل دو تیم در کوپا آمه ریکا (سال ۲۰۰۷) با یک نتیجه عجیب به پایان رسید. آرژانتین خیلی خوب جام را شروع کرد و بازی‌های خود را با پیروزی پشت سر گذاشت تا به فینال رسید. برزیل نمایش درخشانی در جریان رقابت‌ها نداشت اما توانست به دیدار نهایی صعود کند. اغلب تصور می‌کردند آلبی سلسته فاتح جام می‌شود اما سلسائو با یک پیروزی پرگل و با نتیجه ۳ بر صفر قهرمان شد.
۱۲ سال از آن بازی می‌گذرد اما دو بازیکن از آن دو تیم در دیدار فردا حضور خواهند داشت. دنی آلوس در نیمه اول به جای الانو وارد زمین شد و توانست پیروزی ۳ بر صفر تیمش را تکمیل کند. در طرف دیگر تنها لیونل مسی از آن تیم باقی مانده است. البته در کادر فنی روبرتو آیالا و پابلو آیمار حضور دارند. آیالا در آن بازی در دقیقه ۴۰ به اشتباه دروازه خودشان را باز کرد و آیمار در دقیقه ۵۹ وارد زمین شد.
مسی برجسته‌ترین بازیکن دیدار فرداست. ستاره آرژانتینی تنها یک بار برابر برزیل درخشید. او در سال ۲۰۱۲ در پیروزی ۴ بر ۳ تیمش توانست هت‌تریک کند. مهاجم بارسلونا در کوپا آمه ریکا امسال هم تاکنون عملکرد خوبی نداشته است. او پس از پیروزی ۲ بر صفر برابر ونزوئلا و صعود به نیمه نهایی به این موضوع اعتراف کرد. بازی فردا فرصت خوبی است تا با درخشش خود شرایط را عوض کند و دوباره شانس قهرمانی را پیدا کند.
آرژانتین کوپا آمه‌ریکای ۲۰۱۹ را بد شروع کرد. شاگردان لیونل اسکالونی در نخستین بازی با دو گل مغلوب کلمبیا شدند. در ادامه به سختی توانستند از پاراگوئه یک امتیاز بگیرند و در نهایت با شکست قطر جواز حضور در مرحله یک چهارم نهایی را کسب کردند. آلبی سلسته برابر ونزوئلا بالاخره یک نمایش خوب داشت. به نظر می‌رسد دیگر اسکالونی ترکیب مورد نظرش را پیدا کرده است.
از طرفی برزیل با یک پیروزی قاطع کوپا را شروع کرد. هر چند که نمایش ضعیف این تیم در نیمه نخست ابهام‌هایی در رابطه با سلسائو باقی گذاشت. شاگردان تیته در ادامه برابر ونزوئلا بدون گل مساوی کردند اما در آخرین بازی گروهی با پنج گل پرو را در هم کوبیدند و به دور بعد صعود کردند. به همین خاطر کمتر کسی تصور می‌کرد این تیم برای پیروزی مقابل پاراگوئه به زحمت بیفتد اما سلسائو پس از تساوی بدون گل، توانست در ضربات پنالتی حریفش را شکست دهد. اکنون این تیم فرصت دارد با حمایت هوادارانش آرژانتین را شکست دهد و پس از سه دوره دوباره فینال کوپا را تجربه کند.
انتهای پیام
