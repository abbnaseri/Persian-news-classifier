هلند برای اولین بار به فینال جام جهانی فوتبال زنان رسید
هلند با شکست سوئد در نیمه نهایی جام جهانی فوتبال زنان، به فینال صعود کرد و حریف آمریکا شد.
به گزارش ایسنا، دومین دیدار از مرحله نیمه نهایی جام جهانی فوتبال زنان بین هلند و سوئد برگزار شد. در پایان این دیدار هلند با یک گل سوئد را شکست داد و حریف آمریکا در فینال این رقابت‌ها شد.
در دقایق اول بازی هر دوتیم پایاپای پیش رفتند و موقعیت‌های نصفه و نیمه‌ای را روی دروازه هم ایجاد کردند اما موفق به گلزنی نشدند و نیمه اول با تساوی بدون گل به پایان رسید.
تیرک دوازده در دقیقه ۵۵ بازی مانع از باز شدن دروازه هلند شد. چند دقیقه بعد و روی ضربه کرنر تیم هلند می‌توانست گل اول خود را به ثمر برساند اما ضربه بازیکن این تیم بعد از برخورد با دست دروازه‌بان سوئد به تیرک افقی خورد و گل نشد.
 این دیدار در پایان ۹۰ دقیقه برنده‌ای نداشت و کار به وقت‌های اضافه کشیده شد.
 در دقیقه ۹ اولین وقت اضافه گرونن، بازیکن هلند دروازه سوئد را باز کرد. آخرین تلاش‌های سوئد برای جبران نتیجه گلی در پی نداشت و هلند با حساب یک بر صفر برای اولین بار به فینال جام جهانی زنان صعود کرد.
دیدار فینال بین تیم‌های هلند و آمریکا از ساعت ۱۹ و ۳۰ دقیقه روز یکشنبه، ۱۶ تیر ماه برگزار می‌شود.
تیم‌های انگلیس و سوئد نیز، ۱۵ تیرماه در دیدار رده بندی برابر هم به میدان می‌روند.
 انتهای پیام
