رضایت سرمربی مصر از پیروزی در دیدار افتتاحیه جام ملت‌های آفریقا
سرمربی تیم ملی فوتبال مصر از عملکرد تیمش در دیدار افتتاحیه جام ملت‌ها ابراز رضایت کرد.
به گزارش ایسنا و به نقل از سایت عربی کوره، تیم ملی فوتبال مصر در دیدار افتتاحیه جام ملت‌های آفریقا توانست با یک گل زیمباوه را شکست دهد.
خاویر آگیره، سرمربی تیم ملی فوتبال مصر بعد از بازی گفت: در کل بازی خوبی را به نمایش گذاشتیم. در نیمه نخست خوب بودیم و در نیمه دوم هم بد نبودیم و در کل از عملکرد تیم راضی هستم. مهم سه امتیاز بود که به آن دست پیدا کردیم.
او ادامه داد: به خاطر اینکه دیدار افتتاحیه بود با فشار هواداران مواجه شدیم. گاهی اوقات تماشاگران تأثیر بد می‌گذارند اما در دیدارهای بعدی وضعیت بهتر خواهد شد. نباید فراموش کنیم که حریف در نیمه دوم بازی خوبی را به نمایش گذاشت.
آگیره در پایان گفت: از عملکرد تیم کاملاً خوشحال نیستم. می‌دانم که مشکلاتی به ویژه در میانه میدان داشتیم. در دادن پاس‌ها دقت لازم را نداشتیم اما بهتر خواهیم شد.
انتهای پیام
