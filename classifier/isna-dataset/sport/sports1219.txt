بهاروند و طالقانی باز هم به کمیته اخلاق نرفتند
دو عضو هیأت رئیسه فدراسیون فوتبال برای سومین بار به دعوت کمیته اخلاق برای پاسخگویی به اتفاقات تلخ جام حذفی بی اعتنایی کردند که به نظر می‌رسد این کمیته برای صیانت از اعتبار فوتبال باید از تمام قدرت قانونی خود برای رسیدگی به معضلات فوتبال بهره ببرد.
به گزارش ایسنا، حیدر بهاروند و کاظم طالقانی به عنوان رئیس سازمان لیگ و رئیس هیات فوتبال خوزستان برای سومین بار به احضار کمیته اخلاق برای پاسخگویی به اتفاقات تلخ فینال جام حذفی در این کمیته بی‌توجهی کردند و به کمیته اخلاق نرفتند.
بی‌اعتنایی مطلق دو عضو هیات رئیسه فدراسیون فوتبال به احضاریه کمیته اخلاق در حالی است که که به عنوان مدیران عالی رتبه فدراسیون فوتبال باید بیش از هر فرد و گروه دیگری به قوانین فوتبال احترام بگذارند.
همچنین مهدی تاج طی روزهای گذشته برای پاسخگویی درباره اتفاقات این دیدار در دادستانی کل کشور حضور یافت و اظهارات خودش را بیان کرد.
کمیته اخلاق فدراسیون بعد از مواجهه با بی‌اعتنایی بهاروند و طالقانی باید برای حفظ اعتبار این کمیته و صیانت از حقوق فوتبال از تمام قدرت و اختیارات قانونی خود استفاده کند و با قاطعیت با ناهنجارهای فوتبال از جمله اتفاقات تلخ فینال جام حذفی برخورد کند.

انتهای پیام
