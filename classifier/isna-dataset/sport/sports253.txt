بوفون: امروز یکی از زیباترین و بهترین روزهای زندگی من است
دروازه بان جدید یوونتوس از بازگشت به تیم سابق خود ابراز خوشنودی کرد.
به گزارش ایسنا و به نقل از فوتبال ایتالیا، جان‌لوئیجی بوفون بعد از یک فصل حضور در پاری سن ژرمن تصمیم گرفت که از این تیم جدا شود. بوفون دروازه‌بان دوم یوونتوس و ذخیره شزنی خواهد بود.
این دروازه‌بان بعد از امضای قرارداد با یوونتوس گفت: یوونتوس برای من همه چیز است و خوشحالم که توانستم بار دیگر به تیم محبوب خود برگردم. امروز یکی از زیباترین و بهترین روزهای زندگی من است که بار دیگر توانستم این افتخار را داشته باشم که پیراهن یوونتوس را به تن کنم. امروز به من ثابت شد که زندگی فوق العاده است و شما فقط باید رؤیا و آرزو داشته باشید و بالاخره این رؤیا و آرزو محقق خواهد شد.

قرارداد بوفون با یوونتوس یک ساله است و در این مدت او ۱.۵۵ میلیون یورو غیر از پاداش دریافت خواهد کرد. گفته شده است او قرار است در این تیم ۸ دیدار در فصل جاری حداقل انجام دهد تا بتواند رکورد بیشترین بازی در تاریخ لیگ ایتالیا را که در اختیار پائولو مالدینی است بشکند.
دروازه‌بان ایتالیایی در یوونتوس پیراهن شماره ۷۷ را که او در پارما به تن می‌کرد را خواهد پوشید و از پوشیدن پیراهن شماره یک امتناع کرد.
انتهای پیام

