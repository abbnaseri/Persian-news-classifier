دومین شکست والیبال ایران در یونیورسیاد / شانس مدال مدافع قهرمانی از بین رفت!
 تیم والیبال دانشجویان ایران دومین دیدار خود در یونیورسیاد ۲۰۱۹ را با شکست سه بر صفر مقابل لهستان به اتمام رساند تا شانس رفتن بر روی سکو را از دست بدهد.
به گزارش خبرنگار اعزامی ایسنا از ایتالیا، در ادامه پنجمین روز از رقابت‌های یونیورسیاد دانشجویان جهان در شهر ناپل ایتالیا، تیم والیبال دانشجویان ایران در دومین دیدار خود به مصاف لهستان رفت و متحمل شکست سه بر صفر شد.
تیم ایران در سه ست متوالی با امتیازهای ۲۵ بر ۲۰، ۲۵ بر ۲۱ و ۲۵ بر ۲۱ بازی را واگذار کرد.
والیبالیست‌های ایران در دیدار نخست نیز با حساب ۳ بر ۲ مغلوب فرانسه شده بودند. لهستان نیز ۳ بر صفر برزیل را برده بود.
با این شکست ایران که در دوره گذشته به عنوان قهرمانی رسیده بود، شانس سکونشینی را از دست داد.
تیم ایران فردا با کانادا و سه شنبه با برزیل دیدار می‌کند و در صورت برتری در این دیدارها، در ادامه باید برای کسب مقام هشتم تا دوازدهمی تلاش کند.
یونیورسیاد ۲۰۱۹ به میزبانی ایتالیا و در شهر ناپل از ۱۲ تیر ماه جاری در حال پیگیری است و تا ۲۳ تیرماه ادامه دارد.
در این رقابت ۶ هزار ورزشکار از بیش از ۱۰۰ کشور جهان شرکت کرده اند.
کاروان ایران در چهار رشته والیبال، تیراندازی، تیروکمان و تکواندو و با ۴۱ ورزشکار در این رقابت‌ها حضور دارد.
انتهای پیام
