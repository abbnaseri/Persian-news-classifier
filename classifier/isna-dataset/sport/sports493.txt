دایی: پرسپولیس با من تماس گرفت اما دیگر خبری نشد
سرمربی پیشین تیم پرسپولیس می‌گوید مدیران این باشگاه برای هدایت تیم‌شان با او صحبت کرده بودند.
علی دایی در گفت‌وگو با ایسنا، درباره برگزاری کلاس پرولاینسس مربی گری در آکادمی ملی فوتبال اظهار کرد: کلاس خیلی خوبی برگزار شد که بار فنی بسیار خوبی داشت. بعد از سه دوره کلاسی که پشت سر گذاشته بودیم این چهارمی و آخرین دوره کلاس‌ها بود. با این کلاس دوره‌های قبلی را به طور کامل تکمیل کردیم. در این کلاس نکات فنی زیادی مطرح شد که ما از آن‌ها استفاده کردیم. کلاً همه از این کلاس راضی بودند.
او درباره این که برگزاری این کلاس‌ها چقدر به آمادگی مربیان لیگ کمک می‌کند؟ گفت: مطمئناً این کلاس‌ها به افزایش بار فنی مربیان کمک می‌کند. ما می‌توانیم کارهای دیگری هم در این زمینه انجام بدهیم. به طور مثال فدراسیون می‌تواند سالی یک‌بار کنفرانسی تشکیل دهد تا همه از مطالب روز دنیا در این کنفرانس استفاده کنند.
دایی در ادامه درباره وضعیت خودش و این که آیا با باشگاه پرسپولیس مذاکره کرده بود یا خیر؟ گفت: چند وقت پیش پرسپولیس با من تماس گرفت و بعد از آن دیگر خبری نشد و پیگیری نکردند. ما هم پیگیری نکردیم. فولاد خوزستان هم با من تماس گرفت و اما بعد از مدتی از آن‌ها هم دیگر خبری نشد. البته در این میان باشگاه نفت آبادان مذاکرات خوبی با من انجام داد که من از مدیران این باشگاه تشکر می‌کنم. در این مذاکرات تقریباً تمامی کارها انجام شد اما من به خاطر دختر کوچکم نتوانستم به آبادان بروم و در نهایت همکاری من با آن‌ها منتفی شد.
سرمربی پیشین پرسپولیس در بخش دیگری از صحبت‌هایش به احتمال حضور گابریل کالدرون در این تیم اشاره کرد و گفت: من شناختی از او ندارم اما برایش آرزوی موفقیت می‌کنم. مطمئناً او کار بسیار سختی در پیش دارد. پرسپولیس می‌تواند با حمایت هوادارانش نتایج خوبی بگیرد. خوشحالم که حالا که هواداران به دنبال مربی خارجی بودند یک مربی خارجی قرار است هدایت تیم‌شان را بر عهده بگیرد. امیدوارم او بتواند پرسپولیس را در جایگاهی که هست حفظ کند.
وی در پاسخ به این سوال که چرا هواداران فوتبال ایران به دنبال مربی خارجی هستند؟ گفت: طرفداران سرمایه اصلی باشگاه هستند. هواداران حق دارند هرچه که می‌خواهند برایشان فراهم شود. ما مطمئناً مربیان بزرگ داخلی زیادی داریم که بعضی از آن‌ها سرکار هستند و بعضی کار نمی‌کنند. آن‌ها هم دست کمی از مربیان خارجی ندارند. اما شناسنامه و پاسپورت ما ایرانی است و برای مربیان خارجی، پاسپورت‌شان خارجی است.
دایی درباره این که آیا برای هدایت تیم ملی کویت و یا آذربایجان مذاکره‌ای انجام داده است یا خیر؟ گفت: صحبت‌های مقدماتی انجام شده اما من قصد ندارم نام تیمی را ببرم چون شاید اصلاً این اتفاق رخ ندهد. هر وقت قطعی شد اعلام می‌کنیم.
انتهای پیام
