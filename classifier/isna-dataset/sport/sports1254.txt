جدایی توتی از رم بعد از ۳۰ سال؛ ناراحتی اسطوره
اسطوره باشگاه رم از دلیل جدایی خود از این باشگاه بعد از ۳۰ سال خبر داد.
به گزارش ایسنا و به نقل از اسکای اسپورت، فرانچسکو توتی نماد و اسطوره باشگاه رم به شمار می‌آید.
توتی در دوران فوتبال خود با وجود آنکه بارها با پیشنهادهای بسیار خوبی همراه شد اما هرگز حاضر نشد که رم را ترک کند. او بعد از خداحافظی از مستطیل سبز تصمیم گرفت که به عنوان یکی از مسئولان اداری در رم کار کند اما ظاهراً جایگاه او در باشگاه حفظ نشده است و به همین خاطر تصمیم گرفت که بعد از حدود ۳۰ سال از جالوروسی خداحافظی کند.
توتی درباره این تصمیم خود گفت: متأسفانه روزی فرا رسید که اصلاً دوست نداشتم برسد. من انسان شفافی هستم و اصلاً نمی‌خواهم هواداران را گول بزنم. دیگر نمی‌توانم در این شرایط به کار خود ادامه دهم. در باشگاه این اجازه را ندادند تا من خودم را نشان دهم و هیچ نقشی در تصمیمات ندارم.
او ادامه داد: در سال نخست طبیعی بود که من در تصمیمات نقش نداشته باشم اما سال دوم دیگر قابل قبول نیست. من با آنتونیو کونته برای هدایت رم به توافق رسیدم اما آنها فونسکا را انتخاب کردند. دیگر این شرایط برای من قابل قبول نیست و باید بروم. البته رم خانه من است و اگر رئیس بعدی بخواهد با من همکاری خوب داشته باشد برخواهم گشت.
به گزارش ایسنا، توتی پس از سه سال بازی در تیم جوانان رم، در سال ۱۹۹۳ در سن ۱۶ سالگی اولین بازی‌اش را برای تیم بزرگسالان رم انجام ماند و تا سال ۲۰۱۷ نیز در این تیم توپ زد.
انتهای پیام
