کارخانه: وضعیت آکادمی المپیک اصلاً خوب نیست/ هدفمان قهرمانی در یونیورسیاد است
والیبالیست تیم ملی دانشجویان ایران گفت: هدفمان دفاع از عنوان قهرمانی در بازی‌های یونیورسیاد ایتالیا است و امیدوارم بتوانیم در مصاف با قدرت‌های جهان بهترین نمایش را داشته باشیم.
قاسم کارخانه در گفتگو با ایسنا، درباره آخرین وضعیت تیم ملی والیبال دانشجویان ایران که خود را برای حضور در سی‌امین دوره بازی‌های یونیورسیاد ایتالیا آماده می‌کند، اظهار کرد: اردوی چهارم تیم ملی را سپری می‌کنیم و تقریباً تا حد زیادی ترکیب تیم در بازی‌های یونیورسیاد مشخص شده است. خوشبختانه تمرینات بسیار خوبی را پشت سر گذاشتیم و قطعاً در فرصت باقیمانده نیز از زمانی که در اختیار داریم استفاده می‌کنیم تا به هماهنگی بیشتری برسیم. باید بیشتر هماهنگ شویم و هنوز جا داریم تا با هماهنگی بهتر بتوانیم موفق‌تر عمل کنیم.
دریافت کننده تیم ملی والیبال دانشجویان ایران درباره پیروزی برابر تیم ملی نوجوانان در دیدار تدارکاتی نیز گفت: بازی بسیار خوبی را با تیم ملی نوجوانان داشتیم که قطعاً می‌تواند به آمادگی هر چه بیشتر تیم ملی کمک کند. یک بازی دیگر نیز با این تیم برگزار می‌کنیم و امیدوارم در فرصت اندک باقیمانده بتوانیم با شناخت بیشتر از همدیگر عازم یونیورسیاد شویم.
وی با بیان اینکه در رشته تربیت بدنی مشغول به تحصیل است، درباره سابقه خود در والیبال ایران گفت: در رده‌های نوجوانان، جوانان، امید و بزرگسالان ایران حضور داشتم و در مسابقات مختلف بین‌المللی برای ایران به میدان رفتم. در دوره گذشته بازی‌های یونیورسیاد در چین تایپه نیز در ترکیب تیم ملی والیبال ایران بودم که توانستیم عنوان قهرمانی را بدست بیاوریم، در این دوره نیز تمام توان خود را به کار می‌گیریم تا برابر بهترین تیم‌های جهان نمایش خوبی داشته باشیم.
کارخانه درباره انتقادات اعضای تیم از وضعیت سالن تمرین و امکانات آکادمی ملی المپیک نیز گفت: وضعیت در آکادمی المپیک خوب نیست و ترجیح ما این است که اردوی خود را تا زمان اعزام در فدراسیون والیبال پیگیری کنیم چرا که اینجا امکانات حرفه ای است و نگرانی وجود ندارد. شرایط در آکادمی ملی المپیک سخت است و وضعیت خوبی ندارد.
وی در پایان گفت: در گروه مرگ بازی‌های یونیورسیاد قرار داریم اما با همه توان می‌جنگیم و هدفمان دفاع از عنوان قهرمانی این رویداد معتبر است. رقبای بسیار خوب و قدرتمندی داریم اما تیم ایران نیز مدعی قهرمانی است و امیدوارم بتوانیم بهترین نمایش را داشته باشیم.
انتهای پیام
