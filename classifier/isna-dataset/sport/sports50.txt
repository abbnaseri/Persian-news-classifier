سردرگمی و وضعیت مبهم فوتبال بانوان/ صوفی‌زاده کجاست؟ 
در حالی که ابهامات و سوالات زیادی در مورد وضعیت فوتبال و فوتسال بانوان وجود داد اما خبری از نایب رئیس بانوان این فدراسیون نیست تا پاسخگوی این مشکلات باشد.
به گزارش ایسنا، وضعیت مبهم بخش فوتبال و فوتسال بانوان نیاز به پاسخگویی مسئولان فدراسیون دارد اما گویا پاسخگو بودن وظیفه‌ای است که این روزها مورد بی‌توجهی مسئولان و به ویژه نایب رئیس بانوان این فدراسیون قرار گرفته است و از آن طفره می‌روند. صوفی‌زاده که از سال ۱۳۹۵ به عنوان نایب رئیس بانوان فدراسیون فوتبال مشغول به کار شده است، ارتباط چندانی با خبرنگاران که نمایندگان مردم هستند، ندارد تا درباره موضوعات و اتفاقات مهم حوزه تحت مدیریت خود توضیحاتی ارائه دهد.
وضعیت مبهم تیم ملی فوتبال
"اراده واحدی برای تقویت تیم ملی فوتبال بانوان بزرگسال وجود دارد"، این جمله را پیش از این صوفی‌زاده گفته است اما وضعیت تیم ملی شامل کادر فنی، برنامه‌ها و اردوها مشخص نیست. بانوان فوتبالیست ایران سال آینده جام ملت‌های آسیا را پیش رو دارند اما نایب رئیس بانوان هیچ توضیحی در مورد اقداماتش در این زمینه ارائه نمی‌دهد و مشخص نیست که آیا باز هم دوره تاریک سکون تیم ملی آغاز شده یا با حمایت مسئولان در مسیر پیشرفت قرار می‌گیرد. علاوه بر این تیم فوتبال جوانان نیز که با حضور کتایون خسرویار گام‌های خوبی برداشته بود با رفتن این مربی اکنون وضعیت مشخصی ندارد. هنوز برنامه‌ای برای تعیین کادر فنی و برگزاری اردوهای این تیم برای حفظ آمادگی و هماهنگی بیشتر اعلام نشده و گویا هنوز تصمیمی جدی در این زمینه گرفته نشده است.
مربیان باکیفیتی که با بی‌توجهی رفتند
در زمان صوفی‌زاده دو مربی با کیفیت که تیم‌های ملی با آنها نتایج خوبی گرفته بودند از ایران رفتند. شهرزاد مظفر، سرمربی سابق تیم ملی فوتسال که قهرمانی آسیا را برای ایران به ارمغان آورد پس از آنکه مسئولان فوتبال تصمیمی جدی در مورد تیم ملی و کارد فنی نگرفتند، راهی کویت شد تا ایران از داشتن یک سرمربی خوب در زمینه بانوان محروم بماند. در حالی که مظفر قراردادی دوساله با فدراسیون کویت بست، نایب رئیس فدراسیون ایران در این رابطه واکنش جالبی نشان داد و او را همچنان گزینه‌ای برای سرمربیگری تیم ملی دانست! صحبتی که با پاسخ مظفر همراه شد و قرارداد خود را غیرقابل فسخ دانست. اکنون با گذشت زمان زیادی از آن تاریخ تیم ملی هنوز سرمربی ندارد و برخلاف ادعای صوفی زاده مبنی بر اینکه سرمربی اوایل سال ۹۸ مشخص می‌شود اما هنوز این اتفاق نیفتاده است.
کتایون خسرویار دیگر سرمربی با کیفیت تیم ملی بود. او که هدایت تیم جوانان را بر عهده داشت برای کشف استعدادها (وظیفه‌ای که بخش بانوان فدراسیون باید آن را انجام می‌داد) به استان‌های مختلف ایران سفر کرد و با وجود تمام سختی‌ها و ناهماهنگی‌هایی که مسئولان فدراسیون با او داشتند، تیمی با بازیکنان مستعد را تشکیل داد. خسرویار با برگزاری مداوم اردوها و آموزش اصول حرفه‌ای و اساسی فوتبال به دختران جوان در حال تربیت نسلی بود که می‌توانستند آینده درخشانی برای فوتبال زنان ایران باشند. آینده‌ای که سال‌هاست چشم به راه آمدنش هستیم. تیم خسرویار در مرحله دوم قهرمانی آسیا به خاطر کارت زرد بیشتر حذف شد. خسرویار پس از این موضوع به تیمی آمریکایی پیوست تا به بازیکنان پایه باشگاه جدید خود آموزش بدهد و آنها را آماده کند. نایب رئیس بانوان نه تنها اقدام آشکاری در زمینه حفظ مربی باکیفیت خود نکرد بلکه سکوت پیشه کرد و در نتیجه نسلی که با خود امید را برایمان آورده بود، رها شد.
ناتوانی در پرداخت پاداش قهرمانی فوتسال
نایب رئیس بانوان فدراسیون به عنوان حامی بانوان و کسی که باید پیگیر مطالبات دختران ورزشکار رشته‌های تحت مدیریت خود باشد ۱۴ ماه است که در پرداخت پاداش دختران فوتسالیست ناتوان است. ۲۲ اردیبهشت ماه تیم ملی فوتسال قهرمان آسیا شد و ۲۲ میلیون تومان پاداش برای آنها در نظر گرفته شد اما با گذشت ۱۴ ماه هنوز این مبلغ به دختران فوتسالیست پرداخت نشده است. صوفی زاده نتوانست در این زمینه قاطعانه عمل کند چرا که مطرح کردن بی پولی فدراسیون در شرایطی که پرداخت‌های نجومی برای فوتبال انجام می‌گرفت نوعی فریب افکار عمومی بود.
قاطع نبودن نایب رئیس
در اکثر رشته‌های ورزشی نواب رئیس اختیارات محدودی دارند و این موضوع به اساسنامه آنها برمی‌گردد که هنوز وضعیت آنها را به دستی مشخص نکره است. اما در این میان برخی با قاطعیت در حوزه‌های خود حاضر می‌شود و اقدامات خوبی انجام می‌دهند اما نایب رئیس بانوان فعلی فدراسیون این قاطعیت را ندارد و با محافظه‌کاری فرصت پیشرفت بانوان را محدود و محدودتر می‌کند.
مسئولی که پای ثابت سفرهاست
در حالی که به دلیل شرایط اقتصادی، فدراسیون بارها اعلام کرده است که با مشکلات مالی مواجه است اما صوفی‌زاده نه تنها در اکثر سفرها به همراه تیم اعزامی راهی خارج از کشور شد و هزینه‌ای اضافه را به وجود آورد بلکه در پایان سفر و حذف تیم‌های ملی نیز پاسخگوی عملکرد تیم‌ها نشد. او در آخرین سفر خود تیم ملی فوتبال جوانان را در مرحله دوم قهرمانی آسیا همراهی کرد و بعد از حذف این تیم و رفتن خسرویار (سرمربی تیم جوانان) سکوت پیشه کرد.
حالا وقت پاسخ‌گویی است
با توجه به مطالبی که مطرح شد، عملکرد صوفی زاده ابهامات و سوالات زیادی را ایجاد کرده است اما او حاضر به پاسخگویی نیست و برخلاف درخواست مکرر خبرنگاران، به برگزاری نشست خبری برای بررسی وضعیت بانوان توجهی ندارد. در نتیجه جامعه ورزش بانوان سوالات زیادی دارند که برخی از آنها به شرح زیر است.
۱. وضعیت کادر فنی و برنامه‌های تیم ملی فوتبال بانوان چگونه است؟
۲. آیا فدراسیون همچنان از مشاوره فنی حسین عبدی برای تیم بانوان استفاده می‌کند؟
۳. با رفتن کتایون خسرویار، برای جایگزین او فکری شده و آیا گزینه‌ای مد نظر فدراسیون است؟
۴. با توجه به حذف تیم‌های ملی در هر سه رده (نوجوانان، جوانان و بزرگسالان) برنامه فدراسیون برای پیشرفت بانوان فوتبالیست چیست؟
۵. علت تعلل در پرداخت پاداش بانوان فوتسالیست چیست و چه زمانی پرداخت می‌شود؟
۶. برخلاف وعده‌های قبلی چرا سرمربی تیم ملی فوتسال مشخص نمی‌شود؟
۷. نایب رئیس بانوان فدراسیون برای ورود زنان به ورزشگاه چه اقداماتی انجام می‌دهد؟
۸. با وجود حجاب بانوان فوتبالیست چرا بخش بانوان فدراسیون قادر به مجاب کردن مسئولان برای پخش رسانه‌ای بازی‌های دختران نیست؟
انتهای پیام
