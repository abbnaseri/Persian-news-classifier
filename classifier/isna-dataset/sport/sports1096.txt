فتحی:  ۵ بازیکن جدید جذب کرده‌ایم/ به‌زودی قرارداد چشمی، حسینی و غفوری تمدید می‌شود
مدیرعامل استقلال از خرید ۵ بازیکن جدید برای تیمش خبر داد.
به گزارش ایسنا، امیرحسین فتحی، مدیرعامل استقلال عصر پنج‌شنبه در حاشیه نشست خبری آندره‌آ استراماچونی، سرمربی این تیم اظهار کرد: قرارداد استراماچونی دو ساله است و مبلغ قرارداد او از نصف چیزی که سایت‌های ایتالیایی اعلام کردند، کم‌تر است.
او درباره تمدید قرارداد بازیکن‌های مهم این تیم گفت: هنوز یک ماه باقی مانده است و فرصت برای این کار داریم. همچنین ما ۵ بازیکن جدید جذب کرده‌ایم که اکنون در ایفمارک در حال گذراندن تست‌های پزشکی هستند تا یک‌شنبه از آن‌ها رونمایی خواهد شد. هم‌چنین در حال مذاکره برای تمدید قرارداد بازیکنان‌مان هستیم و به زودی با آن‌ها هم به نتیجه خواهیم رسید. به زودی قرارداد روزبه چشمی، حسین حسینی و وریا غفوری تمدید می‌شود و آن‌ها به جمع ما اضافه خواهند شد. چشمی ایران نیست و قرار است فردا به ایران بیاید تا با او مذاکره کنیم.
فتحی درباره پژمان منتظری هم گفت: پژمان گفته بود که مجیدی با او تماس گرفته بود و صحبت‌هایی را انجام داده بود اما من نمی‌خواهم وارد حاشیه شوم و در روز معارفه سرمربی جدید تیم به حاشیه برود.
او درباره محل تمرینات استقلال گفت: ما دو زمین برای تمرین در اختیار داریم که یکی زمین مجموعه نفت است و زمین مجموعه انقلاب هم در اختیار ماست و دفتر استراماچونی هم قرار است در آن‌جا مستقر شود.
وی در پاسخ به سوال ایسنا مبنی بر این که بازیکنان جذب شده استقلال چطور رضایت سرمربی جدید آبی‌ها را کسب کرده‌اند؟ توضیح داد: با ایشان هماهنگ کرده بودیم و ویدیوهایی را برای او فرستادیم و قرار است در تمرین‌ها هم بازیکن‌ها را رصد کند و نظر دهد. بازیکن با نظر مستقیم سرمربی جذب می‌شوند و این اتفاق افتاده است.
مدیرعامل استقلال درباره قرارداد پاتوسی گفت: قرارداد قرضی او یک سال و نیمه است که نیم‌فصل آن پرداخت شده و با همت هیأت مدیره قرار است بقیه پول او هم داده شود و این بازیکن برای استقلال بازی کند.
فتحی در خصوص تخفیف ۲ و نیم میلیاردی حسینی گفت: من دوست ندارم مسائل خصوصی در فضای مجازی رسانه‌ای شود و به شدت با این موضوع مخالفم. حسینی و غفوری با کامران منزوی به عنوان نماینده هیأت مدیره مذاکره کردند و به‌زودی قراردادشان تمدید می‌شود البته هنوز چیزی رسمی نشده است.
او در پایان درباره رحمتی گفت: او دوست بنده و از بزرگان استقلال است و اما ما دخالتی در انتخاب تیم بعدی او نمی‌توانیم داشته باشیم و برایش هر جا که هست آرزوی موفقیت می‌کنیم.
انتهای پیام
