سرمربی تیم‌ملی بوکس جوانان: بهترین‌ها را به مغولستان اعزام می‌کنیم
سرمربی تیم‌ملی بوکس جوانان ایران تاکید کرد: بهترین‌های حاضر در اردو را به رقابت‌های اولان‌باتور مغولستان اعزام می‌کنیم.
امید رشید در حاشیه اردوی تیم‌ملی بوکس جوانان ایران در گفت‌وگو با ایسنا، با بیان اینکه اردوی زنجان به عنوان چهارمین اردوی آمادگی و انتخابی تیم‌ملی بوکس جوانان ایران به‌شمار می‌رود، افزود: خوشبختانه در طول برگزاری اردوی چهارم در زنجان، موفق به برگزاری دو مرحله رویداد انتخابی شدیم تا بتوانیم با فراغ بال نسبت به انتخاب نفرات برتر اقدام کنیم.
وی با یادآوری اینکه در ابتدای برگزاری چهارمین مرحله اردوی آمادگی تیم‌ملی بوکس جوانان ایران، ۲۲ بوکسور به اردوی تیم‌ملی فرا خوانده شدند، تصریح کرد: بعد از برگزاری اولین رویداد درون‌اردویی، تعداد ۱۸ بوکسور در اردو باقی مانده و چهار ورزشکار خط خوردند تا اردو با حضور ۱۸ ملی‌پوش در زنجان ادامه پیدا کند.
سرمربی تیم‌ملی بوکس جوانان ایران با بیان اینکه در دومین رویداد درون‌اردویی نیز نفرات تیم‌ملی با سایر ورزشکاران از استان‌های مختلف به روی رینگ رفتند تا محک جدی بخورند، ادامه داد: به همین خاطر اعتقاد راسخ به این مهم داریم که درهای اردوی تیم‌ملی به روی همه ورزشکارانی که حاضر به محک خوردن در این عرصه هستند، باز است و ما نیز تلاش می‌کنیم بهترین نفرات را به رقابت‌های آسیایی اعزام کنیم.
رشید با اشاره به اینکه اردوی بعدی تیم‌ملی، اردوی مشترک با تیم‌ملی نونهالان و نوجوانان در شهرستان بیجار خواهد بود، اظهار کرد: مسابقات آسیایی اولان‌باتور مغولستان قرار است آبان‌ماه امسال برگزار شود و با توجه به اینکه هر تیم می‌تواند در ۱۰ وزن، ورزشکار به این رقابت‌ها اعزام کند، در تلاش هستیم تا بهترین نفرات را به این دوره از مسابقات اعزام کنیم.
وی ضمن ابراز رضایت از میزبانی زنجان، در خصوص نتایج گذشته تیم‌ملی بوکس جوانان خاطرنشان کرد: تیم‌ملی بوکس جوانان در سال ۲۰۱۷ عنوان چهارمی را در رقابت‌های آسیایی از آن خود کرد اما در دوره گذشته عنوان دهمی را به خود اختصاص دادیم، به همین خاطر امیدواریم در رقابت‌های مغولستان بتوانیم از جایگاه بوکس ایران در رده سنی جوانان دفاع کنیم.
 انتهای پیام
