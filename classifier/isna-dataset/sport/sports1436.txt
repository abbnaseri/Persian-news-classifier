ساناک: چالش سختی در انتظار استراماچونی است/ او به شانس نیاز دارد
مربی سابق استقلال توصیه‌هایی به سرمربی جدید ایتالیایی این تیم برای موفقیت در لیگ برتر ارائه کرد.
به گزارش ایسنا و به نقل از isport.blesk، جیری ساناک دستیار سابق وینفرد شفر در استقلال درباره حضور آندره‌آ استراماچونی ایتالیایی در تیم استقلال گفت: تجربه من این است که استراماچونی الان نمی‌داند چه چیزی در انتظار او است. من هم نمی‌دانستم. چالش خیلی سختی در انتظار او است. اگر او نتواند نظر هواداران باشگاه را به خود جلب کند کارش بسیار سخت خواهد بود. در هر صورت احساسات و شور و شوق هواداران استقلال بسیار زیاد است. افکار منطقی تقریباً سرکوب می‌شوند. مهمترین مساله این است که هواداران باید راضی باشند.
او در ادامه صحبت‌های خود افزود: کارلوس کی‌روش بیش از ۸ سال هدایت ایران را بر عهده داشت، برانکو ایوانکوویچ سال‌ها در پرسپولیس مربیگری کرده است. مردم باهوش هستند و می‌دانند کار مربیگری چگونه است. آنها می‌دانند که مربی باید یک شیوه بازی خاص را در تیمش جا بیندازد. با این حال هواداران باید بدانند اولین بازی‌ها همیشه بسیار مهم هستند. قطعاً استراماچونی به شانس هم نیاز دارد. همچنین تقویت تیم هم بسیار مهم است. باید بازیکنان خوب خارجی که بهتر از بازیکنان داخلی هستند به تیم اضافه شود.
او در پاسخ به این سوال که رفتن استراماچونی به ایران به خاطر پول بوده یا این انتخاب به حرفه مربیگری او کمک می‌کند گفت: سوال خوبی پرسیدید. من خودم انگیزه‌ام این بود که بتوانم در کنار وینفرد شفر کار کنم. مربی استقلال بودن مثل اسلاویاپراگ تحت فشار زیادی است. استقلال تیمی با هواداران زیاد است که معمولاً در لیگ قهرمانان است و در بین تیم‌های بالانشین جدول رده بندی قرار دارد.
انتهای پیام  
