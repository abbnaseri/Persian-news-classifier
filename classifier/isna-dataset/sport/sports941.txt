تیته: این بازی یکی از بهترین بازی‌های برزیل در دوران حضور من بود
سرمربی تیم ملی برزیل نمایش این تیم برابر پرو را یکی از زیباترین بازی‌های سلسائو در زمان حضور او در این تیم دانست.
به گزارش ایسنا و به نقل از گلوبو، تیم ملی فوتبال برزیل در دیدار سوم خود در رقابت‌های کوپا آمه‌ریکا توانست با ۵ گل پرو را در هم بکوبد. به این ترتیب صعود میزبان رقابت‌ها به مرحله بعدی این بازی‌ها قطعی شد.
تیته سرمربی تیم ملی فوتبال برزیل بعد از برتری و صعود تیمش به مرحله بعد کوپا گفت: از ابتدا تا انتهای بازی توانستیم فوتبال خوب و با برنامه‌ای ارائه دهیم. موقعیت‌های زیادی برای گلزنی داشتیم و باید تاکید کنم این بازی یکی از زیباترین و کامل‌ترین بازی‌های برزیل در زمان حضور من به عنوان سرمربی برزیل بود. ما در نیمه نخست با زدن ۳ گل توانستیم خیال خودمان را راحت کنیم و بازی را تمام شده بدانیم ولی در نیمه دوم دست از تلاش نکشیدیم و حتی موقعیت‌های بیشتری برای گل زدن داشتیم.
سرمربی برزیل با اشاره به غیبت کاسیمیرو در مرحله یک چهارم نهایی این رقابت‌ها گفت: در صورتی که فرناندینیو بتواند به خوبی آماده شود به او میدان خواهیم داد. همچنین آلان را نیز در تیم داریم که می‌تواند برای تیم به میدان برود. به هر صورت نبود کاسیمیرو اتفاق بدی برای تیم ما ست ولی بازیکنان خوبی داریم که می‌توانند جانشین او در تیم شوند.
انتهای پیام
