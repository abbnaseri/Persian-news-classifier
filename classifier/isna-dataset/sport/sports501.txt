علیپور: هدفم کسب ۲ مدال المپیک است/ مسوولان به قول خود عمل کنند
دارنده مدال طلای سنگنوردی جهان گفت: اگر ورزشکار ضربه و یا لطمه‌ای می‌خورد از سمت دو نهاد وزارت ورزش و کمیته ملی المپیک است زیرا قول می‌دهند و عمل نمی‌کنند.
رضا علیپور در گفت و گو با ایسنا، در مورد اهدافش اظهار کرد: برای المپیک ۲۰۲۰ که برنامه‌ای ندارم و همه تلاشم برای قهرمانی جهان و بازی‌های جهانی ۲۰۲۱ آمریکا است. ماده سرعت از المپیک ۲۰۲۴ پاریس به سنگنوردی اضافه می‌شود و من همه سعی خود را می‌کنم تا حداقل دو مدال المپیک در دوره‌های ۲۰۲۴ و ۲۰۲۸ کسب کنم. اکنون تنها دو مسابقه جام جهانی در سوئیس و فرانسه پیش رو دارم. تمرینات سنگینی را پشت سر می‌گذارم و امیدوارم که بتوانم در این دو مسابقه عنوان قهرمانی را کسب کنم. من تنها از ایران در این دو مسابقه حضور خواهم داشت.
او در پاسخ به این سوال که در حال حاضر هزینه تمرین و مربی‌اش به عهده کیست، گفت: مربی که ندارم و خودم تمرین می‌کنم. فدراسیون هم پشتیبانی می‌کند اما این حمایت در اندازه خودش است. هزینه تمرین را مجبورم از این‌جا و آن‌جا تأمین کنم. یک قسمتی را اسپانسر و بخشی دیگر را فدراسیون و تربیت بدنی استانم می‌دهند اما اینها کار را سخت می‌کند. یک ورزشکار نباید دغدغه ذهنی داشته باشد. وقتی ورزشکاری که در اوج است این گونه زندگی می‌کند وای به روزی که از اوج فاصله بگیرد. امیدوارم با حمایت کمیته ملی المپیک و وزارت ورزش این حمایت‌ها بیشتر شود تا با دغدغه ذهنی کمتری تمریناتم را دنبال کنم. با حمایت بیشتر افکار منفی کمتر سراغ ما می‌آید و می‌توانیم عنوان‌های قهرمانی جهان و آسیا را به دست آوریم.
سریع‌ترین مرد عمودی جهان در مورد اینکه در چند مسابقه گذشته نتوانسته بود سکوهای جهانی را تصاحب کند افزود: اخیراً سه مسابقه جام جهانی رفتم که متأسفانه در آن‌ها بدشانسی آوردم. من از لحاظ بدنی خیلی آماده بودم اما رشته سنگنوردی ریسک بالایی دارد. کافی است کمی ذهن ورزشکار درگیر مسائل زندگی باشد تا از دنیای قهرمانی جا بماند. به خاطر ریسک بالا، من در آن مسابقات باختم. باختم که چهارم جهان شدم. چهارمی جهان هم میان آن همه کشور و ورزشکار رتبه کمی نیست. زمانی چهارمی ایران شدن هم آرزو بود. رتبه‌های من ششمی و چهارمی جهان بود که همه هم به خاطر سر خوردن اتفاق افتاد.
علیپور در مورد جایگاه خود در فدراسیون جهانی سنگنوردی گفت: سال گذشته نفر اول رنکینگ بودم اما در پایان سال دوم شدم. همیشه تلاش کردم اما خیلی وقت‌ها از رنکینگ جا ماندم. خیلی سکوها را می‌توانستم بدست آورم اما نشد. در سال ۲۰۱۹ هم تنها سه مسابقه گذشته و هنوز چند مسابقه دیگر خواهم داشت. تمام تلاشم را می‌کنم که بهترین‌ها برای سرزمینم رقم بخورد.
وی با گلایه از وزارت ورزش و کمیته ملی المپیک خاطرنشان کرد: وزارت ورزش و کمیته ملی المپیک پاداش بازی‌های جهانی را نداد. همه این‌ها باعث می‌شود افکار منفی در زندگی یک قهرمان ورود کند. اگر یک ورزشکار ضربه و یا لطمه‌ای هم می‌خورد از سمت این دو نهاد است چون وقتی قول می‌دهند و عمل نمی‌کنند. می‌گویند قهرمان شوی برابر المپیک پاداش می‌دهیم اما بعد قهرمانی زیر آن می‌زنند. همه این‌ها برای یک ورزشکار افکار منفی می‌شود و نمی‌گذارد که در دنیای قهرمانی بدوی و مجبوری قدم بزنی.
دارنده مدال طلای بازی‌های جهانی ادامه داد: کمیته ملی المپیک و وزارت ورزش اگر قولی می‌دهند باید به آن عمل کنند. ورزشکار اگر در جهانی و یا آسیایی مدال می‌گیرد می‌خواهد پرچم کشورش را به اهتزاز درآورد و سرود کشورش در سالن مسابقات سروده شود. بدون تلاش ورزشکار پرچم کشور در میادین به اهتزاز نمی‌آید و صدای سرود کشور در جهان نمی ‌پیچد. امیدوارم با عمل کردن به قول‌هایشان و دادن پاداش‌ها قدر ورزشکارها را بدانند. ورزشکاری که قهرمان می‌شود نیاز به انگیزه دارد و نباید بعد از قهرمانی همه چیز تمام شود.
وی در پایان در پاسخ به این سوال که آیا فدراسیون پاداش مدال طلای جاکارتا را فدراسیون به شما پرداخت کرده است، گفت: بله. پاداش طلای من ۱۶۰ سکه بود که که برای هر سکه معادل ۳ میلیون تومان پرداخت شده است. شاید بتوانم با آن پول در پایین شهر یک خانه برای خودم بخرم.
انتهای پیام
