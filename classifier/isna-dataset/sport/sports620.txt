تجاری‌سازی محصولات ورزشی از طریق استارت‌آپ‌ها
معاون فناوری پژوهشگاه علوم ورزشی گفت: با هدف تجاری سازی تجهیزات ورزشی و اشتغال‌زایی برای فارغ‌التحصیلان علوم ورزشی برای نخستین بار استارت آپ‌های ورزشی در نمایشگاه بین‌المللی تجهیزات ورزشی به فروش خواهند رسید.
محمد شریعت‌زاده در گفت و گو با ایسنا، با اشاره به تجاری‌سازی محصولات ورزشی از طریق استارت آپ‌ها افزود: مرکز نوآوری و شتاب دهی فناوری‌های ورزشی پژوهشگاه علوم ورزشی به‌عنوان تنها مرکز تخصصی حامی استارت آپ های ورزشی در داخل کشور و در راستای فعالیت‌های حمایتی خود در نظر دارد همزمان با برپایی نمایشگاه بین‌المللی ورزش و تجهیزات ورزش که از ۱۸ تا ۲۱ تیر در محل دائمی نمایشگاه‌های بین المللی برگزار می‌شود برای نخستین بار بخشی از فضای نمایشگاهی را به استارت آپ‌ها اختصاص دهد. البته پژوهشگاه علوم ورزشی برای حمایت از استارت‌آپ ها بخشی از هزینه‌های اجاره غرفه استارت‌آپ های ورزشی را تقبل و پرداخت خواهد کرد.
وی گفت: در این نمایشگاه فعالان حوزه صنعت ورزش، آخرین محصولات و فناوری‌های ورزشی سخت‌افزاری و نرم‌افزاری خود را ارائه و مشاوره‌های تخصصی در حوزه‌های تغذیه، علم تمرین، حرکات اصلاحی و سایر حوزه‌های تخصصی علوم ورزشی انجام خواهد شد.
معاون فناوری پژوهشگاه علوم ورزشی اضافه کرد: استارت آپ‌های ورزشی با هدف تجاری‌سازی تجهیزات ورزشی و اشتغالزایی برای فارغ‌التحصیلان علوم ورزشی برای نخستین بار در نمایشگاه تجهیزات ورزشی به معرض نمایش گذاشته خواهد شد تا از این طریق اقدامات لازم برای فروش و تجاری سازی آخرین دستاوردهای علمی و محصولات ورزشی انجام شود.
شریعت‌زاده افزود: در این نمایشگاه چند محصول جدید از استارت آپ‌های فعال در حوزه فناوری‌های ورزشی پیش‌بینی شده که امیدواریم با فروش این محصولات ضمن درآمدزایی و حمایت مالی از متخصصان امر زمینه‌ای برای اشتغالزایی آنها نیز ایجاد کنیم.
انتهای پیام
