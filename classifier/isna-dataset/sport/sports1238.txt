پرمدال‌ترین ورزشکار پاراآسیایی چقدر پاداش گرفت؟
 پرمدال‌ترین ورزشکار بازی‌های پاراآسیایی جاکارتا با انتقاد نسبت به میزان پاداش خود گفت: با توجه به این که در بازی‌های پاراآسیای جاکارتا به لطف خدا توانستم شش بار پرچم کشورم را به اهتزاز در آورم و تاریخ ساز شوم، اما مسئولان در پرداخت پاداش به قول خود عمل نکردند.
شاهین ایزدیار در گفت‌وگو با ایسنا، با بیان اینکه برای کسب ۶ مدال طلا و یک مدال نقره در بازی‌های پاراآسیایی جاکارتا در مجموع ۲۴۸ سکه (هر سکه معادل ۳ میلیون تومان) دریافت کردم، افزود: در جدول توزیع پاداش‌ها، فدراسیون برای نخستین مدال طلای من ۱۶۰ سکه در نظر گرفته و برای ۵ مدال طلای دیگر ۱۶ سکه و برای مدال نقره ۸ سکه پرداخت کرده که اصلاً راضی‌کننده نیست.
وی گفت: کسب ۶ مدال طلا و یک نقره در بازی‌های پاراآسیایی جاکارتا اتفاق تاریخی بود که برای اولین بار در تاریخ شنای معلولان رخ داد و من انتظار چنین کم‌لطفی را نداشتم. مسئولان حتی به مصوبه‌ای که در مجلس در خصوص پاداش مدال آوران بازی‌های آسیایی و پاراآسیایی به تصویب رسیده بود عمل نکردند. چیزی که در دولت و وزارت ورزش در خصوص پاداش‌ها مصوب شده بود پرداخت ۱۶۰ سکه برای مدال اول، ۵۰ درصد برای مدال دوم، ۲۵ درصد برای مدال سوم و ۱۵ درصد برای مدال چهارم بود و اگر این مصوبه اجرایی می‌شد من باید چیزی حدود ۳۰۰ سکه دریافت می‌کردم نه ۲۴۸ سکه. اما در مجموع ۷۴۴ میلیون تومان به من پاداش داده شد.
پرمدال‌ترین ورزشکار بازی‌های پاراآسیایی جاکارتا خاطرنشان کرد: من نمی‌دانم مسئولان این ده درصد را از کجا آوردند، متأسفانه هم از تعداد سکه‌ها زدند و هم مقدار پاداش‌ها را کم کردند و برای هر سکه سه میلیون تومان دادند.
وی اضافه کرد: قبل از اعزام کاروان به بازی‌های آسیایی و پاراآسیایی جاکارتا وزیر ورزش و جوانان، معاون وی و حتی رئیس مجلس شورای اسلامی اعلام کرده بودند که پاداش مدال آوران بر اساس سکه خواهد بود نه امتیازی و در آینده نحوه پرداخت پاداش‌ها تغییر خواهد کرد که متأسفانه برخلاف گفته‌های خود عمل کردند.
ایزدیار گفت: واقعاً نمی‌دانم به چه کسی باید اعتراض کرد، اگر بخواهیم جلوی مجلس تحصن کنیم مثل این می‌ماند که نزد پدری از بچه‌اش شکایت کنیم که کار درستی نیست. اگر از ابتدا میزان پاداش‌ها را مشخص می‌کردند امروز ورزشکاران تکلیف خود را بهتر می‌دانستند. به هر صورت معتقدم اگر ۷۴۴ میلیون تومان را سال گذشته دریافت می‌کردم شاید شرایط بهتر از الان بود که قیمت همه چیز چند برابر شده است.
بهترین ورزشکار بازی‌های پاراآسیایی جاکارتا در رشته شنا ادامه داد: ورزشکاران معلول چون شغل خاصی ندارند و حقوقی دریافت نمی‌کنند، روی پاداش خود حساب خاصی باز کرده بودند. به عنوان مثال خود من روزی دو جلسه تمرین در ساعات صبح و بعدازظهر انجام می‌دهم، دیگر فرصتی برای شغل دیگر حتی به صورت پاره‌وقت ندارم.
وی گفت: روز گذشته سجادی سرپرست کل کاروان المپیک ۲۰۲۰ توکیو اعلام کرد هر ورزشکاری که بتواند سهمیه بازی‌های المپیک ۲۰۲۰ را کسب کند ۵ میلیون حقوق دریافت می‌کند که متأسفانه این قانون تنها برای ورزشکاران المپیکی است و برای پارالمپیکی‌ها چنین چیزی مصوب نشده است. من نمی‌دانم چرا این قدر تبعیض بین ورزشکار المپیکی و پارالمپیکی وجود دارد. ورزشکاران پارالمپیکی تنها در صورتی می‌توانند حقوق دریافت کنند که علاوه بر کسب سهمیه، مدال طلای وی نیز همانند ساره جوانمردی، سیامند رحمان و… مسجل شود. من خود با وجود اینکه سهمیه بازی‌های پارالمپیک لندن و ریو را کسب کردم اما چون شانس زیادی برای مدال نداشتم هیچ حقوقی دریافت نکردم. حتی ورزشکارانی که در بازی‌های آسیایی مدال گرفتند حقوق مادام‌العمر دریافت می‌کنند، اما برای مدال آوران پاراآسیایی چنین قانونی وجود ندارد.
ایزدیار در پایان افزود: قبول دارم با چنین وضعیتی شرایط سخت است اما من یک ورزشکار حرفه‌ای هستم و باید به این گونه مسائل فکر نکنم. شهریورماه مسابقات جهانی انگلیس را برای کسب سهمیه پیش رو داریم که من تمام تلاشم بر این است که بتوانم در این تورنمنت در چند ماده بویژه ۱۰۰ صدمتر قورباغه و ۵۰ متر کرال سینه سهمیه را کسب کنم و همچنین رنکینگ جهانی خود را در رشته قورباغه که الان هشتم جهان هستم تا سومی ارتقا ببخشم. هر چند شرایط روحی خوبی ندارم اما با تمرینات خوبی که داشتم آماده‌ام و هدفم کسب سهمیه و قرار گرفتن روی سکوی بازی‌های پارالمپیک ۲۰۲۰ توکیو است.
انتهای پیام
