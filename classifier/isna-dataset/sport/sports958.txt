قطر، آخرین شانس آرژانتین و مسی
تیم ملی فوتبال آرژانتین تنها با پیروزی برابر قطر شانس صعود به مرحله یک چهارم نهایی کوپا آمه‌ریکا ۲۰۱۹ را دارد.
به گزارش ایسنا، تیم ملی فوتبال آرژانتین امشب (یکشنبه) در آخرین بازی مرحله گروهی کوپا آمه‌ریکا ۲۰۱۹ برزیل به مصاف قطر می‌رود. این دیدار یکی از مهمترین بازی‌های یک سال اخیر آلبی سلسته محسوب می‌شود چون این تیم برای صعود به مرحله یک چهارم نهایی باید نماینده آسیا را شکست دهد. شروع ناامید کننده یاران لیونل مسی در دومین دیدار برابر پاراگوئه ادامه یافت و دوباره این تیم مانند جام جهانی ۲۰۱۸ روسیه برای صعود به سختی افتاده است. کلمبیا نخستین حریف آرژانتین در کوپا بود که توانست با پیروزی ۲ بر صفر نخستین شکست آلبی سلسته را رقم بزند.
بازی بسته شاگردان کارلوس کی‌روش و ناتوانی آرژانتین در موقعیت سازی باعث شد سه امتیاز مهم این دیدار برای تیم لیونل اسکالونی از دست برود. مسی و هم تیمی‌هایش به امید پیروزی مقابل پاراگوئه به میدان رفتند اما اتفاق‌های بازی نخست تکرار شد. گل نخست برای پاراگوئه به ثمر رسید و آرژانتین به لطف VAR توانست از روی نقطه پنالتی بازی را به تساوی برساند. این دیدار زمانی که داور یک پنالتی به نفع پاراگوئه گرفت ممکن بود به یک کابوس دیگر برای آرژانتینی‌ها تبدیل شود اما فرانکو آرمانی با مهار ضربه اجازه نداد این اتفاق رخ دهد. دروازه‌بان ریورپلاته که عملکرد ضعیفی پیش از این ضربه به نمایش گذاشته بود توانست اعتماد به نفس پیدا کند.
مشکل آرژانتین فقط درون دروازه نبود. این تیم که در دوره تغییر نسل به سر می‌برد و در این تورنمنت از بازیکنان جوان زیادی بهره می‌برد نتوانسته است در جد انتظار ظاهر شود. بازیکنان از سطح‌های اصلی‌شان فاصله دارند. یکی از آنها آن خل دی ماریا است. هافبک تهاجمی پاری سن ژرمن در بازی نخست تنها ۴۵ دقیقه بازی کرد و کاملاً در بازی محو شده بود. او در دقایق پایانی بازی برابر پاراگوئه نیز به میدان رفت اما باز هم عملکرد خیلی ضعیفی به نمایش گذاشت. آلبی سلسته از داشتن یک بازی ساز خوب رنج می‌برد. از طرفی مسی مانند تورنمنت‌های گذشته در تیم ملی آرژانتین فاصله زیادی با سطح خود در بارسلونا داشت.
البته رسانه‌های آرژانتینی و مردم این کشور بیش از همه از اسکالونی انتقاد کردند. تصمیمات سرمربی جوان آرژانتینی در دو بازی کوپا جنجالی بوده است. او در دیدار برابر کلمبیا در حالی سرخیو آگوئرو را تعویض کرد که مهاجم سیتی بازی خوبی به نمایش گذاشته بود. تعویض لائوتارو مارتینس و ورود دی ماریا به زمین دیگر تصمیم بحث برانگیز سرمربی آرژانتینی در دیدار برابر پاراگوئه بود. اسکالونی پس از اخراج خورخه سامپائولی به عنوان سرمربی موقت آلبی سلسته انتخاب شد. او قرار بود تا ژانویه هدایت تیم ملی را بر عهده داشته باشد اما با کسب نتایج خوب، این حضور تمدید شد. مسی در این مدت در تیم اسکالونی بازی نکرده بود تا اینکه برای دیدار دوستانه برابر ونزوئلا به تیم ملی دعوت شد و آرژانتین با سه گل مغلوب این تیم شد. با این شکست دوباره ابهام‌ها در رابطه با آرژانتین شروع شد.
اسکالونی امشب شاید آخرین فرصتش را برای تغییر این شرایط داشته باشد. او باید بهترین‌ها انتخاب‌ها را داشته باشد و بازیکنانش نمایش خوبی برابر قطر داشته باشند. تیم آسیایی تاکنون بر خلاف انتظارها در کوپا آمه‌ریکا عملکرد خوبی داشته است. شاگردان فلیکس سانچس در بازی نخست با دو گل از پاراگوئه عقب افتادند اما توانستند نتیجه را جبران کنند و یک امتیاز از این بازی کسب کنند. عملکرد خوب قطر باعث شد بریتسو (سرمربی پاراگوئه) نسبت به حضور دو تیم آسیایی در کوپا آمه‌ریکا اعتراض داشته باشد. سرمربی آرژانتینی گفت: این بازی‌ها متعلق به قاره آمریکا است و باید تیم‌های مهمان از این قاره انتخاب شوند.
نمایش خوب قطر در دیدار برابر کلمبیا ادامه داشت و شاگردان کی‌روش به سختی توانستند برابر این تیم پیروز شوند. تک گل کلمبیا را خوان زاپاتا در دقیقه ۸۶ به ثمر رساند. قطر امشب فرصت دارد علاوه بر صعود همه نگاه‌ها را به خود جلب کند. سانچس که مربیگری را در بارسلونا آغاز کرد می‌تواند مسی، ستاره آبی اناری‌ها را از این رقابت‌ها کنار بزند.
آرژانتین برای صعود به پیروزی نیاز دارد اما این سه امتیاز حکم قطعی برای حضور در مرحله یک هشتم نهایی نیست. تنها در چهار صورت آلبی سلسته برای صعود به تفاضل گل پیدا نخواهد کرد که پاراگوئه برابر کلمبیا پیروز نشود، برزیل با اختلاف چهار گل یا بیشتر پرو را شکست دهد، ونزوئلا نتواند بولیوی را مغلوب کند و ژاپن برابر اکوادور پیروز نشود. آرژانتین در صورتی به تفاضل گل نیاز خواهد داشت که پاراگوئه بتواند کلمبیا را شکست دهد. البته باید منتظر دیگر نتایج گروه‌ها بماند. آلبی سلسته با کسب تساوی تنها در یک شرایط می‌تواند در جمع هشت تیم برتر حضور داشته باشد. پاراگوئه با اختلاف سه یا چهار گل بیشتر مغلوب کلمبیا شود و ژاپن برابر اکوادور مساوی کند.
اگر آلبی سلسته به دور بعد راه یابد می‌تواند امیدوار باشد که جام قهرمانی را هم بالای سر ببرد. شروع بد همیشه به معنای حذف زودهنگام یا ناکامی در قهرمانی نیست. اروگوئه در کوپا آمه‌ریکا ۲۰۱۱ دو بازی نخست خود را با تساوی به پایان رساند. این تیم برابر پرو یک بر یک مساوی کرد و سپس با نتیجه مشابه مقابل شیلی متوقف شد اما در بازی آخر مکزیک را شکست داد و تا فینال پیش رفت. در نهایت جام قهرمانی را با پیروزی ۳ بر صفر برابر پاراگوئه بالای سر برد. این اتفاق تنها در کوپا آمه‌ریکا رخ نداده است. پرتغال آخرین قهرمان یورو هم به عنوان تیم سوم و تنها با کسب سه امتیاز از مرحله گروهی صعود کرد، در فینال فرانسه میزبان را شکست داد و جام قهرمانی را بالای سر برد.
انتهای پیام
