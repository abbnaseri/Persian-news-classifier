رونالدو در نقش هازارد در یوونتوس ساری
سرمربی جدید یوونتوس می‌خواهد که از رونالدو در پست جدیدی به عنوان مهاجم کاذب استفاده کند.
به گزارش ایسنا و به نقل از گاتزتا دلو اسپورت، کریستیانو رونالدو در فصلی که گذشت پیراهن یوونتوس را بر تن کرد.
این ستاره پرتغالی توانست در ۴۳ دیداری که با پیراهن یووه در رقابت‌های مختلف به میدان رفت ۲۸ گل به ثمر رساند و ۱۳ پاس گل بدهد.
رونالدو در یوونتوس در همان پستی که در رئال بازی می‌کرد به بازی گرفته شد اما مائوریتسیو ساری می‌خواهد که او را در پست دیگری به کار گیرد.
روزنامه گاتزتا دلو اسپورت نوشت که ساری در جلسه‌ای که با کریستیانو رونالدو داشته به او تاکید کرده که می‌خواهد از این بازیکن به عنوان مهاجم کاذب در فصل جدید استفاده کند تا جایی که او همان نقشی را که هازارد در چلسی و دریس مرتنس در ناپولی داشت برعهده گیرد و باید دید که این بازیکن در پست جدید خود می‌تواند عملکرد خوبی از خود نشان دهد یا نه.
انتهای پیام
