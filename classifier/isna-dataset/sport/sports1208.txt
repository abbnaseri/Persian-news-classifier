مدال برنز ژیمناستیک قهرمانی آسیا ۲۰۱۵ به ایران داده شد
در جریان مسابقات قهرمانی آسیا ۲۰۱۹ نماینده فدراسیون جهانی مدال برنز قهرمانی آسیا ۲۰۱۵ خناری نژاد را که در پی دوپینگ ژیمناست قزاقستان بدست آمده بود به ایران داد.
به گزارش ایسنا و به نقل از فدراسیون ژیمناستیک؛ پس از پیگیری‌های زیاد فدراسیون ژیمناستیک بالاخره مدال برنز هادی خناری نژاد در مسابقات قهرمانی ۲۰۱۵ آسیا در هیروشیما به این ورزشکار و کاپیتان سابق تیم ملی رسید. این مدال در حاشیه رقابتهای ژیمناستیک قهرمانی آسیا در اولانباتور مغولستان از طرف نماینده فدراسیون جهانی، به محمدرضا خیرخواه، سرمربی تیم ملی تحویل داده شد.
هادی خناری نژاد در مسابقات ژیمناستیک قهرمانی ۲۰۱۵ آسیا در هیروشیمای ژاپن به مقام چهارم وسیله دارحلقه دست یافته بود که با مثبت اعلام شدن دوپینگ عزیربیک ژیمناست قزاقستان و نفر سوم این مسابقات، مدال برنز به خناری نژاد تعلق گرفت.
هشتمین دوره رقابت‌های ژیمناستیک هنری قهرمانی ۲۰۱۹ آسیا به میزبانی اولان باتور مغولستان از فردا آغاز می‌شود. در نخستین روز این مسابقات نمایندگان ایران در دور مقدماتی حرکات زمینی، خرک حلقه و دارحلقه به مصاف حریفان خود می‌روند. مسابقات در وسایل پرش خرک، پارالل و بارفیکس هم پس فردا برگزار خواهد شد.
تیم ملی ژیمناستیک هنری کشورمان با ترکیب سعیدرضا کیخا، محمدرضا خسرونژاد، مهدی الفتی، مهدی احمد کهنی و ایمان خاموشی در این مسابقات شرکت کرده است. انتهای پیام
