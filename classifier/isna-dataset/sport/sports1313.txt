بهداد سلیمی: سرمربیگری بیمه رازی شروع خوبی برای من است
بهداد سلیمی گفت: سرمربیگری بیمه رازی شروع خوبی برای من است و امیدوارم مثمرثمر باشم و قطعاً تیم را برای قهرمانی می‌بندیم.
قهرمان نامدار وزنه‌برداری ایران که پس از پایان دوران قهرمانی‌اش برای اولین بار وارد جرگه مربیان شده است، در گفتگو با ایسنا درباره ی اینکه سرمربیگری تیم بیمه رازی را برعهده گرفته است ، بیان کرد: بیمه رازی برای دوسال قهرمان لیگ برتر وزنه برداری شد و امسال هم قطعاً این تیم را برای قهرمانی می‌بندیم و امیدوارم بتوانیم بهترین نتیجه را کسب کنیم. همچنین از آنجا که بیمه رازی سال گذشته قهرمان شد ان‌شاءالله تیم را به جام باشگاه‌های آسیا اعزام می‌کنیم.
سلیمی در پاسخ به این پرسش که قرار است ستاره‌های وزنه برداری را در بیمه رازی جمع کند یا خیر تاکید کرد: باید ببینیم حداکثر بودجه‌ای که باشگاه در اختیار ما می‌گذارد چقدر است سپس با وزنه برداران در مورد قرارداد صحبت کنیم.
قهرمان سابق جهان و المپیک در مورد اولین تجربه مربیگری خود که در لیگ برتر رقم می‌خورد نیز گفت: فکر می‌کنم شروع خوب و جذابی باشد به ویژه با تیم قوی و بزرگی مثل بیمه رازی که دو سال قهرمان لیگ شده است. امیدوارم بتوانم مثمرثمر باشم و پاسخ اعتماد مسئولان بیمه رازی را بدهم.
او در پاسخ به این پرسش که بودجه در نظر گرفته شده برای تیم مناسب هست یا خیر، تصریح کرد: هنوز بودجه تیم مشخص نیست و باید با مسئولان باشگاه صحبت کنیم. انتهای پیام
