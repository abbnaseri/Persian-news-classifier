واکنش حسین کیهانی به مثبت شدن دوپینگ و محرومیت 4 ساله‌اش
 حسین کیهانی بعد از مثبت شدن تست دوپینگ با ماده ممنوعه اپو و محرومیت 4 ساله به این موضوع واکنش نشان داد.
به گزارش ایسنا، دونده دوی استقامتی ایران که در بازی‌های آسیایی جاکارتا مدال طلای دوی ۳ هزار متر با مانع را کسب کرد و توانست رکورد این بازی‌ها را بشکند در رقابت‌های قهرمانی ۲۰۱۹ آسیا قطر، به سبب استفاده از ماده ممنوعه اپو برای چهار سال محروم شد.
او بعد از مثبت شدن تست و محرومیتش به این موضوع واکنش نشان داد. او گفت که از این ماده ممنوعه استفاده نکره و حاضر است هر زمانی دوباره آزمایش بدهد. او مدعی شده که هیچ کسی از او حمایت نکرده است.
متن کامل واکنش کیهانی که در صفحه شخصی‌اش در شبکه‌های اجتماعی منتشر شده، به این شرح است:.
به‌نام خدایی که در این نزدیکی است. ماندم از کجا شروع کنم و به چه شکل برای مردم عزیزم توضیح و توجیح بنویسم. درد و دل‌ها بسیار دارم از سال ۱۳۸۵ که ورزش دوومیدانی را آغاز کرده‌ام تا به امروز تمام افتخارات و مدال‌هایی که به عشق کشورم و مردمم کسب کرده‌ام سالم و بدون هیچ مشکل و با خون دل‌ها و مشقت فراوان بوده، عده‌ای بی‌انصاف در فضای مجازی و واقعی به هر شکلی که دل‌شان خواست با احساسات من و آبروی من بازی کردند و باب میل‌شان قضاوت کردند. در صورتی که هیچ یک از افتخارات من مشکل‌دار نبوده. بگذریم...
من حسین کیهانی کاملاً دین خودمو به ورزش کشورم ادا کردم در طول این ۱۳ سال. قسم خوردم و قسم می‌خورم من این ماده ممنوعه را استفاده نکردم فقط بدن و کلیه من بیش از اندازه این ماده را تولید می‌کند، هرکس باور نداره حرفمو به شرفم قسم هرلحظه و هرجایی که بخواهم من آماده هستم برای آزمایش. اما متأسفانه هیچ کس کمکم نکرد تا ثابت کنم. در کشور ما حتی وکیل ورزشی نداشتیم. مطمئن هستم خدا حقمو خواهد گرفت فدای محبت و تعصب تمام دوستان عزیزم. کاش قلب و زبان آدما یکی بود.


انتهای پیام

