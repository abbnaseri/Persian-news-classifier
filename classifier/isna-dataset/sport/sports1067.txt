پرمدال‌ترین دوومیدانی‌کار معلولان در پاراآسیایی: ۱۰۴ کیلو کم کردم تا دوباره ورزش کنم
پرمدال‌ترین ورزشکار ایرانی دوومیدانی معلولان در بازی‌های پاراآسیایی جاکارتا می‌گوید پس از اینکه تصادف کرد و ویلچرنشین شد، 104 کیلو از وزن بدنش را از دست داد اما دوباره ورزش را شروع کرد.
حامد امیری در گفت‌وگو با خبرنگار ایسنا منطقه لرستان، اظهار کرد: در جاکارتا دو نشان طلا و یک برنز کسب کردم که حالا برای طلای اول ۱۶۰ سکه (هر سکه معادل ۳ میلیون تومان) و طلای دوم ۱۰ درصد پاداش و برای برنز نیز ۵ درصد لحاظ کرده‌اند.
وی ادامه داد: از این موضوع چند روز قبل خبردار شدم و اول فکر می‌کردم برای مدال دوم نصف پاداش را می‌دهند.
امیری یادآور شد: روزانه تمرین داریم و از جیب خودمان هزینه می‌کنیم، برای این رقابت‌ها حدود یکصد میلیون تومان هزینه کردم.
این ورزشکار لرستانی تبدیل هر سکه به ۳ میلیون تومان را منطقی عنوان کرد و افزود: زمانی که وعده این پاداش را دادند، قیمت سکه در همین حد بود و مشکلی با این موضوع ندارم.
وی که الان در پرتاب‌های معلولان فعالیت می‌کند، با اشاره به معلولیتش تصریح کرد: آذر ۹۰ برای حضور در پیکارهای قوی‌ترین مردان کشور آماده می‌شدم و جایی برای تمرین در خرم‌آباد نداشتم و هر روز به بروجرد می‌رفتم و یک روز در حال برگشت از بروجرد به سمت خرم‌آباد تصادف کردم و از ناحیه نخاع آسیب دیدم و ویلچرنشین شدم.

امیری با بیان اینکه دوست ندارم به جزئیات حادثه اشاره کنم، اضافه کرد: حدود دو سال استراحت کردم و در این مدت ۱۰۴ کیلوگرم از وزنم کم شد که آقای مصطفی بهرامی مربی لرستانی تیم ملی پرتاب‌های دوومیدانی معلولان چند بار با بنده صحبت کرد که این رشته را شروع کنم اما مخالفت می‌کردم، چون نگاهم از سمت ورزش برگشته بود. دکتر بهرامی هر بار به من می‌گفت که استعدادم برای پرتاب‌ها خوب است و سرانجام موافقت کردم.

این ورزشکار لرستانی یادآور شد: واقعاً سخت بود، ۱۰۴ کیلو کم کرده بودم و در ابتدا خیلی اذیت می‌شدم اما با این شرایط کنار آمدم و تقدیرم این بوده است. الان در هر مسابقه‌ای که شرکت می‌کنم این برایم مهم است که یک ایرانی و لر هستم و برای سربلندی نام کشور مسابقه می‌دهم.

وی که عناوین مختلف رقابت‌های جهانی، پارالمپیک، پاراآسیایی و تورنمنت‌های مهم دیگر را در کارنامه دارد، در مورد بهترین خاطره ورزشی‌اش گفت: نخستین بار که برای حضور در پیکارهای قوی‌ترین مردان ایران (مردان آهنین) انتخاب شدم، بهترین خاطره‌ام است، چون با کمترین امکانات تمرین می‌کنم. آن زمان ۲۴ سال سن داشتم و هنوز خاطرات خوبی از این پیکارها دارم.

امیری با بیان اینکه سلامتی از همه مقام‌ها و گنج‌های دنیا مهم‌تر است، تأکید کرد: حسرتم دوباره راه رفتن است. علم پیشرفت کرده که امیدوارم در مورد نخاع شرایط به گونه‌ای باشد که درمان شوم و دوباره راه بروم.

دارنده نشان‌های مختلف پرتاب‌های دوومیدانی معلولان گفت: دکتر بهرامی خیلی زحمت می‌کشد و ورزشکارهای این رشته در لرستان هرچه که دارند از ایشان است. البته اردشیر کاظمی دیگر مربی لرستانی نیز برای ورزشکاران استان خیلی تلاش می‌کند.

انتهای پیام
