یونیورسیاد دانشجویان جهان/ شکست نزدیک والیبال ایران برابر فرانسه
تیم ملی والیبال دانشجویان ایران در نخستین دیدار خود در بازی‌های دانشجویان جهان برابر فرانسه شکست خورد.
به گزارش خبرنگار اعزامی ایسنا از ایتالیا، تیم ملی والیبال دانشجویان ایران در نخستین دیدار دور مقدماتی خود در یونیورسیاد ۲۰۱۹ در ناپل ایتالیا، برابر فرانسه با نتیجه ۳ بر ۲ شکست خورد.
ایران در ست‌های اول، دوم و پنجم به ترتیب با نتایج ۲۵ بر ۱۲، ۲۵ بر ۱۹ و ۱۵ بر ۸ شکست خورد. ایران پس از این که دو ست نخست را از دست داد، به بازی برگشت و موفق شد با نمایشی عالی ست‌های سوم و چهارم را به ترتیب با نتایج ۲۵ بر ۱۹ و ۲۷ بر ۲۵ به سود خود پایان دهد اما در نهایت در ست پنجم با نتیجه ۱۵ بر ۸ شکست خورد و به یک امتیاز این بازی قناعت کرد.
علی رمضانی، حمید حمودی، امیر حسن فرهادی، قاسم کارخانه، شایان شاهسون، میر بابک موسوی، رحمان تقی‌زاده، سهند الله‌وردیان، طیب عینی، کیاوش حیدری، سعید رنجبر و محمد دلیری ترکیب ۱۲ نفره تیم والیبال ایران در این رقابت‌ها هستند.
ایران با فرانسه، برزیل، کانادا و لهستان در گروه C رقابت‌های والیبال یونورسیاد ۲۰۱۹ قرار دارد و در بازی بعدی خود روز دوشنبه به مصاف کانادا می‌رود.
سرمربیگری تیم ملی والیبال دانشجویان ایران بر عهده علی پورعروجی است، مهدی مقدم‌منش نیز سرپرست و مربی این تیم است.
محمدرضا دهخدا، رئیس فدراسیون ورزش‌های دانشگاهی و سرپرست کاروان ایران به همراه دیگر مسئولان این فدراسیون با حضور در سالن این رقابت‌ها از نزدیک نظاره‌گر بازی والیبال ایران و فرانسه شدند.
در این بازی از سیستم ویدئو چک استفاده نشد.
انتهای پیام
