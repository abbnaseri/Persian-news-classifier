آذری: شکاری نباید احساسات هواداران پرسپولیس را برانگیزد/ من از روس‌ها می‌ترسم!
مدیرعامل باشگاه ذوب‌آهن می‌گوید حساب این باشگاه نشان نمی‌دهد که صحبت‌های درودگر درباره درآمد ذوب‌آهن از تبلیغات محیطی درست باشد.
به گزارش ایسنا، سعید آذری، مدیرعامل باشگاه ذوب‌آهن اظهار کرد: خدا را شکر مثل همه سال‌ها در یک محیط بی سر و صدا، معتدل و مبتنی بر اصولی که اعضای هیأت مدیره مشخص کرده‌اند یک فضای خوبی ایجاد کردیم و اکثر بازیکنانمان را حفظ کردیم به جز سه موردی که توان مالی‌اش را نداشتیم. از ۳۵ بازیکن فصل قبل تیم فقط ۳ نفر بیرون ماندند. به جای این ۳ نفر، ۳ بازیکن زبده دیگر جذب می‌شوند. از طرفی آقای منصوریان نگاه ویژه‌ای به تیم‌های پایه دارد.
او که در برنامه "تهران ورزشی" رادیو تهران صحبت می‌کرد، درباره مصاحبه درودگر درباره تبلیغات محیطی و اینکه ذوب‌آهن بیشترین درآمد را از این راه داشته است، گفت: به حساب آقای درودگر را نمی‌دانم ولی حساب ما این را نشان نمی‌دهد. من هنوز حساب نکرده‌ام و حسابش دست آقای درودگر است. کاش آقای درودگر این‌گونه می‌گفت که ذوب‌آهن کمترین بدهی را داشته است. خیلی از تیم‌ها از تبلیغات محیطی پول نگرفته‌اند چون ۹۵ درصدشان به سازمان لیگ بدهکارند.
مدیرعامل ذوب‌آهن ادامه داد: این بدهی هم بدهی غیر متعارفی است به این علت که سازمان لیگ قراردادهایی را که منعقد کرده به حساب طلبکاری باشگاه‌ها نمی‌گذارد. اگر آن قراردادها به حساب باشگاه‌ها گذاشته شوند، می‌شوند طلبکار ولی ذوب آهن کمترین بدهی را داشته و به حساب آقای درودگر ممکن است ما پول زیادی گرفته باشیم. من خودم باید صحبت‌های درودگر را بخوانم و نمی‌خواهم با عجله بگویم او اشتباه کرده است. تا خودم نخوانم نمی‌توانم اظهار نظر کنم. درودگر به حساب تهرانی حساب کرده و من اصفهانی حساب کردم.
او درباره رضا شکاری هم بیان کرد: دیشب یک گفت‌وگوی خوب و سازنده با آقایان نبی و رغبتی داشتیم. این دو بزرگوار از دوستان من در ورزش هستند. خوشبختانه با توجه به اشراف آقای نبی بر روی مسائل بین‌المللی فوتبال دقیق می‌داند که من چه می‌گویم. من از روس‌ها می‌ترسم. آن‌ها ساختار فوق‌العاده پیچیده‌ای دارند. من دیشب این هشدار را به آقای نبی دادم و از آقای رغبتی هم خواستم که استعلام‌های لازم را هم از فیفا و هم از روبین کازان بگیرند. هم با خود شکاری صحبت کنند. نمی‌خواهیم بعد از چهار ماه بفهمیم یک باشگاه روسی همه ما را دور زده باشد. بیرون گذاشتن شکاری و فسخ قراردادش خیلی بودار است. روبین کازان به این نتیجه رسیده است که رأی را در فیفا به ذوب‌آهن خواهد باخت الان می‌خواهد شکاری را از سر خودش باز کند که اگر فردا جریمه شد می‌تواند تمام جریمه را از پرسپولیس بگیرد.
آذری اضافه کرد: من همه این‌ها را دیروز به آقای نبی گفتم. یک صحبتی هم با هواداران پرسپولیس مخصوصاً آن افرادی که به من و خانواده‌ام توهین کردند دارم. عزیزان من، برادران من، اگر سعید آذری یک حرفی می‌زند، نه نیاز به شکاری دارم و نه نیاز به این دارم که حق آموزش بگیرم. هرچه بخواهم بگیرم از روس‌ها می‌گیرم. شماها بدون مطالعه و بررسی و از روی حرف آدمی که در تلویزیون می‌گوید که شکاری محرومیتی شاملش نمی‌شود این حرف‌ها را زدید. این فرد قبلاً هم اظهار نظر کرده بود. یکی در مورد فروزان که اظهار نظرش اشتباه بود. آذری دنبال گرفتن حق رشد برای شکاری نیست. اگر پرسپولیس فصل قبل از نقل و انتقالات محروم نبود می‌توانست قهرمان آسیا شود. ما خودمان پرسپولیس را در ایران نابود کردیم. وقتی من این آگاهی و تجربه را دارم موظفم به همکاران خودم بگویم چون پرسپولیس امسال هم در لیگ قهرمانان حضور دارد. نمی‌خواهم این ابهام شکل بگیرد که فردا بگویند کسی نبود این موارد را بگوید. صرفاً اطلاع رسانی بوده است. من نیازی به شکاری ندارم، مبارک پرسپولیسی‌ها باشد. آنها هیچ منعی برای امضای قرارداد با شکاری ندارند. اگر باشگاه گیرنده بازیکن از باشگاه دارنده بازیکن درخواست آی‌تی‌سی کند و در عرض یک ماه توسط باشگاه دارنده صادر نشود فیفا می‌تواند برای هر کسی آی‌تی‌سی صادر کند و آن بازیکن می‌تواند قرارداد ببندد اما تبعات انضباطی می‌تواند همچنان پابرجا باشد. آقایانی که دوست دارند در تلویزیون صدایشان شنیده شود مردم را گمراه نکنند. من همیشه در مورد هواداران پرسپولیس، استقلال، فولاد، سپاهان و کل کشور با احترام حرف زده‌ام. کسانی را که به خانواده‌ام توهین ناموسی کرده‌اند به خدا واگذار می‌کنم. کاش ذره‌ای ادب پیدا می‌کردند. آذری حرفی را می‌زند که حق است. این‌ها خودشان کسانی‌اند که خانواده‌شان لایق این بی احترامی‌ها هستند.
مدیرعامل ذوب‌آهن ادامه داد: من شکاری را دوست دارم. به او قبل از رفتن گفتم روس‌ها آن چیزی که فکر می‌کنی نیستند. وضعیت تو با آزمون و عزت‌اللهی متفاوت است. اگر آزمون در آن‌جا موفق شده تو آن پارامترها را نداری که موفق شوی. او مدیر برنامه‌ای دارد که متأسفانه او را گمراه می‌کند. من به نبی هم هشدار دادم که مراقب این شخص باشد. در آن‌جا یک مدینه فاضله برای شکاری درست کردند. ما خودمان اینجا با اتلتیکو مادرید صحبت کردیم. من از شکاری یک خواهش دارم. اگر صدای من را می‌شنوی مصحبه نکن و اجازه بده مدیران دو باشگاه این موضوع را حل کنند. احساسات هواداران پرسپولیس را با این حرف‌ها برانگیخته می‌کنی. اگر روزی خدایی نکرده برای تو مشکل انضباطی پیش بیاید همان هواداران جلوی باشگاه پرسپولیس جمع می‌شوند و حقشان را مطالبه می‌کنند.
انتهای پیام

