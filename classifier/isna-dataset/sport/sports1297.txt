جشنواره گل اروگوئه در کوپا آمه‌ریکا
تیم ملی فوتبال اروگوئه کوپا آمه‌ریکا ۲۰۱۹ برزیل را با یک پیروزی پر گل آغاز کرد و توانست به راحتی اکوادور را شکست دهد.
به گزارش ایسنا، تیم ملی فوتبال اروگوئه بامداد دوشنبه در نخستین بازی‌اش در کوپا آمه‌ریکا ۲۰۱۹ برزیل برابر اکوادور قرار گرفت و با چهار گل پیروز شد.
اروگوئه مطابق انتظار تیم برتر میدان بود و خیلی زود دروازه حریفش را باز کرد. نیکلاس لودیرو با پاس لوئیس سوآرس در دقیقه ۶ نتیجه را یک بر صفر کرد. در دقیقه ۲۰ کینترو به لودیرو ضربه زد و داور بازیکن اکوادور را با کارت زرد جریمه کرد اما پس از بازبینی تصاویر به کینترو کارت قرمز مستقیم داد. شرایط برای اکوادور سخت‌تر شد. اروگوئه بهترین بهره را از ۱۰ نفره شدن حریف برد. ادینسون کاوانی با یک ضربه زیبا در دقیقه ۳۳ نتیجه را ۲ بر صفر به نفع تیمش کرد. در لحظات پایانی نیمه نخست سوآرس گل سوم بازی را به ثمر رساند تا اروگوئه با خیال راحت به رختکن برود.
کاوانی در شروع نیمه دوم گلزنی کرد اما داور آن را آفساید دانست. در دقیقه ۷۸ مینا به اشتباه دروازه‌شان را باز کرد. داور ابتدا این گل را قبول نکرد اما سپس به کمک VAR نظرش عوض شد و اروگوئه با چهار گل از حریفش پیش افتاد. در نهایت شاگردان اسکار تابارس با یک پیروزی پرگل سه امتیاز بازی را کسب کردند.
دیگر دیدار این گروه بامداد سه‌شنبه بین دو تیم شیلی و ژاپن برگزار می‌شود.
انتهای پیام
