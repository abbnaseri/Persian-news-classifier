صعود تیم ملی والیبال ساحلی ایران به مرحله حذفی قهرمانی جهان
تیم ‌ملی والیبال ساحلی ایران با کسب پیروزی مقابل تیم ملی روآندا به عنوان بهترین تیم سوم مرحله گروهی راهی مرحله حذفی مسابقات قهرمانی جهان شد.
به گزارش ایسنا، تیم ملی والیبال ساحلی ایران با ترکیب بهمن سالمی و آرش وکیلی از ساعت ۲۰:۳۰ امشب (سه‌شنبه) ۱۱ تیر ماه ۱۳۹۸ در سومین بازی مرحله گروهی رقابت‌های قهرمانی جهان در هامبورگ به مصاف تیم روآندا رفت که با نتیجه دو بر صفر به برتری رسیده و راهی مرحله حذفی این رقابت‌ها شد.
به این ترتیب ملی پوشان ایران در این بازی در دو ست متوالی با امتیازهای ۲۱-۱۰ و ۲۱-۱۱ مقابل حریف خود به پیروزی رسیدند. با این نتایج تیم ملی والیبال ساحلی ایران در مرحله گروهی با دو شکست مقابل تیم‌های آمریکا و آلمان و یک پیروزی مقابل تیم روآندا به عنوان بهترین تیم سوم مرحله گروهی این رقابت‌ها راهی مرحله اول حذفی مسابقات قهرمانی جهان شد‌.
انتهای پیام
