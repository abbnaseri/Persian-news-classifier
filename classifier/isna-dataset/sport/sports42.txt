ترابزون رقم فروش امیری به تیم‌های ایرانی را اعلام کرد
باشگاه ترابزون اسپور برای فروش وحید امیری به تیم‌های ایرانی خواستار ۵۰۰ هزار یورو است.
به گزارش ایسنا و به نقل از fanatik، وحید امیری بازیکن ایرانی تیم ترابزون در برنامه‌های سرمربی این تیم برای فصل جدید جایی ندارد و او قرار است به زودی به تیمی در لیگ ایران بپیوندد. در حالی که تراکتورسازی پیش‌تر خواهان جذب این بازیکن ایرانی بود، باشگاه سپاهان نیز به جمع تیم‌های خواهان وحید امیری اضافه شده است و مذاکرات بین تیم‌های ایرانی و باشگاه ترابزون همچنان ادامه دارد.
باشگاه ترکیه‌ای برای فروش این بازیکن ایرانی، ۵۰۰ هزار یورو از تیم‌های ایرانی درخواست کرده و تنها حاضر است با دریافت چنین رقمی اجازه جدایی این بازیکن را از ترکیب تیم دهد.
به گزارش ایسنا، وحید امیری که سابقه بازی در تیم‌های نفت و پرسپولیس را در کارنامه دارد، بعد از جام جهانی روسیه لژیونر شد و به ترابزون اسپور پیوست ولی مصدومیت باعث شد او خیلی زود جایگاه اصلی تیم را از دست بدهد و در ادامه نتواند بازی‌های تاثیرگذاری را در این تیم ارائه دهد.
انتهای پیام
