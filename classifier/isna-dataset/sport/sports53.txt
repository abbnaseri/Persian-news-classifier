مالک جدید نساجی: بدون مدارک نمی‌توان تسویه کرد/ وجودش را نداشتم جلو نمی‌آمدم
مالک جدید باشگاه نساجی بعد از برگشت خوردن چک‌هایش که برای خرید این باشگاه از مالکان قبلی صادر شده بود می‌گوید حاضر است بعد از پرداخت بدهی باشگاه توسط دو مالک قبلی، مبلغ خرید باشگاه را نقدا پرداخت کند.
به گزارش ایسنا و به نقل از باشگاه نساجی، محمد اژدری، مالک جدید این باشگاه درباره برگشت خوردن چک‌هایش که برای خرید این باشگاه از مالکان قبلی صادر شده بود اظهار کرد: ما در جلسه‌ای با حضور آقای حسین زادگان، مدیر کل ورزش و جوانان مازندران، آقای دکتر رضیان، نماینده مردم در مجلس شورای اسلامی و معاون استاندار مازندران حضور یافتیم و خدمت این عزیزان عرض کردم که پیش از عقد قرارداد آقای صنیعی فر به ما گفتند که بدهی باشگاه ۶ تا ۸ میلیارد تومان است ولی آقای امیری، مدیرعامل سابق باشگاه با حضور در دفتر من، عنوان کردند، باشگاه نساجی بیش از ۱۶ میلیارد بدهی دارد و رقم‌هایی که مطرح می‌شود، دروغ است زیرا فقط ۲ میلیارد ۷۳۰ میلیون تومان آن بدهی مالیاتی است و مابقی بدهی به بازیکنان و غیره که از سالیان گذشته باقی مانده است. طبق قرارداد قرار بر این شد که ما مبلغی که آقای صنیعی فر عنوان کردند را تسویه کنیم ولی با این وجود از همان زمان ایشان هیچ‌یک از اسناد و مدارک بدهی‌های باشگاه و حتی نسخه اصلی یا کپی قرارداد بازیکنان که می‌گویند بیش از ۶۰ درصد مطالبات آنها را پرداخت کرده و ۲۰ درصد بازیکنان را جریمه شده‌اند را به ما تحویل نمی‌دهند. در این میان بازیکنان هم ادعا می‌کنند ۴۰ درصد قرارداد خود را گرفته و تنها ۵ درصد جریمه شده‌اند، ما بدون مدارک و اسناد باشگاه چگونه برای تسویه اقدام کنیم؟ حتی این موضوع را هم به آقای صنیعی فر گفتم که ایشان گفتند بررسی می‌کنند و سه، چهار روزه نتیجه آن را به ما اعلام می‌کنند.
وی ادامه داد: قرار شد در این مدت که ایشان پاسخ می‌دهند، ما با حضور در اداره مالیات بدهی این ارگان را پیگیری کنیم که آقای حسین زادگان گفتند مبلغ ۲ میلیارد و ۷۳۰ میلیون تومان قطعی است و نمی‌توان آن را کاهش داد مگر اینکه از یک مقام بالاتر دستور بگیرید. حالا من یک سوال دارم، آقای حدادیان و صنیعی فر شما که از واژه کبیر برای نساجی استفاده کرده و ادعا می‌کنید، همه باید برای این تیم فعالیت کنیم، با انتشار تصویر چک‌ها به دنبال چه چیزی جز پول خود بودید؟
اژدری در ادامه گفت: در همین مدت کوتاه به دلیل بدهی این دوستان به هتل، رستوران، تولیدی لباس و … ما با مشکل مواجه شدیم، به طوری که هر جا می‌رویم می‌گویند، از باشگاه نساجی طلب داریم و تا آنها را تسویه نکردید، به شما سرویس دهی نمی‌کنیم. جدا از این جی‌پی‌اس را به ما نداده‌اید، هیچ‌کدام از اسناد و مدارک باشگاه و قرارداد بازیکنان را هم که ما نمی‌دهید، پس شما چه عاشقی هستید؟ فقط ادعا می‌کنید که نساجی را دوست دارید؟ عاشقی شما در حد حرف زدن است والا اگر واقعاً عاشق بودید برای پول خودتان با آبروی مردم بازی نمی‌کردید. اصلاً من آدم بد و شما آدم خوب، آدم خوب که نباید به دنبال اثبات خود به دیگران باشد بلکه دیگران باید از خوبی‌هایش بگویند.
مالک باشگاه نساجی ادامه داد: آقای صنیعی فر و حدادیان شما که دم از عاشقی می‌زنید، مگر من همان شب قبل از عقد قرارداد به شما نگفتم که من باشگاه را پس از تسویه کامل بدهی تحویل می‌گیرم و پول خرید را نقدا پرداخت می‌کنم، چرا قبول نکردید؟ من اصلاً دوست ندارم هواداران نساجی و مردم مازندران را نگران کنم ولی حالا که کار به اینجا کشید بگذارید بگویم، پس از صحبت‌های رییس کمیته تعیین وضعیت در خصوص عدم انتقال امتیاز باشگاه‌های بدهکار، یکی از مسئولان فدراسیون فوتبال به ما گفت که با این شرایط نمی‌توانید باشگاه را بخرید. آیا ما نمی‌توانستیم این حرف را در رسانه‌ها بگوییم تا ذهن مردم روشن شود؟ چرا می‌توانستیم ولی نمی‌خواستیم مردم را نگران کنیم. مثل حالا که شما به همین سادگی برای رسیدن به پول خودتان، مردم را نگران کردید.
اژدری با بیان اینکه آقای دکتر رضیان در جلسه گفتند ما کاری به قرارداد نداریم و با پا در میانی این موضوع را حل می‌کنیم، افزود: آقای رضیان گفتند حرف شما چیست که من گفتم اگر زنده بودم، به دنبال این هستیم با کار و تشکیلاتی که داریم طوری زیر ساخت‌ها را درست کنیم که دیگر هواداران نساجی هر سال نگران مالک نباشند. این‌طور نباشد که هر سال یکی بیاید و یکی دو سال بعد بگوید نیستم. ولی متاسفانه کاری که این آقایان انجام دادند با روحیات من سازگار نیست. من "بیزینس من" هستم و کارهایم را درست انجام می‌دهم.
من بازی با کلمات را بلد نیستم و دوست ندارم طوری رفتار کنم که دیگران را ناراحت و نگران کنم. همین حالا هم می‌گویم، این آقایان بیایند کارشان را درست انجام و بدهی‌هایی که طی همین دو سال و سال‌های گذشته به جا مانده را تسویه کنند، من هم هر کسی که این آقایان معرفی کنند، پول را تمام و کمال به عنوان امانت نزد وی می‌گذارم تا پس از شسته و رفته کردن کارها، پول را تحویل این آقایان دهد و باشگاه را خریداری کنیم.
وی در مورد صحبت‌های میلاد مهدی، نماینده تام الاختیار صنیعی فر گفت: میلاد مهدی را نمی‌شناسم و اصلاً طرف معامله من او نیست. حالا می‌بینم امروز حرف‌هایی را از طرف آقای صنیعی فر بازگو می‌کند ولی وقتی با آقای صنیعی فر تماس می‌گیرم به جان عزیزانش قسم می‌خورد که اصلاً در جریان نیست. سوال من از آقای صنیعی فر که می‌گوید در جریان نیست، این است، مگر چک من نزد شما و آقای حدادیان نبود، پس چه کسی آنها را به رسانه‌ها داده است؟ ما این حق را برای خودمان قائل هستیم که از طریق دادگاه این موضوع را پیگیری کنیم.
مالک باشگاه نساجی مازندران ادامه داد: جالب است کسانی دم از عشق و عاشقی نساجی می‌زنند که حالا خودشان چوب لای چرخ باشگاه می‌گذارند. تیم در حال تمرین است و باشگاه در حال گرفتن بازیکن، آن‌وقت چنین جوی راه می‌اندازید، پس شما بدخواه باشگاه هستید، نه عاشق نساجی. با مردم رو راست باشید و این قدر با کلمات و احساسات مردم بازی نکنید. ما زمانی باشگاه را تحویل گرفتیم که مردم به دلیل نگرانی از آینده تیم محبوبشان مقابل استانداری تحصن کرده بودند، شما اگر عاشق بودید با این بازی رسانه‌ای در حساس‌ترین برهه زمانی ته دل بازیکنان و سرمربی را خالی نمی‌کردید.
وی افزود: الان کلی بازیکن جذب کردیم، تیمی ساختیم بهتر از فصل قبل، چند بازیکن با کیفیت دیگر در شرف عقد قرارداد هستند، تیم می‌خواهد به اردو برود، کلی لباس و وسایل تهیه کردیم چرا چنین بازی‌هایی را انجام داده و با روح و روان مردم بازی می‌کنید؟ به نظر من کسی که دو پهلو صحبت می‌کند، آدم قابل قبولی نیست. حضرت علی می‌گوید حق گرفتنی است. اگر من آدم گناه کاری هم بودم که همین جا با قدرت می‌گویم سر مساله خرید باشگاه هیچ اشتباهی مرتکب نشدم، شما نباید با آبروی من بازی می‌کردید، آن هم زمانی که ما با هم صحبت کردیم و قرار شد شما بدهی را تسویه کنید و من پول خرید را نقدا به شما پرداخت کنم.
اژدری با بیان اینکه این آتشی که شما به پا کردید دودش به چشم باشگاه می‌رود، ادامه داد: همین جا اعلام می‌کنم، حالا که کار به اینجا کشید، پای مسئولان کشوری را هم به این مساله باز می‌کنم تا مشخص شود حق با چه کسی است و آیا این افراد از باشگاه‌داری سود برده‌اند یا خیر؟ البته از مسئولان استانی تشکر می‌کنم که پشت ما بوده‌اند.
وی افزود: من حتی در حضور مسئولان هم گفتم که من تمام کارهایم را با مشورت انجام می‌دهم، حتی زمانی که آقای قنبری برای معارفه می‌خواستند بروند به ایشان گفتم که آنجا اعلام کند هر کس که نساجی را دوست دارد و می‌تواند کمک کند، بسم الله این گوی و این میدان. فقط به حرف و زبان نیست، هر کجای حرفم ایراد دارد من در خدمت هستم، بیایید و بگوید ایراد دارد.
اژدری ادامه داد: من همین حالا از این تریبون باز هم اعلام می‌کنم، آقایان صنیعی فر و حدادیان بدهی‌های باشگاه را تمام و کمال پرداخت کرده و تسویه کنند، من همان لحظه پول خرید امتیاز باشگاه را نقدا پرداخت می‌کنم زیرا این موضوع را کمیته تعیین وضعیت پس از انعقاد قراردادی که بین ما بسته شد، اعلام کرد.
مالک باشگاه نساجی در مورد تمکن مالی‌اش گفت: اگر از نظر مالی تامین نبودم چرا باید بیایم برای خرید تیمی با این همه هوادار اقدام کنم؟ من در بازار اسم و رسمی دارم و انسان آبرو داری هستم، اگر وجودش را نداشتم که پول خرید امتیاز باشگاه را پرداخت و هزینه جاری باشگاه را پیش ببرم، چرا باید با آبروی خودم بازی کنم؟ این‌ها مسائلی است که بدخواهان باشگاه شایعه می‌کنند. مانند مصاحبه‌ای که از طرف من منتشر شد و در آن از قول من نوشتند که فوتبالی نیستم و برای آخرتم این کار را انجام دادم، نمی‌دانم بازی چه کسانی بود زیرا اصلاً چنین حرفی را مطرح نکردم، البته این موضوع را به تیم حقوقی ام سپردم تا مشخص شود که آیا می‌توان مطالب کذب را انتشار داد یا خیر؟ آن هم در حالی که من ورزشکار هستم، ورزش را می‌شناسم، در جوانی فوتبال بازی می‌کردم و حالا آمده‌ام به فوتبال خدمت کنم، حالا اگر دوست ندارید، خیلی رک بگویید زیرا واقعاً چنین بازی‌هایی را بلد نیستم.
اژدری ادامه داد: آقای صنیعی فر و حدادیان شما با این کار شخصیت باشگاه نساجی را پایین آوردید، اصلاً دعوای بین من و شما چه ربطی به مردم دارد که بخواهید آنها را وارد بازی خودتان کنید. آن هم مردم قائمشهری که به خوبی فوتبال را می‌فهمند. سوال من این است که آیا در این ۱۰ روزی که تیم را تحویل گرفتیم، بد عمل کردیم. باشگاهی که در خانه خودش مهمان بود را به قائمشهر نیاوردیم؟ عملکرد ما در جذب بازیکن بد بود؟ نگاه ما به بومی گرایی بد بود؟ عملکرد ما برای تیم‌های پایه بد بود؟ آن هم در حالی که حتی اسناد باشگاه را به ما تحویل نداده‌اید. همه این کارها را تنها با یک برگه قرارداد انجام دادیم. مردم بهترین قاضی هستند.
وی با بیان اینکه من و شما یک توافق نامه‌ای نوشتیم، که اگر کسی تخلف کرد باید قوه قضاییه تصمیم گیری کند، افزود: من قرارداد دارم و بر اساس آن محکم ایستاده‌ام و کارم را جلو می‌برم. حتی اگر در نهایت کار ما به دادگاه کشیده شود، باز هم کارم را به بهترین شکل ممکن انجام می‌دهم.
مالک باشگاه نساجی ادامه افزود: من ۱۰ شاهد دارم که آقای صنیعی فر بارها از من خواهش کرد و گفت دیگر پول و حوصله تیمداری را ندارد. او خواهش کرد تیم را به ما بدهد. وقتی من به او لبیک گفتم، دیگر این چه کاری است که می‌کند؟ اگر عاشق نساجی هستید و برای تیم حرمت قائل بودید، نباید این کار را انجام می‌دادید. اگر تیم را می‌خواستید و قرار بود با جوسازی آن را بگیرید، پس چرا اصلاً چنین صحبت‌هایی را مطرح می‌کردید و تیم را فروختید؟
اژدری در مورد شایعه گرایش سیاسی‌اش گفت: یکسری خبرهایی از گوشه و کنار می‌شنوم که می‌گویند با یکسری کاندیدا رابطه داریم، حالا شاید دوستی داشته باشیم ولی اصلاً بحث حمایت از هیچ‌کس مطرح نیست. امروز هم خدمت آقای دکتر رضیان همین مساله را عرض کردم.
وی ادامه داد: الان من هم می‌توانم مثل این آقایان، قراردادی که منعقد کردیم را رسانه‌ای کنم ولی من نمی‌خواهم مردم را اذیت کنم ولی با قدرت می‌گویم بازی که این آقایان درست کرده‌اند را تا آخرش پیش می‌روم. ورزش استان متولی دارد، همه آنها هم از برنامه‌های ما استقبال کردند. کسانی هم که از این موضوع ناراحت هستند قطعاً حب و بغض دارند.
اژدری با بیان اینکه واقعاً از برخی اتفاقات ناراحت است، گفت: تمام کسانی که در جلسه خرید باشگاه حضور داشتند، شاهدند، آقای صنیعی فر مگر روزی که نزد شما آمدم نگفتم اگر نمی‌توانید هزینه کنید، تمام هزینه‌ها را من انجام می‌دهم ولی نمی‌خواهم اسمی از من در میان باشد؟ مگر نگفتم من عقده تشویق و حضور در ورزشگاه را ندارم و مرا به اندازه خودم می‌شناسند و نیازی ندارم که در ورزشگاه تشویق شوم؟ آقای صنیعی فر مگر پیش از اینکه موعد چک برسد، نزد شما نیامده و نگفتم که با این شیوه من نیستم؟ آقای صنیعی فر ساده به شما بگویم که شما فکر نمی‌کردید که ما بتوانیم تیمی اینگونه ببندیم و طی همین مدت کوتاه کارها را به خوبی پیش ببریم و برای همین است که شروع به حاشیه سازی کردید.
مالک باشگاه نساجی مازندران در پایان گفت: در پایان از مردم می‌خواهم قضاوت کنند، وقتی رییس کمیته تعیین وضعیت می‌گوید که نمی‌توانید امتیاز باشگاه بدهکار را بخرید و از روزی که آمدیم روزی ۳۰ طلبکار به باشگاه مراجعه می‌کنند، باید چه کار انجام دهم غیر اینکه با حضور نزد مسئولان سیاسی و ورزشی استان و فروشنده، راهکاری که وجود دارد را بگویم؟ آقای صنیعی فر الان دو راه داریم، یا کمیته‌ای تشکیل شود و وضعیت بدهی‌ها را مشخص کند و من پول خرید امتیاز را نقدا پرداخت کنم یا قوه قضاییه در مورد ما تصمیم‌گیری کند. به مردم قول می‌دهم که نگذارم تحت هیچ شرایطی تیم دچار چالش و حاشیه شود و با قدرت پشت این تیم می‌ایستم.
انتهای پیام
