محمدی: تکرار قهرمانی در قزاقستان هدف اصلی تیم وزنه‌برداری معلولان است
رییس انجمن وزنه برداری معلولان از اعزام 9 وزنه‌بردار معلول به مسابقات جهانی قزاقستان در تیرماه خبر داد و گفت: تلاش بر این است تا تیم معلولان به دور از حاشیه راهی قزاقستان شود تا دوباره قهرمانی را تکرار کند.
بابک محمدی در گفت و گو با ایسنا، اظهار کرد: سومین اردوی تیم ملی وزنه‌برداری معلولان برای شرکت در مسابقات جهانی قزاقستان با حضور ۹ وزنه‌بردار در فدراسیون جانبازان و معلولان آغاز شده و تا زمان اعزام تیم ادامه خواهد داشت. با توجه به برنامه‌ریزی انجام شده سعی کردیم برای افزایش انگیزه و روحیه ورزشکاران دومین اردوی آنها را در بابلسر برگزار کنیم تا تیم آماده و خوبی را راهی قزاقستان کنیم.
وی گفت: مسابقات جهانی قزاقستان سومین دوره مسابقات کسب سهمیه بازی‌های پارالمپیک ۲۰۲۰ توکیو است و تمام وزنه‌برداران برای حضور در پارالمپیک باید در این مسابقات که در مکزیک و ژاپن برگزار شد حضور پیدا می‌کردند تا شانس کسب سهمیه را داشته باشند. البته وزنه‌برداران ما شرایط خوبی دارند و با عنوان قهرمانی که در دو دوره این رقابتها کسب کردند موفق شدند سهمیه ورودی را به دست آورند. امیدوارم در مسابقات جهانی قزاقستان نیز با تکرار عنوان قهرمانی بتوانیم جواز حضور ۹ وزنه‌بردار خود را در پارالمپیک ۲۰۲۰ تثبیت کنیم.
رئیس انجمن وزنه‌برداری معلولان از یوسف یوسفی در ۵۹ کیلوگرم، امیر جعفری در ۶۵ کیلوگرم، نادر مرادی در ۷۲ کیلوگرم، روح الله رستمی در ۸۰ کیلوگرم، حامد صلحی پور در ۹۷ کیلوگرم، علی اکبر قریب شیء و سامان رضی در ۱۰۷ کیلوگرم و سیامند رحمان و منصور پورمیرزایی در ۱۰۷+ کیلوگرم از وزنه‌برداران اعزامی به مسابقات جهانی قزاقستان نام برد و خاطرنشان کرد: هدف بر این است تا شرایط خوب و بدون حاشیه‌ای را در اردوی تیم ملی ایجاد کنیم تا وزنه‌برداران به دور از هر گونه تنش و حاشیه در تمرینات تنها بر روی افزایش رکوردهای خود تمرکز کنند تا بهترین عملکرد را در قزاقستان داشته باشند.
محمدی در پایان همچنین درباره تغییر کادر فنی اظهار کرد: تغییر کادر فنی تنها در راستای تقویت تیم ملی بود و ما سعی داشتیم با جذب کادر فنی قوی تیم را برای پارالمپیک ۲۰۲۰ آماده کنیم. بنابراین دوست نداریم به خاطر مسائل مختلف تیم بی‌جهت وارد حاشیه شود، هدف ما قهرمانی است و برای رسیدن به این هدف از هیچ تلاشی کوتاهی نخواهیم کرد.
انتهای پیام
