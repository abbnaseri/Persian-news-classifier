کولاکوویچ: اعتراف می‌کنم برد حق آمریکا بود/ مصدومان تیم ملی ایران به بازی‌های دور نهایی می‌رسند
سرمربی تیم ملی والیبال ایران اعتراف کرد که پیروزی در مسابقه امروز(یکشنبه) بین ایران و آمریکا، حق تیم ملی آمریکا بود و در عین حال گفت: مصدومان تیم ملی ایران به بازی‌های دور نهایی خواهند رسید.
به گزارش ایسنا، ایگور کولاکوویچ سرمربی تیم ملی والیبال ایران بعد از شکست سه بر صفر برابر آمریکا در آخرین دیدار مرحله مقدماتی لیگ ملت‌های والیبال ۲۰۱۹ در بلغارستان، در نشست خبری بعد از بازی گفت: برای برد وارد میدان شدیم، اما آمریکا تیم بهتری از ما بود و باختیم.
او درباره حضور سعید معروف از ابتدای بازی در ترکیب تیم ملی و سپس تعویض این بازیکن با جواد کریمی نیز توضیح داد: حضور معروف از ابتدا در زمین به معنای واقعی نشان داد که ما به دنبال برد هستیم، اما متأسفانه امشب کارایی لازم برای برد را نداشتیم. آمریکا در این مسابقه نمایش خوبی داشت و بازیکنان این تیم سرویس‌های بسیار خوبی زدند که باید اعتراف کنم برد حق این تیم بود.
سرمربی تیم ملی والیبال ایران درباره شرایط مصدومیت ملی‌پوشان نیز اظهار کرد: من و دکتر افروزی خوشحال هستیم، زیرا امشب هیچ بازیکنی مصدوم نشد. چهار مصدوم داریم که البته مصدومیت آن‌ها خیلی حاد نیست. امروز ریسک نکردیم و از دیگر بازیکنان بهره بردیم، خوشبختانه مصدوم‌های ما به بازی‌های فینال در شیکاگو می‌رسند. تنها ۷ روز تا شروع رقابت‌ها در آمریکا فرصت داریم و باید از الان با تمرین تیم را آماده کنیم.
انتهای پیام
