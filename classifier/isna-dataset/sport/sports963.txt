خداحافظی تیم ملی با آدیداس
تیم ملی در اردوی تیرماه با پوشاک آدیداس خداحافظی می‌کند.
به گزارش ایسنا، فدراسیون فوتبال به زودی قرارداد البسه تیم‌های ملی‌فوتبال ایران را منعقد می‌کند.
بعد از کش و قوس‌های فراوان و استفاده از پوشاک شرکت‌های مختلفی داخلی و خارجی برای تیم‌های ملی فوتبال، فوتسال و فوتبال ساحلی در دو بخش خانم‌ها و آقایان، فدراسیون فوتبال در آستانه عقد قرارداد جدیدی است.
مهم‌ترین بخش این قرارداد در رابطه با تیم ملی بزرگسالان است که از جام جهانی تاکنون اسپانسر و تأمین کننده پوشاک ورزشی ندارد و از پوشاک باقی مانده آدیداس در انبارهای فدراسیون فوتبال استفاده می‌کند و طبیعتاً عایدی هم از این طریق ندارد.
با مشخص شدن سرمربی تیم ملی و انجام دو بازی دوستانه، تیم ملی در اردوی جدیدش از پوشاک جدید و رسمی خود بهره خواهد برد.
بر این اساس بعد از گذشت حدود سه سال از خرید پوشاک آدیداس و سپس عقد قرارداد اسپانسری در جام جهانی، این برند آلمانی کنار گذاشته می‌شود.
انتهای پیام
