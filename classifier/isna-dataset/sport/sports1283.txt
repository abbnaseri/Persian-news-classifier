مربی تیم ملی تیراندازی ایران با اندونزی قرارداد بست
 مربی تیم ملی تفنگ ایران با تیم ملی تیراندازی اندونزی قرارداد بست.
به گزارش ایسنا، ابراهیم اینانلو که چندین سال مربیگری تیم ملی تفنگ ایران را به عهده داشت با تیم ملی اندونزی قرارداد بست و پنج شنبه راهی اندونزی خواهد شد.
ابراهیم اینانلو در گفت و گو با ایسنا، در مورد این موضوع گفت: من با تیم ملی تیراندازی اندونزی قرارداد بستم و پنج شنبه راهی این کشور می‌شوم. قرارداد من با فدراسیون ایران سه ماهه بود و تمام شد. پیش از این هم پیشنهادهایی داشتم و این بار با پایان قرارداد سه ماهه جدی‌تر به آن فکر کردم و خواهم رفت.
وی ادامه داد: البته من یک ماه قبل به فدراسیون اعلام کردم که می‌خواهم بروم. دلیل خاص یا مشکل خاصی نبود و برای آن‌ها آرزوی موفقیت دارم. مربیان جوان دیگری همچون مریم طالبی و زائر رضایی در تیم ملی هستند که تنها کافی است فدراسیون به آن‌ها اعتماد کند و قطعاً به مشکل بر نخواهند خورد.
اینانلو در مورد مدت قراردادش با اندونزی گفت: قرارداد من با اندونزی ۵ تا ۶ ماهه است تا در این مدت شرایط را بررسی کنیم. اگر هر دو طرف به توافق رسیدیم قرارداد طولانی مدت خواهیم بست. من به اندونزی می‌روم تا تجربه کسب کنم. یک روزی هم به ایران بر می گردم تا تجربیاتم را در اختیار تیم ملی ایران قرار می‌دهم.
انتهای پیام
