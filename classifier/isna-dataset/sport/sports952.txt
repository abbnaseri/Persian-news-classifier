مشکلات جدید سر راه ملی پوشان تفنگ/ آغاز اردوها بدون هاشمی و اینانلو
 به گفته سخنگوی فدراسیون تیراندازی اردوهای تیم ملی تیراندازی تفنگ از دیروز در حالی آغاز شده است که ابراهیم اینانلو و الهام هاشمی در این اردوها حضور ندارند.
به گزارش ایسنا، اردوی تیم ملی تفنگ از دیروز یکم تیرماه آغاز شده ولی تیم ملی تیراندازی از حضور ابراهیم اینانلو و الهام هاشمی محروم است. اینانلو با عقد قراردادی با اندونزی برای مربیگری به آن کشور رفته و الهام هاشمی نیز در حال مذاکره با گزینه‌های پیش رویش است و احتمالاً برای مربیگری به کشور دیگری خواهد رفت.
تیراندازی ایران تاکنون تنها یک سهمیه المپیک کسب کرده که به گفته رئیس فدراسیون کافی نیست. تیم ملی تفنگ پیش از این با توجه به شرایط موجود در ورزش تیراندازی ایران با شرایطی همچون مشکلات اقتصادی، کمبود امکانات و مهمات و لغو اردوهای برون مرزی مواجه بود، اما اکنون رفتن دو مربی از کنار ملی پوشان بعد جدیدی از مشکلات را ایجاد کرده که کسب سهمیه المپیک را بسیار سخت خواهد کرد.
در این شرایط فدراسیون تیراندازی حتی هیچ قصد و هدفی هم برای جذب مربی جدید خارجی و یا حتی ایرانی برای تیم ملی تفنگ ندارد. اکنون با توجه به این اوضاع و شرایط مشخص نیست که این رشته با تک سهمیه نجمه خدمتی به توکیو خواهد رفت و یا فدراسیون تیراندازی چاره‌ای برای رفع مشکلاتش پیدا خواهد کرد؟
رسولی سخنگوی سازمان تیم ملی تیراندازی در گفت و گو با ایسنا، در مورد آغاز اردوهای تیم ملی بدون حضور مربیان ابراهیم اینانلو و الهام هاشمی اظهار کرد: اردوها از دیروز آغاز شده است. خانم طالبی و زائر رضایی مربیان ما هستند. با خانم هاشمی هم مذاکره می‌کنیم و تا چند روز آینده تکلیف مشخص خواهد شد.
او در پاسخ به این سوال که آیا فدراسیون تیراندازی به فکر مربی جدیدی است یا خیر گفت: با این دو نفر کار را ادامه می‌دهیم تا مذاکره با هاشمی به نتیجه برسد. در مدتی هم که خانم طالبی عازم یونیورسیاد می‌شود زائر رضایی هدایت نفرات را به عهده دارد. مشکلی نخواهیم داشت. به فکر مربی خارجی هم نیستیم.
رسولی در پاسخ به این سوال که با توجه به نزدیک بودن مسابقات کسب سهمیه المپیک فقدان دو مربی همزمان آسیبی به تیم ملی نمی‌رساند گفت: نخیر. رضایی و طالبی استارت مربیگری شان را همراه اینانلو و هاشمی در زمان لازلو زده‌اند. فدراسیون روی این مربیان سرمایه گذاری کرده است و بالاخره جزو مربیان ملی بودند. قطعاً تجربیات خوبی دارند و آزمون‌های خود را به خوبی گذرانده و جواب خود را پس داده‌اند. از نظر فنی مشکلی با آن‌ها نداریم.
سخنگوی سازمان تیم ملی تیراندازی در ادامه گفت: به امید خدا تا چند روز آینده با توجه به مذاکراتی که انجام می‌شود خانم هاشمی هم به ترکیب اضافه خواهند شد. اکنون بحث ملی است و خوشبختانه هاشمی از کشور خودمان است و شرایط کشور و ورزشکاران را درک خواهد کرد. امیدوارم که منتج به شرایط خوبی شود.
او در پاسخ به این سوال که مشکل هاشمی با فدراسیون چیست، گفت: هیچ مشکلی وجود ندارد، تنها بحث‌های جزئی است. هاشمی از ابتدا هم که آماده بود سه ماهه قرارداد بسته بود و فاز دوم قرارداد تا مونیخ بود. قرار بود برای مسابقات بعدی باز با فدراسیون به مذاکره بنشیند.
به گزارش ایسنا، اردوی تمرینی تیم ملی تفنگ به منظور حضور در رقابت‌های بین المللی پیش رو از یکم تا ۲۱ تیرماه انجام خواهد شد. الهه احمدی، مهیار صداقت و امیر محمد نکونام، نجمه خدمتی، فاطمه کرم زاده، حسین باقری، پوریا نوروزیان، آرمینا صادقیان، امیر سیاوش ذوالفقاریان و مه لقا جام بزرگ نفراتی هستند که به این اردو فراخوانده شده اند و قرار است تحت نظر کادر فنی و مربیان تمرینات خود را در محل فدراسیون تیراندازی دنبال کنند.
انتهای پیام
