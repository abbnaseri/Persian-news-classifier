از سفر رییس فدراسیون جهانی دو ومیدانی به ایران تا بررسی اتفاقات قهرمانی جهان تکواندو

رییس کمیته ملی المپیک با رؤسای فدراسیون‌های جهانی تکواندو و دو و میدانی دیدار کرد.
به گزارش ایسنا و به نقل از کمیته ملی المپیک، در ادامه دیدارهای صالحی امیری با رؤسای فدراسیون‌های جهانی در لوزان سوئیس، رئیس کمیته ملی المپیک به همراه کیهانی و علی نژاد با سباستین کو رئیس فدراسیون جهانی دوومیدانی دیدار و گفتگو کرد.
در این دیدار رئیس کمیته ملی المپیک ضمن حمایت از فدراسیون دوومیدانی و برنامه‌های آن اعلام داشت: انتظار داریم فدراسیون جهانی هم حمایت خود را از مسئولین فدراسیون ما برای رشد این رشته داشته باشند و از شما می‌خواهیم که برای دیدن امکانات ورزش دوومیدانی به ایران سفری داشته باشید.
کیهانی رئیس فدراسیون دوومیدانی هم ضمن ارائه گزارشی از برنامه‌های فدراسیون و قول حمایت از کاندیداتوری وی در انتخابات آینده از حمایت‌های رئیس فدراسیون جهانی تقدیر و تشکر کرد. "سپاستین کو" ضمن تشکر از دعوت صالحی امیری اعلام کرد: طبق صحبت‌هایی که با آقای کیهانی داشتم و طبق برنامه ریزی‌هایی که انجام شد تا پایان سال ۲۰۱۹ حتماً به ایران سفر خواهم کرد الویتم برای سفر به ایران همزمان با مسابقات داخل سالن آسیاست که به میزبانی تهران برگزار می‌شود در صورتیکه در آن زمان نتوانم همزمان با سایر رویدادهای دوومیدانی که در ایران برگزار شود به طور حتم به ایران سفر خواهم کرد.
* رئیس فدراسیون تکواندو: در حال بررسی مشکل ندادن ویزا برای مسابقات جهانی هستیم
همچنین رئیس کمیته ملی المپیک با چو رئیس فدراسیون جهانی تکواندو دیدار و گفتگو کرد. در این دیدار صالحی امیری ضمن اشاره به سفر چو به ایران در حاشیه رقابتهای بین‌المللی جام فجر عنوان کرد: تمایل بسیاری داشتم تا با شما دیدار داشته باشم ولی به دلیل تقارن سفر بنده به نشست شورای المپیک آسیا متأسفانه این دیدار میسر نشد ولی بخوبی از حمایت‌های جنابعالی نسبت به تکواندو ایران باخبرم که جا دارد از شما تشکر کنم.
وی ادامه داد: تکواندو ایران با ثبات مدیریت و سرمایه گذاری لازم در سال‌های گذشته توانست تبدیل به یکی از قدرت‌های جهانی این رشته گردد ولی در مورد هزینه و تجهیزات بدون تردید نیاز بیشتری به حمایت‌های فدراسیون جهانی دارد.
رئیس کمیته ملی المپیک خاطر نشان کرد: متأسفانه در زمینه اعزام تیم ملی تکواندو ایران به رقابتهای جهانی منچستر کم لطفی‌های برخلاف منشور المپیک از سوی میزبان رقابتها صورت گرفت البته این مسئله بیشتر سیاسی به نظر می‌رسد چرا که ماه بعد در مسابقات ایتالیا ملی پوشان ما بدون هیچ‌گونه دغدغه خاطری راهی این میدان شدند و به عنوان مثال میرهاشم حسینی بعد از رقابتهای منچستر در مسابقات ایتالیا درخشید و این حق قانونی وی بود تا در رقابتهای جهانی شرکت کند چرا که مجموعه ورزش کشور و فدراسیون برای تکواندو کاران خود زحمت کشیده و هزینه کرده‌اند و بالطبع انتظار داریم برای حضور در چنین مسابقاتی مشکل برایشان پیش نیاید و از فدراسیون جهانی و شخص رئیس فدراسیون جهانی انتظار داریم.
سپس رئیس فدراسیون جهانی ضمن اشاره به قدرت تکواندو ایران در جهان گفت: تکواندو ایران همیشه قدرتمند بوده و دارای جایگاه ویژه است و تکواندوکاران خوبی دارد و در سال‌های اخیر در بخش بانوان خیلی خوب کار کردند بطوریکه در رقابتهای جهانی منچستر نقره گرفتند. آقای پولادگر خیلی برای رشد تکواندو ایران زحمت کشیدند و باعث توسعه آن در ایران شدند و امیدوارم تکواندو ایران در بازی‌های المپیک و پارالمپیک بدرخشد.
وی ادامه داد: در خصوص مشکل پیش آمده برای تکواندو ایران در رقابتهای جهانی منچستر فدراسیون جهانی خیلی تلاش کرد و کمیته بین المللی المپیک حتی بنده با وزیر ورزش انگلستان هم صحبت کردم مشکلی پیش نیاید و به همه ورزشکارها و کشورها ویزا بگیرند بشخصه معتقدم یک ورزشکار بخاطر مشکلات اینچنینی نباید امتیاز از دست بدهد.
چو در خاتمه ابراز داشت: کمیته فنی و دبیر کل فدراسیون جهانی در حالی پیگیری این موضوع هستند چرا که نتیجه آن برای ما خیلی مهم است تا تصمیم نهایی در این باره اتخاذ شود از اینکه شما را در این مراسم دیدار کردم خوشحالم و امیدوارم در تهران شما را ملاقات کنم.
انتهای پیام
