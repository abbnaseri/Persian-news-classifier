کمبود سالن ورزشی برای نابینایان در استان‌ها
رئیس فدراسیون ورزش‌های نابینایان و کم‌بینایان کشور با اشاره به وضعیت نامطلوب هیئت ورزش‌های نابینایان و کم‌بینایان در استان‌ها، گفت: فقط 9 استان برای این گروه سالن ورزشی دارد.
به گزارش ایسنا، محمدرضا مظلومی در مجمع سالانه هیأت ورزش نابینایان و کم‌بینایان استان، با تاکید بر این‌که توجه به افراد با شرایط خاص سفارش ائمه است، اظهار کرد: ورزش نابینایان بعد از پیروزی انقلاب اسلامی شکل گرفت و خوشبختانه بسیار مورد توجه است؛ چرا که این قشر، از دسترسی به بسیاری از مسائل جانبی محروم هستند و با مشکلاتی دست و پنجه نرم می‌کنند که مستلزم کمک‌رسانی است.
وی با بیان این‌که امیدواریم با کمک هم، بستری مناسب برای ورزش افراد نابینا و کم‌بینا فراهم شود، ادامه داد: در حال حاضر، فدراسیون ۸ رشته ورزشی برای آقایان و ۵ رشته ورزشی برای خانم‌ها راه‌اندازی کرده و حدود دو سال است که برای راه‌اندازی رشته بولینگ هدف‌گذاری کرده‌ایم.
مظلومی با اشاره به این‌که اگر در مسابقات جاکارتا بولینگ‌کار داشتیم، از رتبه سوم به رتبه دوم ارتقا می‌یافتیم، افزود: زنجان می‌تواند به عنوان استان معین، برگزاری مسابقات رشته بولینگ را بر عهده بگیرد. فدراسیون هم در این راستا حمایت‌های مالی خود را دریغ نمی‌کند. امیدواریم در آینده نزدیک، همه رشته‌های مختص معلولان در دل فدراسیون معلولان جای بگیرد.
رئیس فدراسیون ورزش‌های نابینایان و کم‌بینایان کشور تصریح کرد: درخصوص رشته دوچرخه‌سواری هم با وجود مشکلات مالی از هیچ کمکی دریغ نمی‌کنیم. جمعیت ما اندک است ولی کاری که پیش‌رو داریم سنگین است. از همین‌رو باید مجموعه پایدار داشته باشیم.
وی همچنین با بیان این‌که نابینایان استان زنجان در رشته دومیدانی همیشه مقام‌آور بوده‌اند و جایگاه خوبی دارند، افزود: همه مسئولان دغدغه خدمت به معلولان را دارند و امیدواریم شرایط خاصی که در وضعیت مالی کشور پیش آمده است، رفع شود.
 انتهای پیام
