قانون عجیب تیم ملی زنان آرژانتین، رییس جمهورشان را هم جریمه کرد
قوانین عجیب کاروان تیم ملی فوتبال زنان آرژانتین در جریان جام جهانی ۲۰۱۹ باعث جریمه شدن مائوریسیو ماکری شد. 
به گزارش ایسنا و به نقل از آس، تیم ملی فوتبال زنان آرژانتین تصمیم گرفت برای خرید یک اسپیکر بلوتوثی به یک روش خاص پول جمع کند تا بتوانند در سفرها در اتوبوس یا رختکن‌ها به موسیقی گوش کنند. به همین خاطر چند قانون وضع کردند که در صورت تخلف، جریمه پرداخت شود. این قوانین در جام جهانی هم به کار می‌رود. نحوه جریمه تیم فوتبال زنان آرژانتین یکی از موضوعات خاص جام جهانی ۲۰۱۹ فرانسه محسوب می‌شود.
تصور کنید که لیونل مسی برای استفاده از موبایل در اردوی تیم ملی آرژانتین جریمه شود! این اتفاق در اردوی تیم زنان آرژانتین رخ می‌دهد اگر مثلاً پیامی در واتس اپ دهند. این سخت‌ترین قانون برای بازیکنان است که با گذشت زمان کمی آسان‌تر گرفته شد. پیش از این استفاده از موبایل در همه وعده‌های غذایی ممنوع بود اما اکنون بازیکنان می‌توانند در عصرانه از این وسیله استفاده کنند.
در این قوانین، خطاها هم لحاظ می‌شوند. هر خطای بازیکن ۵۰ پسو (یک یورو) جریمه دارد. در آرژانتین با این رقم پول می‌توان سه لیتر شیر خرید. مسئول جعبه جریمه‌ها میریام مایورگا است که علاوه بر فوتبالیست بودن دکتر تیم نیز است.
جریمه‌ها تنها به کاروان آرژانتین مربوط نمی‌شود و کسانی که از آنها دیدار می‌کنند هم شامل این قوانین می‌شوند. یکی از کسانی که با بیشترین جریمه روبرو شد، مائوریسیو ماکری، رییس جمهور آرژانتین بود. او به خاطر تاخیر یک روزه در دیدار با کاروان تیم ملی زنان مجبور به پرداخت ۵۰۰ پسو شد. آرژانتین که تقریباً حذفش از جام جهانی قطعی شده هنوز پای‌بند به این قوانین است.
انتهای پیام
