کربکندی: برگزاری اردوی تیم ملی در فصل نقل و انتقالات مناسب نیست
پیشکسوت فوتبال ایران می‌گوید لیست منتشر شده تیم ملی برای سنجش و ارزیابی جوانان کمتر شناخته شده است و به آن‌ها فرصت داده شده تا خودشان را امتحان کنند اما زمان این کار درست نبود.
رسول کربکندی، پیشکسوت فوتبال ایران در گفت‌وگو با ایسنا، درباره لیست نفرات تیم ملی ایران برای حضور در اردوی تیرماه اظهار کرد: وقتی یک مربی جدید و تازه به تیم ملی می‌آید طبیعی است که باید شناخت لازم نسبت به بازیکنان یک کشور را پیدا کند و در تمام رده‌های سنی بازیکنان را بررسی کند. به نظر من کاری که آقای ویلموتس انجام داده کار غلطی نیست و با این کار به همه فرصت داده می‌شود تا خودشان را امتحان کنند. با این کار رسانه‌ها و دیگران به این مساله انتقاد نمی‌کنند که چرا از جوانان و بازیکنانی که مطرح نیستند استفاده نکردید اما برگزار شدن این اردو در فصل نقل و انتقالات، مناسب نیست چون بازیکنان هنوز آمادگی لازم را ندارند.
کربکندی افزود: یک مربی تنها نمی‌تواند روی فیلم‌ها و نوشته‌ها بازیکنان را انتخاب کند. یک مربی دارای تفکر است و دارای تاکتیک و روش خودش است و طبق همان اسلوب کار خود را پیش می‌برد. این لیست منتشر شده برای بازی دوستانه برابر تیم ملی امید در نظر گرفته شده است و این مصاف، مصافی است که بازیکنان تقریباً با یکدیگر هم‌سطح هستند و در یک تراز مشخص سنجیده می‌شوند.
پیشکسوت فوتبال ایران خاطر نشان کرد: این کار آقای ویلموتس باعث می‌شود استعدادهای فوتبال ایران شناخته شوند. اگر شما یادتان باشد کارلوس کی‌روش هم این کار را انجام می‌داد و از بازیکنان ناشناخته استفاده می‌کرد و به آنها فرصت می‌داد. در حال حاضر فرصت به این جوانان داده شده تا بتوانند خودشان را امتحان کنند و با این وجود انتقادها هم نسبت به مربی در این زمینه کمتر می‌شود.
انتهای پیام
