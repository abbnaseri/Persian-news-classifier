گزارش تمرین تیم ملی بسکتبال/ مصدومیت جزئی زنگنه از ناحیه چشم
در جریان تمرین امروز تیم ملی بسکتبال آرمان زنگنه پس از برخورد با محمد جمشیدی دچار مصدومیت جزئی از ناحیه چشم شد.
به گزارش ایسنا، از ساعت ۱۰:۳۰ امروز چهارمین هفته تمرین تیم ملی بسکتبال ایران برای آماده سازی جهت حضور در بازی‌های جام‌جهانی ۲۰۱۹ چین به میزبانی خانه بسکتبال و زیر نظر مهران شاهین‌طبع سرمربی تیم ملی و با حضور رامین طباطبایی رئیس فدراسیون بسکتبال برگزار شد.
در ابتدا ملی‌پوشان با انجام دادن حرکات کششی و با استفاده از کش‌های مخصوص شروع به گرم‌کردن کردند تا خود را برای آغاز تمرینات آماده کنند.
در ادامه بازیکنان به مرور تاکتیک‌های خود در زیر یکی از سبدهای زمین پرداختند. به گونه‌ای بازیکنان یک تیم زیر سبد و در پست‌های خود مشغول دفاع بودند و تیم دیگر با انجام تاکتیک‌ها سعی در کسب امتیاز داشتند.
آرون گرامی‌پور ملی پوش دو رگه ایرانی-انگلیسی تیم ملی که در هفته‌های گذشته با تیم تمرین نمی‌کرد و بیشتر مشغول انجام دادن کارهای بدنسازی بود، امروز به همراه دیگر بازیکنان مشغول تمرین شد.
ملی‌پوشان مدت زمان کوتاهی را مشغول تمرین پرتاب‌های سه امتیازی بودند.
ملی‌پوشان در ادامه به دو تیم تقسیم شدند (یک تیم کاورهای سفید و تیم دیگر با لباس‌های سبز) و مشغول بازی کردن بسکتبال استاندارد شدند.
در این میان دست محمد جمشیدی گارد تیم ملی ایران زمانی که قصد نفوذ به زیر سبد و کسب امتیاز را داشت به چشم آرمان زنگنه خورد که باعث مصدومیت جزئی این بازیکن شد تا مهران شاهین‌طبع به او اجازه استراحت دهد.
در پایان ملی‌پوشان مشغول سرد کردن شدند تا تمرین امروز تیم ملی بسکتبال به پایان برسد.
انتهای پیام
