ورزشکاران چند مداله جاکارتا چقدر پاداش می‌گیرند؟
پرداخت پاداش مدال آوران بازیهای پاراآسیایی جاکارتا برای مدال آوران نابینا و کم‌بینا به صورت کارت هدیه آغاز شد.
به گزارش ایسنا، پرداخت پاداش مدال آوران بازی‌های پاراآسیایی جاکارتا از یکشنبه ۲۶ خرداد با مدال آوران نابینا و کم‌بینا آغاز شده و ورزشکاران از ظهر امروز با حضور در محل فدراسیون نابینایان و کم‌بینایان پاداش خود را به صورت کارت هدیه (هر کارت به مبلغ ۵ میلیون تومان) دریافت کردند.
در جدول توزیع پرداخت پاداش‌ها از سوی فدراسیون نابینایان و کم‌بینایان برای مدال آوران طلا، ورزشکارانی که موفق به کسب بیش از یک مدال طلا شدند علاوه بر دریافت ۱۶۰ سکه برای طلای اول به مبلغ ۱۰ درصد پاداش برای طلای دوم یعنی ۱۷۶ سکه پیش‌بینی شده است.
همچنین پاداش مدال طلا در رشته‌های تیمی ۸۰ سکه در نظر گرفته شده است.
ورزشکاری هم که در بازی‌های پاراآسیایی جاکارتا موفق به کسب یک مدال طلا و نقره شده است برای مدال اول ۱۶۰ سکه و برای مدال دوم در انفرادی ۸ سکه و در بخش تیمی چیزی در حدود ۴ سکه پیش‌بینی شده است.
البته این مبلغ برای سرمربیان تیم‌ها متفاوت است به طوری که سرمربیان تیم‌هایی که موفق به کسب مدال طلا شدند ۷۵ سکه و برای مربی تیم ۳۰ سکه در نظر گرفته شده است.
همچنین در جدول توزیع پاداش ورزشکاران نابینا و کم‌بینا برای سرپرستان تیم‌ها چیزی پیش بینی نشده است.
پاداش در نظر گرفته شده از سوی وزارت ورزش و جوانان معادل هر سکه مبلغ ۳ میلیون تومان است که برای مدال طلا ۱۶۰ سکه برای نقره ۸۰ سکه و برای برنز ۴۰ سکه در نظر گرفته شده است.
پاداش مدال آوران پاراآسیایی و بازی‌های آسیایی یکسان است و سایر ورزشکاران نیز همین میزان پاداش را دریافت می‌کنند.
انتهای پیام
