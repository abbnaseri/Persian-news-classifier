پیمان فخری: نفس کره جنوبی را گرفتیم/ به عابدینی افتخار می‌کنم
سرمربی تیم ملی شمشیربازی سابر ایران گفت: ملی پوشان در قهرمانی آسیا فوق العاده ظاهر شدند و از امتیازی که در این مسابقات به دست آوردیم بسیار راضی هستم.
پیمان فخری در گفتگو با ایسنا درباره‌ی عملکرد سابریست های ایران در مسابقات شمشیربازی قهرمانی آسیا ۲۰۱۹ بیان کرد: ملی پوشان هم در انفرادی و هم در تیمی فوق العاده بودند. در انفرادی می‌توانست یک روز رویایی رقم بخورد چون ما سه نماینده در بین هشت نفر برتر داشتیم که پاکدامن ۱۵ بر ۱۴ شکست خورد، محمد فتوحی هم ۱۵ بر ۱۲ شکست خورد و عابدینی هم توانست گو کره ای که قهرمان بازی‌های آسیایی جاکارتا بود را شکست دهد. متاسفانه هر سه بازی نماینده ما همزمان بود که این جزو قوانین بود که بازی‌های یک چهارم نهایی همزمان باشد و کاری نمی‌شد کرد. من هم تنها بودم و باید هر سه نفر را کوچ می‌کردم. با این حال این قدرت شمشیربازی ایران بود که سه نفر در بین هشت نفر برتر داشت و من راضی هستم.
او در مورد نایب قهرمانی ایران در سابر تیمی نیز گفت: می‌دانستم در بخش تیمی هم روز خوبی خواهیم داشت. چین سه ماه پیش در مسابقات لهستان ما را ۴۵ بر ۳۶ شکست داد و همان جا من گفتم ما می‌رویم و برای مسابقات انتخابی المپیک آماده می‌شویم. امروز هم نتیجه را دیدید و توانستیم امتیاز خوبی از چین بگیریم. ما رقابت نزدیکی با چین برای کسب سهمیه المپیک داریم و خدا را شکر توانستیم چین را در قهرمانی آسیا شکست دهیم.
او ادامه داد: در رقابت با کره جنوبی هم ملی پوشان جانانه بازی کردند و با نتیجه ۴۵ بر ۴۲ باختیم که شاید نزدیک نتیجه‌ای بود که با کره جنوبی داشتیم. همیشه گفته ام یک روز کره جنوبی را شکست می‌دهیم. البته امروز هم ملی پوشان فوق العاده بودند.
سرمربی تیم ملی سابر ایران در پاسخ به این پرسش که در بخش انفرادی انتظار داشت که عابدینی حریف چینی خود را شکست دهد و راهی فینال شود، تصریح کرد: خیر، چون با توجه آسیب دیدگی وحشتناکی که عابدینی داشت با ۶۰ درصد آمادگی در این مسابقات شرکت کرد اما جانانه تلاش کرد. به او افتخار می‌کنم چون در انفرادی و هم تیمی تلاش زیادی داشت و نتیجه خوبی گرفت. او در تیمی یکی از بهترین بازیکنان من بود.
فخری در پاسخ به این پرسش که از امتیازهای کسب شده برای سهمیه المپیک راضی است یا خیر، تاکید کرد: فوق العاده راضی هستم و هدفی بود که در این مسابقات داشتم و آن را به دست آوردیم.
او در مورد تاثیر نتایج قهرمانی آسیا در روحیه سابریست ها و آماده شدن برای قهرمانی جهان نیز گفت: روحیه ملی‌پوشان با این بازی‌ها که کردند، خوب است چون نفس کره جنوبی را گرفتند. کره جنوبی تیم اول رنکینگ جهان است و این تیم فینال قهرمانی جهان ۲۰۱۸ ایتالیا را ۴۵ بر ۳۹ شکست داد در حالی که ما ۴۵ بر ۴۲ شکست خوردیم.
انتهای پیام
