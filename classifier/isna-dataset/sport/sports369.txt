از رفت و برگشت خانم‌ها تا استقبال گرم از استراماچونی در تمرین استقلال + عکس
تمرین روز سه‌شنبه استقلال درحالی برگزار شد که هواداران این تیم از سرمربی جدید خود به شدت استقبال کردند.
به گزارش ایسنا، تمرین نوبت عصر امروز (سه‌شنبه) تیم فوتبال استقلال از ساعت ۱۸ آغاز شد. این تمرین در حضور نزدیک به ۲ هزار نفر هوادار برگزار شد. همچنین تعدادی هوادار خانم هم قصد حضور در محل تمرین را داشتند که از ورود آن‌ها ممانعت شد.
بازیکنان استقلال به مرور به محل تمرین آمدند و هرکدام از سوی هواداران تشویق می‌شدند. در این بین سید حسین حسینی، دروازه‌بان استقلال به شدت تشویق شد.
در لحظه ورود بازیکنان و کادرفنی به داخل زمین، حضور استراماچونی هواداران را به وجد آورد. او در میان تشویق پرشور هواداران به داخل زمین آمد و سپس مقابل آن‌ها ایستاد و پاسخ تشویق هواداران را داد.
او همچنین سه دسته گل را به سمت سکوی هواداران پرتاب کرد. البته استراماچونی تنها کسی نبود که این کار را کرد و وریا غفوری و سید حسین حسینی هم در میان تشویق هواداران، چند شاخه گل به سمت آن‌ها انداختند.
استقلالی‌ها در ابتدا بدن‌های خودشان گرم کردند و پس از آن فوتبال درون‌تیمی را در دستورکار خود قرار دادند.
مهدی قائدی و علی دشتی به خاطر مصدومیت جزئی که داشتند به همراه مهرشاد رهبر تمرین اختصاصی کردند.
هواداران خانم استقلالی دقایقی پس از آغاز تمرین اجازه حضور در محل تمرین استقلال را پیدا کردند اما پس از چند دقیقه حضور، دوباره از مجموعه تهرانسر به بیرون هدایت شدند.
بازیکنان پس از فوتبال درون‌تیمی بدن‌های خودشان را سرد کردند. همچنین استراماچونی و دستیارانش دقایقی با یکدیگر گفت‌وگو کردند.
در حالی که تمرین به پایان رسیده بود، چند تماشاگر به داخل زمین وارد شدند تا نظم محل تمرین به هم برزید. آن‌ها تلاش می‌کردند تا با بازیکنان و کادرفنی عکس یادگاری بگیرند.




انتهای پیام

