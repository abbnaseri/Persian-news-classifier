اعتراض رپینو به بی‌اهمیتی فیفا نسبت به فینال جام جهانی زنان 
کاپیتان تیم ملی فوتبال زنان آمریکا نسبت به برگزاری سه فینال در یک روز و بی اهمیتی فیفا به دیدار نهایی جام جهانی ۲۰۱۹ فرانسه اعتراض کرد. 
به گزارش ایسنا و به نقل از آس، مگان رپینو تنها با درخشش در جام جهانی ۲۰۱۹ فرانسه همه نگاه‌ها را به خود جلب نکرده است بلکه در جریان این مسابقات بارها به مشکلات مختلف ورزش زنان از جمله نابرابری در فوتبال زنان و آسیب‌هایش اشاره کرده است. کاپیتان تیم ملی فوتبال زنان آمریکا به خاطر مخالفتش با دولت دونالد ترامپ نیز در مرکز توجه قرار گرفت.
مشکل جدید از نگاه مهاجم تیم ملی آمریکا پنهان نمانده است. او از تصمیم فیفا برای برگزاری سه فینال در یک روز ناراضی است. قرار است فردا (یک‌شنبه) فینال‌های جام طلایی، کوپا آمه ریکا و جام جهانی فوتبال زنان برگزار شود.
رپینو در این رابطه اظهار کرد: اگر بخواهیم صادق باشیم این اتفاق مضحک و ناامید کننده است. این یک توهین جدید به فوتبال زنان است. نمی دانم چرا برای برگزار کردن یک مسابقه زنان تا این اندازه مقاومت می‌کنند.
کاپیتان تیم ملی آمریکا از اختلاف قابل توجه میان جام جهانی مردان و زنان صحبت کرد و گفت: کاملاً مشخص است از زنان در ورزش مانند مردان مراقبت نمی‌کنند و در بخش مالی شرایط خیلی فرق می‌کند.
تیم ملی فوتبال زنان آمریکا فردا (یک‌شنبه) در فینال جام جهانی به مصاف هلند می‌رود و می‌تواند از عنوان قهرمانی‌اش دفاع کند. از طرفی در این روز برزیل و پرو دیدار نهایی کوپا آمه ریکا را برگزار می‌کنند. سپس مکزیک و آمریکا در فینال جام طلایی برابر هم قرار می‌گیرند.
زمان فینال‌ها به وقت آمریکا
جام جهانی فوتبال زنان ۱۱ صبح (۱۹:۳۰ به وقت ایران)
کوپا آمه ریکا ۱۶ بعد از ظهر (۰:۳۰ بامداد دوشنبه به وقت ایران)
جام طلایی ۲۱ شب (۵:۳۰ بامداد دوشنبه به وقت ایران)
انتهای پیام
