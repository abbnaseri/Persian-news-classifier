عذرخواهی رییس فدراسیون جهانی ورزش‌ کارگری از ایران
رئیس فدراسیون جهانی کارگری از مسئولان کاروان ایران به خاطر اتفاق رخ داده در مسابقات جودو عذرخواهی کرد.
به گزارش ایسنا، در سومین روز از رقابت‌های جهانی کارگران در تورتوسای اسپانیا، رمضی به همراه صادقی‌فر معاون وزیر کار تعاون و رفاه اجتماعی با "موله‌آ" رییس فدراسیون جهانی ورزش کارگری نشستی برگزار کردند و طرفین پیرامون راه‌های توسعه ورزش کارگری در جهان به بحث و تبادل نظر پرداختند.
موله آ، با ابراز رضایت و خشنودی از فعالیت‌های فدراسیون ورزش کارگری ایران در بخش جهانی خواستار کمک و همیاری و همفکری بیشتر مسئولین فدراسیون ورزش کارگری ایران در پیشبرد اهداف فدراسیون جهانی ورزش کارگری شد.
وی همچنین از واکنش نامناسب رییس انجمن جهانی جودو در هنگام اهدا مدال و دست ندادن بانوی مسلمان ایرانی با وی بدلیل اعتقادات دینی عذر خواهی کرد و قول پیگیری شایسته این موضوع را داد.
رییس فدراسیون جهانی ورزش کارگری با اشاره به قابلیت‌های ایران در  ورزش کارگری، نقش آفرینی و  مسئولیت در کنفدراسیون آسیایی ورزش کارگری را خواستار شد و از حضور کارشناسان ورزش ایران در انجمن‌های مختلف جهانی استقبال کرد.
رئیس فدراسیون جهانی ورزش کارگری با ابراز تمایل برای حضور در ایران، پیشنهادات برگزاری مسابقات قهرمانی جهان رشته‌های ورزشی از جمله والیبال ساحلی را در ایران نشانه قدرت و مدیریت خوب فدراسیون ورزش کارگری دانست و بر لزوم حضور مسئولان ورزش فدراسیون کارگری در مدیریت و مرسی های فدراسیون جهانی تاکید کرد.
در این دیدار پس از تشریح مسایل و مشکلات میزبانی رقابت‌های جهانی، تورتوسا رئیس فدراسیون جهانی با قبول این مشکلات از ریاست و کاروان ورزش کارگری به دلیل سختی و دشواری‌هایی که در این رقابت‌ها بدلیل کمبودهای موجود در حمل و نقل و امکانات مناسب در ورزشگاه‌ها تحمل کرده‌اند، عذرخواهی کرد.
انتهای پیام
