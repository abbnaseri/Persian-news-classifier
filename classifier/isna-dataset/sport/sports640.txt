شکست کمیل قاسمی و یکه تازی امیرمحمد یزدانی/ لحظه شماری برای مبارزه حسن و رضا یزدانی
دور دوم رقابت های انتخابی تیم ملی کشتی آزاد با دومین شکست سید احمد محمدی در ۷۴ کیلوگرم، یکه تازی امیر محمد یزدانی در ۶۵ کیلوگرم و رسیدن علی شعبانی به رضا یزدانی در فینال وزن ۹۷ کیلوگرم پیگیری شد.
به گزارش ایسنا، رقابت های مرحله نهایی انتخابی تیم ملی کشتی آزاد در اوزان ۶۵، ۷۴، ۸۶، ۹۷ و ۱۲۵ کیلوگرم و در دور دوم پیگیری شد.

**امیرمحمد یزدانی یک گام تا رسیدن به دوبنده تیم ملی
امیر محمد یزدانی کشتی گیر با آتیه تیم ملی نیز در دومین مبارزه خود در وزن ۶۵ کیلوگرم و پس از برتری مقابل ایمان صادقی مقابل مرتضی قیاسی که او نیز کشتی نخست را با پیروزی مقابل بیابانی پشت سر گذاشته بود به میدان رفت و در پایان با نتیجه ۵ بر ۴ پیروز شد تا با دو پیروزی پیاپی بخت نخست قهرمانی در این وزن شود. یزدانی در صورت سومین پیروزی مقابل بیابانی به عنوان قهرمانی این وزن می رسد و صاحب دوبنده تیم ملی در مسابقات جهانی خواهد شد.

در دیگر دیدار وزن ۶۵ کیلوگرم ایمان صادقی پس از شکست برابر امیرمحمد یزدانی مقابل پیمان بیابانی ۶ بر ۴ پیروز شد تا همچنان برای قهرمانی در این وزن شانس داشته باشد اما بیابانی با شکست دوم دیگر شانسی برای قهرمانی ندارد.

*محمدی با دومین شکست شانس قهرمانی را از دست داد
اما در وزن ۷۴ کیلوگرم سید احمدی محمدی دارنده مدال های نقره و برنز جهان در دومین مبارزه و پس از شکست برابر محمد نخودی، اینبار مقابل رضا افضلی در حالیکه برتر از حریف بود و می توانست ۴ امتیاز دیگر بگیرد اما بر اثر اشتباه به این ۴ امتیاز نرسید و ۲ امتیاز دیگر نیز تقدیم حریف کرد تا در نهایت با نتیجه نزدیک ۹ بر ۷ شکست بخورد و عملاً شانسی برای قهرمانی نداشته باشد. افضلی با کسب دومین پیروزی بخت نخست قهرمانی در این وزن لقب گرفت اما رشیدی و نخودی نیز دارای شانس هستند و نتیجه نهایی به دور سوم کشیده شد.
محمد نخودی دیگر کشتی گیر جوان و با آتیه ایران پس از پیروزی مقابل سید احمد محمدی نایب قهرمان کشتی جهان، در دومین مبارزه مقابل حامد رشیدی با نتیجه ۴ بر ۴ شکست خورد. رشیدی در نخستین مبارزه برابر رضا افضلی ۵ بر صفر شکست خورده بود.
* مصاف علی شعبانی و رضا یزدانی برای دوبنده تیم ملی
در وزن ۹۷ کیلوگرم حامد طالبی زرین کمر در نخستین مبارزه برابر علی شعبانی در حالیکه تا دقیقه پایانی دو بر یک پیش بود در نهایت با نتیجه ۳ بر ۲ شکست خورد و شانس رسیدن به دوبنده تیم ملی را از دست داد.
مبارزه نهایی این وزن میان علی شعبانی و رضا یزدانی برگزار می شود.

شکست کمیل قاسمی ناآماده از محبی
اما در مسابقه حساس سنگین وزن کمیل قاسمی دارنده مدال برنز المپیک و نقره جهان، پس از مدتها دوری از میادین به مصاف یدالله محبی رفت که به دلیل ناآمادگی ۶ بر ۲ شکست خورد.
کمیل قاسمی در پایان تشک مسابقه را بوسید و احتمالاً تصمیم به خداحافظی از کشتی دارد تا این شائبه مطرح شود که مقابل پرویز هادی حاضر نخواهد شد.
نتایج دور دوم:
وزن ۶۵ کیلوگرم:
ایمان صادقی ۶ – پیمان بیابانی ۴
امیرمحمد یزدانی ۵ - مرتضی قیاسی ۴
وزن ۷۴ کیلوگرم:
رضا افضلی ۹ – سید احمد محمدی ۷
حامد رشیدی ۴( برنده) – محمد نخودی ۴
وزن ۹۷ کیلوگرم:
حامد طالبی زرین کمر ۲ – علی شعبانی ۳
رضا یزدانی استراحت
وزن ۱۲۵ کیلوگرم:
یدالله محبی ۶ – کمیل قاسمی ۲
پرویز هادی استراحت

* برنامه دور سوم و پایانی نیز به شرح زیر است:

وزن ۸۶ کیلوگرم:
کامران قاسم پور (مازندران) – حسن یزدانی (مازندران)
وزن ۶۵ کیلوگرم:
امیرمحمد یزدانی (مازندران) – پیمان بیابانی (تهران)
ایمان صادقی (مازندران) – مرتضی قیاسی (لرستان)
وزن ۷۴ کیلوگرم:
حامد رشیدی (اصفهان) – سید احمد محمدی (مازندران)
رضا افضلی (کرمانشاه) - محمد نخودی (مازندران)
وزن ۹۷ کیلوگرم:
رضا یزدانی– علی شعبانی
وزن ۱۲۵ کیلوگرم
کمیل قاسمی (مازندران) – پرویز هادی (آذربایجان شرقی)
یداله محبی (کرمانشاه) استراحت
تماشاگران انبوه حاضر در سالن ۱۲ هزار نفری آزادی برای مشاهده مبارزه حساس و سرنوشت ساز حسن یزدانی مقابل کامران قاسمپور و رضا یزدانی برابر علی شعبانی در دور سوم لحظه شماری می کنند

نتایج دور نخست:
وزن ۶۵ کیلوگرم:
مرتضی قیاسی ۳ – پیمان بیابانی ۲
امیرمحمد یزدانی ۳ – ایمان صادقی ۲
وزن ۷۴ کیلوگرم:
محمد نخودی ۴( برنده) – سید احمد محمدی ۴
حامد رشیدی صفر – رضا افضلی ۵
وزن ۱۲۵ کیلوگرم:
پرویز هادی ۴ - یدالله محبی ۲
کمیل قاسمی استراحت
وزن ۹۷ کیلوگرم:
علی شعبانی – علیرضا گودرزی (بازنده به علت غیبت)
حامد طالبی زرین کمر استراحت
رضا یزدانی استراحت
انتهای پیام
