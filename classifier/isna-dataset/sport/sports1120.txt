اعتراف تلخ سرمربی آرژانتین بعد از تساوی برابر پاراگوئه
سرمربی تیم ملی فوتبال آرژانتین از عملکرد شاگردانش در دیدار برابر پاراگوئه راضی نیست.
به گزارش ایسنا و به نقل از اسکای اسپورت، تیم ملی فوتبال آرژانتین در دومین دیدار خود در رقابت‌های کوپا آمه ریکا به مصاف پاراگوئه رفت.
آرژانتین که در دیدار نخست با دو گل برابر کلمبیا تن به شکست داد در دیدار برابر پاراگوئه با تساوی یک بر یک متوقف شد تا شرایط این تیم برای صعود به دور بعد بسیار سخت شود.
اسکالونی، سرمربی آرژانتین بعد از بازی گفت: متأسفانه باید اعتراف کرد که شرایط برای ما با این تساوی سخت شده است و الان اگر می‌خواهیم که به دور بعد صعود کنیم باید حتماً قطر را در دیدار پایانی شکست دهیم. اگر آرمانی آن ضربه پنالتی را نمی‌گرفت الان ما حذف شده بودیم.
او ادامه داد: به صبر بیش‌تری نیاز داریم. ما آرامش لازم را نداریم و توپ‌های زیادی را به خاطر پاس‌های سریع و بی دقت از دست می‌دهیم. در نیمه دوم کنترل بازی را از دست دادیم. امیدوارم که در ادامه عملکرد بهتری از خود نشان دهیم و به دور بعد راه پیدا کنیم.
انتهای پیام
