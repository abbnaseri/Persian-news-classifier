تاریک و روشن میزبانی ایران از لیگ ملت‌های والیبال ۲۰۱۹
برررسی شرایط میزبانی ایران از لیگ ملت‌های والیبال در شهرهای ارومیه و اردبیل می‌تواند به کاهش تهدیدها و پررنگ‌تر ساختن فرصت ها در رویدادهای آتی بیانجامد. 
به گزارش ایسنا، تیم ملی والیبال ایران در هفته سوم و چهارم لیگ ملت‌های والیبال ۲۰۱۹ در ارومیه و اردبیل میزبان رقبای خود بود که با بهترین عملکرد و بیشترین استفاده از فرصت به دست آمده در این بازی‌ها، ضمن قرار گرفتن در جایگاه دوم جدول رده‌بندی بیشتر راه صعودش به فینال لیگ ملت‌ها را نیز طی کرد.‌

* پر شورهای ارومیه‌ای و با تعصب‌های اردبیلی
ایران ابتدا در ارومیه میزبان بود و توانست با حضور پر شور هوادارانش در سالن غدیر، سه تیم کانادا، لهستان و روسیه را با قدرت شکست دهد که نقش هواداران پر شور ارومیه‌ای در این بازی‌ها خصوصاً در دیدار مقابل لهستان کاملاً حس شد. این حضور چندین هزار نفری هواداران به قدری قابل توجه بود که بارها تمجید بازیکنان و مربیان تیم‌های بزرگی چون روسیه و لهستان در دنیای والیبال به همراه داشت.
در اردبیل نیز ملی‌پوشان ایران هیچگاه تنها نبودند و با حضور هواداران با تعصب اردبیلی در سالن رضازاده جهنمی را برای حریفان ساخته و تیم‌های استرالیا و کانادا را شکست دادند. تنها شکست ایران در هفته چهارم مقابل فرانسه بود، اما هواداران پس از این باخت هم دست از حمایت تیم ملی نکشیدند تا سرمربی فرانسه در نشست خبری بعد از بازی هنگام خروج از در با گفتن این موضوع که هیچگاه این مردم را فراموش نخواهد کرد، به تمجید از ایرانی‌ها بپردازد.
با وجود این نکات مثبت، گاهاً اتفاقاتی در این دو هفته میزبانی رخ داد که صحه‌ای به صحبت‌های کاپیتان سعید معروف می‌گذاشت و نشان دهنده این بود که والیبال ایران در حال حاضر هم با والیبال روز دنیا فاصله دارد. اتفاق‌های که با رخ دادن در داخل و خارج سالن مسابقات شیرینی این میزبانی‌ها را به تلخی تبدیل می‌کرد.

* فروش نامتعارف بلیت‌ها از سایت تا بازار سیاه
یکی از اصلی‌ترین نقاط منفی این دو هفته میزبانی ایران نامشخص بودن نحوه بلیط فروشی‌ها بود که گاهاً با اعتراض مسئولان شهری نیز همراه بود و نمره منفی گرفت. از نخستین روز بازی‌ها در ارومیه تا آخرین بازی در اردبیل، سایت فروش بلیت مسابقات هیچگاه زمان دقیقی را برای ارائه خدمات مشخص نکرد و گاهاً شاهد بودیم که بانوان مشتاق برای خرید بلیت حتی نمی‌توانستند وارد سایت شوند و رو به بازار سیاه می‌آوردند، جایی که شرایط برای افراد سود جو فراهم کرده بود تا بلیط‌های ۳۰ هزار تومانی را گاهاً با مبلغ حتی یک میلیون تومان به فروش برسانند.
فروش بلیت‌ها در بازار سیاه از ارومیه شروع شده بود و انتظار می‌رفت مسئولان برگزاری مسابقات در اردبیل با توجه به این اتفاق تلخ شرایط را برای جلوگیری از این اتفاقات در اردبیل فراهم کنند. متأسفانه این اتفاق رخ نداد و ضمن اینکه سایت فروش بلیت‌ها درست نشد، بازار سیاه مقابل درهای سالن رضازاده اردبیل گرم‌تر از ارومیه به کار خود ادامه داد که در نتیجه با ناراحتی تعدادی از مسئولان محلی هم همراه شد. یکی از این افراد رئیس شورای شهر اردبیل بود که بلیط جایگاه سی آی پی خود را هم پس فرستاد که دلیل این اقدام خود شرایط بد بلیط فروشی‌ها، خصوصاً بی انصافی در حق بانوان عنوان کرد.

* از شلوغی‌های کنار زمین تا خیابان‌ها
متأسفانه در هر دو شهری که میزبان بازی‌های تیم‌های ملی بودند، در اطراف زمین مسابقه بر خلاف قوانین فدراسیون جهانی و استاندارد بین المللی شاهد حضور افراد غیر مسئول و غیر مربوط زیادی بودیم که گاهاً با اعتراض بازیکنان دو تیم همراه می‌شد. اعتراض‌هایی که از کاپیتان تیم ملی لهستان در ارومیه شروع و در اردبیل به اعتراض‌های سعید معروف کاپیتان تیم ملی ایران در دیدار مقابل فرانسه ختم شد.
اما این ازدحام جمعیت تنها به داخل سالن ختم نمی‌شد و پس از پایان بازی‌های تیم ملی ایران، در میدان‌ها و خیابان‌های منتهی به سالن مسابقات اقدامات لازم صورت نگرفته بود تا امنیت بازیکنان تیم‌های میهمان تأمین شود و آن‌ها به راحتی راهی هتل و محل اقامت خود شوند. این موضوع در بازی ایران و لهستان به اوج رسید و در نتیجه هینن سرمربی تیم ملی لهستان از این اتفاق شاکی شد و گفت: "هواداران پس از بازی با ایران اتوبوس ما را با مشت و لگد همراهی کردند که موجب ترس بازیکنان ما شد، نمی‌دانم دیگر دوست دارم به ایران برگردم یا نه؟ ".
البته این اتفاق در اردبیل هم به صورت دیگری رخ داد و گاهاً شاهد بودیم تیم‌ها برای اینکه به هتل لاله واقع در سرعین بروند، ساعت‌ها در مسیر بودند و باید از میان هواداران ایرانی عبور می‌کردند که برای یک میزبانی بین‌المللی هیچگاه نمی‌تواند کارنامه و دستاورد قابل قبولی باشد.

* بی ثباتی فدراسیون و عدم سازماندهی مسئولان شهری
شاید یکی از اصلی‌ترین دلایلی که باعث شد چنین مشکلاتی در میزبانی شهرستان‌های ایران به وجود آید، شرایط نامشخص صندلی ریاست فدراسیون والیبال بود. در شرایطی که همه مسئولان فدراسیون والیبال با سمت سرپرست از رئیس تا روابط عمومی مشغول به فعالیت هستند، به نظر می‌رسد مسئولان برگزار کننده مسابقات در استان‌ها سازماندهی درستی نیافته بودند تا با انجام دادن وظایف خود مانع بروز مشکلات شوند.
مسلماً اگر روابط عمومی مقتدری در فدراسیون والیبال وجود داشت، می‌توانست با ایجاد روابط متقابل با هیأت والیبال اردبیل و ارومیه مانع بروز چنین بحث‌هایی شود. ضعف روابط فدراسیون والیبال و هیأت استان‌ها زمانی مشخص شد که حتی در صدور آیدی کارت برای خبرنگاران هم هماهنگی لازم از سوی مسئولان استانی با فدراسیون والیبال صورت نگرفته بود و بارها شاهد حواشی در این خصوص بودیم. از این جهت امید می‌رود که وزارت ورزش هرچه سریع‌تر تکلیف فدراسیون والیبال را مشخص کند تا بار دیگر شاهد چنین ضعف‌هایی نباشیم.
انتهای پیام
