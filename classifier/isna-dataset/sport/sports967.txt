تونیوتی: بازی مقابل ایران راحت نیست
کاپیتان تیم ملی والیبال فرانسه گفت: اشتباهات خود را برطرف میکنیم چون بازی با ایران راحت نیست.
به گزارش ایسنا، بنجامین تونیوتی کاپیتان تیم ملی والیبال فرانسه در نشست خبری بعد از بازی مقابل پرتغال گفت: بازی متفاوتی نسبت به دیروز ارائه دادیم، این بازی آزمایشی بود برای بازیکنان ما تا نقاط ضعف خود را بیشتر بشناسند. در لحظاتی از بازی اشتباهاتی داشتیم و باید روی آنها کار کرده و خودمان را برای بازی با ایران آماده کنیم.
او افزود: هر بازی در والیبال متفاوت با بازی دیگر است. با توجه به کیفیت این تیم و وجود هواداران بیشمار بازی سختی برابر ایران داریم، با این حال سعی می‌کنیم بهترین نتیجه را مقابل ایران کسب کنیم.
همچنین کاپیتان دوم تیم ملی والیبال پرتغال معتقد است که اشتباهات در زمین باعث شکست این تیم شد.
تاوارز کاپیتان دوم تیم ملی والیبال پرتغال پس از شکست سه بر صفر تیمش مقابل فرانسه با حضور در نشست خبری بعد از بازی گفت: مقابل یکی از بهترین تیم‌های دنیا بازی کردیم. فرانسه تیم بسیار خوبی است حتی اگر ترکیب اصلی آنها در میدان نباشد.
او افزود: خوب بازی کردیم اما اشتباهات زیادی در بازی و خصوصاً ست سوم داشتیم که باعث شکست خوردن تیم ما شد.
انتهای پیام
