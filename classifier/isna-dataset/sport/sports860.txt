حسن یزدانی یا کامران قاسمپور؟/ نقیبی: برنده باید به دوبنده تیم ملی برسد
در حالیکه برخی شایعات حاکی از برگزاری  انتخابی تیم ملی کشتی آزاد میان حسن یزدانی و کامران قاسمپور در تک مبارزه خواهد بود، اما تاکنون کادر فنی موضع رسمی خود را در اینباره اعلام نکرده است.
حسین نقیبی در گفتگو با ایسنا، درباره برگزاری دیدار انتخابی وزن ۸۶ کیلوگرم تیم ملی کشتی آزاد میان حسن یزدانی و کامران قاسمپور اظهار کرد: به هر حال در این وزن شرایط بگونه‌ای رقم خورده که دو کشتی‌گیر بسیار خوب ما باید برای رسیدن به دوبنده تیم ملی سرشاخ شوند و در نهایت یکی از این دو می‌تواند به دوبنده تیم ملی در مسابقات قهرمانی جهان برسد. قطعاً شاهد رقابت جذاب و دیدنی میان این دو خواهیم بود. هر دو از کشتی‌گیران شایسته ایران و جهان محسوب می‌شوند اما امیدوارم در نهایت هر کدام که شایستگی بیشتری دارد به دوبنده تیم ملی برسد.
وی افزود: آنطور که شنیدم قرار است در یک مبارزه به مصاف هم بروند و فرد پیروز در نهایت صاحب دوبنده تیم ملی شود. البته کادر فنی هنوز رسماً این موضوع را اعلام نکرده و دقیقاً در جریان آن نیستیم، اما فکر می‌کنم همان تک مبارزه باشد.
مربی کامران قاسمپور در پاسخ به این سوال که آیا برای شاگردش شانس پیروزی مقابل حسن یزدانی قهرمان جهان و المپیک قائل است یا خیر، گفت: انسان به امید زنده است و اگر امید را از انسان بگیریم دیگر نمی‌تواند زندگی و تلاش کند. کامران قاسمپور از نیروی جوانی بهره می‌برد و در سوی دیگر نیز یزدانی هم جوان است اما عنوان‌دار جهان و المپیک است و تجربه بیشتری دارد. نمی‌دانم دقیقاً چه پیش می‌آید و پیش بینی کار سختی است چرا که یک اشتباه می‌تواند سرنوشت ساز باشد. اما قطعاً هر دو برای کسب پیروزی به روی تشک می‌آیند. هر دو جویباری هستند و مردم هر دو را دوست دارند، قطعاً این مبارزه دیدنی خواهد بود.
وی در واکنش به این موضوع که کادر فنی اعلام کرده نتایج انتخابی تنها ملاک برای شناخت نفرات تیم ملی در مسابقات جهانی نیست، گفت: به نظر من هر کشتی‌گیری که پیروز شود باید به دوبنده تیم ملی برسد. کار بسیار بزرگی است و حالا که انتخابی گذاشته‌اند باید حرمت انتخابی و انگیزه کشتی‌گیران را نگه دارند و کشتی‌گیران پیروز را انتخاب کنند. البته معمولاً مربیان چنین برنامه‌هایی را اعلام می‌کنند تا کشتی‌گیر فکر نکند دیگر به دوبنده تیم ملی رسیده و انگیزه‌اش کم شود.
انتهای پیام
