سارابیا به پاری سن ژرمن پیوست
بازیکن اسپانیایی سویا با پاری سن ژرمن به توافق نهایی رسید و قرارداد ۵ ساله امضا کرد.
به گزارش ایسنا، پاری سن ژرمن فعالیت خود را به صورت رسمی در فصل نقل و انتقالات تابستانی آغاز کرد. سایت رسمی باشگاه پاری سن ژرمن از جذب پابلو سارابیا، هافبک ۲۷ ساله سویا خبر داد و تاکید کرد که با این بازیکن قرارداد ۵ ساله امضا کرده است.
سارابیا در فصلی که گذشت عملکرد خوبی در سویا داشت و توانست در ۵۲ بازی ۲۳ گل به ثمر رساند و ۱۷ پاس گل هم بدهد.
این نخستین خرید جدی پاری سن ژرمن در تابستان است. این تیم پیش از این با مارسیم پولکا، سنگربان تیم جوانان چلسی هم قرارداد امضا کرد.
پیش بینی می‌شود که پاری سن ژرمن در تابستان دستخوش تغییرات زیادی شود تا جایی که جدایی دنی آلوس و بوفون از این تیم قطعی است و نیمار و ام‌باپه هم غزل جدایی سر داده‌اند و طبیعی است که توخل نیاز به جذب چند بازیکن دیگر برای جایگزینی جدا شده‌ها و تقویت فصل بعد داشته باشد.
انتهای پیام
