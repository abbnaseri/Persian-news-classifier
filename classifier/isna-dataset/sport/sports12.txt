سردرگمی بانوی مطرح کوهستان در آستانه مسابقات قهرمانی کشور/بی محلی هیات فارس به پرتوآذر
بانوی رکابزن ایران در آستانه مسابقات قهرمانی ایران با یک سردرگمی از سوی هیات دوچرخه سواری استانش مواجه شد.
به گزارش ایسنا، مسابقات دوچرخه سواری کوهستان قهرمانی ایران در بخش بانوان فردا (سه شنبه) برگزار می‌شود اما در این میان نفر اول ایران دچار یک سردرگمی برای شرکت در این مسابقات شده است.
پرتو آذر در نظر داشته رضایت نامه خود را از هیأت دوچرخه سواری فارس بگیرد و برای یک استان دیگر شرکت کند اما هیأت نه تنها رضایت نامه را نداده بلکه کسی را هم تعیین نکرده تا در جلسه فنی مسابقه به عنوان نماینده و یا سرپرست استان فارس شرکت کند و به نوعی دست پرتو آذر را در پوست گردو گذاشته است.
پرتو آذر در گفت و گو با ایسنا در مورد این اتفاق بیان کرد: هیأت دوچرخه سواری فارس حدود یک سال است با من تسویه حساب نکرده و من هم گفتم اگر قرار نیست با من تسویه حساب کنند رضایت نامه ام را بدهند تا بتوانم برای یک استان دیگر رکاب بزنم و حداقل آن استان هزینه‌هایم را پرداخت کند. اما نه تنها این اجازه به من داده نشده بلکه الان متوجه شدم حتی کسی هم از استان فارس نیست تا به عنوان سرپرست در جلسه فنی شرکت کندو تمام کسانی که با تیم مردان آمده بودند، به استان بازگشته‌اند. از این رو مانده بودم که چه کاری انجام دهم در نهایت به سراغ رئیس کمیته کوهستان فدراسیون دوچرخه سواری رفتم و موضوع را با او در میان گذاشتم در نهایت هم تصمیم بر این شد که برای استان تهران در مسابقات قهرمانی کشور رکاب بزنم.
انتهای پیام
