رکورد های عجیب مرحله یک چهارم نهایی کوپا آمه‌ریکا
برای نخستین بار در تاریخ کوپا آمه‌ریکا هفت تیم حاضر در مرحله یک چهارم نهایی نتوانستند گلزنی کنند.
به گزارش ایسنا، مرحله یک چهارم نهایی کوپا آمه‌ریکا شنبه شب با دیدار اروگوئه و پرو به پایان رسید تا چهره چهار تیم راه یافته به دور بعد مشخص شود. برزیل، آرژانتین، شیلی و پرو توانستند به مرحله بعد صعود کنند.
در این مرحله بازی‌ها پس از تساوی در ۹۰ دقیقه در ضربات پنالتی دنبال می‌شد و وقت اضافه نداشت. به همین خاطر رکورد عجیبی در این رقابت‌ها به ثبت رسید. از هشت تیم حاضر در یک چهارم نهایی هفت تیم نتوانستند گلزنی کنند و سه تیم بدون اینکه گلی به ثمر برسانند راهی دور بعد شدند. این اتفاق برای نخستین بار در تاریخ کوپا آمه‌ریکا رخ داد.
در نخستین بازی برزیل در ۹۰ دقیقه برابر پاراگوئه بدون گل متوقف شد و در ضربات پنالتی حضورش را در مرحله بعدی قطعی کرد. دیدار کلمبیا و شیلی نیز در ۹۰ دقیقه بدون گل تمام شد و لاروخا توانست با پیروزی در ضربات پنالتی به نیمه نهایی راه یابد. همچنین دیشب اروگوئه برابر پرو به تساوی صفر بر صفر دست یافت و در ضربات پنالتی مغلوب حریفش شد. برای دومین بار در تاریخ کوپا آمه‌ریکا برنده سه دیدار یک چهارم نهایی با ضربات پنالتی مشخص می‌شد. این اتفاق برای نخستین بار در سال ۱۹۹۵ رخ داد.
تنها تیمی که توانست در مرحله یک چهارم نهایی کوپا آمه‌ریکا ۲۰۱۹ گلزنی کند آرژانتین بود. شاگردان لیونل اسکالونی با دو گل ونزوئلا را شکست دادند. لائوتارو مارتینس و جووانی لو سلسو گل‌های آلبی سلسته را به ثمر رساندند.
تیم‌های شیلی و اروگوئه نیز در این مرحله گلزنی کردند اما VAR اجازه نداد این گل‌ها به ثبت برسد. شیلی دو بار دروازه کلمبیا را باز کرد. اروگوئه نیز برابر پرو سه گل به ثمر رساند اما هر سه گل در موقعیت آفساید بود.
انتهای پیام
