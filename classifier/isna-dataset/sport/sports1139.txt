تساوی آرژانتین به لطف VAR
تیم ملی فوتبال آرژانتین به لطف VAR توانست از شکست برابر پاراگوئه فرار کند و نخستین امتیازش را در کوپا آمه ریکا به دست آورد.
به گزارش ایسنا، تیم ملی فوتبال آرژانتین بامداد پنجشنبه در هفته دوم مرحله گروهی کوپا آمه ریکا ۲۰۲۹ برزیل به مصاف پاراگوئه رفت که این دیدار با تساوی یک بر یک به پایان رسید.
آرژانتین بازی را خوب شروع کرد و در دقایق نخست می‌توانست به گل برسد اما مدافعان پاراگوئه مانع از پیشروی بیشتر بازیکنان آلبی سلسته شدند. سپس بارها بازی به خاطر خطاهای دو تیم متوقف شد. پاراگوئه در یک ضدحمله می‌توانست به گل برسد اما ضربه بازیکن این تیم بلوکه شد. در ادامه داور یک خطا پشت محوطه جریمه به نفع آرژانتین اعلام کرد و لیونل مسی این ضربه را زد اما روبرتو فرناندس به راحتی آن را مهار کرد.
در دقیقه ۳۷ پاراگوئه به گل دست یافت. مدافع‌های آلبی سلسته به راحتی اجازه دادند ریچارد سانچس به توپ ضربه بزند و دروازه شأن را باز کند. آرژانتین در ادامه نمایش ضعیف خود تنها یک فرصت گلزنی از طریق ضربه آزاد داشت که سانتر مسی را فرناندس به آسانی مهار کرد. در لحظات پایانی نیمه نخست پاراگوئه یک ضد حمله را آغاز کرد که آرمانی بازیکن حریف را با خطا متوقف کرد. داور تنها با کارت زرد دروازه بان آرژانتین را جریمه کرد. نیمه نخست با پیروزی پاراگوئه به پایان رسید.
در شروع نیمه دوم سرخیو آگوئرو به جای روبرتو پریرا به میدان رفت. در دقیقه ۵۰ بهترین موقعیت آرژانتین به وجود آمد. ضربه مارتینس به تیرک برخورد کرد و توپ برگشتی به مسی رسید که دروازه بان پاراگوئه آن را به کرنر فرستاد. داور پس از بازبینی صحنه متوجه شد توپ به دست مدافع پاراگوئه برخورد کرده است و یک پنالتی به نفع آرژانتین اعلام کرد. مسی توانست در دقیقه ۵۷ گل مساوی را به ثمر برساند. آلبی سلسته پس از گل به حمله‌های خود افزود اما در یک ضد حمله اوتامندی روی بازیکن حریف در محوطه جریمه خطا کرد تا داور یک پنالتی به نفع اروگوئه اعلام کند. درلیس گونسالس به توپ ضربه زد اما آرمانی توانست توپ را به کرنر بفرستد تا بازی همچنان یک بر یک باقی بماند. دوباره حمله‌های آرژانتین آغاز شد و لائوتارو مارتینس ضربه سرش به بیرون رفت. سپس آنخل دی ماریا جایگزین این بازیکن شد. بازی دوباره با خطاهای متعدد متوقف می‌شد و تیم‌ها نمی‌توانستند موقعیت سازی کنند. توپ و میانه میدان در اختیار آرژانتین بود و پاراگوئه به نظر می‌رسید به تساوی رضایت دارد. داور هفت دقیقه وقت اضافه گرفت. در این مدت نیز تلاش‌های آرژانتین بی‌نتیجه بود و این تیم تنها یک امتیاز بازی را به دست آورد.
در گروه B کلمبیا با ۶ امتیاز صدرنشین است و پاراگوئه با ۲ امتیاز در جایگاه دوم قرار دارد. قطر با تفاضل گل بهتر در رتبه سوم جای دارد و آرژانتین با تک امتیاز در قعر جدول دیده می‌شود.
انتهای پیام
