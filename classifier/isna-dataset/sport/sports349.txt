آخرین وضعیت تیم ملی ووشو از زبان حسین اوجاقی
سرمربی تیم ملی ووشوی (ساندا) ایران درباره آخرین وضعیت ووشوکاران برای حضور در مسابقات قهرمانی جهان ۲۰۱۹ شانگهای، صحبت کرد.
حسین اوجاقی در گفت‌وگو با ایسنا، درباره شرایط فعلی و برنامه‌های تیم ملی ووشوی ایران توضیح داد: ما برای شروع برنامه‌ها انتخاب تیم ملی بزرگسالان را پیش رو داریم که ووشوکاران باید ۱۶ تیر ماه وزن‌کشی کرده و ۱۷ همین ماه وارد مبارزات انتخابی شوند. کسانی شرایط حضور در این انتخابِ‌ها را دارند که سال گذشته قهرمان مسابقات کشوری شده و در جایگاه‌های اول، دوم و سوم قرار گرفته‌اند. هم‌چنین مدال‌آوران ایران در بازی‌های آسیا و جام جهانی جوانان نیز که امسال وارد رده بزرگسالان شده‌اند جواز حضور در این رقابت‌ها را دارند.
او ادامه داد: در هر وزن ۲ ووشوکار را به اردو دعوت خواهیم کرد و هر کسی که بتواند دو مسابقه از سه مبارزه انتخابی درون تیمی را پیروز شود، در وزن خود فیکس تیم ملی خواهد بود. ۶ مرحله اردو برگزار خواهیم کرد و اوایل آبان ماه هم عازم مسابقات شانگهای چین خواهیم شد که امیدواریم بهترین نتیجه را کسب کنیم.
سرمربی موفق تیم ملی ساندای ایران در پاسخ به این سوال که آیا با خداحافظی نفراتی چون حمیدرضا قلی‌پور از تیم ملی، می‌توان به آمدن جایگزین برای او امیدوار بود؟ توضیح داد: واقعاً الان نمی‌توانم در این مورد صحبت کنم و کار سختی است. حمید سال‌ها در وزن ۹۰ کیلوگرم مبارزه کرد و سال‌های ۲۰۱۳ و ۲۰۱۵ در وزن منفی ۹۰ کیلوگرم باری ایران مدال طلا کسب کرد.
او افزود: اکنون ما در وزن ۹۰- کیلوگرم میلاد عارفی مقام را داریم که در سال ۲۰۱۷ برای تیم ملی ایران مدال طلا کسب کرد. ما دیگر حمیدرضا را نداریم اما جوانان خوبی داریم که می‌توان روی آن‌ها حساب کرد. با این حال فعلاً نمی‌توان نظر دقیقی در این مورد داد و باید اردوها شروع شود تا شرایط را بسنجیم.
اوجاقی درباره شرایط محسن محمدسیفی پر افتخارترین ووشوکار ایران در بازی‌های آسیایی بعد از عمل جراحی نیز گفت: محسن به دلیل جراحی زانو در لیگ هم حضور نداشت و برنامه‌های فیزیوتراپی و درمانی خود را ادامه می‌داد. پس از مدتی استراحت تمرینات خود را شروع کرد و یک دوره‌ای هم برای تمرین به چین رفته است که وقتی با او صحبت کردم از شرایط خود اعلام رضایت کرد. فکر می‌کنم محسن شرایط خوبی داشته باشد.
او در مورد مسابقات قهرمانی جهان شانگهای تصریح کرد: هر دوره برای مسابقات جهانی ووشو نزدیک به ۸۰ کشور حاضر می‌شوند و کار برای همه تیم‌ها سخت است. این مسابقات در ۱۰ وزن برگزار می‌شود و هر تیم اجازه دارد از میان این ۱۰ وزن ۵ وزن را انتخاب کرده و ۵ ملی‌پوش خود را اعزام کند.
سرمربی تیم ملی ساندای ایران در پایان با اعلام رضایت از میزبانی شهرستان‌ها از اردوهای تیم‌های ملی، گفت: امسال رویکرد فدراسیون با توجه به درخواست هیأت‌ها این بود که اردوهای تیم ملی در شهرستان‌های مختلف برگزار شود تا سطح ووشوی آن‌ها نیز بالاتر رود. تصمیم خوبی بود و امیدوارم ادامه دار باشد. میزبانی‌ها هم در سطح قابل قبولی بودند و همه مسؤولان شهری تلاش می‌کردند که بهترین شرایط را فراهم کنند.
انتهای پیام
