مهمانی مشکوک کاندیدای وزنه‌برداری در کن/ دعوت مجمع به صرف ناهار! 
درحالی که تنها چند روز به برگزاری انتخابات فدراسیون وزنه برداری باقی است، یکی از کاندیداهای انتخابات این فدراسیون در نظر دارد قبل از مجمع، ضیافت ناهاری با حضور اعضای مجمع برگزار کند. 
به گزارش ایسنا، انتخابات فدراسیون وزنه برداری ۱۶ تیر برگزار می شود و در این فاصله زمانی یک هفته‌ای که تا برگزاری مجمع انتخاباتی باقی است، کاندیداها آخرین تلاش‌های خود را برای گرفتن رای انجام می دهند اما نکته عجیب و جالب، ضیافتی است که شنیده می‌شود یکی از کاندیداها با دعوت از اعضای مجمع قصد برگزاری آن را دارد.
در این ضیافت که به احتمال زیاد روز چهارشنبه هفته جاری و در یکی از باغ رستوران‌های لوکس کن و به صرف ناهار خواهد بود، از روسای هیات‌های استانی وزنه‌برداری گرفته تا نماینده‌های ورزشکاران و مربیان با حضور یک واسطه فعال، دعوت شده اند.
البته همه روسای هیات‌هایی استانی در این میهمانی نیستند و کسانی که فرد کاندیدا می‌داند رای آنها را ندارد، نام‌شان در لیست وجود ندارد.
بر اساس اطلاعات واصله، افرادی که در برگزاری این مهمانی ویژه نقش موثری دارند، به دعوت شدگان گفته‌اند که قرار نیست در این ضیافت اتفاق خاصی بیفتد! و فقط کاندیدای خاص در نظر دارند با اعضای مجمع صحبت کند.
در این میان برخی از هیات‌های استانی دعوت شده می‌گویند برای‌شان سوال است که چرا این کاندیدا در طول چهار سال گذشته سراغی از آنها نگرفته و دنبال کمک برای حل مشکلات آنها نبوده و اکنون روز چهارشنبه و در فاصله چهار روز مانده به انتخابات به یاد هیات‌ها افتاده است.
البته با توجه به نزدیکی انتخابات و برگزاری این جلسه که صرفاً نوعی تطمیع آشکار برای جلب نظر اعضای مجمع خواهد بود، بهتر است مسوولان عالی ورزش و نهادهای نظارتی برای پیشگیری از هرگونه شائبه‌ای، از برگزاری این نشست جلوگیری به عمل آورند.
انتهای پیام
