رئیس فدراسیون بسکتبال: متاسفانه فقط یک سالن داریم/ خوابگاهمان کم از هتل پنج ستاره ندارد
رئیس فدراسیون بسکتبال می گوید متاسفانه تنها یک سالن داریم اما امیدوارم با حمایت وزارت ورزش سالن های بیشتری را داشته باشیم.
به گزارش ایسنا، رامین طباطبایی، رئیس فدراسیون بسکتبال در حاشیه بازدید مسئولان از اردوی تیم ملی بسکتبال گفت: اولین روز شروع اردوهای تیم ملی برای شرکت در جام جهانی ۲۰۱۹ چین است. امیدوارم بتوانیم در این مسابقات پاسخگوی حمایت‌های وزارت ورزش، کمیته ملی المپیک و اهالی ورزش باشیم.
 او در ادامه افزود: تمام فدراسیون‌ها درگیر مسابقات جام جهانی هستند. بازیکنان ایران برای کسب سهمیه جام جهانی بسیار زحمت کشیدند. کادر با دانش ایران توانست تیم را حمایت کند و در جام جهانی حضور پیدا کردیم.
او افزود: از بازیکنان، کادر فنی و اصحاب رسانه که حمایتمان کردند تشکر می‌کنم. امیدوارم رسانه‌ها در ماه‌های آینده هم تیم ایران را حمایت کنند.
طباطبایی در مورد آماده سازی خوابگاهی که امروز با حضور وزیر ورزش و رئیس کمیته ملی المپیک افتتاح شد گفت: در ۶ ماه گذشته خوابگاهی را با استفاده از مهندسی خوب طراحی کردیم. این خوابگاه کم از هتل پنج ستاره ندارد تا ملی پوشان بتوانند از آن استفاده کنند.
 رئیس فدراسیون بسکتبال در مورد سالن آزادی گفت: متاسفانه تنها یک سالن در اختیار داریم و تلاش کردیم از این یک سالن استفاده کنیم اما امیدوارم بتوانیم با حمایت وزارت ورزش سالن‌های بیشتری داشته باشیم. ما با همین سالن مقام‌های خوبی کسب کردیم.
انتهای پیام
