تحقیر کوبا در جام طلایی/ ۱۷ گل خورده در سه بازی!
دروازه تیم ملی فوتبال کوبا در سه بازی مرحله گروهی جام طلایی ۱۷ بار باز شد. 
به گزارش ایسنا و به نقل از آس، بازگشت دوباره کوبا به جام طلایی (مهم‌ترین رقابت‌های ملی در کونکاکاف) پس از غیبت در آخرین دوره یک اتفاق تاریخی محسوب می‌شد. متاسفانه برای همه هواداران این کشور چهره‌ای که تیم ملی‌شان در این رقابت‌ها نشان داد بد بود و طرفداران فوتبال با خاطره خوبی از این تیم یاد نخواهند کرد. کوبا در سه بازی مرحله گروهی برابر مکزیک، کانادا و مارتینیک سه شکست را تجربه کرد و ۱۷ بار دروازه‌اش باز شد. این تیم گلی نتوانست به ثمر برساند.
با وجود نتیجه ضعیف تیم ملی کوبا فدراسیون فوتبال این کشور مشکلات نگران کننده دیگری دارد. پس از شکست ۷ بر صفر برابر مکزیک در هفته نخست شرایط تیم ملی کوبا بدتر شد چون یاسمانی لوپس، یکی از کاپیتان‌های این تیم اردو را ترک کرد. چهار روز بعد که شکست ۳ بر صفر برابر مارتینیک رقم خورد سه بازیکن دیگر کوبا (دنیل سائس، لویسمل موریس و رینالدو) اردو تیم ملی را به خاطر مسائل سیاسی ترک کردند.
نمایش ضعیف کوبا با شکست ۷ بر صفر دوباره برابر کانادا پایان یافت تا این تیم ضعیف‌ترین آمار گل خورده را در تاریخ این رقابت‌ها به ثبت برساند.
انتهای پیام
