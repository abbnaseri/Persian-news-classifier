دیدار مسئولان کمیته ملی المپیک ایران با رییس فدراسیون جهانی دوومیدانی
نمایندگان کمیته ملی المپیک ایران در نشستی با رییس فدراسیون جهانی دو و میدانی IAAF به بحث و تبادل نظر در خصوص مسائل روز دو و میدانی پرداختند.
به گزارش ایسنا و به نقل از فدراسیون دوومیدانی، صبح روز دوشنبه سید رضا صالحی امیری رییس کمیته ملی المپیک، مجید کیهانی رییس فدراسیون دو و میدانی ایران و مهدی علی نژاد رییس فدراسیون ووشو به عنوان نمایندگان کمیته ملی المپیک ایران در نشستی دوستانه با سباستین کو رییس فدراسیون جهانی دو و میدانی(IAAF) دیدار کردند.
در ابتدای این نشست سباستین کو از صالحی امیری جهت حضور در این جلسه و زمانی که گذاشتند تشکر کرد و افزود: پیش از این با هماهنگی که با مجید کیهانی داشته‌ام تمام تلاش خود را خواهم کرد تا پیش از پایان سال ۲۰۱۹ میلادی به ایران سفر کنم. فکر می‌کنم رقابت‌های قهرمانی داخل سالن آسیا به میزبانی تهران و یا هر رویداد دیگری که ایران میزبان آن باشد زمان مناسبی برای سفر به ایران باشد.
در ادامه موضوع عدم صدور روادید از سوی فدراسیون دو و میدانی کشور مراکش برای احساس حدادی قهرمان پرتاب دیسک ایران مطرح شد که کو در این باره گفت: بسیار از شنیدن این موضوع ناراحت شدم. قطعاً طی تماسی با فدراسیون این کشور پیگیر دلیل بروز این مساله خواهم بود و نتیجه آن را قطعاً اعلام می‌کنیم.
مساله مربیان داخلی موضوع دیگری بود که مورد بحث قرار گرفت و سباستین کو در این خصوص اظهار داشت: این مساله برای فدراسیون جهانی نیز بسیار مهم است و ایران در اولین فرصت می‌تواند درخواست‌های خود را برای ما ارسال کند تا در اسرع وقت به این موضوع رسیدگی کامل و دقیق شود.
کو در ادامه تصریح کرد: دو و میدانی ایران در سال‌های اخیر عملکرد بسیار خوبی داشته است و در مسابقات قهرمانی آسیا هند ۲۰۱۷ و بازی‌های آسیایی جاکارتا ۲۰۱۸ نمایش ویژه ای داشته است. فدراسیون جهانی قول می‌دهد پس از درخواست ایران تجهیزاتی را جهت بالا بردن سطح امکانات به کشورمان ارسال کند. فدراسیون جهانی به پاس این پیشرفت حمایت ویژه ای را از ایران خواهد داشت.
پروژه تاسیس مرکز پرتاب‌های غرب آسیا در ایران نیز با سباستین کو مطرح شد و او در این خصوص اظهار داشت: من هم این موضوع را از دهلان الحمد رییس کنفدراسیون آسیا پیگیری خواهم کرد چرا که کار بسیار خوبی خواهد بود. ایران قدرت خود در پرتاب‌ها به خصوص دیسک و وزنه را در سال‌های اخیر به خوبی نشان داده است و این مساله می‌تواند برای دو و میدانی آسیا ثمربخش باشد.
انتهای پیام
