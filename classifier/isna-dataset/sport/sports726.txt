سیدعباسی: عملکرد تیم ملی والیبال قابل دفاع است
کارشناس والیبال ایران با بیان اینکه عملکرد تیم ملی ایران در لیگ ملت‌های ۲۰۱۹ قابل دفاع است، اظهار کرد: حتی با باخت مقابل فرانسه هم باید به سرمربی تیم ملی حق داد.
جهانگیر سیدعباسی در گفت‌وگو با ایسنا، درباره عملکرد تیم والیبال ایران تا پایان هفته چهارم لیگ ملت‌های ۲۰۱۹ گفت: در حال حاضر ما پیش از شروع هفته پنجم (پایانی) در جدول رتبه دوم را بعد از تیم ملی برزیل و بالاتر از تیم‌های پرقدرت جهان مانند روسیه، ایتالیا و لهستان در اختیار داریم که این موضوع عملکرد تیم ملی را قابل دفاع می‌کند. فارغ از همه فرضیاتی که منتقدان و دوستداران فوتبال می‌گویند تیم‌های دیگر با بازیکنان اصلی خود شرکت نکرده‌اند. من معتقدم ایران کاملاً حرفه‌ای در این مسابقات حضور یافته و بازی‌های جذاب و قابل قبولی در سطح پیشرفته ارائه داده است.
او ادامه داد: قبل از این‌که ایران دو هفته میزبانی را به عهده بگیرد خیلی‌ها حتی نمی‌توانستند فکر کنند که ایران در این دو هفته از شش بازی به پنج برد و تنها یک باخت دست پیدا کند. همین عملکرد فوق‌العاده و کسب ۱۵ امتیاز در خانه نشان‌دهنده شرایط خوب تیم ملی است که باید به آن افتخار کنیم. این بردها انتظارات را از تیم ملی بالاتر برده است اما با این حال باید به تیم ملی ایران فرصت دهیم.
کارشناس والیبال ایران در مورد انتقاد برخی از کارشناسان به دلیل باخت مقابل فرانسه نیز گفت: از نظر من نه تنها به تعداد کارشناسان بلکه به تعداد تماشاگران حاضر در سالن و خارج از سالن نظر وجود دارد. به همین دلیل باید حق را به سرمربی تیم ملی بدهیم تا تصمیمات خود را اجرایی کند. کسی نمی‌داند استراتژی ایگور کولاکوویچ چیست و به همین دلیل باید از تیم ملی تنها حمایت کرد. پنج برد و یک باخت در دو هفته میزبانی قابل احترام است و ما در چهار هفته لیگ ملت‌ها ۱۰ برد و دو باخت (مقابل برزیل و فرانسه) کسب کرده‌ایم که نشان از موفقیت ایران دارد. درست است که مقابل فرانسه یک طرفه باختیم، اما باز هم باید به نظر سرمربی تیم ملی احترام گذاشت و دلیل این موضوع برای خود او روشن است.
عباسی ادامه داد: ما حتی اگر با تیم اصلی هم به فرانسه می‌باختیم نباید از کولاکوویچ خرده می‌گرفتیم قطعاً الان شرایط نقد وجود ندارد و بهتر است همه دوستداران والیبال به حمایت از تیم ملی بپردازد.
او در پاسخ به این پرسش که می‌توان به موفقیت ایران در فینال لیگ ملت‌ها و انتخابی المپیک امیدوار بود، گفت: به شخصه انتظار ندارم در فینال روی سکوی اول، دوم و یا حتی سوم برویم. فاصله ما با تیم‌های قدر دنیا مانند آمریکا و روسیه به هیچ عنوان کم نیست. فیزیکی که این تیم‌ها دارند لیگی که آنها دارند و شرایطی که والیبال آنها دارد کاملاً متفاوت با والیبال ایران است. ملی‌پوشان ما اگر بتوانند در جمع چهار تیم پایانی حاضر شوند بزرگترین کار را انجام داده‌اند. حتی حضور در بین شش تیم نهایی هم برای والیبال ما قابل قبول است. همان‌طور که می‌دانید این تنها برای دومین بار است که ما به جمع شش تیم راه خواهیم یافت.
این کارشناس والیبال ایران با بیان این‌که نباید از الان بازیکنان را ۱۰۰ درصد تحت فشار قرار داد، اظهار کرد: در مورد مسابقات انتخابی المپیک این نگرانی وجود دارد که ما بازی‌های المپیک را فدای کسب سکو در لیگ ملت‌ها کنیم همان اشتباهی که در مورد مسابقات قهرمانی جهان انجام داده و این تورنمنت مهم را فدای بازی‌های آسیایی کردیم. من همان موقع هم اعلام کردم این اشتباه از سوی سرمربی تیم ملی بود و الان هم اعلام می‌کنم بار دیگر باید منتظر ماند و دید استراتژی کولاکوویچ چیست. البته امیدوارم بهترین برنامه و مدیریت در مورد تیم ملی والیبال صورت بگیرد، چون برای والیبال ما خیلی مهم است به المپیک برسیم. همان‌طور که می‌دانید هدف‌گذاری اصلی فدراسیون ایران حضور در بازی‌های المپیک ۲۰۲۰ توکیو است.
پیشکسوت والیبال ایران در پایان اعلام کرد: تا هنگام شروع بازی‌های انتخابی المپیک تیم ملی ما هرچقدر در بازی‌های پرفشار با رقبا قرار بگیرد به سود بازیکنان و ملی‌پوشان است. امیدوارم در فینال لیگ ملت‌ها همه تیم‌ها با نهایت قدرت و توان خود حاضر شوند تا بازیکنان ایران تحت فشار مسابقه دهند. البته من فکر می‌کنم در هفته پنجم که به میزبانی بلغارستان برگزار خواهد شد نیز تغییرات و پوست اندازی‌هایی در تیم‌ها صورت گیرد که اگر اینگونه باشد فشار زیاد بازی‌ها به سود بازیکنان ایران خواهد بود.
انتهای پیام
