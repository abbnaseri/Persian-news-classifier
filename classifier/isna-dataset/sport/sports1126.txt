زنوزی: دلالی در تراکتور بی معنی است
مالک باشگاه تراکتور می‌گوید دلالی در تراکتور بخش خصوصی معنی ندارد.
به گزارش ایسنا و به نقل از سایت باشگاه تراکتورسازی، محمدرضا زنوزی مالک باشگاه تراکتورسازی گفت: از روزی که ما باشگاه پرافتخار تراکتور را تحویل گرفته‌ایم با دلالی و رفتارهای سو برخورد شده است و تیم مدیریتی جدید نیز در راستای این هدف انتخاب و فعالیت می‌کنند.
وی افزود: تمامی دغدغه من تشکیل تیم پرقدرت و بی حاشیه است تا تیمی در خور نام بزرگ تراکتور و شأن بالای هواداران راهی لیگ نوزدهم کنیم و به حول قوه الهی نتایج غرورآفرینی را رقم بزنیم و به این خاطر خواسته هواداران را لبیک گفته و آقای مصطفی دنیزلی سرمربی نامدار ترکیه‌ای را آوردیم.
وی ادامه داد: تراکتور یک باشگاه حرفه‌ای است که رفته رفته به پختگی کامل و مورد دلخواه هواداران می‌رسد و انتخاب یک مربی نامدار در کلاس جهانی نویدبخش این موضوع است.
زنوزی مطلق با قدردانی از حساسیت هواداران، گفت: کلیه تصمیماتی که توسط مدیرعامل باشگاه گرفته می‌شود در راستای نظم بخشی و مقابله با برخی سو استفاده گری‌های احتمالی است. ممکن نیست اجازه دهم کسی از جیب من برای دلالان کیسه بدوزد.
وی افزود: بحث دلالی در تراکتور بخش خصوصی اصلاً بی معنی است؛ شایعات جهت دار را عده‌ای برای ایجاد حاشیه پردازش می‌کنند و حتی با تبلیغ شرکت هواپیمایی من در کانال تلگرامی خود سعی در نزدیک نشان دادن خودشان به اینجانب را دارند که بنده به شدت این اقدام را محکوم کرده و اعلام می‌کنم بنده هیچ ارتباطی با این کانال و هیچ کانال و سایتی ندارم.
مالک باشگاه تراکتورسازی اضافه کرد: از هواداران واقعی و دلسوز انتظار داریم که خود نسبت به برخورد و خارج شدن از این کانال‌ها اقدام نمایند، ضمن اینکه در صورت ادامه این فریب کاری‌ها توسط آقایان، مدارک باج خواهی از بازیکنان و کادر باشگاه را به هواداران محترم ارائه می‌کنیم زیرا ما باید انتقاد سازنده را از تخریب جدا کنیم. این افراد به خاطر منافع خود به دنبال تخریب تیم هستند و سعی دارند به هواداران القا کنند که انتخاب و یا رد کادر و بازیکنان بدون اطلاع سرمربی و حتی اینجانب می‌باشد، لذا همه عزیزان مطمئن باشند که همه تصمیمات در حوزه تیم با نظر خود آقای دنیزلی می‌باشد و همه قبول دارند که ایشان با کسی رودربایستی نداشته و دیسیپلین خاص خودشان را دارند. لذا بعضی از این افراد و سایت‌ها امر برایشان مشتبه گردیده و فکر می‌کنند نظر خودشان نظر کل عضوهای آنهاست در صورتیکه خیلی از عضوهای آنها حتی با مطالب کانالیزه شده آنها مخالف هستند.
وی در پایان گفت: از همه هواداران می‌خواهم تا با صبر و اعتمادی که به مدیریت باشگاه دارند منتظر اخبار خوب و در ادامه نتایج طلایی برای تیم محبوبشان باشند.
زنوزی افزود: اگر هواداران بنده حقیر را به عنوان فرزند ایران و آذربایجان و دلسوز تراکتور قبول دارند به تصمیمات و اقدامات نیز اعتماد کنند تا بتوانیم با غلبه بر حواشی با تیم یکدست و قوی پای به میدان بگذاریم.
انتهای پیام
