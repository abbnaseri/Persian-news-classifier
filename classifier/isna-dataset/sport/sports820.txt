عادل مجللی: در جهانی مدال می‌خواهم و در آسیایی سهمیه المپیک/ نظم به قایقرانی برگشته است
ملی پوش کانوی ایران گفت: تست انتخابی تیم ملی محک خوبی برای من بود و در قهرمانی جهان به دنبال تکرار مدالم هستم اما مسابقات قهرمانی آسیا را برای کسب سهمیه المپیک هدف گذاشته ام.
عادل مجللی در گفتگو با ایسنا درباره ی برنامه خود در مسابقات قایقرانی آب‌های آرام قهرمانی جهان مجارستان گفت: بعد از کش و قوس‌هایی که به دلیل انتخابات فدراسیون بود، خدا را شکر همه چیز دارد به روال خود بر می‌گردد و من هم تلاش می‌کنم تا روز مسابقه به آمادگی لازم برسم و نتیجه خیلی خوب بگیرم.
مجللی در پاسخ به این پرسش که فکر می‌کند در قهرمانی جهان بتواند مدال برنز خود را تکرار کند، تصریح کرد: تا به امروز همه چیز خوب بوده و به آن چیزی که مد نظرم بوده رسیدم اما بازهم بستگی به این دارد که تا روز مسابقه چه چیزی پیش بیاید اما شرایط خوب است. با وجود اینکه زمستان را تقریباً از دست دادیم اما اردوی اردبیل خوب بود و باعث شد به حالت قبل برگردیم تا آخر مرداد هم فرصت هست که به آن چیزی که می‌خواهم برسم.
مجللی در مورد امکان گرفتن سهمیه المپیک در قهرمانی جهان گفت: مسابقات قهرمانی آسیا را برای کسب سهمیه المپیک هدف گذاشته ام و در مسابقات جهانی هدفم این است که در ۲۰۰ متر، مدالم را تکرار کنم. من خودم کسی بودم که در قهرمانی جهان سهمیه گرفتم اما الان تقریباً نمی‌شود این کار را انجام داد. این را در مورد تیم آب‌های آرام می گویم چون رقبا سخت هستند. البته من برای دوستان آرزوی موفقیت دارم اما کار واقعاً سخت است. در صحبتی هم که با رییس فدراسیون داشتیم گفتیم هدف همه این است در مسابقات قهرمانی آسیا اندونزی سهمیه را بگیریم. من خودم برنامه جداگانه‌ای دارم که اگر عملیاتی شود، جدا از گرفتن سهمیه المپیک به دنبال گرفتن بهترین نتیجه در المپیک هستم.
ملی پوش کانوی ایران در مورد تست انتخابی تیم ملی و نتیجه آن نیز گفت: سیاست فدراسیون این بود که تست برگزار شود و هرکسی در چارچوب فدراسیون کار می‌کند باید از این سیاست تبعیت کند. به هر حال اختلاف نظر هم هست که جای بحث و گفتگو دارد. این تست برای من محک خوبی بود. من بعد از پنج سال در هزار متر شرکت کردم و تنها ۵۰ روز هم برای آن تمرین کرده بودم نه اینکه بخواهم از خودم تعریف کنم اما انصافاً نتیجه خوبی برایم بود.
او ادامه داد: برای کسب سهمیه المپیک در کانوی هزار متر شرکت می‌کنم. ان شاءالله نتیجه خوبی می‌گیرم اما در مسابقه قهرمانی جهان در همان ۲۰۰ متر شرکت خواهم کرد.
مجللی در مورد اردوی اردبیل نیز گفت: اردوی اردبیل عالی بود و آقای قاطع که الان سرپرست اردو است، سنگ تمام گذاشت . برخی مسائل در قایقرانی تغییر کرده و نظم به آن برگشته است اگر قایقرانی همین مسیر را ادامه دهد، مطمئناً اتفاقات خوبی می‌افتد.
او در پاسخ به این پرسش که نیاز به حضور مربی خوب خارجی احساس نمی‌شود، تاکید کرد: وزارت ورزش باید به قایقرانی کمک کند. الان قایقرانی باید مربی داشته باشد و مربی با دستمزد هشت هزار یورو فکر نکنم پول زیادی برای وزارت ورزش باشد. اگر این کار انجام شود نتیجه اش را خواهند دید. قبل از جاکارتا مربی آوردند که هم سطح مربیان ایرانی هم نبود و فقط پول خرج شد و ما هم ضربه خوردیم. مربی‌های خارجی خوبی وجود دارد برای نمونه چین با مربی لهستانی کار کرد و بعد از یک سال آنها رکورد جهان را جا به جا می‌کنند از این رو مربی خیلی تاثیر دارد.
انتهای پیام
