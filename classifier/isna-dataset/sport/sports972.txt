برگزاری مراسم گرامیداشت روز ملی فرهنگ پهلوانی

مراسم روز فرهنگ پهلوانی و ورزش زورخانه ای در موسسه فرهنگ قرآن و ورزش علی بن ابیطالب(ع) برگزار شد.
به گزارش ایسنا، همزمان با فرا رسیدن ۱۷ شوال روز فرهنگ پهلوانی، مراسم روز ملی فرهنگ پهلوانی با حضور تعدادی از چهره‌های ورزشی، سیاسی و هنری برگزار شد.
در این برنامه پس از تلاوت قرآن، شاهنامه خوانی، ذکر مناقب حضرت علی (ع) در واقعه خندق (۱۷ شوال) و نمایش آئین‌های پهلوانی و زورخانه‌ای، از خانواده مهدی جمشیدی که اخیراً با زبان روزه در دمای ۵۰ درجه کویر در حال مبارزه با قاچاقچیان مواد مخدر به شهادت رسید، با حضور پدر، همسر و نوزاد شهید جمشیدی تجلیل شد.
فرهاد طلوع‌کیان رئیس انجمن حامیان فرهنگ و مرام پهلوانی در این مراسم گفت: نقطه اوج پهلوانی، ایثار و از جان گذشتگی است و شهدا الگوهای مرام پهلوانی هستند. فرهنگ پهلوانی مصوب شورای فرهنگ عمومی کشور و سبک زندگی جوانمرد عالم بشریت حضرت علی (ع) است که باید تلاش کرد در بین همه اقشار جامعه ترویج شود.
رئیس سابق فدراسیون پهلوانی و زورخانه‌ای افزود: کار فرهنگی در ورزش باید از جنس ورزش باشد و ترویج فرهنگ پهلوانی راه مؤثری برای کاهش بداخلاقی‌ها میان اهالی ورزش است.
این مراسم با حضور جمالی نژاد (معاون وزیر کشور)، زهرا سعیدی (نماینده مجلس)، حسین زاده (جانشین فرمانده انتظامی استان اصفهان)، سلطان حسینی (مدیرکل ورزش و جوانان استان اصفهان)، تابش (مدیرعامل باشگاه سپاهان)، نصیری (قهرمان وزنه برداری المپیک)، یاوری (سرمربی اسبق تیم ملی فوتبال)، شاهزیدی (استاد آواز)، اکلیلی (بازیگر) و با حضور جمعی از قهرمانان، پیشکسوتان، هنرمندان و مدیران به میزبانی حاج مهدی هدایت، بانی مؤسسه علی بن ابیطالب (ع) در اصفهان برگزار شد.
انتهای پیام
