۸ سال ناموفق در لیگ/ تراکتور و دنیزلی طلسم‌شکن می‌شوند؟
مصطفی دنیزلی سرمربی ۶۹ ساله ترکیه‌ای که سابقه هدایت تیم‌هایی چون بشیکتاش، گالاتاسرای، پرسپولیس و پاس را در کارنامه خود دارد، به عنوان سرمربی تراکتورسازی انتخاب شد تا این تیم را برای رسیدن به نخستین قهرمانی خود در بالاترین سطح فوتبال ایران کمک کند. البته این مربی کهنه‌کار ۸ سالی است که از دوران اوج فاصله گرفته و اغلب تیم‌هایش نتوانستند روزهای خوبی را با او پشت سر بگذارند.
به گزارش ایسنا، لیگ نوزدهم و نیمکت ورزشگاه یادگار امام جایی است که مربی محبوب پرسپولیسی‌ها باید روی آن بنشیند و تیم جدید خود یعنی تراکتورسازی را هدایت کند. نقطه مشترک تراکتورسازی و دنیزلی شکستن طلسمی است که سال‌ها گریبان‌گیر این دو شده و باعث شده دست آن‌ها از جام کوتاه بماند. سرمربی جدید تراکتورسازی با خاطره خوبی ایران را ترک نکرد و پرسپولیس رده نهمی حمید درخشان را در لیگ سیزدهم، در جایگاه دوازدهم تحویل داد. بزرگ‌ترین دستاورد تیم دنیزلی در آن سال، داربی معروفی بود که با درخشش ایمون زاید، شاگردان این مربی ترکیه‌ای توانستند بازی ۲ بر صفر باخته را با ۱۰ نفر در ۱۰ دقیقه ۳ بر ۲ کنند.
پس از آن این مربی راهی کشور خود شد و هدایت ریزه اسپور در لیگ دسته اول ترکیه (TFF) را بر عهده گرفت و توانست با این تیم نایب قهرمان شود و جواز حضور در سوپرلیگ ترکیه را کسب کند. این عملکرد خوب سرمربی ترکیه‌ای باعث تمدید قرارداد او نشد تا دنیزلی برای فصل ۱۴-۲۰۱۳ هدایت خزر آذبایجان را بر عهده بگیرد. عملکرد وی در این تیم متوسط بود و شاگردانش در بالاترین سطح فوتبال آذربایجان در بین ۱۰ تیم به رده ششم قناعت کردند.

این نتیجه باعث شد تا او یک سال استراحت کند و خانه‌نشین شود. در فصل ۱۶-۲۰۱۵ و زمانی که گالاتاسرای در رده سوم قرار داشت، حمزه حمزه‌اقلو به علت نتایج ضعیف برکنار شد و مصطفی دنیزلی جایگزین او شد. وی نتوانست گالا را از وضع بحرانی خارج کند به طوری که در اواخر همین فصل تیم ترکیه‌ای به رده پنجم سقوط کرد تا مدیران این باشگاه با دنیزلی قطع همکاری کنند. گالاتاسرای در پایان فصل را در رده ششم به اتمام رساند.
طبیعی بود که آن نتایج نامطلوب در گالا پیشنهادات مناسبی را راهی دفتر دنیزلی نکند تا او مجبور شود فصل ۱۷-۲۰۱۶ لیگ‌های دنیا را از خانه پیگیری کند. اسکیشهیر دسته اولی در فصل ۲۰۱۷ این فرصت را به این مربی داد تا هم خودش و هم تیم به مسیر موفقیت برگردند اما با نتایج سینوسی، دنیزلی و تیم ترکیه‌ای به سقوط به دسته دوم نزدیک‌تر شدند و در نتیجه این باشگاه پیش از پایان فصل، قطع همکاری‌اش را با این مربی اعلام کرد.

پس از آن دنیزلی با قاسم پاشا دوباره به سطح اول فوتبال ترکیه برگشت اما بعد از ۳۲ بازی و حضور در رده سیزدهم و فاصله کم تا منطقه سقوط از سمتش استعفا داد و خانه‌نشین شد. قاسم پاشا در انتهای این فصل در رده چهاردهم قرار گرفت و توانست مجوز بقا در سوپرلیگ ترکیه را کسب کند.
پس از ۸ سال دوری از ایران و ناکامی‌های مختلف در ترکیه و آذربایجان دوباره به ایران بازگشته تا برای چهارمین بار هدایت یک تیم ایرانی را بر عهده بگیرد. تراکتورسازی در حالی به این مربی ۶۹ ساله اعتماد کرده که او تنها ۴۲ درصد پیروزی در سال‌های اخیر داشته و مالک متمول تبریزی بیشتر به دنبال سوپرایز کردن هواداران و رساندن آن‌ها به خواسته‌شان یعنی سپردن هدایت تیم به یک مربی ترکیه‌ای بود.
انتهای پیام
