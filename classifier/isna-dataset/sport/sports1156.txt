آقای تاج! امکانات ورزشگاه‌ها کافی نیست یا دانش مدیران فوتبال؟
مدیران فدراسیون فوتبال در حالی برای پیشگیری از ناهنجارها صحبت از استاندارد شدن ورزشگاه‌ها می‌کنند و استانداران را به تجهیز ورزشگاه‌ها تهدید کرده‌اند که به نظر می‌رسد سوءمدیریت در برگزاری بازی‌ها نقش بیشتری در هرج و مرج روی سکوها دارد تا امکانات.
به گزارش ایسنا، روز سه‌شنبه مهدی تاج عنوان کرد که به استانداران تمام استان‌هایی که تیمی در لیگ برتر فوتبال دارند نامه‌ای ارسال شده تا این استان‌ها ملزم به ایجاد استانداردهای لازم در ورزشگاه‌های تیم‌های لیگ برتری خود شوند. فدراسیون فوتبال معتقد است بی نظمی و هرج و مرجی که در بازی‌های هفته‌های پایانی لیگ برتر رخ داده به خاطر استاندارد نبودن ورزشگاه‌ها و شرایط میزبانی تیم‌های لیگ برتری بوده اما بررسی دقیق بازی‌های که به جنجال کشیده شده نشان می‌دهد آنچنان هم مسائل زیرساختی در بروز هرج و مرج نقش نداشته‌اند.
اگر بخواهیم بگویم ورزشگاه‌های ایران دارای استانداردهای بالایی هستند و تأثیری در اتفاقات ناگوار که در فوتبال ایران رخ می‌دهد ندارند کمی دور از انصاف است اما از آن طرف اگر بخواهیم همه تقصیر را بر سر نواقص ورزشگاه‌ها بیندازیم هم حرف درستی نزده‌ایم.
یک بررسی ساده نشان می‌دهد که شاید بخش کوچکی از مشکلاتی که در ورزشگاه‌های ایران رخ می‌دهد به خاطر مسائل زیرساختی و شماره نداشتن صندلی‌هاست اما نکته مهمی که بیش از همه در بروز هرج و مرج روی سکوها نقش دارد بی‌تدبیری و نبودن مدیریت صحیح برای برگزاری بازی‌های لیگ برتر است.
در هفته‌های پایانی لیگ برتر فوتبال ایران شاهد اتفاقاتی تلخی در تهران، اهواز، اصفهان و تبریز بودیم اما وقتی به گفته مهدی تاج که زیرساخت‌های ورزشگاه‌ها را دلیل بروز این اتفاقات تلخ می‌داند رجوع می‌کنیم می‌بینیم که در هر یک از این شهرها، ورزشگاه‌ها استانداردهای نسبی دارند و بازی‌های لیگ در همین ورزشگاه‌ها برگزار شده اما سوءمدیریت باعث شده اتفاقات تلخی را روی سکوها شاهد باشیم.
پس از حواشی تلخی که در ورزشگاه یادگار امام تبریز رخ داد و چند هوادار با ورود به زمین بازی، بازیکنان را مورد ضرب و شتم قرار دادند خیلی از اهالی فوتبال انتظار داشتند کمیته انضباطی و اخلاق، قاطعانه به موضوع ورود کرده و علاوه بر برخورد با مدیران باشگاه میزبان، هواداران تیم خاطی را نیز جریمه یا حتی محروم کند در صورتی که این برخورد توسط کمیته انضباطی یا کمیته اخلاق رخ می‌داد، قطعاً شاهد متنبه شدن هواداران خاطی بودیم و در نتیجه در سایر ورزشگاه‌ها دیگر چنین اتفاقاتی رخ نمی‌داد اما در عین ناباوری کمیته انضباطی رأیی صادر کرد که با تخلفات صورت گرفته هم‌خوانی نداشت.
به نظر می‌رسد بازی خانگی بعدی تراکتورسازی در تبریز مقابل پرسپولیس مزید بر علت شد تا قضات حاضر در ارگان قضائی فدراسیون فوتبال با مماشات بیشتری رأی صادر کنند و همین امر باعث شد دوباره این بار در تهران شاهد درگیری شدید هواداران و همین‌طور مصدومیت چندباره باشیم. ارگان قضائی فدارسیون فوتبال آرای قاطع و مناسب جرم صادر نکردند تا بلکه با یک بازدارندگی از اتفاقات تلخ بعدی جلوگیری شود. همین روند را اگر بیشتر بررسی کنیم می‌بینیم که مماشات کمیته انضباطی و کمیته اخلاق در بروز اتفاقات تلخ هفته‌های پایانی لیگ برتر بی تأثیر نبوده است.
نکته حائز اهمیت دیگر، نبودن هماهنگی لازم در بازی‌های لیگ است. با وجود اینکه قبل از هر بازی جلسه هماهنگی با حضور مسئولان استانی و انتظامی و همین طور نمایندگان دو باشگاه برگزار می‌شود اما شواهد نشان می‌دهد که مصوبات این جلسه معمولاً ضمانت اجرایی لازم را ندارند. بارها و بارها برگزارکنندگان لیگ می‌گویند یگان ویژه تهمیدات لازم اتخاذ شده در جلسه هماهنگی را اجرایی نکرده اما به راستی وقتی مصوبات جلسه هماهنگی اجرای نمی‌شود چرا مسئولان برگزاری مسابقات اجازه آغاز بازی می‌دهند؟ وقتی که بازی آغاز می‌شود، سوءمدیریتی که پیش از مسابقه رخ داده، قطعاً نقش زیادی در ایجاد تخلفات روی سکوها خواهد داشت.
بررسی همه این شرایط نشان می‌دهد آنچنان هم که مهدی تاج صحبت از استاندارد نبودن ورزشگاه‌ها و مقصر جلوه دادن کمبودهای زیرساختی مطرح می‌کند، این مساله نقش زیادی در بروز حواشی ندارد. شاید بتوان با قاطعیت گفت بیش‌ترین دلیل ایجاد هرج و مرج و بی نظمی روی سکوهای ورزشگاه‌ها به خاطر سوءمدیریتی است که در فوتبال ایران وجود دارد اما مدیران تصمیم گیرنده که خودشان عامل سوءمدیریت هستند نمی‌خواهند این مساله را بپذیرند.
انتهای پیام
