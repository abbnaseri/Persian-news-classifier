محرومیت ۲ ساله برای مسی؟
اظهارات اخیر مهاجم تیم ملی فوتبال آرژانتین ممکن است او را با یک محرومیت دو ساله روبرو کند. 
به گزارش ایسنا و به نقل از آس، لیونل مسی پس از دیدار رده بندی کوپا آمه ریکا ۲۰۱۹ که با پیروزی ۲ بر یک آرژانتین مقابل شیلی همراه شد در مراسم اهدای مدال حاضر نشد. کاپیتان آلبی سلسته که در نیمه نخست با دریافت کارت قرمز از بازی اخراج شد به نشانه اعتراض این کار را انجام داد. ستاره آرژانتینی پس از بازی گفت: فکر می‌کنم تاثیر حرف‌هایم در روز چهارشنبه (نیمه نهایی برابر برزیل) در این دیدار دیده شد. به خاطر اتفاق‌هایی که رخ داد به مراسم اهدای مدال نرفتم. ما نباید جزئی از این رسوایی و بی احترامی که در این کوپا به ما شد، باشیم.
مسی از CONMEBOL (کنفدراسیون فوتبال آمریکای جنوبی) به خاطر قضاوت‌های جنجالی به شدت انتقاد کرد و گفت: شکی در آن نیست که برزیل قهرمان خواهد شد. متاسفانه جام را به نحوی پیش بردند که برزیل قهرمان شود. امیدوارم پرو بتواند با این تیم رقابت کند چون تیم خوبی دارد هر چند که این کار سخت خواهد بود (برزیل بامداد دوشنبه با پیروزی ۳ بر یک قهرمان کوپا شد).
با توجه به بندی که در قوانین کنفدراسیون فوتبال آمریکای جنوبی وجود دارد اظهارات مسی می‌تواند او را با محرومیت سنگینی روبرو کند. این محرومیت ممکن است تا دو سال باشد. بر این اساس ستاره آرژانتین علاوه بر اینکه نمی‌تواند در اغلب بازی‌های مرحله مقدماتی جام جهانی ۲۰۲۲ قطر حضور داشته باشد (از ماه مارس آغاز می‌شود) در کوپا آمه ریکا ۲۰۲۰ آرژانتین و کلمبیا هم نمی‌تواند شرکت کند.
کلودیو تاپیا (رییس فدراسیون فوتبال آرژانتین) پس از پایان بازی در میکسدزون گفت: نمی‌توانم صحبت کنم چون ممکن است مرا دو سال محروم کنند!
آیا CONMEBOL می‌تواند کوپا آمه ریکا و بخش بزرگی از مقدماتی جام جهانی را بدون بزرگترین ستاره قاره‌اش برگزار کند؟ فدراسیون فوتبال آرژانتین باید تمام تلاش خود را کند تا محرومیت برای کاپیتان تیم ملی کشورش به کمترین حد ممکن برسد.
انتهای پیام
