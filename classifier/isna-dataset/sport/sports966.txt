سهراب مرادی توسط پزشک متخصص معاینه شد/ دو هفته فیزیوتراپی برای قهرمان المپیک
کتف سهراب مرادی دچار پارگی عمده نشده است و این وزنه بردار دو هفته بایدفیزیوتراپی کند و مجدداً توسط پزشک متخصص معاینه شود.
به گزارش ایسنا، سهراب مرادی وزنه بردار دسته ۹۶ کیلوگرم ایران چهارشنبه هفته گذشته زیر وزنه ۲۰۰ کیلوگرم از ناحیه کتف دچار مصدومیت شد و این نگرانی وجود داشت که کتف او دچار پارگی شده باشد. این وزنه بردار عصر امروز (شنبه) توسط دکتر حمیدرضا اصلانی تحت معاینه قرار گرفت که نتیجه آن خوب بوده است.
داودی باقری نایب رئیس فدراسیون وزنه برداری که کارهای درمانی سهراب مرادی را دنبال می‌کند در گفت و گو با ایسنا در مورد نتیجه معاینه این وزنه بردار توسط دکتر اصلانی بیان کرد: دکتر اصلانی کتف سهراب مرادی را معاینه کرد و خدا را شکر شکستگی یا پارگی عمده ای وجود نداشت فقط پارگی‌های کوچکی بود که جای نگرانی نداشت. قرار شد سهراب مرادی دو هفته توسط دکتر امین نوروزی فیزیوتراپی شود و سپس توسط دکتر اصلانی مجدداً معاینه شود اما نتیجه معاینه اول خوب بود.
انتهای پیام
