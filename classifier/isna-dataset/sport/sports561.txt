حذف ناباورانه اروگوئه از کوپا آمه‌ریکا/ پرو در جمع چهار تیم برتر
 تیم ملی فوتبال اروگوئه در ضربات پنالتی مغلوب پرو شد و از صعود به مرحله نیمه‌نهایی کوپا آمه‌ریکا ۲۰۱۹ بازماند.
به گزارش ایسنا، آخرین دیدار مرحله یک‌چهارم نهایی کوپا آمه‌ریکا ۲۰۱۹ برزیل شنبه شب بین دو تیم اروگوئه و پرو برگزار شد. اروگوئه پس از تساوی بدون گل در ۹۰ دقیقه، در ضربات پنالتی مغلوب پرو شد و از این رقابت‌ها کنار رفت.
پرو بر خلاف انتظار بازی را خوب شروع کرد و توپ و میانه میدان را در اختیار داشت اما نتوانست دروازه حریف را تهدید کند. نخستین موقعیت بازی برای اروگوئه بود که ضربه سر لوئیس سوارس به بیرون رفت. با این حال بهترین فرصت گلزنی را ادینسون کاوانی از دست داد. سوارس که در محوطه جریمه صاحب توپ شده بود به آن ضربه زد و دروازه‌بان توانست توپ را دفع کرد. توپ برگشتی مقابل کاوانی قرار گرفت اما مهاجم پاری سن ژرمن دروازه خالی را به آسمان زد.
دقایقی بعد ضربه سر ناندس به بیرون رفت. آراسکائتا توانست در دقیقه ۲۸ دروازه پرو را باز کند اما داور آن را آفساید اعلام کرد تا نتیجه همچنان بدون گل باقی بماند. بازی کاملاً در اختیار اروگوئه بود. هر دو تیم پرس را در دستور کار خود قرار داده بودند. در دقیقه ۳۶ پائولو گررو در محوطه جریمه سرنگون شد اما داور اعتقادی به پنالتی نداشت. در ادامه گایسه ضربه کاوانی را مهار کرد. اروگوئه کاملاً پرو را تحت فشار قرار داده بود اما نتوانست در ۴۵ دقیقه نخست نتیجه را به نفع خود کند.
در شروع نیمه دوم شاگردان اسکار تابارس یک موقعیت خوب را از دست دادند. دقایقی بعد باز هم پرو بازی را در اختیار گرفت. در ادامه ضربه کاریو (بازیکن پرو) به بیرون رفت. اروگوئه دوباره یک فرصت خوب را از دست داد و دیگو گودین در ۶ قدمی ضربه‌اش را به آسمان زد. کاوانی در دقیقه ۵۹ با دروازه بان تک به تک شد و ضربه اش را به گل تبدیل کرد اما داور آن را آفساید اعلام کرد تا دومین گل اروگوئه نیز مردود اعلام شود. سومین گل آفساید اروگوئه را سوارس در دقیقه ۵۹ به ثمر رساند. مهاجم بارسلونا تصور می‌کرد گل پیروزی تیمش را به ثمر رسانده است اما داور آن را قبول نکرد. مالکیت توپ در این دقایق برای شاگردان تابارس بود اما این تیم نتوانست موقعیت خطرناکی ایجاد کند. داور هفت دقیقه وقت اضافه اعلام کرد. در این دقایق گلی به ثمر نرسید تا برنده در ضربات پنالتی مشخص شود.
نخستین ضربه را سوارس از دست داد و گایسه توانست توپ را مهار کند. پائولو گررو با گلزنی نتیجه را یک بر صفر به نفع پرو کرد. ضربه دوم اروگوئه توسط کاوانی به گل تبدیل شد. رائول روئیدیاس، کریستین استوانی، یوسیمار یوتون، رودریگو بنتانکور، لوئیس ادوینکولا و لوکاس توریرا ضربه‌هایشان را به گل تبدیل کردند. ادیسون فلورس آخرین ضربه را وارد دروازه اروگوئه کرد تا شاگردان تابارس در عین ناباوری از رسیدن به نیمه‌نهایی باز بمانند.  انتهای پیام
