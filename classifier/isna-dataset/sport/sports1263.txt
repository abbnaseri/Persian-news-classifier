درخواست رسول خادم از مسئولان
رسول خادم از مسئولان درخواست کرد پروژه نیمه کاره سالن ۵ هزار نفره کشتی جویبار را به سرانجام برسانند و مانع هدر رفتن میلیاردها هزینه انجام شده شوند.
به گزارش ایسنا، پس از بازی‌های المپیک ریو و قهرمانی حسن یزدانی در این رقابت‌ها که مدال طلای کشتی آزاد را پس از ۱۶ سال نصیب ایران کرد، مراسم تجلیل از این کشتی گیر در شهریور ماه ۱۳۹۵ در جویبار برگزار شد که محمود گودرزی وزیر وقت ورزش و جوانان در حاشیه سفر استانی دولت به استان مازندران برای تجلیل از این کشتی گیر به جویبار رفت و کلنگ ساخت وزرشگاه ۵ هزار نفری کشتی را در جویبار به زمین زد اما با گذشت حدود سه سال از کلنگ زنی این ورزشگاه که در ردیف پروژه‌های ملی قرار گرفته بود ساخت سالن کشتی جویبار رها شده و نیمه کاره مانده است.
رسول خادم رئیس سابق فدراسیون کشتی در گفت و گو با ایسنا، در رابطه با مسکوت ماندن این پروژه ورزشی که برای کشتی مازندران و ایران بسیار اهمیت دارد گفت: زمانی که مسابقات جام باشگاه‌های جهان در جویبار برگزار شد، تلاش گردید تا هم به مردم علاقمندان به کشتی در ایران، هم به اتحادیه جهانی کشتی و جامعه جهانی کشتی و همچنین به مسؤولان داخلی کشور نشان داده شود که شهرستانی به نام جویبار که با روستاهای اطرافش حدود ۷۰ هزار جمعیت نفر دارد و قهرمانان زیادی از این شهرستان سربلند کرده‌اند، دارای این پتانسیل اجتماعی است که میزبان مسابقات بین المللی باشد از اینرو بنا به خواست مردم، به یک سالن ۵ هزار نفری نیاز است تا شهرستان جویبار به عنوان پایتخت کشتی ایران و جهان، شرایط برگزاری مسابقات بزرگ داخلی و بین‌المللی کشتی را پیدا کند.
خادم ادامه داد: بعد از برگزاری مسابقات باشگاه‌های جهان در جویبار که با سختی فراوانی به دلیل کوچک بودن سالن و محدودیت‌های اجرایی انجام شد، با رئیس جمهور و وزیر ورزش و جوانان وقت، از سوی فدراسیون مکاتبه شد تا سالنی بزرگ‌تر در جویبار ساخته شود. پس از پیگیری‌های مکرر، در یکی از بازدیدهای استانی دولت، از سوی دولت هم به مردم مازندران قول داده شد که سالن کشتی جویبار، از ردیف بودجه پروژه‌های ملی ساخته می‌شود. در این زمینه اقدامات اولیه نیز آغاز شد و حدود پنج شش میلیارد تومان نیز هزینه صورت گرفت، اما در حالی که ستونهای این سالن به آسمان رفته، پروژه، پس از چند سال، بلاتکلیف مانده است.
خادم هم‌چنین گفت: سال قبل که با جمعی از پیشکسوتان کشتی به جویبار رفته بودیم، پس از بازگشت با رئیس دولت و استاندار مازندران مکاتبه شد که اجازه ندهند ساخت این سالن متوقف شود اما در دیداری که هفته قبل از جویبار داشتم مشاهده کردم، که ساخت سالن نیمه کاره رها شده و هیچ کاری صورت نمی‌گیرد.
خادم با تاکید بر اینکه، نیمه کاره گذاشته شدن این پروژه، هزینه‌های انجام شده را نیز به هدر می‌دهد، تاکید کرد: ناتمام ماندن ساخت این ورزشگاه، که تخریب آن را نیز به تدریج به دنبال خواهد داشت، یک فرصت بزرگ را از کشتی مازندران و حتی کشتی کشور می‌گیرد و اگر ساخت ورزشگاه جویبار امسال پیگیری نشود، با توجه به وضعیت و مسیر بودجه فعلی کشور، بعید است در سالهای آتی هم در اولویت قرار گیرد. انتظار می‌رود در حال حاضر که فصل تخصیص بودجه است و مدیر کل و استاندار مازندران هم ورزشی و پیگیر موضوع هستند، تقاضای جامعه کشتی کشور که تخصیص ردیف بودجه، هم در بخش ملی و هم از طریق ردیف بودجه استانی است در انجام این پروژه بزرگ و مهم به سرانجام برسد. در واقع ساخت سالن جویبار به هر دو ردیف بودجه ملی و استانی نیاز دارد تا به بهره برداری برسد و اقدامی ماندگار در قطبی از کشتی کشور و جهان ثبت گردد.
انتهای پیام
