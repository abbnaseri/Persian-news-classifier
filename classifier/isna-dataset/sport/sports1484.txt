آخرین وضعیت مصدومیت سعید معروف توسط هواداران!
سرپرست تیم ملی والیبال ایران در مورد آخرین وضعیت سعید معروف بعد از مصدومیت مقابل هتل آنا، صحبت کرد.
امیر خوشخبر در گفت و گو با ایسنا، در مورد آخرین وضعیت مصدومیت سعید معروف و دیگر بازیکنان تیم ملی مانند مرتضی شریفی گفت: متاسفانه دیشب اتفاق تلخی بود که رخ داد و تا آخرین لحظه که سعید را تا ورود به اتاقش دیدم لنگ می‌زد و شرایط خیلی خوبی نداشت. امیدوارم مصدومیتی که برای او پیش آمده جدی نباشد، او را امروز ندیده‌ام اما امیدوارم مصدومیت سعید خیلی جدی نباشد.
او افزود: مرتضی شریفی هم وضعیت چندان خوبی ندارد و زانوی او شب گذشته به شدت درد می‌کرد، امیدوارم شرایط بازیکنان برای بازی امروز بهبود پیدا کند.
سرپرست تیم ملی والیبال ایران در پاسخ به این سوال که احتمال نرسیدن سعید معروف به بازی مقابل لهستان چقدر است؟ گفت: سعید شب گذشته لنگ میزد اما بازی امروز مقابل لهستان شوخی بردار نیست و اگر او نباشد کار برای ما سخت می‌شود. داشتن سعید با این تجربه مقابل قهرمان جهان کمک کننده است و امیدوارم به بازی امروز برسد.
به گزارش ایسنا، در حالی که تیم ملی ایران پس از پیروزی سه بر صفر مقابل تیم ملی کانادا در هفته سوم لیگ ملت‌های ۲۰۱۹ در ارومیه به وسیله اتوبوس مخصوص راهی هتل آنا (محل اسکان ملی‌پوشان) شد، به دلیل ازدحام بیش از حد هواداران و ناتوانی مسئولان در کنترل شرایط، اتفاقات تلخی برای ملی‌پوشان افتاد تا شوک بزرگی به اهالی والیبال وارد شود تا شیرینی برد مقابل کانادا را به شبی تلخ تبدیل کند.
هواداران ارومیه‌ای که برای شادی مقابل درب هتل آنا در شهر ارومیه تجمع کرده بودند، هنگام پیاده شدن بازیکنان از اتوبوس به سمت ملی‌پوشان رفته‌اند که این فشار ناشی از این تجمع باعث شده سعید معروف از ناحیه مچ پا، شریفی از ناحیه چشم و فرهاد قائمی هم از ناحیه پا دچار مصدومیت شوند تا شب قبل از بازی برابر لهستان، کام هواداران والیبال ایران تلخ شود.
ضمن اینکه امیر خوشخبر در گفت و گو با خبرنگاران این خبر را تأیید کرده و دلیل این اتفاق را هم ناتوانی مسئولان اعلام کرده است، روابط عمومی فدراسیون والیبال نیز این اتفاق تلخ را تأیید کرد.
انتهای پیام
