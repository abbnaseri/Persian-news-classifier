نعمتی: هدفم از سفر به سوییس انتخاباتی نبود/ خانم"ادیت" محروم می‌شود
سرپرست فدراسیون کشتی با بیان اینکه هدفش از حضور در سوییس و دیدار با رییس اتحادیه جهانی ارتباطی با انتخابات نداشته است،گفت: بنایی برای ماندن در فدراسیون کشتی ندارم.
بهروز نعمتی در گفتگو با ایسنا، درباره مباحث مطرح شده در دیدار با نناد لالوویچ رییس اتحادیه جهانی کشتی در سوییس اظهار کرد: جلسه ۲ ساعته بسیار خوب و پرباری را با رییس اتحادیه جهانی کشتی داشتم که در این جلسه مباحث بسیار خوبی مطرح شد.
سرپرست فدراسیون کشتی درباره قول لالوویچ برای بازگرداندن مدال طلای محمد باقر یخکشی آزادکار وزن ۶۱ کیلوگرم ایران در جام ساساری ایتالیا که بدلیل نپوشیدن گرمکن ورزشی بر روی سکو رخ داد، گفت: در دیدار با لالوویچ دلایل غیر منطقی خانم ادیت در پس گرفتن مدال طلای یخکشی را مطرح کردم که در نهایت لالوویچ قول داد مدال طلای او را بازگرداند. او حتی این قول را داد که با خانم"ادیت" از ایتالیا که مسئول برگزاری مسابقات جام ساساری بود برخورد و او را محروم کند.
وی در ادامه با بیان اینکه از لالوویچ برای حضور در ایران دعوت کرده است، خاطرنشان کرد: گزارشی از برگزاری اردوهای مختلف رده‌های تیم ملی را به او ارائه کردم که با تعجب او بخاطر تعدد این اردوها روبرو شد و این نکته برایش جالب بود که فدراسیون با این حجم از فعالیت‌ها روبروست و عنوان کرد قطعاً با این روند کشتی ایران در میادین بین‌المللی موفق خواهد بود.
نعمتی در ادامه گفتگو با ایسنا، درباره برخی صحبت‌ها مبنی بر اینکه سفر وی به سوییس و دیدار با لالوویچ با توجه به در پیش بودن انتخابات، با اهداف انتخاباتی صورت گرفته است، گفت: چنین موضوعی مطرح نبود و حتی لالوویچ در این دیدار اعلام کرد اتحادیه جهانی کشتی هیچ دخالتی در انتخابات فدراسیون کشتی ایران نخواهد داشت و من نیز فرآیند کاملاً قانونی برگزاری انتخابات در ایران را برای او تشریح کردم که مورد تایید او قرار گرفت، حال برخی مباحث حاشیه‌ای در ایران مطرح می‌شود که صحت ندارد.
سرپرست فدراسیون کشتی درباره مطرح شدن بدهی ایران به اتحادیه جهانی کشتی نیز خاطرنشان کرد: در این باره نیز صحبت‌های خوبی را داشتیم و قرار شد اتحادیه جهانی رقم دقیق بدهی‌های فدراسیون کشتی ایران را اعلام کند تا ما بصورت دقیق در جریان این بدهی‌ها قرار بگیریم. قرار شد اصلاحاتی نیز درباره بدهی‌ها داشته باشند تا بتوانیم با تعامل این مشکل را حل کنیم.
وی درباره برخی شایعات مبنی بر احتمال برگزار نشدن انتخابات تا رقابت‌های قهرمانی جهان و اینکه گفته می‌شود وی قصد دارد به سرپرستی در فدراسیون کشتی کماکان ادامه بدهد، گفت: بنده بنایی برای ماندن ندارم و هدفم برگزاری انتخابات کشتی با نظر وزارت ورزش است. حرف‌هایی که زده می‌شود درست نیست و بدون اطلاع دقیق عنوان می‌شود.
نعمتی خاطرنشان کرد: هنوز پاسخ تایید صلاحیت‌ها از سوی مراجع ذیربط نیامده و به محض اینکه تایید صلاحیت‌ها اعلام شود بلافاصله با همراهی وزارت ورزش، انتخابات فدراسیون کشتی را برگزار می‌کنیم.
انتهای پیام
