سرمربی والیبال دانشجویان: باید برابر لهستان محکم‌تر بازی کنیم
 سرمربی تیم دانشجویان ایران پس باخت در برابر تیم فرانسه گفت: سرویس‌های پرقدرت و جسورانه بازیکنان فرانسه باعث برتری و پیروزی آنان شد.
به گزارش خبرنگار اعزامی ایسنا از ایتالیا، علی پور عروجی درباره شکست تیم ملی والیبال دانشجویان ایران برابر فرانسه گفت: در شروع بازی ما چند امتیاز از دست دادیم و این مساله کمی بر شرایط روانی بازیکنان‌مان اثر گذاشت و نتیجه ۲ ست نخست را از دست دادیم. در ست سوم بازیکنان ما به انسجام و هماهنگی بهتری رسیدند و البته در یک بازی پرفشار و سخت توانستیم ست‌های سوم و چهارم را با برد به پایان برسانیم.
او افزود: فرانسوی‌ها در ست پنجم دوباره شروع به زدن سرویس‌های پرقدرت و حساب شده کردند و پیروزی در این بازی را به نام خود ثبت کردند.
وی در ادامه به بازی دوم تیم دانشجویان ایران در برابر تیم لهستان اشاره کرد و گفت: تیم‌های لهستان و برزیل پیش از دیدار ما بازی کردند و ما فیلم این بازی را تهیه کرده و آن را همراه با والیبالیست‌ها آنالیز می‌کنیم. لهستان ۳ بر صفر برزیل را برد و قطعاً باید محکم‌تر و البته بهتر در برابر لهستان بازی کنیم و ترکیب تیم با توجه به عملکرد والیبالیست‌ها در برابر فرانسه چیده خواهد شد.
پور عروجی گفت: کار ما قطعاً برای رسیدن به فینال و تکرار قهرمانی سخت است اما تصور می‌کنم بازی به بازی شرایط بهتری مقابل حریفان داشته باشیم.
امیدوار بودیم با چند روز زودتر آمدن به محل مسابقات بتوانیم نقص نداشتن دیدار تدارکاتی را با دیدار دوستانه با تیم‌های شرکت کننده در رقابت‌ها جبران کنیم اما متأسفانه به دلایل عدیده این امکان فراهم نشد.
تیم والیبال دانشجویان ایران در دومین دیدار خود فردا (یک‌شنبه) به مصاف تیم لهستان می‌رود.
نماینده والیبال کشورمان در بیست و نهمین دوره یونیورسیاد دانشجویان در سال ۲۰۱۷ موفق به کسب عنوان قهرمانی رقابت‌ها شد.
سی امین دوره یونیورسیاد دانشجویان جهان هم اکنون در شهرهای ناپل، سالرنو و کاسرتا در جریان است و ایران با ۴۱ دانشجوی ورزشکار در این رقابت حضور دارد.
انتهای پیام
