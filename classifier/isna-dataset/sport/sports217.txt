کرمانی مقدم: همه موفقیت‌های پرسپولیس را به پای برانکو ننویسید
پیشکسوت تیم فوتبال پرسپولیس می‌گوید نباید همه موفقیت‌های سرخ‌پوشان را به پای سرمربی سابق این تیم نوشت، چرا که بازیکنان هم در قهرمانی نقش داشته‌اند.
مرتضی کرمانی مقدم در گفت‌وگو با ایسنا، درباره انتخاب گابریل کالدرون به عنوان سرمربی تیم فوتبال پرسپولیس اظهار کرد: ما از کالدرون شناخت خوبی نداریم و اطلاعات ما فقط به رزومه‌ای است که در رسانه‌ها منتشر شده است اما در کل فکر می‌کنم باید به او زمان کافی داده شود تا بتواند توانایی‌های خود را نشان بدهد. او تجارب خوبی را در کارنامه‌اش دارد و اگر شرایط فراهم باشد می‌تواند به تیم کمک کند.
وی افزود: فراموش نکنید پرسپولیس شاکله اصلی خود را حفظ کرده و بیشتر بازیکنان در این تیم مانده‌اند. پرسپولیسی که طی سال قبل قهرمان شد و به نایب قهرمانی آسیا رسید را همین بازیکنان تشکیل داده بودند. خیلی بی انصافی است که بخواهیم همه قهرمانی‌ها و موفقیت‌ها پرسپولیس را به پای برانکو بنویسیم و زحمت بازیکنان را نبینیم. این بازیکنان زحمت کشیدند که تیم تحت هدایت برانکو به موفقیت رسید.
پیشکسوت تیم فوتبال پرسپولیس در بخش دیگری از صحبت‌هایش با بیان اینکه مربی جانشین برانکو کار چندان سختی پیش رو ندارد، گفت: وقتی یک مربی به تیمی می‌آید که به قهرمانی رسیده و شاکله بازیکنان حفظ شده قاعدتاً می‌تواند همان روند را ادامه بدهد. من می‌دانم که بازیکنان واقعاً برای موفقیت تیم زحمت می‌کشند و با حضور کالدرون این تیم می‌تواند مثل گذشته نتیجه بگیرد. البته ما حالا انتظار داریم کالدرون بهتر از برانکو باشد و اینبار پرسپولیس به قهرمانی آسیا برسد.
وی در ادامه درباره حواشی اخیری که برای پرسپولیس ایجاد شده است هم گفت: من از همه هواداران می‌خواهم در این شرایط سخت فقط از تیم حمایت کنند. اینکه بخواهیمی تیمی را به حاشیه ببریم و مشکل ایجاد کنیم قاعدتاً کمکی به آینده پرسپولیس نخواهد کرد. بهترین اتفاق این است که الان همه دست به دست هم بدهند و با ایجاد یک همبستگی از پرسپولیس حمایت کنند. نه اینکه حواشی ایجاد کنند. هواداران بهتر است اجازه بدهند اعضای هیأت مدیره کار خودشان را انجام بدهند تا تیم بتواند نتایج خوبی بگیرد.
انتهای پیام
