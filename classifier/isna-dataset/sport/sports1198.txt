پاسور سابق تیم ملی: در کنار معروف، باید معروف‌ها ساخته شوند
امیر حسینی می‌گوید: سال گذشته از جوانان استفاده کردیم و نتیجه نگرفتیم اما جوانان سال گذشته امروز کجا هستند؟
پاسور سابق تیم ملی والیبال ایران در گفت‌وگو با ایسنا، در خصوص عملکرد تیم ملی ایران در هفته سوم لیگ ملت‌های والیبال اظهار کرد: بازی‌های خیلی خوبی به نمایش گذاشتیم و بازیکنان نیز فوق‌العاده کار کردند. بازیکنان با همدلی و بازی خوبشان توانستند جواب حمایت‌های مردم ارومیه را بدهند.
وی در پاسخ به اینکه آیا پیش‌بینی می‌کرد ایران بتواند لهستان و روسیه را شکست دهد، گفت: بله، فکرش را می‌کردم که بتوانیم سه بازی را با برد پشت‌سر بگذاریم. البته بازیکنان عملکرد خیلی خوبی داشتند. بازی کردن در ارومیه و مقابل تماشاگران با تعصب این شهر برای هر تیمی سخت است. روس‌ها تیم ترسویی هستند. کمی فشار رویشان باشد وا می‌دهند، اما لهستان با وجود این که تقریباً هیچ کدام از بازیکنان فیکس خود را در ترکیب نداشت، با جنگندگی تمام مقابل ایران ظاهر شد. بچه‌های ما نیز با وجود خستگی مقابل لهستان خوب بازی کردند، چرا که در بازی مقابل لهستان می‌شد خستگی را در چهره بازیکنان مشاهده کرد.
پاسور سابق تیم ملی والیبال ایران خاطرنشان کرد: در چند سال اخیر حتی یک بازی کامل از دیگر پاسورهای تیم ملی ندیده‌ایم. البته به آنها بازی نداده‌ایم که توقعی داشته باشیم. در سایر پست‌ها بازیکنان دیگری بازی کرده‌اند، اما از زمان حضور کولاکوویچ، به غیر از ترکیب کنونی تیم ملی، بازیکن دیگری ندیده‌ایم. معنوی نژاد و فرهاد قائمی نیز در کنار این تیم بوده‌اند. کولاکوویچ سال گذشته به شریفی بها داد و او از تیم نوجوانان به ترکیب تیم ملی آمد، اما امسال شریفی را فقط برای یک پوئن به زمین می‌فرستد و خیلی سریع او را بیرون می‌کشد. کولاکوویچ روی پوریا فیاضی زوم کرده و از این بازیکن استفاده می‌کند که البته فیاضی هم تا اینجا فوق‌العاده بوده است.
حسینی در خصوص این که چه عواملی باعث درخشش ایران در این دوره از لیگ ملت‌های والیبال شده، گفت: بازیکنان، امسال انگیزه بالایی دارند و عملکرد خوبی هم داشته‌اند. موسوی، معروف و غفور واقعاً تغییر کرده‌اند. تا کنون چنین بازی‌هایی از امیر غفور ندیده بودم. غفور خیلی راحت و جنگنده کار می‌کند و به راحتی برای تیم پوئن کسب می‌کند. تیم ما واقعاً والیبال بازی می‌کند. دریافت‌های ما پیشرفت خوبی داشته و به خوبی به دست معروف می‌رسد. از سوی دیگر سایر تیم‌ها جوانگرایی کرده‌اند و برای المپیک هدف‌گذاری کرده‌اند. هینن، سرمربی لهستان در دیدار برابر ایران، با یکی دو تعویض می‌توانست پیروز شود، اما به جوانانش در یک شرایط سخت بازی داد تا برای آینده تیمش کاری کرده باشد.
وی در پاسخ به این سوال که آیا کولاکوویچ در هفته آتی دست به ترکیب تیمش خواهد زد یا خیر، تصریح کرد: فکر نمی‌کنم شاکله اصلی تیم تغییر کند. شاید برخی از بازیکنان تغییر کنند، اما اگر نظر شخصی‌ام را بخواهید، به بازیکنان دیگر به خصوص کریمی باید بازی دهد که در ترکیب جا بیفتند. هزار روز تمرین هم با شرایط یک مسابقه حساس، برابر نیست، به خصوص برای یک پاسور. تا زمانی که یک پاسور چند بازی متوالی برای تیم بازی نکند، نمی‌تواند خودش را باور کند. باید به این جوانان در شرایط عادی بازی دهند تا در پوئن‌های حساس هم بتوانند از آنان بازی بگیرند.
پاسور سابق تیم ملی ایران در پاسخ به این سوال که آیا پیشکسوتان و اهالی والیبال، تحمل عدم نتیجه‌گیری تیم ملی به جهت تغییر ترکیب را خواهند داشت، گفت: مگر سال گذشته که تیم ملی نتیجه نگرفت، پیشکسوتان حرفی زدند؟ باید نسلی داشته باشیم که اگر سعید معروف مصدوم شد و یا دوران والیبالش به اتمام رسید، بتوانیم فرد دیگری را جایگزینش کنیم. در حال حاضر، در کنار سعید معروف باید معروف‌ها ساخته شوند. اگر به عنوان مثال مرا به عنوان سرمربی تیم ملی انتخاب کنند و از همین ترکیب بخواهم استفاده کنم، چه فرقی بین من و یک مربی بزرگ بین‌المللی وجود دارد؟
حسینی یادآور شد: تفاوت ولاسکو با بقیه در همین مسائل نمایان می‌شود. ولاسکو یک نسل را تغییر داد و برای تیم الگو ساخت. او برای یک تیم، همیشه تعداد زیادی بازیکن آماده پرورش می‌داد تا هیچ‌وقت تیم محتاج حضور یک نفر نباشد و بازیکن برای بازی کردن نتواند ناز کند. کولاکوویچ باید به والیبال ما کمک کند، وگرنه مربیان ما هم می‌توانستند با همین بازیکنان آماده نتیجه بگیرند. هزینه کرده‌ایم و مربی خارجی بزرگ آورده‌ایم که از او استفاده کنیم.
وی افزود: سال گذشته گفتند که به دلیل جوانگرایی نتیجه نگرفتیم اما جوانان سال گذشته الان کجا هستند؟ مگر سال گذشته به شریفی بازی ندادند؟ ۲۰ بازی برای ما بازی کرد. باید امسال جوابش را می‌گرفت. الان باید به بازیکنانی نظیر مجرد بازی دهیم. بازی‌ها در کشور خودمان بود. همه بازیکنان انگیزه داشتند. شریفی یا میثم صالحی، کوهی از انگیزه بودند که می‌توانستیم از آن‌ها استفاده کنیم. صالحی جزو بهترین بازیکنان لیگ برتر بود. او در شهر خودش می‌توانست عملکرد خیلی خوبی داشته باشد اما متأسفانه از این فرصت استفاده نکردیم.
پاسور سابق تیم ملی والیبال عنوان کرد: سعید معروف در شهر خودش بازی می‌کرد. او تحت فشار بود و باید بهترین عملکردش را به نمایش می‌گذاشت. در یک صحنه که زیر پای معروف خالی شد، اگر مصدوم می‌شد چه کسی برای مسابقات انتخابی المپیک می‌توانست جایگزینش شود؟ آن موقع هم کولاکوویچ جوابگوی مصدومیت معروف نخواهد بود و از ضعف پست پاسور در ایران انتقاد خواهد کرد. وقتی تیم ملی ایران خوب نتیجه می‌گیرد، باشگاه‌ها راغب شده و مردم نیز جذب والیبال می‌شوند، اما به سال گذشته نگاه کنید؛ وقتی تیم ملی نتیجه نگرفت والیبال ایران چقدر ضرر دید و چه میزان وارد رکود شد. کولاکوویچ یکی از مربیان بسیار خوب و با شخصیت دنیاست، اما حقیقتاً فقط به فکر نتیجه‌گیری خودش است.
انتهای پیام
