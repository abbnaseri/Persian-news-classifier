پاسور تیم ملی والیبال دانشجویان: از گروهمان صعود کنیم به فینال یونیورسیاد می‌رسیم
پاسور تیم ملی والیبال دانشجویان ایران با بیان اینکه در بازی‌های یونیورسیاد ۲۰۱۹ در سخت‌ترین گروه ممکن قرار گرفته ایم، گفت: اگر از گروهمان صعود کنیم تا ۹۰ درصد راه فینال را رفته‌ایم.
حمید حمودی در گفتگو با ایسنا، درباره وضعیت تیم ملی والیبال دانشجویان ایران که خود را برای حضور پرقدرت در سی‌امین دوره بازی‌های یونیورسیاد دانشجویان جهان در ایتالیا آماده می‌کند، اظهار کرد: هر چند زمان زیادی برای آماده‌سازی و هماهنگی ایده‌آل تیم در اختیار نداشتیم اما همه بچه‌ها با تجربه و حرفه‌ای هستند و کادر فنی بسیار خوبی نیز داریم که به دقت بر نحوه آماده‌سازی تیم و رفع ایرادات نظارت دارند. هدف ما ارائه بهترین نمایش در این رقابت‌هاست و امیدوارم برابر تیم‌های قدرتمند گروهمان نتایج خوبی را کسب کنیم.
پاسور باتجربه تیم ملی والیبال دانشجویان ایران درباره تجارب خود در تیم‌های ملی والیبال نیز گفت: از سال ۲۰۰۸ به ترتیب در تیم‌های ملی نوجوانان، جوانان و زیر ۲۳ سال حضور داشتم و ۳ قهرمانی در آسیا در ۳ رده چهارمی جهان در رده نوجوانان و پنجمی جهان در رده جوانان و امیدها را کسب کردیم. همچنین در رقابت‌های لیگ امسال با تیم شهرداری ورامین عنوان قهرمانی را بدست آوردیم و پیش از آن نیز با تیم بانک سرمایه ۲ مرتبه بر سکوی نخست لیگ قرار گرفتیم.
دانشجوی ۲۴ ساله رشته تربیت بدنی درباره هم‌گروهی ایران با تیم‌های قدرتمند کانادا، برزیل، فرانسه و لهستان در این رقابت‌ها خاطرنشان کرد: متاسفانه یا خوشبختانه در گروه مرگ قرار داریم و کار بسیار سختی برای صعود پیش رویمان است، تا جایی‌که فکر می‌کنم اگر بتوانیم از این گروه به مرحله بالاتر صعود کنیم ۸۰ تا ۹۰ درصد راه رسیدن به فینال را طی کرده‌ایم. همه تیم‌های حاضر در گروه D در سطح بسیار بالایی هستند و قطعاً شاهد رقابتهای سخت و جذابی خواهیم بود.
وی با بیان اینکه در میان تیم‌های همگروه ایران، لهستان و برزیل را قدرتمندتر از دو تیم دیگر می‌داند، گفت: بارها مقابل این تیم‌ها بازی کرده ام و نسبت به آن‌ها شناخت دارم. برخی از نفرات قبلی آن‌ها در حال حاضر عضو تیم بزرگسالان لهستان و برزیل در لیگ ملت‌ها هستند و نمایش بسیار خوبی نیز داشتند. این کشورها بلافاصله نفرات جدید را جایگزین می‌کنند و نمی‌توان آن‌ها را دست کم گرفت.
حمودی با بیان اینکه برای نخستین بار است که در رقابت‌های یونیورسیاد دانشجویان جهان برای تیم ایران بازی می‌کند، گفت: سطح کیفی این رقابت‌ها بسیار بالاست و مدال آن نیز ارزش زیادی دارد. امسال رقابت‌های امیدهای قهرمانی جهان برگزار نمی‌شود و به همین دلیل کشورها با تمام توان خود در یونیورسیاد ایتالیا حاضر می‌شوند. امیدوارم بتوانیم با دست پر به ایران بازگردیم و افتخارآفرینی‌های والیبال ایران را ادامه بدهیم.
وی در پایان درباره مصدومیت خود در جریان تمرینات نیز خاطرنشان کرد: در حین تمرین دچار آسیب‌دیدگی نه چندان جدی شدم اما خدا را شکر مشکل خاصی نیست و تمریناتم را از سر گرفتم.
انتهای پیام
