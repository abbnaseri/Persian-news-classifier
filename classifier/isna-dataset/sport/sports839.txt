احتمال غیبت قهرمان پارالمپیک لندن و ریو در مسابقات جهانی ۲۰۱۹
قهرمان پارالمپیک لندن و ریو در رشته پرتاب نیزه، از احتمال عدم حضورش در مسابقات جهانی ۲۰۱۹ امارات خبر داد.
محمد خالوندی در گفت و گو با خبرنگار ایسنا، به برگزاری مسابقات انتخابی تیم ملی طی هفته آینده اشاره کرد و گفت: به دلیل برخی مسائل شخصی و مصدومیت، در مسابقات انتخابی شرکت نمی‌کنم و احتمالاً در مسابقات جهانی هم که اوایل پاییز در دبی برگزار می‌شود حضور نخواهم یافت.
وی گفت: نزدیک به یک سال است از مسابقات پاراآسیایی ۲۰۱۸ جاکارتا بازگشته‌ام، اما در این مدت فدراسیون حتی یک بار سراغم را نگرفته است.
وی با بیان اینکه مسئولان فدراسیون از نظر مالی حمایت چندانی از ملی پوشان معلول ندارند، تصریح کرد: چون ملی پوش هستیم، خیلی‌ها فکر می‌کنند روی گنج نشسته ایم و کمک‌های آنچنانی به ما می‌شود، اما واقعیت چیز دیگری است. از سه سال پیش که از مسابقات پارالمپیک ریو بازگشته ام کل حقوقی که فدراسیون در این ۲-۳ سال به من داده حدود ۲۰ میلیون تومان بوده است.
خالوندی افزود: ماهانه مبلغ ۹۶۰ هزار تومان از فدراسیون حقوق می‌گیرم که این میزان حقوق به هیچ عنوان کفاف یک خانواده چهار نفره را نمی‌دهد و بیشتر صرف هزینه‌های جانبی که برای رشته ام می‌کنم، می‌شود.
وی تاکید کرد: ورزشکاران معلول به واسطه شرایط جسمی که دارند نمی‌توانند همانند دیگر ورزشکاران در کنار رشته حرفه‌ای خود به دنبال شغل دیگری باشند، برای همین نیازمند حمایت‌های مالی بیشتری از سوی مسئولان هستند.
این ملی پوش کرمانشاهی تاکید کرد: در بخشنامه‌ای هم که برای اشتغال ورزشکاران مدال آور معلول آمده، استخدامی فقط شامل فرزندان این ورزشکاران می‌شود و خود ورزشکار که سرپرست خانواده است نمی‌تواند از این قانون استفاده کند.
انتهای پیام
