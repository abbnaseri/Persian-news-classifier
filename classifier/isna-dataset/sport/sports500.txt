کامران قاسمپور: حسن یزدانی کشتی‌گیر زرنگی است/ از خودم راضی نیستم
آزادکار وزن ۸۶ کیلوگرم ایران با بیان اینکه خود را برای بهترین نمایش در رقابت‌های انتخابی آماده کرده بود، گفت: از عملکردم مقابل یزدانی راضی نیستم.
کامران قاسمپور در گفت و گو با ایسنا، درباره شکست مقابل حسن یزدانی در جریان رقابت‌های انتخابی تیم ملی کشتی آزاد اظهار کرد: از خودم راضی نیستم چرا که شکست خوردم. زحمت زیادی کشیده بودم و به خوبی آماده این مبارزه شده بودم اما حریف هم مثل من زحمت کشیده بود و با آمادگی بالا در این مبارزه کشتی گرفت.
دارنده مدال طلای زیر ۲۳ سال جهان و طلای بزرگسالان آسیا افزود: قطعاً انگیزه‌ام را نه تنها از دست نمی‌دهم و با توان بیشتر باز هم به تمریناتم ادامه می‌دهم تا به اهدافی که دارم برسم.
وی در پاسخ به این سوال که با توجه به تکرار این شکست آیا برنامه‌ای برای شکست حسن یزدانی در رویدادهای پیش رو دارد یا خیر، گفت: کشتی یک جنگ است و هر کس که از کوچک‌ترین فرصت‌ها و موقعیت‌ها استفاده کند به پیروزی می‌رسد. من خیلی زحمت کشیدم و تمریناتم را با همه توان پشت سر گذاشتم تا در این مبارزه پیروز شوم اما برخی اشتباهات باعث شد به هدفم نرسم.
قاسمپور افزود: حسن یزدانی هم کشتی‌گیر بسیار خوب و زرنگی است که از موقعیت‌ها در طول مبارزه به خوبی استفاده می‌کند، در این مبارزه هم بهتر بود و از فرصت‌هایی که پیش آمد به بهترین شکل استفاده کرد و امتیاز گرفت. من هم تلاش زیادی داشتم و سعی کردم امتیازات از دست رفته را جبران کنم و حتی موفق به گرفتن امتیاز هم شدم اما در نهایت شکست خوردم.
آزادکار وزن ۸۶ کیلوگرم ایران در پاسخ به این سوال که با توجه به حضور حسن یزدانی در این وزن آیا به کشتی در وزن دیگر فکر کرده یا خیر، گفت: نه به این موضوع فکر نکرده‌ام و قصدی هم برای تغییر وزن ندارم. به تمریناتم ادامه می‌دهم و امیدوارم اتفاقات خوبی در آینده بیفتد.
انتهای پیام
