سلطانی‌فر: سازمان خصوصی‌سازی با همکاری سرخابی‌ها مسوولیت واگذاری را بر عهده دارد
وزیر ورزش و جوانان گفت : مدیران عامل دو باشگاه تمامی اسناد و موارد مالی، حقوقی و قانونی مد نظر سازمان خصوصی‌ سازی را تهیه کرده اند و تا زمان واگذاری استقلال و پرسپولیس مکلف به همکاری کامل هستند.
به گزارش ایسنا و به نقل از پایگاه خبری وزارت ورزش و جوانان، نشست مشترک مسعود سلطانی فر، پوری حسینی رئیس سازمان خصوصی سازی، محمد رضا داورزنی معاون قهرمانی و بعضی از اعضای هیأت مدیره دو باشگاه استقلال و پرسپولیس با موضوع واگذاری دو باشگاه در دفتر وزیر ورزش و جوانان برگزار شد.
در این نشست مسعود سلطانی فر با اشاره به نشست اخیر خود با نمایندگان مجلس در کمیسیون اصل ۴۴ گفت: مطابق قانون بودجه سال ۹۸ بایستی دو باشگاه استقلال و پرسپولیس تا شهریورماه امسال به فرابورس بروند و تمامی برنامه‌ها و تمهیدات لازم در این مورد پیش بینی شده و در حال اقدام است.
وی گفت: بسیار خوشحالم که اعلام کنم ظرف سه سال گذشته شفافیت و ساماندهی مالی و مدیریتی باشگاه در بخش‌های مختلف بخصوص تعیین دارایی‌ها و بدهی و سرمایه دو باشگاه و همینطور مالیات دو تیم به گونه‌ای پیش رفته که شفافیت لازم را برای قرار گرفتن در مسیر خصوصی شدن اخذ کرده اند و بقیه مراحل به نظر سازمان خصوصی سازی بستگی دارد.
سلطانی فر افزود: واگذاری استقلال و پرسپولیس در سال ۹۸ عمل به قانون و چابک سازی و منطقی سازی دولت در بخش فوتبال و صرفه جویی در منابع عمومی است و رئیس جمهور به گسترش سهم مردم در اداره این دو باشگاه اعتقاد و اصرار دارد.
وزیر ورزش و جوانان گفت: مدیران عامل دو باشگاه تمامی اسناد و موارد مالی، حقوقی و قانونی مد نظر سازمان خصوصی را تهیه کرده اند و تا زمان واگذاری استقلال و پرسپولیس مکلف به همکاری کامل هستند.
در این دیدار پوری حسینی با تشکر از جدیت وزیر ورزش در موضوع واگذاری دو باشگاه در پایان گفت: امیدوارم در سال ۹۸ وعده دیرینه خصوصی شدن استقلال و پرسپولیس با پیگیری و همت دکتر سلطانی فر و مدیران دو باشگاه عملی شود.
انتهای پیام
