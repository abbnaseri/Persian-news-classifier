بی نظمی در سالن والیبال اردبیل/ فروش چندین برابری بلیت در بازار سیاه
پیش از آغاز بازی تیم ملی والیبال ایران مقابل استرالیا، حواشی قابل توجهی در سالن برگزاری مسابقه وجود دارد.
به گزارش ایسنا، تیم ملی والیبال ایران از ساعت ۱۸:۳۰ امروز (شنبه) یکم تیر ماه ۱۳۹۸ در سالن رضازاده شهر اردبیل در دومین بازی خود از هفته چهارم لیگ ملت‌های والیبل ۲۰۱۹ به مصاف تیم ملی استرالیا می‌رود.
در حالی که بازیکنان دو تیم برای گرم کردن وارد سالن شده اند، افراد غیر مسئول زیادی در کنار زمین حضور دارند که این بی نظمی باعث ناراحتی برخی از بازیکنان دو تیم شد.
در حالی جایگاه خبرنگاران باید امنیت کافی برای اهالی رسانه را داشته باشد، مسئولان برگزاری مسابقات توجهی به این موضوع نداشته اند و در حال حاضر جایگاه خبرنگاران محل عبور و مرور هواداران شده است!
تعدادی از خبرنگاران در اعتراض به این موضوع با چند نفر از مسئولان حاضر در سالن صحبت کرده اند اما کسی به این موضوع توجه نمی‌کند.
۱۰ هوادار معلول نیز در جایگاه ویژه ای که برای آن‌ها در نظر گرفته شده حضور دارند، تا بازی را از نزدیک تماشا کنند.
در حالی که کمتر از ۲۰ دقیقه تا شروع دومین بازی تیم ملی والیبال ایران در هفته چهارم لیگ ملت‌ها زمان باقی است، همچنان شاهد صندلی‌های خالی در سالن رضازاده اردبیل هستیم، اما هوادارن همچنان در حال ورود به ورزشگاه هستند.
تعدادی از تماشاگران پشت درب ورودی سالن به شرایط توزیع بلیط اعتراض دارند و شاهدان عینی از فروش بلیت در بازار سیاه از ۱۵۰ هزار تومان تا یک میلیون تومان خبر می‌دهند.

انتهای پیام
