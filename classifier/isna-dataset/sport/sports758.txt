همه چیز درباره بازی‌های جهانی اسپانیا/ ایران با ۹۱ ورزشکار به‌دنبال بهترین نتیجه
بازی‌های جهانی ورزش کارگری با حضور حدود ۳۰۰۰ ورزشکار از ۴۲ کشور به میزبانی شهر تورتوسای اسپانیا برگزار می‌شود که کاروان ۱۴۰ نفره ایران نیز در این رقابت‌ها سومین حضور در بازیهای جهانی را تجربه خواهد کرد.
به گزارش ایسنا، ششمین دوره بازی‌های جهانی ورزش کارگری و آماتوری از روز سه‌شنبه ۱۱ تیرماه (دوم جولای) در شهر تورتوسای اسپانیا آغاز می‌شود و ورزشکاران ۴۲ کشور به مدت شش روز با یکدیگر به رقابت می‌پردازند.

سومین حضور ایران با ۹۱ ورزشکار
این سومین دوره حضور کاروان ایران در بازی‌های جهانی کارگری است. در سال ۲۰۱۵ برای اولین‌بار کاروان ایران در مسابقات جهانی لیلیانوی ایتالیا حاضر شد که ۲۱ مدال طلا، پنج نقره و شش برنز به دست آورد تا بین ۳۲ کشور به مقام نهم برسد. مسابقات ۲۰۱۷ در ریگای لتونی دومین حضور ایران بود که ورزشکاران کارگر ایران به ۳۵ مدال طلا ،۱۵ مدال نقره و ۱۳ مدال برنز رسیدند.
بازی‌های جهانی ۲۰۱۹ در تورتوسای اسپانیا سومین حضور رسمی ورزش ایران در بازی‌های جهانی کارگری خواهد بود که کاروان ۱۴۰ نفره ایران با ۹۱ ورزشکار رقابت خواهد کرد.

ایران در ۹ رشته ورزشی مسابقه می‌دهد
قرار است ۹۱ ورزشکار مرد و زن ایران با ۱۶ تیم در ۹ رشته ورزشی رشته‌های کشتی فرنگی، پتانک، جودو، شنا، کشتی ساحلی، والیبال ساحلی، کاراته، تنیس روی میز و دو میدانی در بازی‌های جهانی به رقابت بپردازند.
تورتوسا شهری کوچک با ۳۵ هزار نفر جمعیت است که در فاصله ۱۸۰ کیلومتری بارسلونا در شرق اسپانیا واقع شده است.

افتتاحیه در استادیوم فوتبال تورتوسا
مراسم افتتاحیه این بازی‌ها سه‌شنبه ۱۱ تیرماه (دوم جولای) در استادیوم فوتبال خوسه اوترو در شهر تورتوسا برگزار می‌شود.


نمایی از شهر تورتوسا


رقابت ۳ هزار ورزشکار از ۴۲ کشور
قرار است از ساعت ۲۰:۳۰ ورزشکاران در مرکز شهر به سمت استادیوم محل برگزاری افتتاحیه رژه بروند تا مراسم افتتاحیه از ساعت ۲۱:۱۵ آغاز شود. حدود ۳۰۰۰ ورزشکار از ۴۲ کشور در این بازی‌ها حضور خواهند داشت.
گفته شده ۴۵۰ نفر برای اجرای مراسم افتتاحیه برنامه اجرا می‌کنند و تماشای این مراسم برای مردم شهر تورتوسا رایگان خواهد بود.

کاروان ۵۰۰ نفره ایتالیا، بزرگترین کاروان
ایتالیا با ۵۰۰ ورزشکار، مکزیک با ۲۹۰ ورزشکار و اتریش با ۲۳۰ ورزشکار بزرگترین کاروان‌های شرکت‌کننده در این بازی‌ها هستند و ۴۰۰ والنتیر به برگزاری مناسب این بازی‌ها کمک خواهند کرد.

رمضی: با کاروانی کیفی بدنبال نتایج بهتری هستیم
جواد رمضی رئیس فدراسیون آماتوری ورزش کارگری درباره این مسابقات گفت: " برای مسابقات جهانی اسپانیا هدفمان این بود ورزشکاران اعزامی از دل جامعه کارگری باشند تا انگیزه و روحیه آنها را افزایش دهیم. من مطمئنم در این دوره با وجود اینکه تعداد نفرات اعزامی نسبت به دوره قبل کاهش پیدا کرده، اما جایگاه بهتری کسب خواهیم کرد. با حمایتی که دو وزارت کار و ورزش و همچنین کمک‌هایی که آقای محمد دادکان برای اعزام ورزشکاران کارگر به اسپانیا داشتند، این دوره با مشکل خاصی مواجه نشدیم به طوری که هزینه اعزام کاروان چیزی حدود ۳ میلیارد تومان پیش‌بینی شده بود که با حمایت اسپانسر و همکاری وزارت کار و وزارت ورزش توانستیم این اعتبار را تأمین کنیم. البته در این دوره سعی کردیم با توجه به مشکلات اقتصادی کاروان کیفی را راهی مسابقات کنیم تا بیشترین مدال‌ها را کسب کنیم. همچنین با وجود کاهش تعداد نفرات اعزامی در این دوره نسبت به دوره قبل اما حضور زنان پررنگ‌تر از دوره قبل است."

مسابقه ایرانی‌ها در ۵ شهر مختلف
همچنین رقابت‌های ورزشکاران ایران در پنج شهر مختلف برگزار می‌شود و کاروان ورزشی ایران که با تعداد نفرات محدود و به صورت کیفی به رقابت‌ها اعزام شده به دنبال کسب نتایجی بهتر از دو دوره قبلی حضورش است.

شهرهای میزبان رشته‌های ورزشی ایران:
تورتوسا (Tortosa): کشتی فرنگی - پتانک - جودو - شنا
لا راپیتا (La Rapita): کشتی ساحلی - والیبال ساحلی
دل تبره (Deltebre): کاراته
روکتس (Roquetes): تنیس روی میز
آمپوستا (Amposta): دوومیدانی


برنامه مسابقات ایران:
شنا: از سه شنبه ۲ جولای تا شنبه ۶ جولای ( تورتوسا - ورزشگاه Win)
کشتی فرنگی: از چهارشنبه ۳ جولای تا جمعه ۵ جولای (تورتوسا ۰ ورزشگاه Pavelló Recinte Firal)
والیبال ساحلی: از چهارشنبه ۳ جولای تا شنبه ۶ جولای (شهر لا راپیتا - ورزشگاه Platja Garbí)
تنیس روی میز: از چهارشنبه ۳ جولای تا شنبه ۶ جولای‌(تورتوسا، روکتس ورزشگاه Nou pavelló Jesus)
پتانک: از چهارشنبه ۳ جولای تا جمعه ۵ جولای ( تورتوسا، ورزشگاه El Parc Mpal Teodoro González)
کاراته: پنجشنبه ۴ جولای (دل تبره - ورزشگاه complex Esportiu Deltebre)
دوومیدانی: پنجشنبه ۴ جولای و جمعه ۵ جولای (شهر آمپوستا - ورزشگاه Pista atletisme)
جودو: پنجشنبه ۴ جولای و شنبه ۶ جولای (شهر تورتوسا - ورزشگاه Pavelló Recinte Firal)
کشتی ساحلی: جمعه ۵ جولای (شهر لا راپیتا - ورزشگاه Platja Garbí)

ترکیب تیم‌های اعزامی ایران به بازی‌های جهانی ۲۰۱۹ تورتوسا:

کاراته (۵ ورزشکار)
تیم مردان: حسین یوسفی عطا، علی رحیمی، مجتبی کامیاب، بهنام محمدی و مجید اکبرزاده مشتقین
سرمربی و سرپرست: عبدالرضا صحرانورد



تنیس روی میز (۱۱ ورزشکار)
تیم مردان (پرهام ۱): هادی صبحی، جمال فتاحی، احمد حکیمی امام محمد و مجیدرضا احتشام زاده
تیم مردان (پرهام ۲): عباس فروغی، رمضانعلی محمودی گلستانی، مهدی احمدی قطبی و هومن خندان
تیم بانوان: ویدا عبدی، رقیه حق شناس و مهسا کردی پور
سرپرست: مجید رضا احتشام زاده
مربی: هاشم صحراگرد

دوومیدانی (۲۰ ورزشکار)
تیم مردان: امین حسین زاده رهبر، سجاد زارعی، جواد علی زاده، میلاد سروندی، محمد فرجی، داود ملک پور، احمد فرود، مهدی صابری، سهند توانایی، صادق خادمی، حسن میهن دوست، سید مهران حسینی حیدری و محمد یزدانی.
تیم بانوان: سمیرا حاتمی راد، فاطمه سرشتی، فاطمه نصری نصرآبادی، حدیث احمدی، فاطمه عباسی، مریم محمودی و مهدیه زعیمی
سرپرست: روح الله عسگری گندمانی
مربی: سید حسن موسوی نژاد
دوومیدانی کاران در بخش آقایان در ۱۲ ماده و در بخش بانوان در ۱۱ ماده مسابقه خواهند داد.

شنا (۸ ورزشکار)
تیم مردان: ساسان کریمی، فرشاد دادفر، غلامرضا محمدی شادروان، امین شایسته نیکو، مهرداد کشاورز، میلاد دلفان، علیرضا نوری و پوریا مال دار قصری
مربی: حسین سمیع زاده فشخامی
سرپرست: حسن نوری

کشتی فرنگی (۱۰ ورزشکار)
تیم مردان: یونس عیسی بیگلو، سجاد صالح پور، محمود سلیمی راد، احمد خرسانی پور، جواد صابری پور، محمد جعفر توسلی، مهرداد بهرامی، مهدی خانی چگینی، حسین شکری و امید حاجی تبار مرزناکی
مربی: مجید دهگان
سرپرست: حسن حمیدی



کشتی ساحلی (۴ ورزشکار)
تیم مردان: غلامرضا عبدالله‌پور، حمیدرضا زرین پیکر، امین حسین زاده و اکبر صفرپور
مربی: اکبر خجسته
سرپرست: همایون معصومی بالا شادهی


جودو (۱۱ ورزشکار)
تیم مردان: حیدر زحمتکش، حمیدرضا سجادی فر، سید محمدرضا سعیدی مدنی، حمید رضا پاپی، محمد عباس نژاد، سعید مرادی و محمد جمالی.
داور: سید مهدی پورحسینی
سرمربی: سعید قمی
سرپرست: محمد وحیدپور اسفندیار
تیم بانوان: آزیتا شکاری، ساناز اروندی، مهشید شیخ ار پناهی و سحر چغلوند
سرپرست: سوسن دانشفر


پتانک (۱۴ ورزشکار)
تیم مردان: رحیم زارع، بهزاد زارع، محمد رضا زارع، غلامعلی شهمرادی، محمدآقاجری، میلاد خالقی، حسین حمیدیان، علیرضا قربانی سرطایی،
سرپرست: سید حمید غفاری
مربی: عباس علوانی
سرمربی: محمد هادی خشنودی قصرالدشتی
تیم بانوان:
ستاره نیک منش، آزاده قشقایی، ندا قاسمی زاده، آناهیتا قربانی سرطایی، نیلوفر قربانی سرطایی

والیبال ساحلی (۸ ورزشکار)
هر تیم شامل سه نفر است به همراه یک بازیکن ذخیره.
سید امید حسینی، عبدالله آذر، محمد غلامی، کیا شوشتری‌زاده،
مربی: بهزاد محمودی
سرپرست: حمید حق بین
تیم شهرداری مشهد: سعید صفاریان، مجتبی رجبیان، آرش سرابی، گلکار
مربی: علی عابدی
انتهای پیام
