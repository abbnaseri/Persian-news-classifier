پیروزی فدرر، نادال و ویلیامز در روز حذف شاراپووا و تیم
در روز دوم تنیس ویمبلدون تنیسورهای سرشناس پیروز شدند اما چند شگفتی نیز اتفاق افتاد.
به گزارش ایسنا، روز دوم تنیس ویمبلدون با پیروزی تنیسورهای مطرح و حذف مرد شماره چهار جهان به پایان رسید.
رافائل نادال در دور نخست به مصاف یویشی سوگیتا ژاپنی رفت و سه بر صفر پیروز شد. مرد شماره دو جهان در ست نخست ۶ بر ۳ حریفش را شکست داد و ست دوم را به راحتی با نتیجه ۶ بر یک پشت سر گذاشت. در ست آخر تنیسور ژاپنی توانست رقابت تقریباً نزدیکی را به نمایش بگذارد اما نتوانست آن را تا پایان ست حفظ کند. در نهایت نادال با پیروزی ۶ بر ۳ به دور بعد صعود کرد.
در دیگر بازی مهم بخش مردان راجر فدرر برابر لوید هریس قرار گرفت و ۳ بر یک حریف آفریقایی‌اش را شکست داد. هریس در ست نخست همه را شگفت‌زده کرد و توانست مرد شماره ۳ جهان را با نتیجه ۶ بر ۳ شکست دهد. در ادامه فدرر نشان داد که آن ست یک اتفاق بوده است و توانست ست‌های دوم تا چهارم را با نتایج ۶ بر یک، ۶ بر ۲ و ۶ بر ۲ به خود اختصاص دهد.
دومینیک تیم، مرد شماره چهار جهان با شکست ۳ بر یک مقابل سم کری از صعود به دور بعد باز ماند تا روز دوم ویمبلدون هم با شگفتی همراه شود. تنیسور اتریشی در ست نخست ۷ بر ۶ پیروز شد اما سه ست بعدی را با نتایج ۷ بر ۶، ۶ بر ۳ و ۶ بر صفر واگذار کرد.
در این روز کریوس، باقداتیس، سیمون، سونگا و شوارتسمن به دور دوم صعود کردند.
در بخش بانوان اشلی بارتی برابر سایسای ژنگ قرار گرفت و توانست ۲ بر صفر حریف چینی‌اش را شکست دهد. بانوی شماره یک جهان در ست نخست ۶ بر ۴ پیروز شد و ست دوم را با نتیجه ۶ بر ۲ به خود اختصاص داد. تنیسور استرالیایی به دور بعد راه یافت.
سرنا ویلیامز به مصاف جولیا گاتو رفت و ۲ بر صفر پیروز شد. تنیسور آمریکایی در ست نخست ۶ بر ۲ پیروز شد اما در ست دوم در یک بازی نزدیک با نتیجه ۷ بر ۵ حریف ایتالیی‌اش را شکست داد.
دیدار ماریا شاراپووا و پرمانتی به دلیل آسیب دیدگی تنیسور روسی نیمه تمام ماند. بر این اساس پرمانتی به دور دوم صعود کرد و شاراپووا حذف شد.
انتهای پیام
