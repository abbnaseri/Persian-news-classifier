روزی که فنلاند، بدترین شکست تاریخ اسپانیا را رقم زد
تیم ملی فوتبال اسپانیا در انتخابی جام جهانی ۱۹۷۰ مکزیک در عین ناباوری مغلوب فنلاند شد. 
به گزارش ایسنا، مرحله مقدماتی جام جهانی ۱۹۷۰ مکزیک بود. اسپانیا دیگر شانس صعود نداشت. این تیم سه بازی از شش دیدارش را با نتیجه‌ای پشت سر گذاشته بود که روی کاغذ شانسی برای صعود به مرحله نهایی را نداشت. لاروخا باید دو بازی دیگر با ضعیف‌ترین تیم گروه یعنی فنلاند انجام می‌داد. ادواردو توبا سرمربی این تیم برکنار شده بود. لاروخا به جایش از سه سرمربی استفاده کرد. مربی‌های بزرگ سه تیم آن دوران (رئال مادرید، بارسلونا و لاس پالماس) انتخاب شدند. مونیوس، آرتیگاس و مولوونی هدایت اسپانیا را بر عهده گرفتند (در آن زمان لاس پالماس تیم بزرگی داشت و تا پایان فصل برای قهرمانی در لیگ جنگید). سه سرمربی با یک پیروزی کار خود را شروع کرد. یوگسلاوی را در نوکمپ ۲ بر یک شکست داد اما بازی درخشانی به نمایش نگذاشت.
لاروخا در حالی به فنلاند سفر کرد که فصل در اسپانیا تمام شده بود. ۱۰ روز پیش فینال کوپا دل ری با قهرمانی اتلتیک بیلبائو به پایان رسیده بود. بازیکنان ملی پوش چند روز بدون تمرین مانده بودند اما چیزی برای ترس وجود نداشت. فوتبال فنلاند مانند امروز نبود و بازیکنان حرفه‌ای این تیم در لیگ‌های خارجی بازی نمی‌کردند. تیم فنلاند در آن زمان آماتور بود و بازیکنانش را برق‌کاران، آتش‌نشانان، پستچی، تعمیرکار و یک محصل تشکیل می‌دادند. از نگاه فرانس فوتبال این تیم پایین‌ترین رتبه را پس از لوکزامبورگ در اروپا داشت. اسپانیا با یک بی نظمی وارد فنلاند شد. "ایریبار" چمدان‌هایش را گم کرد. "رکساچ" مریض شده بود. به همین خاطر سادورنی و بوستیو بازی کردند.
تیمی که وارد زمین شد از بازیکنان خوبی تشکیل شده بود. سادورنی، مارتین ماررو، گالاریا، تونونو، ویداگانی، سابالسا (فوسته دقیقه ۴۶ به جایش وارد زمین شد)، گروسو، ولاسکس، آسنسی، آمانسیو (بالستر دقیقه ۷۴) و بوستیو به میدان رفتند. در دقیقه هفت فنلاند با گل لیندهولم یک بر صفر پیش افتاد. یک گل کاملاً اتفاقی. در دقیقه ۲۰ بدفهمی میان گاریا و سادورنی نتیجه را ۲ بر صفر به نفع میزبان کرد. یک گل اتفاقی دیگر اما بدتر از همه واکنش نشان ندادن اسپانیا بود. این تیم نتوانست بازی را کنترل کند، موقعیت‌سازی نکرد و به محوطه جریمه نرسید. نمایش ضعیف لاروخا باعث شد فنلاند با گذشت زمان هم بهتر شود. بازی به همین شکل پایان یافت و اسپانیا این شکست باورنکردنی را به ثبت رساند. این باخت مردم اسپانیا را بهت زده کرد و هنوز هم به عنوان بدترین شکست تاریخ ۹۰ ساله تیم ملی محسوب می‌شود. لاکسونن، سرمربی فنلاند پس از بازی گفت: با مشکلات زیادی در خط دفاعی پا به زمین گذاشتیم اما سپس متوجه شدیم تیم اسپانیا خیلی خطرناک نیست. ما از همه لحاظ تیم برتر بودیم چه تاکتیکی، چه فیزیکی.
برای فنلاند بزرگترین روز فوتبالی تاریخشان بود و برای اسپانیا بدترین تحقیر. سه سرمربی، سریع به کار خود پایان دادند. فدراسیون فوتبال این کشور با لادیسلاو کوبالا قرارداد امضا کرد و او در نخستین ماموریتش فنلاند را گلباران کرد. اسپانیا در آخرین بازی گروهی توانست با نتیجه ۶ بر صفر این تیم را شکست دهد.
انتهای پیام
