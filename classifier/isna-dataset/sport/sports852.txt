برخواه: مصدومیت سهراب حاد نیست/ خبرش نباید به بیرون درز پیدا می‌کرد
سرمربی تیم ملی وزنه برداری گفت: مصدومیت سهراب مرادی حاد نیست و وزنه 200 کیلوگرم هم برای او زیاد نبود.
به گزارش ایسنا، محمد حسین برخواه در حاشیه تمرین تیم ملی وزنه برداری بیان کرد: بعد از مسابقات قهرمانی آسیا از دهم خرداد اردوها برای قهرمانی جهان آغاز شده است و چهار هفته از اردوها می‌گذرد و شرایط وزنه برداران نسبت به قهرمانی آسیا بهتر است. در مسابقات جهانی تایلند رقیب اصلی برای کسب عنوان قهرمانی چین است. الان ما روند خوبی داریم و امیدوارم نتایج آسیایی را جبران کنیم و نتیجه بهتری بگیریم. او در مورد مصدومیت سهراب مرادی نیز گفت: آسیب دیدگی در ورزش رکوردی کاملاً طبیعی است. وزنه‌برداران تمرینات سنگینی در طول هفته دارند و ما هم این استرس را داریم که احتمال آسیب‌دیدگی برای آنها وجود دارد. در مورد سهراب هم خدا را شکر حادثه جدی نبود. فکر می‌کنم در ابتدای هفته آینده تمرینات عمومی را شروع می‌کند و برای تمرینات تخصصی دو هفته زمان نیاز داریم تا کتفش بهتر شود. فکر نمی‌کنم مشکل حادی باشد و سهراب مرادی را ان‌شاءالله در مسابقات جهانی با وضعیت خوبی داریم.
او در پاسخ به این پرسش که وزنه ۲۰۰ کیلوگرم که سهراب مرادی زد زیاد نبود، گفت: اصلاً زیاد نبود. مصدومیت شرایط استثنایی نیست و به هر حال پیش می‌آمد. البته نباید خبرش به بیرون درز پیدا می‌کرد و این خودش جای سوال دارد و بحث دیگر این است که در مورد مصدومیت او بزرگنمایی شد. برخواه در مورد وضعیت کیانوش رستمی و حضور در مسابقات جهانی نیز گفت: نمی دانم و من باید از شما بپرسم!  سرمربی تیم ملی در پاسخ به پرسش دیگری مبنی بر اینکه مشخص نبودن تکلیف فدراسیون چقدر روی کار تیم ملی تاثیر گذاشته است، تاکید کرد: تلاش کردیم روی روند کارمان تاثیر نگذارد. ما هم تا موقعی که هستیم مسئولیت خود را به بهترین نحو انجام می‌دهیم. او در مورد شایعه تغییر اعضای مجمع از جمله نماینده مربیان نیز گفت: اطلاع دقیق ندارم. باید از وزارت ورزش سوال کنید. برخواه در مورد وضعیت سعید علی حسینی هم گفت: سعید علی حسینی وضعیت خوبی دارد و خیلی امیدوار کننده است. امیدواریم رکوردهای خوبی در جهانی به ثبت برساند و شرایط سختی را ب رای وزنه بردار گرجستانی رقم بزنیم. برخواه در مورد عملکرد علی داودی در جوانان جهان تصریح کرد: در حرکت یک ضرب خوب کار کرد در دوضرب یک مقدار کار ما ایراد داشت. فکر می‌کنم می‌توانستیم شرایط مسابقه را طوری جلو ببریم مدال طلای دوضرب و مجموع را بگیریم. سرمربی تیم ملی در مورد مصدومیت علی هاشمی بیان کرد: علی هاشمی تا اواسط تیرماه به اردو وارد می‌شود و ان‌شاءالله که آسیب دیدگی پیش آمده خوب شود. اواسط مرداد باید لیست ۱۲ نفر را اعلام کنیم و امیدوارم در این مدت زمان به وضعیت خوبی برسد و در ترکیب باشد. او یکی از بهترین نفرات ما در مسابقات قبلی بود و امیدوارم در مسابقات جهانی به شرایط خوبی برسد. انتهای پیام
