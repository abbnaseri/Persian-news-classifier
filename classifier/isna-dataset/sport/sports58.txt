حاشیه‌های قهرمانی زنان آمریکا در جام جهانی فوتبال
دیدار تیم ملی فوتبال زنان آمریکا و هلند در فینال جام جهانی ۲۰۱۹ فرانسه حواشی زیادی داشت. 
به گزارش ایسنا، تیم ملی فوتبال آمریکا یکشنبه در فینال جام جهانی ۲۰۱۹ فرانسه با دو گل هلند را شکست داد و برای دومین سال پیاپی جام قهرمانی را بالای سر برد. آمریکا با چهار عنوان، پر افتخاترین تیم جهان شد. این تیم اغلب جوایز فردی را نیز به خود اختصاص داد که در راس آنها مگان رپینو قرار داشت. کاپیتان تیم ملی آمریکا برنده توپ طلا و کفش طلا شد. این بازی مانند دیگر بازی‌های مهم حواشی زیادی داشت که در ادامه به آنها اشاره می‌شود.
رکورد حضور تماشاگر
۵۷ هزار و ۹۰۰ نفر در ورزشگاه لیون حضور داشتند تا این دیدار را از نزدیک تماشا کنند. فینال فرانسه همه انتظارها را بر آورده کرد و بیشترین حضور تماشاگر قرن ۲۱ به ثبت رسید. این رکورد در تاریخ جام جهانی فوتبال زنان در جایگاه سوم قرار گرفت. تنها دیدار نهایی جام جهانی ۱۹۹۹ بین آمریکا و چین (۹۰.۱۸۵ هزار تماشاگر) و فینال ۱۹۹۱ بین دو تیم نروژ و آمریکا (۶۳ هزار تماشاگر) بالاتر از این بازی دیده می‌شوند.
درخواست تساوی حقوق زنان و مردان
هواداران آمریکا پس از قهرمانی تیمشان خواستار حقوق برابر با مردان شدند. تیم ملی فوتبال زنان آمریکا مانند دیگر کشورها از دستمزد کمتری نسبت به تیم مردان برخوردار است. بازیکنان این تیم پیش از این درخواستشان را به فدراسیون فوتبال آمریکا مطرح کرده بودند. این خواسته در طول جام نیز بارها توسط بازیکنان تیم‌های مختلف مطرح شد و این بار تماشاگران خواهان برابری شدند.
اوباما از ترامپ پیشی گرفت
قهرمانی آمریکا با واکنش افراد بزرگ این کشور همراه شده. باراک اوباما، رییس جمهور پیشین آمریکا از طریق شبکه‌های اجتماعی تبریک گفت. از طرفی دونالد ترامپ که به خاطر اظهاراتش علیه رپینو در مرکز توجه قرار داشت دو ساعت پس از قهرمانی به تیم ملی کشورش تبریک گفت. رییس جمهور آمریکا در توئیترش نوشت: به تیم ملی فوتبال زنان به خاطر قهرمانی‌شان در جام جهانی تبریک می‌گویم. بازی خوب و هیجان انگیزی بود. آمریکا به شما افتخار می‌کند.
بهترین روز تاریخ فوتبال آمریکا
لاندن داناوان، بازیکن سابق تیم ملی مردان آمریکا هم در توئیترش نوشت: نمی‌توانم روز بزرگ‌تری از این روز را در تاریخ فوتبال آمریکا به یاد آورم. امیدوارم یک روز پر از جشن و شادی برای قرمز، سفید و آبی‌های جهان باشد. به پیش آمریکا!
به کاخ سفید نمی‌رویم
جیل الیس، سرمربی تیم ملی بانوان آمریکا پس از بازی درباره حضور تیمشان در کاخ سفید صحبت کرد (تنش‌های زیادی در این رابطه میان رپینو و ترامپ وجود داشت). الیس درباره این موضوع گفت: ما به کاخ سفید دعوت نشدیم و فکر هم نمی‌کنم دعوت شویم.
سرمربی تیم ملی آمریکا به رفتارهای رپینو در جام جهانی اشاره کرد و گفت: او برای چنین لحظه‌هایی متولد شده است. برای اینکه درباره دیگران صحبت کند. رپینو در کنفرانس‌ها درباره همه چیز با صراحت صحبت می‌کرد. من توانایی‌اش را در این زمینه دیدم.
انتهای پیام
