سرمربی امیدهای پرسپولیس: کالدرون را باید تخلیه اطلاعاتی کنیم!
سرمربی تیم امیدهای پرسپولیس می‌گوید مربیان ایرانی باید از دانش خارجی‌ها استفاده کنند.
اسماعیل حلالی در گفت‌وگو با ایسنا، درباره حضور گابریل کالدرون در پرسپولیس اظهار کرد: من شناخت خوبی از او ندارم اما فکر می‌کنم حضورش می‌تواند مثمر ثمر باشد. برای اینکه درباره ارزیابی از عملکردش بتوانیم خوب صحبت کنیم باید فرصت بیشتری در اختیارش باشد تا ببینیم چگونه عمل می‌کند. طی سال‌های اخیر در فوتبال خاورمیانه فعالیت داشته و قطعاً شناخت خوبی از فوتبال این منطقه دارد. البته در مقایسه با برانکو باید بگویم زمانی که برانکو سرمربی پرسپولیس شد از فوتبال ایران شناخت کافی داشت اما کالدرون نیازمند زمان بیشتری است تا از خلق و خوی آنها شناخت پیدا کند.
وی در ادامه افزود: وقتی مربی خارجی به ایران می‌آوریم باید یک مربی ایرانی در کنارش باشد تا او را به نوعی تخلیه اطلاعاتی کند چون ما نیازمند این هستیم که دانش این مربیان را فرا بگیریم. خود آنها که زیاد علاقه‌ای ندارند به کسی آموزش بدهند. نه فقط کالدرون بلکه در دوره برانکو و همین طور زمانی که کی‌روش سرمربی تیم ملی بود من دوست داشتم از تجربیاتشان استفاده کنم و یاد بگیرم البته هیچ وقت به خودم اجازه نمی‌دادم که بدون دعوت به سر تمرین تیم ملی بروم یا کاری انجام بدهم اما می‌گویم وقتی مربی خارجی می‌آوریم باید از او بخواهیم به مربیان جوان‌تر و ایرانی هم آموزش بدهد.
سرمربی تیم امید پرسپولیس اضافه کرد: به طور مثال حالا که آقای کالدرون آمده باید از او بخواهیم روی تیم‌های پایه نظارت کند و بازی‌های آنها را به دقت ببیند و نکاتی را که به ذهنش می‌رسد به مربیان تیم‌های پایه بگوید. اگر این اتفاق رخ بدهد قطعاً بازیکنان جوان‌تر انگیزه بیشتری پیدا می‌کنند تا خودشان را نشان بدهند.
وی در ادامه در پاسخ به این سوال که آیا کالدرون در پرسپولیس موفق می‌شود یا خیر؟ گفت: با توجه به اینکه تیم بسیار خوبی متشکل از بازیکنان بسیار خوب داریم فکر می‌کنم باز هم می‌توانیم نتایج فصل گذشته را تکرار کنیم اما همان طور که گفتم همه باید از این مربی حمایت کنند تا او با آرامش به کار ادامه دهد.
انتهای پیام
