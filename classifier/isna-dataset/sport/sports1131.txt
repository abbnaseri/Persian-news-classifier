دنیزلی: بازیکن مصدوم به درد من نمی‌خورد
سرمربی تیم فوتبال تراکتور با تاکید بر اینکه بازیکن مصدوم به درد من نمی‌خورد، گفت: مصدومیت و طولانی بودن زمان رسیدن به مرز آمادگی، دلیل فسخ قرارداد «سیلو فریرا دوس‌سانتوس» است.
به گزارش ایسنا و به نقل از روابط عمومی باشگاه فرهنگی، ورزشی و اقتصادی تراکتور، مصطفی دنیزلی در حاشیه تمرین عصر امروز تیم تراکتور اظهار کرد: هواداران راجع به جدایی دوس سانتوس سوالاتی دارند؛ به همین دلیل به اطلاع هواداران می‌رسانم که این بازیکن مصدوم بود و همچنین مدت زمان زیادی برای رسیدن به مرز آمادگی نیاز داشت.
وی خاطرنشان کرد: زمانی که بنده تمرینات را شروع می‌کنم، ضرورت دارد بازیکنان صد درصد از نظر فیزیکی آماده باشند و ما می‌خواهیم از همین روز اول کار را جدی آغاز کنیم تا به موفقیت برسیم.
وی در خصوص تمرینات تیم، گفت: دومین جلسه تمرینی تیم را امروز برگزار می‌کنیم و رفته رفته وضعیتمان بهتر می‌شود، کادر فنی به بازیکنان ملی‌پوش چند روز بیشتر فرصت استراحت داده و مدیریت تیم نیز اقدامات لازم در خصوص نقل و انتقالات و جذب بازیکنان داخلی و خارجی را انجام می‌دهد، سعی داریم به موفقیت رسیده و هواداران را خوشحال کنیم.
دنیزلی با اشاره به اضافه شدن نفرات جدید به تیم، بیان کرد: کار اصلی ما در اردوی آمادگی پیش فصل با حضور تمامی بازیکنان، انجام خواهد شد.
انتهای پیام
