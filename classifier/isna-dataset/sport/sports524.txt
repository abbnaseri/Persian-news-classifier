ورزشگاه تختی به استقلال داده شد
مدیر مجموعه ورزشی تختی گفت که طی پیش‌قراردادی با باشگاه استقلال، زمین چمن طبیعی این ورزشگاه به عنوان زمین دوم برای انجام مسابقات فصل نوزدهم رقابت‌های لیگ برتر فوتبال به سازمان لیگ معرفی شد.
حمیدرضا حسین‌پور، مدیر مجموعه ورزشی تختی تهران در گفت‌وگو با ایسنا، در خصوص وضعیت زمین چمن طبیعی ورزشگاه تختی برای برگزاری رقابت‌های فصل نوزدهم لیگ برتر فوتبال اظهار کرد: طی مشاوره‌هایی که برای بازسازی زمین چمن طبیعی ورزشگاه تختی گرفتیم به طور نسبی در حال آماده‌سازی زمین چمن این ورزشگاه هستیم تا برای فصل نوزدهم لیگ برتر فوتبال آماده کنیم. البته باشگاه استقلال و یکی از تیم‌های لیگ دسته اول پیش‌قراردادی را با ما برای انجام تمرینات و مسابقات فصل جدید لیگ برتر انجام دادند که باشگاه استقلال قرار است زمین چمن ورزشگاه تختی را به عنوان زمین دوم خود بعد از ورزشگاه آزادی به سازمان لیگ معرفی کند.
وی گفت: برای بازسازی مجموعه ورزشگاه تختی به اعتباری بالغ بر ۲۰ میلیارد تومان نیاز داریم که از این مبلغ ۱۰ میلیارد آن توسط وزیر ورزش و جوانان برای بازسازی سازه اصلی تخصیص پیدا کرده که شرکت توسعه و نگهداری اماکن ورزشی در حال انجام مراحل اداری و واگذاری ورزشگاه به پیمانکار از طریق مزایده است. بعد از مشخص شدن پیمانکار، بازسازی آغاز خواهد شد.
انتهای پیام
