قوچان‌نژاد: جوانان والیبال به زمان بیشتری نیاز دارند/ در دور نهایی کار سختی داریم
کارشناس والیبال ایران گفت: تیم‌های دیگر با نفرات دوم خود در لیگ ملت‌ها حاضر شده بودند و ما خوب نتیجه گرفتیم، اما بهتر بود زمان بیشتری را به جوانان تیم می‌دادیم تا خودی نشان دهند.
جبار قوچان‌نژاد در گفت وگو با ایسنا، در مورد عملکرد تیم ملی والیبال ایران در مرحله مقدماتی لیگ ملت‌های ۲۰۱۹ توضیح داد: اگر موضوع نتیجه گرایی را مد نظر قرار دهیم تیم ملی ایران نتیجه قابل دفاعی را کسب کرده است. اما همان طور که می‌دانید فدراسیون‌های ورزشی سایر کشورها هماهنگی فوق‌العاده‌ای با تیم‌های ملی و دولت‌مردان خود دارند. و قطعاً این موضوع در والیبال آنها نیز وجود دارد که به همین دلیل با اکثر تیم‌ها با بازیکنان جوان و ترکیب دوم خود در این مسابقات حاضر شده بودند. از نظر من آنها برنامه ریزی بلند مدتی را برای بازی‌های المپیک انجام داده‌اند و با این هماهنگی که میان فدراسیون‌ها و دولت آنها وجود دارد کسی به عملکرد ضعیف این تیم‌ها خورده نمی‌گیرد.
او افزود: اگر دقت کرده باشید بعد از ولاسکو همه از نتایج سرمربیان تیم ملی ایران ناراضی بودند. اما کولاکوویچ در بهترین زمان تیم ملی ایران را در اختیار گرفت و توانست با استفاده از فرصت پیش آمده در لیگ ملت‌های ۲۰۱۹ نتایج خوبی را مقابل تیم‌ها کسب کنند. البته نمی‌خواهم نتایج خوب تیم ملی و بازیکنان را زیر سوال ببرند. اما باید قبول کنیم همه تیم‌ها بدون بازیکنان اصلی خود در لیگ ملت‌ها واقع شده بودند. چرا که هدف اصلی آنها نتیجه گرفتن در المپیک ۲۰۲۰ است. از لحاظ راضی نگه داشتن افکار عمومی توانستیم نمره قبولی را با این بردها کسب کنیم اما موضوعی که در این ۱۵ بازی جا ماند ندادن فرصت کافی به جوانان تیم ملی بود.
کارشناس والیبال ایران با اشاره به این که حضور برخی از بازیکنان برای تیم ملی ایران نعمت بزرگی است گفت قطعاً بازیکنانی مثل امیر غفور و موسوی بهترین‌های ما در این بازی‌ها بودند ضمن این که بحث سعید معروف با همه بازیکنان حاضر در این رقابت‌ها متفاوت است. پیدا کردن جایگزین برای معروف به هیچ عنوان کار راحتی نخواهد بود و واقعاً غیر ممکن به نظر می‌رسد. از نظر من در خیلی از مواقع می‌توانستیم جوانان خود را به کار گرفته و آنها را برای بازی‌ها و مسابقات بعدی آماده کنیم. شاید اگر جوانان ما می‌توانستند زمان بیشتری را در کنار این افراد با تجربه در زمین بازی کنند آینده والیبال ایران نیز بیش از پیش تضمین می‌شد.
او در مورد ترکیب تیم‌های صعود مرده به فینال لیگ ملت‌های والیبال نیز گفت: از آن نمی‌توان گفت تیم‌ها با چه بازیکنانی در این مرحله حاضر خواهند شد و قابل پیش بینی نیست. ممکن است با توجه به برنامه ریزی‌ها و هدف گذاری‌های خود بار دیگر با همین جوانان حاضر شوند و شاید هم با ترکیبی از جوانان و با تجربه‌ها عازم این مسابقات شوند تا نتایج بدی در تاریخ والیبال آن‌ها ثبت نشود. موضوعی مد نظر این است که اگر این تیم‌ها با ترکیب اصلی خود حاضر شوند کار سخت خواهد شد و امیدوارم ایران بهترین نتیجه را در این مسابقات کسب کند.
قوچان‌نژاد در پاسخ به این سوال که آیا ایران می‌تواند نتیجه قابل قبولی را در این رقابت‌ها کسب کند؟ توضیح داد: قطعاً نمی‌توان نتایج را پیش بینی کرد اما مطمئن باشید که کسب نتیجه دور از دسترس نیست و تنها کار خیلی سخت است که نیاز به تلاش زیادی دارد. اگر تیم‌ها با همه توان خود حاضر شوند کار بسیار سختی خواهیم داشت.
او در واکنش به باخت ایران مقابل آمریکا نیز گفت: به نظر من این ترکیب ایران مقابل آمریکا اجتناب ناپذیر بود. نفراتی چون موسوی و غفور مصدوم بودند و عقلانی بود که به این نفرات استراحت دهیم، ضمن اینکه صعود ما به فینال نیز قطعی شده بود. ضمناً باید بگویم که من ورزش را جدا از سیاست می‌دانم و از نظر من درست نیست که سیاست را با ورزش یکی کنیم. البته باز هم می‌گویم که کولاکوویچ در این بازی نمی‌توانست کار خاصی انجام دهد، بازیکنان اصلی ما مصدوم بودند و این ترکیب ما هم خوب بازی نکرد. از نظر من این اتفاق دلیل دیگری دارد، نمی‌خواهم انتقاد کنم اما بهتر بود که از ابتدا به این بازی‌ها فکر می‌کردیم. می‌شد با میدان دادن به جوانان آن‌ها را برای چنین بازی‌هایی که یک مقدار تحت فشار قرار گرفتیم، آماده می‌کردیم.
کارشناس والیبال ایران درباره گروه تیم ملی ایران در مرحله فینال لیگ ملت‌ها نیز گفت: بازی اول گروه ما میان دو تیم برزیل و لهستان است که باعث می‌شود با ترکیب جدید و تاکتیک‌های این تیم‌ها آشنا شویم. با این حال باید بدانیم که کار سخت است، اگر این تیم‌ها با بازیکنان اصلی خود راهی مسابقات شوند نتیجه گرفتن بسیار سخت می‌شود. روی سکو رفتن هم دور از دسترس نیست اما تلاش و زحمت بسیار زیادی را می‌طلبد.
انتهای پیام
