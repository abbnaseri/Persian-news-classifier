صعود برزیل با تحقیر پرو/ ونزوئلا در یک چهارم نهایی کوپا آمه‌ریکا
تیم ملی فوتبال برزیل با پیروزی برابر پرو به مرحله یک چهارم نهایی کوپا آمه ریکا ۲۰۱۹ صعود کرد و ونزوئلا هم به عنوان تیم دوم در جمع هشت تیم برتر قرار گرفت.
به گزارش ایسنا، هفته سوم مرحله گروهی کوپا آمه‌ریکا ۲۰۱۹ شنبه شب با دو دیدار آغاز شد و دو تیم برزیل ‌و ونزوئلا با پیروزی برابر حریفانشان به دور بعد صعود کردند.
در گروه A برزیل برابر پرو قرار گرفت و با پنج گل حریفش را شکست داد. سلسائو با قدرت بازی را شروع کرد و توانست پیش از دقیقه ۱۵ گل نخست را به ثمر برساند‌. کاسمیرو این گل را به نام خود ثبت کرد. برتری برزیل ادامه داشت تا این که گل دوم این تیم با اشتباه دروازه‌بان حریف رقم خورد. زمانی که پدر  گایسه می‌خواست به توپ ضربه بزند فیرمینو نزدیکش شد و توپ با برخورد به بازیکن برزیلی به تیرک برخورد کرد. فیرمینیو این فرصت را از دست نداد و به راحتی دروازه حریف را باز کرد. در ادامه شوت زیبای اورتون نتیجه را سه بر صفر به نفع سلسائو کرد.
برزیل در نیمه دوم هم به نمایش خوب خود ادامه داد. این بار نوبت به گلزنی دنی آلوس رسید. بازی در دقیقه ۵۳ چهار بر صفر به نفع شاگردان تیته شد. الکس ساندرو، آلان و ویلیان پس از این گل فرصت بازی پیدا کردند. ویلیان در لحظات پایانی با ضربه زیبایش جشنواره گل تیمش را تکمیل کرد. در وقت‌های اضافه داور یک پنالتی به نفع میزبان اعلام کرد اما ضربه گابریل ژسوس را دروازه‌بان پرو مهار کرد‌.  سلسائو با کسب هفت امتیاز به عنوان صدرنشین به دور بعد صعود کرد. در دیگر بازی ونزوئلا برابر بولیوی قرار گرفت و با نتیجه ۳ بر یک حریفش را شکست داد تا پس از برزیل به عنوان تیم دوم به مرحله یک چهارم نهایی صعود کند. پس از ونزوئلای پنج امتیازی پرو با چهار امتیاز در جایگاه سوم قرار گرفت. این تیم باید منتظر نتایج گروه B و C بماند و سپس وضعیت صعودش به دور بعد مشخص خواهد شد.
انتهای پیام
