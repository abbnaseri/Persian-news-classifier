کیهانی: تقسیم پاداش وزارت در اختیار فدراسیون است/ در انتخاب مربی تفتیان دخالت نمی‌کنیم
رئیس فدراسیون دوومیدانی می‌گوید اینکه پاداش وزارت ورزش بین چه کسانی تقسیم شود در اختیار فدراسیون است، بعد از تقسیم حتماً اطلاع رسانی می‌کنیم.
مجید کیهانی در مورد اخطار وادا به نامشخص بودن مکان اردوهای احسان حدادی در گفت و گو با ایسنا اظهار کرد: نه اینطور نیست، این‌ها یک موضوع متداول در جهان دوومیدانی و در تمام رشته‌ها است. سازمان مبارزه با دوپینگ ورزشکاران شاخص در هر رشته را انتخاب می‌کند و این نفرات را زیر نظر می‌گیرد. این دلیل بر این نیست که ورزشکاران مشکلی دارند. ورزشکاران باید برنامه تمرینی را به سازمان وادا اعلام کنند تا وادا در این فاصله به صورت رندوم برای تست‌گیری مراجعه کند. گاهی مواقع پیش می‌آید که ما اعلام کرده باشیم ۱۰ تا ۲۱ در تهرانیم و ۲۱ به آمریکا می‌رویم و تا ۲۱ روز بعد در آمریکا هستیم، اما آنها روز ۲۲ برای تست آمده باشند و ما دیگر نباشیم. این حالت‌ها پیش می‌آید، احسان حدادی بیشترین تست دوپینگ را در دو سال اخیر داده است. حدادی قبل و حین بازی‌های جاکارتا تست داده، قبل از قهرمانی آسیای قطر تست خون و بعد از قهرمانی آسیا تست ادرار داده است. آنها در خانه نیز از احسان تست گرفتند. این موضوع را تا مسابقات قهرمانی جهان مدیریت می‌کنیم و مشکل خاصی نیست.
وی در خصوص ادامه تمرینات حدادی گفت: اکنون اردوهایش در آمریکا تمام شده و به ایران بازگشته است. جلسه‌ای قرار است برگزار کنیم تا ببینیم نظر مربی او مک ویلکینز و نظر خود حدادی چیست تا بتوانیم تا مسابقات قهرمانی جهان با تمام توان برنامه‌ها را اجرایی کنیم.
رئیس فدراسیون دوومیدانی در خصوص پیگیری اردوهای تفتیان نیز گفت: به خود تفتیان هم اعلام کردیم که با شرایط اقتصادی موجود امکان جذب مربی خارجی و برگزاری اردوی خارجی را نداریم. اردو و مربی خارجی تنها برای موارد خاص خواهیم داشت که مورد خاص نیز احسان حدادی است و سایر نفرات باید از مربیان داخلی استفاده کنند. اکنون نیز مشکل خاصی برای تفتیان وجود ندارد. او آسیب دیدگی داشت که با همکاری فدراسیون دوومیدانی، دکتر اردیبهشت و فدراسیون پزشکی توانست سلامتی خود را به دست آورد. اکنون هم از او خواستیم مربی داخلی خود را انتخاب کند ما دخالتی نمی‌کنیم. نظر خود ورزشکار برای ما مهم است، به هیأت استان‌اش هم اعلام کردیم. او باید مربی خود را انتخاب کند و برنامه اردوها را هم در داخل کشور، با شرایط فدراسیون مشخص کند. تفتیان ورزشکار شایسته ما است، از او حمایت می‌کنیم. اگر رکورد ورودی که برای جهانی زده است مورد تائید قرار بگیرد حتماً در جهانی شرکت خواهد کرد.
او در پاسخ به این سوال که آیا مسابقه تدارکاتی نیز برای تفتیان در نظر گرفته خواهد شد یا خیر گفت: باید جلو برویم. در جلسه سازمان تیم‌های ملی مطرح می‌کنیم اگر نیاز به مسابقه خارجی بود حتماً اعزام می‌کنیم. مسابقه خارجی در دستور کار ما قرار دارد. تفتیان تاکنون که آسیب داشته، باید اکنون تمرین کند و بعد از آن در مسابقه قهرمانی کشور شرکت کند و نتیجه خوبی به دست آورد. حتماً مسابقه برون مرزی نیز در دستور کار خواهیم داشت.
رئیس فدراسیون در مورد سایر برنامه ملی پوشان دوومیدانی گفت: به این جهت که مسابقات قهرمانی آسیا امسال زود برگزار شد، دیگر مسابقه خاصی بجز قهرمانی جهان پیش رو نیست. در قهرمانی جهان نیز که تنها حدادی و تفتیان ورودی آوردند. بعد از انجام مسابقات قهرمانی نوجوانان، جوانان و المپیاد استعدادهای برتر تیم‌های ملی جوانان و نوجوانان را مشخص می‌کنیم و از اواسط مرداد آن‌هم در فاصله زیاد تا برگزاری مسابقات قهرمانی آسیا اردوها آغاز می‌شود. اوایل مرداد ماه هم مسابقات قهرمانی کشور بزرگسالان را داریم و بعد از آن نفرات شاخص در لیگ باشگاه‌ها شرکت می‌کنند و در پایان افرادی که شانس حضور موفق در بازی‌های آسیایی سه سال آینده را داشته باشند به اردو دعوت می‌شوند.
کیهانی در مورد حاشیه‌های مطرح شده در مورد پاداش‌های وزارت ورزش و تقسیم بخشی از آن بین کارمندان فدراسیون گفت: این‌ها موضوعات داخلی فدراسیون است. فدراسیون برای آن تصمیم می‌گیرد و حتماً بعد از تقسیم شفاف سازی می‌کنیم. هنوز تقسیم صورت نگرفته است. اینکه بین چه کسانی تقسیم شود در اختیار فدراسیون است، بعد از تقسیم حتماً اطلاع رسانی می‌کنیم.
به گزارش ایسنا، در مراسم تجلیل از قهرمانان بازی‌های آسیایی و پاراآسیایی مجید کیهانی رئیس فدراسیون، هاشم صیامی دبیر فدراسیون، تیمور غیاثی سخنگوی فدراسیون در کنار مدال‌آوران این رشته پاداش گرفتند. آن‌ها قرار بود همه یا بخشی از این پاداش را به مربیان شهرستان‌ها بدهند.
انتهای پیام
