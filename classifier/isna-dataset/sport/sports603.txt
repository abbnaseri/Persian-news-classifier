روزی که یک تماشاگر برای آرژانتین گلزنی کرد
خوسه لاگونا که به عنوان تماشاگر در دیدار آرژانتین و برزیل حضور داشت به زمین رفت و توانست برای آلبی سلسته در نخستین دوره کوپا آمه ریکا گلزنی کند. 
به گزارش ایسنا، خوسه لاگونا بازیکن آرژانتینی به خاطر رنگ پوستش به "سیاه" معروف بود. لاگونا زمانی که خیلی جوان بود لاوینیا را ترک کرد تا به بوینس آیرس برود. خانواده اش در جنوب شهر در منطقه کارگری پارک پاتریسیوس ساکن شدند.  زمانی که نخستین دوره کوپا آمه ریکا در سال ۱۹۱۶ در آرژانتین برگزار شد لاگونا مشهور شده بود. او مانند دیگر جوان های ناآرام، باهوش و نترس همه کار کرده بود. اولین موفقیت هایش در اوراکان رقم خورد و توانست در پست خود یعنی مهاجم گل های زیادی به ثمر رساند. او با توانایی که در زمینه هدایت تیم داشت مانند یک رهبر عمل می کرد. درخشش باعث شد اوراکان در سال ۱۹۱۳ به دسته برتر صعود کند. این اطلاعات درباره بازیکن آرژانتینی اعلام شد تا گفته شود او به صورت کاملاً اتفاقی گلزن دیدار آرژانتین و برزیل در دهم جولای ۱۹۱۶ شد.  مانند ۱۰۰ سال گذشته بالاترین مقامات در کمیسیون تیم ملی حضور داشتند. تنها تفاوت این بود که سرمربی وجود نداشت. آنها بازیکنان را انتخاب می کردند و بازی های دوستانه را تدارک می دیدند. لاگونا همیشه در فهرست اولیه حضور داشت اما هرگز در انتخاب نهایی قرار نمی گرفت. نخستین بازی تاریخ کوپا آمه ریکا در دوم جولای ۱۹۱۶ برگزار شد و اروگوئه با چهار گل شیلی را شکست داد. ۱۰ هزار نفر در ورزشگاه GEBA حضور داشتند. لاگونا یکی از تماشاگران بود. او زمانی که آرژانتین در ششم جولای شیلی را در هم کوبید به عنوان تماشاگر شاهد پیروزی کشورش بود. این اتفاق در دیدار شیلی و برزیل که هشتم جولای برگزار شد هم رخ داد. این بازی با تساوی یک بر یک به پایان رسید.  دهم جولای ۱۹۱۶ لاگونا دوباره خود را آماده کرد تا به یک جشن دیگر برود. در آن زمان بازی های ملی یک جشن محسوب می شدند. او بهترین کتش را پوشید و از دستمال گردنی سفید استفاده کرد. همچنین بهترین کلاهش را بر سر گذاشت. لاگونا به آینه نگاه کرد و احساس غرور کرد. سپس از جنوب شهر به شمال رفت و خیلی زود به ورزشگاه رسید.  دقایقی پیش از آغاز بازی شایعه ای در جایگاه ها پخش شد. آلبرتو اوئاکو، گلزن فوق العاده راسینگ به مرکز کشور سفر کرده بود اما نتوانسته بود خود را برای این بازی به موقع برساند. در آن زمان ریکاردو نائون، بازیکن تیم خیمناسیا لا پلاتا در ورزشگاه حضور داشت اما اجازه بازی نداشت. پدرو مارتینس نخستین بازیکنی که از اوراکان به تیم ملی دعوت شد اعلام کرد لاگونا در جایگاه تماشاگران است. به همین خاطر مسئولان آرژانتینی شروع به جست و جو کردند. در این شرایط به کلودیو بینکاس هم پیشنهاد بازی داده شده بود. در نهایت داستان لاگونا همیشه به عنوان یکی از بهترین خاطره های جام یاد شد چون او پیشنهاد بازی را پذیرفت. به سمت رختکن رفت. کت، دستمال گردن و کلاهش را آویزان کرد و برای نخستین بار پیراهن تیم ملی را بر تن کرد.  بازی با برزیل به موقع شروع شد. در دقیقه ۱۰ لاگونا نخستین گل بازی را به ثمر رساند. سپس آلکنار نتیجه را یک بر یک کرد. این تساوی به نفع اروگوئه تمام شد و این تیم توانست فاتح نخستین دوره کوپا شود. این اتفاق در هفدهم جولای پس از تساوی بدون گل برابر آرژانتین در ورزشگاه راسینگ رخ داد. در حقیقت این بازی قرار بود یک روز قبل در ورزشگاه GEBA برگزار شود اما با حضور بیش از حد تماشاگران که منجر به ورودشان به داخل زمین شد داور تصمیم گرفت تنها چند دقیقه پس از شروع بازی آن را لغو کند. تماشاگران از این تصمیم عصبانی شدند و تور دروازه ها را پاره و آن را به آتش کشیدند. این یک رسوایی در آن دوران محسوب می شد که ممکن بود به یک تراژدی تبدیل شود. در نهایت یک روز بعد در آویاندا دوباره لاگونا در جایگاه ها حاضر شد. او دوباره بهترین کت و کلاهش و دستمال گردن سفیدش را پوشیده بود و امیدوار بود تا فرصت شود دوباره به میدان برود.  انتهای پیام
