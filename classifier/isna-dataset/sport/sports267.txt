هدف گذاری شاهین بوشهر در لیگ برتر چیست؟
باشگاه شاهین بوشهر هدف گذاری کرده تا در لیگ پیش روی در جمع هفت تیم بالای جدول این رقابت‌ها قرار بگیرد.
خداکرم ایزدپناه، سرپرست تیم شاهین شهرداری بوشهر در گفت‌وگو با ایسنا، درباره شرایط باشگاه شاهین و روند آماده‌سازی این تیم برای فصل جدید مسابقات لیگ برتر اظهار کرد: وضعیت شاهین بوشهر تقریباً خوب است. ما با ویسی لیگ برتر را پیش می‌بریم. بازیکنانی را هم که مد نظر داشتیم، تعدادی از آن‌ها را به خدمت گرفتیم و از فردا اردوی بروجرد را در پیش داریم و چند بازیکن هم در آنجا به ما اضافه می‌شوند. امیدواریم که بتوانیم نماینده خوبی برای استان بوشهر باشیم.
او درباره نقل و انتقالات باشگاه افزود: ویسی بیشتر رویکردش به جوانان است. البته به دنبال چند بازیکن خوب و باتجربه در لیگ برتر هستیم. امروز (سه‌شنبه) هم آقای ویسی به گرجستان رفته‌اند تا چند بازیکن مد نظرش را ببیند و در صورت تأیید به باشگاه بیاورد.
ایزدپناه درباره مسائل مالی باشگاه خاطرنشان کرد: ما در فصل گذشته در لیگ یک تنها تیمی بودیم که توانستیم ۷۰ قراردادها را پرداخت کنیم. نمی‌شود گفت که شرایط مالی فصل گذشته شاهین بد بوده است. وضعیت اقتصادی و مشکلات که همیشه وجود داشته است اما ما این کار توانستیم انجام دهیم. پروانه مالکیت باشگاه به نام شهرداری بوشهر است و بودجه آن هم در شورای اسلامی شهر تصویب می‌شود و بر اساس این بودجه پول را به ما تزریق می‌کنند. شاید دیر و زود داشته باشد اما این پول را به ما خواهند داد.
مدیر تیم باشگاه شاهین شهرداری بوشهر درباره مجوز تیم داری شاهین خاطرنشان کرد: این مجوز نتیجه پیگیری مسئولانی همچون امام جمعه، استاندار، شهردار، نماینده مجلس و اعضای شواری شهر بوشهر است و موجب شد تا شاهین شهرداری بوشهر بتواند در لیگ برتر تیم‌داری کند. منع قانون تیم‌داری از بودجه‌های دولتی ناشی می‌شود. شهرداری بودجه‌اش از درآمدهای داخلی خودش است و از آن طریق تیم‌داری می‌کند.
او در پایان گفت: ما تیمی هستیم که از پایه و از لیگ دسته دو شروع کردیم. در حال حاضر اکثر تیم‌های پایه ما در لیگ برتر است. امسال سعی می‌کنیم در لیگ برتر، در جمع ۷ تیم بالای لیگ برتر باشیم نه این که به امید سقوط نکردن در لیگ برتر بازی کنیم.
انتهای پیام
