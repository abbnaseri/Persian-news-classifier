آخرین وضعیت چشمی برای تمدید قرارداد با استقلال/ دلیل رد پیشنهاد الاهلی مشخص شد
بازیکن ملی‌پوش استقلال در روزهای آینده برای تمدید قراردادش با این باشگاه، پای میز مذاکره می‌نشیند.
به گزارش ایسنا، تیم فوتبال استقلال از یک‌شنبه هفته گذشته تمریناتش را با آندره‌آ استراماچونی، سرمربی جدید ایتالیایی‌اش را آغاز کرد و بازیکنان این تیم به مرور به تمرینات اضافه شدند. در این بین وضعیت همکاری چند بازیکن با استقلال مشخص نیست که یکی از آن‌ها روزبه چشمی، بازیکن ملی‌پوش این تیم است.
در همین رابطه کریمی، مدیربرنامه‌های این بازیکن درباره وضعیت چشمی اظهار کرد: ما تاکنون مذاکره رسمی با باشگاه استقلال نداشتیم ولی یکی‌، دو بار جلساتی را بدون حضور چشمی برگزار کردیم. چشمی در این مدت برای سپری کردن تعطیلات در دوبی حضور داشت و پس از بازگشتش در یکی، دو روز آینده به همراه او به باشگاه می‌رویم تا با مدیران استقلال مذاکره کنیم.
او افزود: این بازیکن پیشنهاداتی از کشورهای حاشیه خلیج فارس و اروپا دارد. البته اگر قرار بر لژیونر شدنش باشد، به احتمال زیاد به اروپا می‌رود چون پیشنهاد الاهلی قطر را هم به همین دلیل رد کرد.
مدیربرنامه‌های چشمی در پایان گفت: تنها اولویت چشمی برای بازی در ایران، استقلال است و او به هیچ عنوان در باشگاه دیگری بازی نمی‌کند. البته او از چند باشگاه مانند تراکتورسازی، پدیده و… پیشنهاد داشت اما چون تنها انتخابش در ایران استقلال است، اصلاً با این باشگاه‌ها وارد مذاکره نشدیم.
انتهای پیام
