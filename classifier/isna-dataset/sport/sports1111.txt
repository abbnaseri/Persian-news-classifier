سانچس از هدف بزرگ قطر در کوپا آمه ریکا گفت
سرمربی اسپانیایی تیم ملی فوتبال قطر از یکی از اهداف بزرگ تیمش برای حضور در کوپا آمه ریکا سخن به میان آورد. او با وجود شکست برابر کلمبیا از عملکرد شاگردانش راضی است.
به گزارش ایسنا و به نقل از گلوبو، تیم ملی فوتبال قطر که به عنوان قهرمان جام ملت‌های آسیا در رقابت‌های کوپا آمه ریکا شرکت کرده در دیدار دوم خود به مصاف کلمبیا رفت و با یک گل تن به شکست داد.
سانچس، سرمربی اسپانیایی قطر از عملکرد شاگردانش در این دیدار با وجود شکست راضی است.
او گفت: این که حریف در دقایق پایانی به گل برسد برای شما بسیار تلخ و سخت خواهد بود چرا که دیگر فرصت جبران ندارید. نباید فراموش کرد که ما برابر تیمی قدرتمند و پر مهره بازی کردیم که توانایی بسیار بالایی داشت.
سانچس ادامه داد: یکی از اهداف بزرگ ما از حضور در کوپا آمه ریکا این است که بدانیم تا چه اندازه برابر تیم‌های بزرگ و قدرتمند فوتبال جهان توان مقابله و ایستادن داریم. نتیجه نشان داد که ما برابر تیم قدرتمند کلمبیا خوب مقاومت و مقابله کردیم. می‌توانیم در آینده نتایج بهتری هم به دست آوریم. ما خود را آماده جام جهانی می‌کنیم و بدون شک چنین دیدارهای به سود ما خواهد بود.
سانچس در پایان درباره دیدار برابر آرژانتین که برای دو تیم بازی مرگ و زندگی است، گفت: آرژانتین بازیکنان بزرگی در اختیار دارد که یکی از آن‌ها بهترین بازیکن جهان است. بازی سختی پیش رو داریم اما نهایت تلاش خود را به کار می‌گیریم تا بهترین بازی‌مان را به نمایش گذاریم.
انتهای پیام
