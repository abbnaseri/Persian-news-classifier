حضور عباسعلی و عسگری در دیدار رده‌بندی/ درفشی‌پور و احمدی حذف شدند
 در پایان روز دوم رقابتهای کاراته لیگ سری آ کانادا، حمیده عباسعلی و بهمن عسگری برای کسب مدال برنز به مصاف رقبایشان می‌روند، هامون درفشی پور و سعید احمدی نیز از دور رقابت ها کنار رفتند.
به گزارش ایسنا، در جریان رقابت‌های دومین روز از لیگ سری آ مونترال در کانادا، ۴ نماینده ایران به روی تاتامی رفتند که در وزن ۶۸+ کیلوگرم حمیده عباسعلی و در وزن ۷۵- کیلوگرم بهمن عسگری با شکست در دیدار نیمه نهایی به دیدار رده بندی اوزان خود راه یافتند. هامون درفشی پور در ۶۷- و سعید احمدی در ۷۵- کیلوگرم نیز حذف شدند.
در وزن ۶۸+ کیلوگرم، حمیده عباسعلی ابتدا مقابل حریفی از کرواسی پس از تساوی صفر بر صفر در هانتی برنده شد. سپس کاراته کای اوکراینی را ۳ بر صفر شکست داد و در سومین دیدار مقابل نماینده مکزیک ۴ بر ۳ به برتری رسید و به مرحله نیمه نهایی راه یافت. او در این مرحله ۲ بر صفر از حریف ایتالیایی شکست خورد و به دیدار رده بندی رفت. عباسعلی فردا (دوشنبه) برای کسب مدال برنز به مصاف نماینده جامائیکا می‌رود.
در وزن ۷۵- کیلوگرم، بهمن عسگری در ۲ بازی نخست خود با نتایج مشابه یک بر صفر مقابل حریفانی از چین تایپه و جامائیکا پیروز شد و در سومین مبارزه حریفی از ترکیه ۴ بر صفر شکست داد و گام به نیمه نهایی گذاشت. او در این مرحله یک بر صفر نتیجه را به نماینده ترکیه واگذار کرد تا فردا برای کسب مدال برنز به مصاف لورنزو پیترومارچی از ایتالیا برود.
در همین وزن سعید احمدی در مبارزه اول ۴ بر صفر مقابل نماینده قزاقستان شکست خورد و از گردونه رقابتها کنار رفت.
در وزن ۶۷- کیلوگرم، هامون درفشی پور در اولین مبارزه ۷ بر یک نماینده تایلند را از پیش رو برداشت اما در دومین مسابقه ۶ بر صفر نتیجه را به کاراته کایی از دومنیکن واگذار کرد و از حضور در ادامه رقابتها بازماند. روز گذشته هم سجاد گنج زاده به دیدار رده بندی راه یافته بود و بدین ترتیب تیم ایران فردا سه نماینده خواهد داشت که برای کسب مدال برنز به مصاف رقبایشان می‌روند. هادی عرب دیگر نماینده این وزن بود که در اولین مبارزه مقابل جاناتان هورنه آلمانی پس از تساوی صفر بر صفر در وقت قانونی مبارزه، در هانتی شکست خورد و از حضور در ادامه رقابتها بازماند. انتهای پیام
