برانکو: برای قهرمانی در لیگ قهرمانان آسیا به الاهلی آمده‌ام
 سرمربی سابق پرسپولیس تاکید کرد که به خاطر قهرمانی با الاهلی در لیگ قهرمانان آسیا راهی این تیم شده است.
به گزارش ایسنا و به نقل از اسپورت ۲۴، برانکو ایوانکوویچ بعد از دوران درخشانی که با پرسپولیس پشت سر گذاشت تصمیم گرفت که این تیم را ترک و راهی الاهلی عربستان شود.
این مربی کروات از هدف اصلی خود برای حضور در الاهلی گفت: خوشحالم چرا که باشگاه آرزوهای بزرگی دارد. ما چالش بزرگی پیش رو داریم که نمی‌توانیم آن را نادیده بگیریم و آن قهرمانی در لیگ قهرمانان آسیا است. دیدار نخست ما برابر الهلال است. نهایت تلاش خود را برای پیروزی به کار می‌گیریم چرا که هدفمان قهرمانی در این رقابت بزرگ است.
سرمربی ۶۵ ساله الاهلی ادامه داد: الاهلی را ۸ سال است که می‌شناسم. از زمان حضورم در الاتفاق با این تیم آشنا هستم. الاهلی جزو چهار تیم برتر عربستان است. در اینجا هم شرایط و امکانات خوب است و هم بازیکنان خوبی در اختیار داریم. فلسفه من روشن است و از همان بازی‌های ابتدایی تفاوت را در الاهلی احساس خواهید کرد.
انتهای پیام

