ساکی از گواردیولا و ساری گفت
اسطوره مربیگری ایتالیا درباره دلیل ماندن گواردیولا در منچستر سیتی سخن به میان آورد. او موافق حضور ساری در یوونتوس است.
به گزارش ایسنا و به نقل از اسکای اسپورت، در تابستان خبرهای درباره احتمال حضور پپ گواردیولا در یوونتوس به گوش رسید اما در نهایت این باشگاه ایتالیایی مائوریتسیو ساری را به عنوان سرمربی جدید خود انتخاب کرد.
آریگو ساکی اسطوره مربیگری ایتالیا درباره گواردیولا گفت: باشگاه یوونتوس هیچ صحبتی با گواردیولا نداشت چرا که او یک رؤیا در سر دارد و آن قهرمانی با منچستر سیتی در لیگ قهرمانان اروپا است. گواردیولا بسیار دوست دارد که با سیتی به قهرمانی در لیگ قهرمانان برسد و به همین خاطر ماند.
او ادامه داد: انتخاب ساری برای یوونتوس یک تصمیم انقلابی بود. ساری مربی خوبی است. اگر یووه کمی هجومی‌تر نسبت به قبل شود به سود فوتبال ایتالیا خواهد بود. ساری هم مانند کلوپ، گواردیولا و پوچتینو است و به فوتبال هجومی و زیبا علاقه دارد.
انتهای پیام
