اکبری: بازی کردن در ارومیه برای همه تیم‌ها سخت است
مربی تیم ملی والیبال ایران می‌گوید: بازی کردن در ارومیه برای همه تیم‌ها سخت است.
به گزارش ایسنا، پیمان اکبری مربی تیم ملی والیبال ایران پس از پیروزی سه بر صفر مقابل کانادا در جمع خبرنگاران حاضر شد و در پاسخ به این سوال که چه عاملی باعث شد مانند گذشته مقابل کانادا به مشکل نخوردیم؟ گفت: این برد به تیم خودمان برمی‌گردد چون در این روزها به خود باوری رسیده‌ایم و امروز هم تیم ما خیلی بهتر از روزهای گذشته بازی کرد. بازیکنان ما نیز در مناطق مختلف زمین به خوبی وظایف خود را انجام دادند.
او ادامه داد: مورد بعدی هم این است که ما در ارومیه میزبان بودیم و جا دارد از مردم ارومیه هم تشکر کنیم که همه جوره تیم ملی را تشویق کردند. بازی کردن در اینجا سخت است و این موضوع برای همه تیم‌ها است.
مربی تیم والیبال ایران در پاسخ به این سوال که چرا دو تیم کمتر از پاس‌های سرعتی استفاده کردند؟ توضیح داد: هر دو تیم در این بازی خوب سرویس می‌زدند و دریافت دو تیم خیلی خوب نبود، خصوصاً تیم کانادا، اما ما برای هر تیم برنامه داریم و شاید در یک بازی مجبور باشیم از پاس سرعتی استفاده کنیم یا مجبور باشیم پاس‌های بلند بدهیم.
انتهای پیام
