مربی تیم ملی هندبال ساحلی: هدفمان فینال آسیاست
 مربی تیم ملی هندبال ساحلی از هدف گذاری تیم ملی برای رسیدن به فینال رقابت‌های آسیایی و کسب سهمیه  جهانی گفت.



مهدی قشقایی راد در گفت و گو با خبرنگار ایسنا، پیش از اعزام به مسابقات هندبال ساحلی قهرمانی آسیا که در چین برگزار می‌شود، اظهار کرد: شرایط تیم ملی بسیار خوب است. تیم ملی هندبال ساحلی یک پروسه حدود ۵ ماهه را طی کرده تا به اینجا رسیده است. در روند آماده سازی تیم ملی علاوه بر اردوهایی که داشتیم تیم در یکسری تورنمنت‌ها و مسابقات نیز شرکت داشت.

وی افزود: تمام تلاش ما بر این بود که بازیکنان را به بهترین شرایط برای کسب بهترین عملکرد برسانیم. همچنین سعی شد با توجه به برنامه ریزی که داشتیم انتخاب خوبی در گزینش بازیکنان داشته باشیم.

مربی تیم ملی هندبال ساحلی کشور در خصوص گروه بندی مسابقات و تیم‌های همگروه ایران گفت: تمام تیم‌های حاضر در مسابقات بسیار خوب هستند. تیم‌ها برای حضور در مسابقات آسیایی با آمادگی کامل به میدان می‌آیند. در هندبال ساحلی نمی‌توان با توجه به شرایط نتایج را پیش بینی کرد. تیم‌های پاکستان، تایلند و عمان در گروه ما هستند البته با عمان بازی دوستانه داشتیم.

قشقایی راد خاطر نشان کرد: هدف اصلی ما رسیدن به فینال این رقابت‌ها است تا بتوانیم سهمیه جهانی را بدست آوریم.

 انتهای پیام
