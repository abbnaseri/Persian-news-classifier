ملوانی‌ها در انتظار مالک/ نیروی دریایی یا مالک خصوصی؟
مسئولان شهر بندرانزلی می‌گویند در حال بررسی گزینه‌های متقاضی مالکیت ملوان هستند و طی ۱۰ روز آینده سرنوشت این تیم مشخص خواهد شد و اگر مالک خصوصی شرایط مالکیت ملوان را نداشته باشد، این تیم به نیروی دریایی واگذار می‌شود.
به گزارش ایسنا، پس از کش و قوس‌های فراوان، هنوز شرایط باشگاه ملوان بندرانزلی مشخص نشده است. دیروز (یک‌شنبه) قرار بر این شد که تمرینات باشگاه ملوان از سر گرفته شود اما به علت نبود کادر مدیریتی و مالکیتی باشگاه ملوان، تمرینات این تیم تا اطلاع ثانوی لغو شده است.
بلاتکلیفی ملوانی‌ها هنوز سر جای خودش است و بازیکنان این تیم با دیدن بلاتکلیفی ملوان، با باشگاه‌های دیگری قرارداد می‌بندند و همچنین خطر کسر امتیاز یا حتی سقوط به لیگ دسته دوم به علت بدهی دراگان اسکوچیچ، این تیم را تهدید می‌کند.
محمود رمضانی رئیس هیأت فوتبال شهرستان بندرانزلی در گفت‌وگو با ایسنا، درباره شرایط ملوان و آخرین اخبار موجود از این تیم گفت: باشگاه ملوان به علت مشخص نشدن مالکیت، وضعیت مطلوبی ندارد. مالک قبلی این تیم، هزینه‌های جاری و گذشته این تیم را پرداخت نکرده است. با این وجود مسئولان شهرستان بندرانزلی اعم از فرمانده نیروی دریایی، فرماندار و نماینده شهر با اداره ورزش در حال تصمیم‌گیری برای باشگاه ملوان هستند. چند گزینه برای مالکیت ۷۰ درصد باشگاه آمده‌اند و با آن‌ها مذاکره کرده‌اند و هر کدام که شرایط بهتری دارند، مالکیت ملوان را به او واگذار می‌کنند.
او ادامه داد: هنوز تصمیم قطعی در این رابطه گرفته نشده است. تا اینجای کار و تا مشخص شدن مالک پیشنهاد دادیم و پیشکسوتان ملوان را دور هم جمع کردیم و بهترین کاری که می‌شود کرد، این بود که کادر قبلی هدایت تیم را بر عهده بگیرد. در فصل گذشته هم آن‌ها ایثار کردند و با هواداران تیم را نگه داشتند.
رمضانی افزود: با پیشکسوتان صحبت کردیم و گفتیم که اگر تیم مالک پیدا نکند ملوان را به نیروی دریایی واگذار کنیم. در این رابطه نیز جلسه برگزار شد و همه موافق بودند که ملوان در صورت نبود مالک به نیرو دریایی واگذار شود. در امتداد همین مساله برای اینکه تیم از تمرینات و آماده‌سازی عقب نیفتد، پیشنهاد شد از کادر قبلی برای شروع تمرینات استفاده کنیم که موافقت نشد. در نهایت قرار شد که آقای حسنی مقدم تمرینات را آغاز کند که این اتفاق هم نیفتاد.
ریاست هیأت فوتبال شهرستان بندرانزلی در ادامه خاطرنشان کرد: بهتر بود که تمرینات این تیم آغاز می‌شد و مالک جدید یا نیروی دریایی که قرار است مسئولیت این تیم را داشته باشد، کادر قبلی را احیا می‌کرد و این‌طور فرصت‌سوزی نمی‌شد. الان پیگیر این هستیم که چه کسی می‌تواند مالکیت باشگاه را بر عهده بگیرد تا به حاشیه‌ها و مشکلات ملوان را پایان بدهد.
همچنین حمیدرضا قهرمانی، مسئول اداره وزارت ورزش و جوانان در شهرستان بندرانزلی در گفت‌وگو با ایسنا درباره وضعیت باشگاه ملوان گفت: چند متقاضی برای مالکیت ۷۰ درصد ملوان بودند. در حال حاضر هم پیشنهادات در حال بررسی است و کسی که بتواند شرایط بهتری را برای ملوان ایجاد کند، مالکیت باشگاه را به او واگذار می‌کنیم.
او ادامه داد: شرایط ملوان، شرایط خاصی است و باید مسائل تضمینی رعایت شود و مثل فصل قبل نشود که در نیم‌فصل، تیم رها و دچار بلاتکلیفی شد. باید کسی به ملوان بیاید تا آخر فصل باشگاه را مدیریت کند.
قهرمانی درباره شایعاتی مبنی بر حضور دوباره میلاد رفیع‌نیا در مالکیت باشگاه خاطرنشان کرد: در حد گمانه‌زنی‌هایی این مساله وجود دارد. باید ایشان بدهی‌های گذشته اعم از بازیکنان و مربی خارجی، پنجره نقل و انتقالات فدراسیون را پرداخت کند. او هم می‌تواند یکی از گزینه‌ها باشد اما هنوز هیچ اقدامی صورت نگرفته است.
مسئول اداره وزارت ورزش و جوانان شهرستان بندرانزلی در پایان اظهار کرد: امیدواریم که تا یک هفته الی ۱۰ روز آینده تکلیف باشگاه ملوان مشخص شود و از بلاتکلیفی دربیاید و سر و سامان بگیرد.
انتهای پیام
