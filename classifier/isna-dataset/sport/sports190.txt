گذشته سیاه داور فینال کوپا آمه ریکا
روبرتو توبار که به عنوان داور دیدار برزیل و پرو در فینال کوپا آمه ریکا ۲۰۱۹ انتخاب شد گذشته سیاهی دارد. 
به گزارش ایسنا و به نقل از آس، تیم ملی فوتبال برزیل و پرو بامداد دوشنبه فینال کوپا آمه ریکا ۲۰۱۹ را برگزار می‌کنند. روبرتو توبار شیلیایی قضاوت این دیدار را برعهده خواهد گرفت. این موضوع باعث نگرانی پرو شده است. رقابت تاریخی میان دو کشور کم نبوده است. همچنین کشور توبار در مرحله نیمه نهایی توسط پرو پس از یک شکست سنگین حذف شد.
البته گذشته سیاه داور شیلیایی، برزیلی‌ها را هم نگران کرده است. در سال ۲۰۱۲ یک رسوایی در فوتبال شیلی اتفاق افتاد. مدیر سابق کمیته داوران به دلیل هدایت یک باشگاه پوکر اخراج شد. در این کلوب علاوه بر مصرف مشروبات الکلی و بازی، داوران نیز انتخاب می‌شدند.
توبار عضوی از این باشگاه بود. به همین خاطر فدراسیون فوتبال شیلی او را برای هشت ماه از قضاوت در سال‌های ۲۰۱۲ و ۲۰۱۳ محروم کرد. پس از پایان محرومیت، دوباره جزو داوران مورد تایید فیفا قرار گرفت و یکی از داورهای محبوب Conmebol (کنفدراسیون فوتبال آمریکای جنوبی) شد. یکی از بازی‌هایی که قضاوت کرد دیدار رفت آخرین فینال کوپا لیبرتادورس بین دو تیم بوکاجونیورز و ریورپلاته بود.
انتهای پیام
