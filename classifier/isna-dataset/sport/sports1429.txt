صالحی امیری: حضور زنان در ورزشگاه‌ها چالشی ایجاد نمی‌کند/ در انتخاب مجیدی دخالتی نداریم
 رئیس کمیته ملی المپیک در مراسم تجیل از دختران قهرمان دانشگاه الزهرا گفت: زنان ما ثابت کردند که هر زمان در ورزشگاه‌ها برای دیدن فوتبال حضور پیدا کردند بخاطر رعایت فضائل اخلاقی چالشی ایجاد نشده است.
به گزارش ایسنا، سید رضا صالحی امیری در این مراسم اظهار کرد: اگر ما بخواهیم در مسیر توسعه حرکت کنیم بی شک بدون حضور زنان نمی‌توانیم به قله توسعه دست پیدا کنیم. زنان پرچمدار این توسعه هستند. بدون حضور آنها ما نمی‌توانیم پیشرفتی داشته باشیم. من باور دارم زنان ما در تمام رشته‌های ورزشی در سطح آسیا، المپیک و جوانان و رویدادهای جهانی باید حضور داشته باشند تا ما بتوانیم افتخارات خوبی را کسب کنیم.
رئیس کمیته ملی المپیک خاطر نشان کرد: ما برأی این که بتوانیم با سرعت از لحاظ کمی و کیفی در سطح ورزش به نقطه تساوی برسیم باید تعداد زنان مدار آور ما در مسابقات آسیایی جهانی و المپیک حضور داشته باشند دیگر با سخنرانی و شعار نمی‌توانیم به دنیا ثابت کنیم که در ایران تبعیض جنسیتی وجود ندارد باید با عمل این مساله را ثابت کنیم و نشان دهیم که زنان ما همپای مردان می‌توانند در مسابقات آسیایی جهانی و المپیک خوب بدرخشند و افتخار آفرینی کنند. ما باید نگاه تبعیض جنسیتی را یک سرزمین دور کنیم تا به جهانیان نشان دهیم که زنان ما در تمام عرصه‌ها می‌توانند افتخار آفرین باشند.
صالحی امیری اضافه کرد: این که امروز دختران ما بتوانند در ورزشگاه‌ها حاضر شوند نیازمند عبور از این نگاه تبعیض جنسیتی است. من باور ندارم که حضور زنان در ورزشگاه‌ها چالش ایجاد می‌کند بلکه هر زمان زنان ما در مسابقات فوتبال حضور پیدا کردند توانسته‌اند با رعایت فضائل اخلاقی بر چالش‌ها و ناهنجاری‌ها غلبه کنند همچنان که در دو رویداد فوتبال این مساله ثابت شد.
وی در پایان گفت: اگر روز گذشته والیبال ایران به پیروزی رسید در حقیقت این پیروزی خواست یک ملت بود نه تیم والیبال ایران. بنابراین پرچمی که توسط زنان در عرصه‌های مختلف ورزشی به اهتزاز در می‌آید غرور و هویت یک ملت را نشان می‌دهد. امیدوارم که بتوانیم در آینده محیطی ایجاد کنیم تا دختران ما عملکرد موفق‌تری داشته باشند و مطمئن هستم الزهرا پرچم‌دار درخشش دختران ما در ایران زمین خواهد بود.
وی افزود: کمیته ملی المپیک در انتخاب سرمربی تیم ملی فوتبال امید دخالتی ندارد اما انتظار داریم در انتخاب و معرفی سرمربی تیم فوتبال امید فدراسیون فوتبال پیشنهاد لازم را به ستاد عالی بازی‌ها که متشکل از وزارت ورزش، کمیته ملی المپیک و فدراسیون فوتبال است بدهد و این مسئله مطرح و مورد تصویب قرار بگیرد. بنابراین امیدوارم فردا ساعت ۱۰ صبح که ستاد عالی بازی‌ها را خواهیم داشت و مهدی تاج نیز در این ستاد حضور دارند تا این مسئله در ستاد عالی بازی‌ها مطرح شود و بتوانیم در خصوص انتخاب سرمربی تیم ملی فوتبال امید نظرات نهایی را اتخاذ کنیم.
وی در پاسخ به این پرسش که در کمیته ملی المپیک چقدر به مدیران زن مسئولیت داده می‌شود، گفت: از زمانی که در کمیته ملی المپیک قرار گرفتم معتقدم باید نیمی از مسئولیت‌ها به زنان سپرده شود. زیرا آنها مسئولیت ‌پذیرتر هستند. بطوری که در حال حاضر ما در بخش کمیسیون محیط زیست و همبستگی و در هیأت اجرایی از مدیران زن استفاده می‌کنیم. به هر صورت ما باید بتوانیم در بخش‌های مختلف مدیریتی مسئولیت‌های بیشتری را به زنان اختصاص دهیم.
وی در پایان در رابطه با حضور زنان در ورزشگاه‌ها نیز گفت: حضور زنان در ورزشگاه‌ها بدون شک سبب افزایش ارزش‌های اخلاقی می‌شود و این مکان نیز همانند سایر مکان‌ها که زنان حضور پیدا می‌کنند هیچ مشکلی را ایجاد نمی‌کند و تا کنون نیز زنان ما ثابت کرده‌اند هر زمان در رقابت‌هایی که مردم حضور دارند شرکت می‌کنند سبب کاهش ناهنجاری‌ها و افزایش مسائل اخلاقی می‌شود. هر چند در این زمینه باید مراجع ذیربط تصمیم نهایی را اتخاذ کنند ولی به عنوان رئیس کمیته ملی المپیک بر این باورم که حضور زنان در ورزشگاه‌ها هر چقدر پررنگ‌تر دیده شود سبب می‌شود تا مردان ایرانی بیشتر ارزش‌های اخلاقی را رعایت کنند. بنابراین این حضور یک نیاز اجتماعی است و باید در این زمینه تلاش‌های بیشتری صورت بگیرد.
در این مراسم که با حضور سیدرضا صالحی امیری رئیس کمیته ملی المپیک، طاهره طاهریان نایب رئیس اول کمیته ملی المپیک، قارداشی رئیس فدراسیون تنیس روی میز، علیزاده مدیر کل تربیت بدنی سازمان امور دانشجویی و جمعی از مسئولین وزارت علوم و الزهرا برگزار شد قرار است در پایان این مراسم از چهره‌های برتر دانشجویی دانشگاه الزهرا در عرصه‌های ورزشی و علمی تجلیل به عمل آید.
انتهای پیام
