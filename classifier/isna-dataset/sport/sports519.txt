مبلغ و مدت قرارداد پرسپولیس با کالدرون چقدر است؟
مربی آرژانتینی مد نظر باشگاه پرسپولیس با مدیران این باشگاه بر سر مبلغ و مدت قرارداد به توافق رسیده است.
به گزارش ایسنا، گابریل کالدرون، که قرار است بامداد فردا (دوشنبه) به ایران بیاید، طی یکی دو روز گذشته از طریق تلفن و ایمیل، بر سر مبلغ قرارداد و مدت آن با مدیران پرسپولیس مذاکرات نهایی خود را انجام دادند و توافق کامل بین آن‌ها انجام شده است.
طبق پیگیری‌های خبرنگار ایسنا، باشگاه پرسپولیس قرار است بر مدت یک سال ۷۰۰ هزار دلار به گابریل کالدرون بپردازد. البته این مبلغ فقط پایه قرارداد خواهد بود و طبق روال همیشگی در صورت قهرمانی یا کسب سهمیه آسیایی به آن مبلغ پایه، پاداش هم اضافه خواهد شد.
این مربی آرژانتینی قرار است سه دستیار به ایران بیاورد که هر کدام از آن‌ها جداگانه با باشگاه پرسپولیس قرارداد می‌بندند.
قرارداد کالدرون با پرسپولیس یک ساله است و در صورت توافق طرفین قابل تمدید خواهد بود.
انتهای پیام
