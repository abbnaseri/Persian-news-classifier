کتایون اشرف: خارجی‌ها می‌پرسند مگر به زنان ایرانی فرصت می‌دهند/ برخی تفکر کوچکی دارند
رئیس کمیته اسلالوم فدراسیون قایقرانی می‌گوید: درمسابقات قهرمان کشوری امسال شاهد تقابل جوانان و پیشکسوتان باتجربه هستیم که موجب می‌شود سطح مسابقات از نظر کمی و کیفی بسیار بالا برود.
کتایون اشرف در گفت‌وگو با خبرنگار ایسنا، اظهار کرد: امسال نیز مسابقات قهرمان کشوری را طبق ۴ سال اخیر که به‌صورت منظم و مستمر برگزارشده بود در تهران برگزار می‌کنیم. یکی از نکات مثبت مسابقات امسال با توجه به نظر و پیشنهاد رئیس فدراسیون که در آئین‌نامه مسابقات درج شد، این بود که شرکت‌کنندگان می‌توانند تنها در یک‌رشته ملی‌پوش باشند و به‌عنوان‌مثال نمی‌توانند در اسلالوم و کاناپولو هم‌زمان عضویت تیم ملی را داشته باشند و به صورت تخصصی فعالیت کنند، اما می‌توانند یکی از آن‌ها را به صورت تفریحی و یکی را به صورت تخصصی دنبال کنند.

وی افزود: یکی دیگر از نکات مثبت و مهم مسابقات امسال حضور بازیکنان باتجربه و پیشکسوت سالهای گذشته است که هرکدام شاید به هر دلیلی مدتی از رشته خود دور بودند و حالا دوباره به آب برگشتند و این مساله پیامدهای خوبی را به دنبال دارد، ازیک‌طرف با بازگشت آن‌ها می‌توانیم از ظرفیت و پتانسیل آن‌ها استفاده کنیم و از سوی دیگر نیز بازیکنان جوان ما می‌توانند نکات بسیار خوبی را از آن‌ها فرابگیرند.

وی ادامه داد: حضور این نفرات در کنار بازیکنان جوان و پرانگیزه سطح رقابت‌های امسال را بالاتر خواهد برد، در حقیقت مسابقات امسال ترکیبی از جوانان پرانگیزه در کنار پیشکسوتان باتجربه است و این تقابل می‌تواند بسیار زیبا و جذاب باشد.

سرمربی تیم ملی اسلالوم در خصوص وضعیت این رشته گفت: اسلالوم رو به پیشرفت است. در ۴ سال اخیر توانستیم اتفاقات خوبی را در این رشته رقم بزنیم، تربیت داور و مربیان خوب و جوان، تهیه سی دی و کتاب برای افزایش محتوی آموزشی خوب و موردنیاز، توسعه و گسترش کمپ‌ها و پیست‌ها در شهرها و نواحی که ظرفیت و پتانسیل بسیار خوبی برای اسلالوم داشتند از جمله کارهایی بوده که در کنار اردوهای ملی انجام دادیم و می‌بینیم که خانواده اسلالوم ایران در حال بزرگ شدن و رشد کردن است.

وی تصریح کرد: در بخش توسعه و گسترش کمپ و پیست علاوه بر استان‌هایی مثل تهران و البرز در استان‌های چهارمحال بختیاری، کهگیلویه و بویر احمد، قزوین و مازندران چندین پیست و کمپ خوب و با استانداردهای لازم ایجاد کردیم، حتی چند پیست و کمپ ما در کنار روستاها هستند؛ البته که در سطح بین‌المللی نیستند، اما برای شرایط موجود و اهدافی که مدنظر ما است در حال حاضر خوب است و می‌توانیم در آینده آن‌ها مجهزتر و تکمیل کنیم و ما منتظر درخواست و اعلام آمادگی این مراکز برای برگزاری کاپ‌های داخلی هستیم تا بتوانیم در طول سال با برگزاری منظم و مستمر این کاپ‌ها ورزشکارانمان را در آمادگی خوب نگه‌داریم.

اشرف در خصوص قایق‌های داخلی باکیفیت مشابه خارجی، خاطرنشان کرد: علاوه بر آماده‌سازی فضای لازم، در بخش تجهیزات و وسایل نیز یکی از تولیدکنندگان داخلی، قایق‌هایی را ساخته که مشابه قایق‌های خارجی هستند که در اختیار ورزشکاران قرار داده است. خرید قایق با یورو فعلی بیش از ۱۵ میلیون تومان می‌شود به غیر هزینه‌های گمرک و زمانی که تلف می‌شود را می‌توان از تولیدکننده داخلی با حدود چهار میلیون و نیم خرید کرد و این کمک زیادی به اقتصاد تولیدکنندگان داخلی و خود ورزشکاران می‌کند و موجب می‌شود ورزشکاران ما بتوانند باقیمتی مناسب قایق شخصی داشته باشند. همچنین از سوی فدراسیون تعدادی از این قایق‌ها به هیئت‌های فعال و باشگاه‌ها اختصاص داده شده است.

وی افزود: کیفیت خوب و قیمت مناسب آن‌ها حتی موجب شده از سوی برخی از کشورهای همجوار نیز تقاضای خرید داشته باشیم.

وی اظهار کرد: یکی دیگر از برنامه‌هایی که به دنبال آن هستیم تخصصی‌تر کردن ورزشکاران در رشته‌های زیرمجموعه است. باید ورزشکاران و مربیان را به سمتی سوق دهیم که تمرکز خود را بر روی تنها یک‌رشته موردعلاقه خود بگذارند و درعین‌حال باید به مربیان جوانی که داریم اعتماد کنیم.

وی ادامه داد: برگزاری مسابقات و کاپ‌های مختلف در شهرهایی که داریم، موجب می‌شود که ورزشکاران ما آب‌های مختلفی را ببینند و در آن پارو بزنند تا تجارب بیشتری کسب کنند. در دو کمپی که داشتیم به روستاها رفتیم و بچه‌های روستا را دیدیم؛ بچه‌هایی که خانه‌های آن‌ها در کنار رودخانه است و هر روز روی آب هستند و به‌صورت محلی و بومی پارو می‌زنند با این کار می‌خواهیم آن‌ها را به‌صورت تخصصی و حرفه‌ای وارد قایق کنیم و از ظرفیت و پتانسیل آن‌ها استفاده کنیم، این یک موقعیت و موفقیت بسیار خوب در آینده است و فهمیدم که چه آدم‌های ارزشمند با پتانسیل بالا در این روستا داریم. اینکه چه کشور زیبایی داریم، من عاشق ایران و مردمم هستم و اعتقاد دارم هر کاری انجام دهیم بازهم فضا و ظرفیت برای کارهای بیشتر و بزرگ‌تر وجود دارد.

اشرف که به‌تازگی سرپرستی نایب‌رئیسی فدراسیون قایقرانی را گرفته، در خصوص بازتاب مصاحبه‌اش با سایت فدراسیون جهانی گفت: مصاحبه من با سایت فدراسیون جهانی قایقرانی و بازتابی که در جهان داشت و به دنبال آن ترجمه آن در ایسنا برایم بسیار ارزشمند بود، این‌یک افتخار برای من است و نشان داد که اگر فرصتی داده شود، می‌توان از آن به بهترین نحو استفاده کرد. این‌یک اتفاق خوب و کم‌سابقه بود. اسلالوم در ایران مدتی بود که به حد صفر رسیده بود اما الان خوشحالم که دوباره جان گرفته و روزهای بسیار بهتری را نیز در پیش دارد.

وی تاکید کرد: برای دوستان و همکاران خارجی‌ام ازاین‌جهت جالب بود که در ایران به یک زن چنین فرصتی داده‌شده است. به آن‌ها کدهای اشتباه داده می‌شود. خارج از ایران همه فکر می‌کنند زنان ایرانی بسیار محدود و دور از اجتماع هستند و با تعجب می‌پرسند مگر به زنان ایرانی هم‌، چنین فرصت‌هایی داده می‌شود؟ البته که در این مسیر فدراسیون و وزارت ورزش بسیار حمایت کردند و باید از آن‌ها تشکر کنم.

مسئول کمیته اسلالوم اظهار کرد: خوشحالم افرادی که عاشقان واقعی این رشته هستند دوباره به اسلالوم برگشتند و متاسفم برای افرادی که با تفکرات کوچک و کوتاه خود فکر می‌کنند، حضور برخی از افراد دنیای آن‌ها را تنگ می‌کند. اعتقاد دارم دنیا آن‌قدر بزرگ است که هرکسی با تلاش خود می‌تواند به هدفی که دارد، برسد. قرار نیست با آمدن برخی دیگران را حذف کنیم، توان ویژگی‌های هر فردی جایگاه او را مشخص می‌کند و هرکسی می‌تواند با تلاشی که دارد جایگاهش را خودش بسازد. به نظر من قانون جدید ریاست فدراسیون بسیار خوب و به جا است، شاید در ابتدا درست به نظر نرسد اما در ادامه همه می‌فهمند که این مساله در راستای کمک و اعتلای رشته‌های زیرمجموعه فدراسیون است.

وی تاکید کرد: قرار نیست اگر من نباشم تیشه به ریشهٔ همه چیز بزنم و کاری کنم که دیگران هم نباشند. باید به یکدیگر برای رشد و پیشرفت کمک کنیم. اگر تفکرمان کوچک باشد، همه‌چیز را خراب می‌کنیم و دیگر روند رو به رشد نخواهیم داشت.

انتهای پیام
