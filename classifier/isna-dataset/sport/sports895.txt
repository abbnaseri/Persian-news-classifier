روزنامه عربستانی: پرسپولیسی‌ها از جدایی برانکو ناراحت هستند
واکنش‌ها به جدایی برانکو از پرسپولیس و حضورش در الاهلی عربستان هم‌چنان ادامه دارد.
به گزارش ایسنا و به نقل از اسپورت سعودی، برانکو ایوانکوویچ سرمربی کروات بعد از دورانی درخشانی که با پرسپولیس تجربه کرد تصمیم گرفت که این تیم را ترک کند و راهی الاهلی عربستان شود.
جدایی برانکو از پرسپولیس واکنش‌های زیادی را به دنبال داشت. از یک طرف رسانه‌های سعودی از این انتخاب با توجه به وضعیت دو کشور خوشحال و سرمست بودند و از طرف دیگر رسانه‌های ایرانی، مدیران پرسپولیس را به کم کاری در حفظ برانکو متهم کردند و انتقادهای زیادی از "ایرج عرب" و همکارانش در پرسپولیس شد.
سایت روزنامه اسپورت سعودی در تازه‌ترین واکنش به خروج برانکو از پرسپولیس نوشت: همچنان موضوع جدایی برانکو در رسانه‌های ایرانی داغ است. پرسپولیسی‌ها نیز هم‌چنان از جدایی این مربی کروات و پیوستنش به الاهلی ناراحت هستند. رسانه‌های ایرانی هم‌چنان از مدیران باشگاه پرسپولیس که اجازه جدایی را به برانکو داده‌اند انتقاد می‌کنند و از دلیل این جدایی ناگهانی سوال می‌کنند. این جدایی در حالی اتفاق افتاد که مدیر باشگاه پرسپولیس تاکید کرده بود که برانکو می‌ماند و به یک‌باره جدایی او باعث تعجب بسیاری شد.
این سایت سعودی در ادامه نوشت: باشگاه پرسپولیس شکایت رسمی خود را از الاهلی به فیفا تقدیم کرده این در حالی است که باشگاه الاهلی تاکید دارد که توافق با برانکو کاملاً قانونی بوده است.
انتهای پیام
