درخشش فرنگی کاران ایران در بازی‌های جهانی کارگری با ۷ طلا و یک برنز
تیم ملی کشتی فرنگی ایران موفق شد ۷ مدال طلا و یک برنز برای کاروان ایران در بازیهای جهانی کارگری بدست آورد.
به گزارش ایسنا، در ادامه بازی‌های جهانی کارگری در تورتوسای اسپانیا، مسابقات کشتی فرنگی برگزار شد که تیم ایران توسط یونس عیسی بیگلو، محمود سلیمی راد، جواد صابری، محمد جعفر توسلی، مهرداد بهرامی، حسین شکری و امید حاجی تبار به هفت مدال طلا دست یافت و سید مهدی پورحسینی صاحب مدال برنز شد.
نتایج کشتی گیران ایران به ترتیب زیر است:
در وزن ۵۵ کیلوگرم، یونس عیسی بیگلو اولین مدال طلا را برای کاروان ایران بدست آورد.
در وزن ۶۳ کیلوگرم، محمود سلیمی راد برابر اینو اویالا از فنلاند پیروز شد و سپس حریف اتریشی را شکست داد. او در ادامه با غلبه بر رقیبی از استونی مدال طلا را بر گردن آویخت.
در وزن ۶۷ کیلوگرم، سید مهدی پورحسینی به مدال برنز دست یافت.
در وزن ۷۲ کیلوگرم، جواد صابری در مبارزه نخست به مصاف ریگو سوهونن از فنلاند رفت و در حالی که ۵ بر صفر پیش بود، حریف خود را به پل زد و با ضربه فنی شکست داد. صابری در کشتی دوم هم رقیب اتریشی را ۹ بر صفر برد و در فینال فرنگی کار اتریش را شکست داد و صاحب مدال طلای ۷۲ کیلوگرم شد.
در وزن ۷۷ کیلوگرم، محمد جعفر توسلی به مصاف حریفی از اسپانیا رفت و با کمرگیری به پیروزی ۹ بر صفر رسید. توسلی در ادامه رقبای اتریشی و فنلاندی را از پیش رو برداشت و در فینال با پیروزی مقابل رقیبی از استونی صاحب مدال طلا شد.
در وزن ۸۲ کیلوگرم، مهرداد بهرامی در نیمه نهایی به مصاف سیلور توگن از استونی رفت که با یک فن کمر و یک سال تو بارانداز به برتری ۹ بر صفر رسید. بهرامی در فینال نیز حریف فنلاندی را از پیش رو برداشت و قهرمان شد.
در وزن ۹۷ کیلوگرم حسین شکری در فینال برابر پایور از استونی در حالی که مبارزه پایاپای پیش می‌رفت با کمرگیری حریف را به پل زد و با ضربه فنی برنده شد تا مدال طلای دیگری نصیب ایران شود.
در وزن ۱۳۰ کیلوگرم نیز امید حاجی تبار در فینال میکل آلیکما از استونی را شکست داد و آخرین مدال طلای کشتی فرنگی را بر گردن انداخت.
حسن حمیدی به عنوان سرپرست و مجید دهگان به عنوان سرمربی هدایت فرنگی کاران در بازی‌های جهانی اسپانیا را بر عهده داشتند.
فردا نیز مسابقه تیمی کشتی فرنگی برگزار می‌شود.






انتهای پیام
