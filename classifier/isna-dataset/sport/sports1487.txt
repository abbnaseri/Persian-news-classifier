دومین پیروزی الهه منصوریان در لیگ حرفه‌ای ووشوی چین
ملی‌پوش لژیونر ووشوی ایران دومین پیروزی خود در مسابقات لیگ حرفه‌ای ووشوی چین را کسب کرد.
به گزارش ایسنا، الهه منصوریان که برای تیم شانگ‌های در لیگ حرفه‌ای ووشوی چین مبارزه می‌کند در دومین دیدار خود به مصاف حریفی از کشور میزبان رفت که توانست با ناک‌اوت کردن حریفش به دومین پیروزی خود در این رقابت‌ها دست پیدا کند.
الهه منصوریان در این مورد گفت: برایم فرقی نمی‌کند که برابر چه حریفی به میدان می‌روم چون هدفم کسب پیروزی در همه مبارزه‌هایم است. در این مبارزه نیز ضربات زیادی به حریفی وارد کردم که در نهایت با ضربه مشتی که زدم، او نقش بر زمین شد تا با ناک‌اوت برنده مبارزه اعلام شوم.
ملی‌پوش ووشوی ایران درباره زمان بازگشتش به کشور برای حضور در اردوهای تیم ملی ساندای بانوان، اظهار کرد: چند روز دیگر به ایران برمی‌گردم تا در اردوهای آماده سازی تیم ملی حاضر شوم. می‌خواهم با موفقیت در مسابقات انتخابی تیم ملی به ترکیب اصلی نزدیک شوم و در مسابقات قهرمانی جهان، افتخار دیگری برای ووشوی ایران کسب کنم. در اوج ماندن من با کمک فدراسیون ووشو ایران بوده و می‌خواهم با کسب مدال طلای جهانی، گوشه‌ای از حمایت‌های فدراسیون را جبران کنم.
انتهای پیام
