عرب: قرارداد برانکو فسخ نمی‌شود/ به مربی دیگری فکر نمی‌کنیم
مدیرعامل پرسپولیس می‌گوید تنها گزینه این باشگاه برای نشستن روی نیمکت، برانکو ایوانکوویچ است.
به گزارش ایسنا، ایرج عرب، مدیرعامل باشگاه پرسپولیس اظهار کرد: آقای برانکو همان طور که قبلاً گفته بودیم به باشگاه نامه‌ای داده بودند که ما تا روز سه‌شنبه مطالبات‌شان و پیش پرداخت فصل آینده را به او پرداخت کنیم. این مبلغ تهیه شد و طی دو فقره اعلام کردیم که با مراجعه به باشگاه آن را بگیرند. باشگاه همچنان بر این موضوع تاکید دارد. باشگاه فقط به آقای برانکو فکر می‌کند و به هیچ گزینه دیگری فکر نخواهد کرد.
او ادامه داد: به ایشان اعلام شده که بیایند و پولشان را بگیرند. هم پول خودشان و هم دستیارانشان. علاوه بر این پیش پرداخت فصل آینده هم آماده است. ارز هم تهیه شده و همین الان قابل پرداخت است.
عرب در خصوص نامه فسخ برانکو هم توضیح داد: نامه‌ای به دست ما رسید و هم به آقای برانکو جواب دادیم که شما با باشگاه قرارداد دارید. شما زحمات زیادی برای باشگاه کشیده‌اید و ما همچنان بر اساس قراردادی که رسماً با شما داریم خواستار ادامه همکاری هستیم و به غیر از این به چیز دیگری فکر نمی‌کنیم و پول شما آماده است.
او در پاسخ به این پرسش که مبلغ خواسته شده از سوی برانکو چه قدر است بیان کرد: گفتن رقم دقیق حرفه‌ای نیست اما او از ما کل بدهی‌ای که در نامه مشخص کرده به اضافه پیش پرداختش را مطالبه کرده است که ما هم پرداخت می‌کنیم.
عرب در پاسخ به این پرسش که باشگاه به ماندن برانکو چه میزان امیدوار است، گفت: قطعاً امیدواریم که اتفاق بیفتد چون ما با آقای برانکو قرارداد رسمی داریم. امروز هم اعلام کردیم این قرارداد از نظر ما پابرجاست و به هیچ وجه فسخ را نمی‌پذیریم. ایشان تا سه‌شنبه به ما فرصت داده بودند و ما دو روز زودتر این پول را آماده کردیم.
مدیرعامل پرسپولیس در خصوص انتشار اخباری مبنی بر توافق برانکو با الاهلی عربستان هم اظهار کرد: ما اصلاً این‌ها را نشنیدیم چون این‌ها رسمیت ندارد. ما به موضوعات غیر رسمی توجه نداریم. ما یک موضوع رسمی داریم که نامه آقای برانکو بود که تا روز سه‌شنبه به ما فرصت داده بود و ما دو روز زودتر آن را آماده کردیم.
عرب در پاسخ به این پرسش که آیا برانکو می‌تواند قراردادش را به صورت یک طرفه فسخ کند بیان کرد: خیر به هیچ‌وجه. وقتی وکیلش به ما اعلام کرده که تا روز سه‌شنبه به ما فرصت می‌دهند آن بندی که در قرارداد برانکو مبنی بر امکان فسخ قرارداد وجود دارد دیگر اعتبار ندارد چون ما یک نامه جدید گرفتیم که تا روز سه‌شنبه به ما فرصت داده بودند.
او ادامه داد: طبق توافقی که با برانکو داشته‌ایم برای روز پنجم تیر ما برای او بلیت برگشت گرفته‌ایم.
انتهای پیام
