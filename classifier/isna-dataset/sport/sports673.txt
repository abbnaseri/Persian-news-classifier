علیرضا حیدری از سانحه مرگبار رانندگی جان سالم به در برد + عکس
آزادکار پیشین ایران و دارنده ۶ مدال جهان و المپیک در سانحه رانندگی دو تن از دوستان خود را از دست داد اما خودش از این سانحه جان سالم به در برد.
علیرضا حیدری در گفتگو با ایسنا، با تشریح سانحه تصادف رانندگی خودروی سواری سمند با کامیون که منجر به کشته شدن دو تن از دوستانش شده است، اظهار کرد: در جاده منتهی به معدن در اطراف بادرود کاشان با خودروی سمند در حال تردد بودیم که قصد گرفتن سبقت از خودروی جلویی را داشتیم اما به محض گرفتن سبقت و به علت بلند شدن گرد و خاک دچار کاهش دید شدیم و با خودروی کامیون که از روبرو می‌آمد برخورد شدید داشتیم.


دارنده یک طلا، ۳ نقره و یک برنز جهان و یک برنز المپیک افزود: متأسفانه در این حادثه دو تن از دوستانم جان خود را از دست دادند و یکی دیگر از دوستانم نیز دچار خون‌ریزی داخلی شده و در بیمارستان بستری است که امیدوارم با دعای خیر مردم به بهبودی برسد.
وی درباره شرایط خود نیز گفت: خدا را شکر حالم خوب است و مشکلی ندارم. دو دنده‌ام دچار شکستگی شده اما مشکل خاصی نیست.
انتهای پیام
