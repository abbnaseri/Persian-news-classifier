تجمع هواداران ارومیه‌ای مقابل سالن غدیر/ والیبالیست‌ها در رختکن ماندند
به دلیل تجمع هواداران ارومیه‌ای مقابل درب سالن غدیر، ملی‌پوشان والیبال ایران نتوانستند راهی هتل (محل اسکان) خود شوند و در رختکن‌ها ماندند.
به گزارش ایسنا، تیم ملی والیبال ایران در آخرین بازی هفته سوم لیگ ملت‌های والیبال ۲۰۱۹ در ارومیه توانست تیم ملی روسیه را سه بر صفر شکست دهد که این موضوع باعث خوشحالی وصف‌ناپذیر مردم ارومیه شده است.
هواداران حاضر در سالن و حاضر در پارک‌ها که برای تماشای بازی تیم ملی آمده بودند، در مقابل سالن غدیر ارومیه، خیابان‌ها و میدان‌های اصلی شهر ارومیه تجمع کرده‌اند که این موضع باعث شد ملی‌پوشان درون رختکن‌ها بمانند تا پس از خلوت شدن خیابان‌ها و مقابل سالن غدیر به هتل آنا (محل اسکان تیم‌ها) بروند.
در روز نخست بازی‌ها پس از پیروزی تیم ملی والیبال برابر کانادا، ملی‌پوشان عازم هتل آنا شده بودند که به دلیل تجمع هواداران برای شادی مقابل درب این هتل، چند نفر از ملی‌پوشان از جمله سعید معروف، مرتضی شریفی، فرهاد قائمی و … دچار مصدومیت شدند.
تیم ملی ایران با این پیروزی با کسب ۸ برد، یک باخت و ۲۴ امتیاز صدرنشینی خود را تا آغاز هفته چهارم لیگ ملت‌های والیبال قطعی کرد.
انتهای پیام
