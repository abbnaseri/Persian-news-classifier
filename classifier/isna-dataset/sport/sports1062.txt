واکنش کاپیتان‌های فرانسه و استرالیا به نخستین دیدار از هفته چهارم
 کاپیتان‌های تیم‌های فرانسه و استرالیا در نشست خبری بعد بازی، در مورد بازی نخست هفته چهارم لیگ ملت‌های والیبال ۲۰۱۹ صحبت کردند.
به گزارش ایسنا، بعد از پیروزی تیم ملی والیبال فرانسه مقابل استرالیا در هفته چهارم لیگ ملت‌های والیبال ۲۰۱۹ در اردبیل، کاپیتان‌های این دو تیم در نشست خبری بعد بازی در جمع خبرنگاران درباره این دیدار صحبت کردند.
به این ترتیب بنجامین تونیوتی کاپیتان تیم ملی والیبال فرانسه گفت: تنها خوشحالی من بخاطر پیروزی است، ما امروز خوب نبودیم و بازی آسانی هم نداشتیم. برای دو بازی آینده سعی می‌کنیم پیشرفت کنیم. از هواداران اردبیلی هم تشکر می‌کنم با وجود اینکه مقابل ایران نبودیم در سالن جو خوبی ایجاد کرده بودند.
همچنین مکس اتپلس کاپیتان تیم ملی والیبال استرالیا نیز اظهار کرد: این فرصت را داشتیم در روز بد فرانسه نتیجه بگیریم، اما موفق به انجام این کار نشدیم، با وجود اینکه فرانسه بازیکنان اصلی خود را هم در اختیار نداشت. با این حال خودمان را برای دو بازی آینده مقابل پرتغال و ایران آماده می‌کنیم تا بهترین نتیجه را کسب کنیم.
انتهای پیام
