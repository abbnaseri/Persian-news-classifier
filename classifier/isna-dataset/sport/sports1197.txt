کاشانی: واقعا برانکو را دوست داشتم/ پاداش نگرفتم، میناوند دروغ می‌گوید
عضو هیات مدیره باشگاه پرسپولیس درباره جدایی برانکو از این تیم صحبت کرد و نسبت به اظهارات مهرداد میناوند درباره خودش، واکنش نشان داد.
جعفر کاشانی در گفت‌وگو با ایسنا درباره صحبت‌های مهرداد میناوند مبنی بر اینکه اعضای هیأت مدیره باشگاه پرسپولیس ۲۰۰ میلیون تومان پاداش گرفته‌اند اظهار کرد: واقعاً از صحبت‌های میناوند تعجب می‌کنم. او با چه مدرک و سندی گفته که من ۱۵ سال است از پرسپولیس حقوق می‌گیرم و ۲۰۰ میلیون تومان هم پاداش گرفته‌ام؟ باشگاه پرسپولیس خانه من است. من نه تنها از این باشگاه پولی نگرفته‌ام بلکه از جیبم هم هزینه کرده‌ام. در دوره شهرداری آقای قالیباف، با مهندس یعقوبی جلسه‌ای گذاشتم و ورزشگاه شهید کاظمی را برای پرسپولیس و شهید افراسیابی را برای استقلال گرفتم.
وی افزود: با تلاش‌های من با حضور آقای ظفرقندی که مسئول حقوقی باشگاه پرسپولیس بود، تمام طلب‌های پیشکسوتان را پرداخت کردیم و با آن‌ها به توافق رسیدیم. آقای میناوند من کی ۱۵ سال از پرسپولیس حقوق گرفته‌ام؟ چطور می‌گوئید من ۲۰۰ میلیون تومان پاداش گرفتم؟ تمام آرزوی من این بود که پرسپولیس به باشگاه تبدیل شود و از نیروهایی که دارای تحصیلات هستند برای اداره باشگاه و از هواداران هم برای رفع مشکلات باشگاه استفاده شود. من صدمات بدنی داشتم اما با تمام وجود در اختیار باشگاه بودم اما یک نفر به اسم آقای میناوند می‌آید و می‌گوید که من ۲۰۰ میلیون پاداش گرفته‌ام. من در چهار سال اخیر طی هر هفته چهار یا پنج روز در باشگاه حضور داشتم و در کنار تیم بودم و به بازیکنان می‌گفتم که در چه تیمی بازی می‌کنید و حرمت تیم را نگه دارید. من به آن‌ها می‌گفتم عمر فوتبال کوتاه است و شما در این عمر کوتاه می‌توانید سرمایه عظیمی برای باشگاه داشته باشید.
من نه تنها از این باشگاه پولی نگرفته‌ام بلکه از جیبم هم هزینه کرده‌ام. در دوره شهرداری آقای قالیباف، با مهندس یعقوبی جلسه‌ای گذاشتم و ورزشگاه شهید کاظمی را برای پرسپولیس و شهید افراسیابی را برای استقلال گرفتم. عضو هیأت مدیره باشگاه پرسپولیس در ادامه تصریح کرد: ما به همراه آقای ظفرقندی، کمیته انضباطی را تشکیل دادیم تا باشگاه ساختار داشته باشد. واقعاً برایم سوال است با وجود این کارها میناوند چطور به خود اجازه می‌دهد که اسم ببرد و بگوید که من ۲۰۰ میلیون تومان پاداش می‌گیرم. او می‌گوید آقای فلان چطور ۱۵ سال حقوق می‌گیرد اما این حرف‌ها به طور کامل دروغ است. من از جیبم برای باشگاه هزینه کردم. من با میناوند تماس گرفتم اما او صدای من را شنید و قطع کرد. نه ادب داشت و نه حرمت بزرگ‌تر را نگه داشت. آقای میناوند جعفر کاشانی فدا شد تا شما توانستید بیایید و برای پرسپولیس بازی کنید. الان هم جعفر کاشانی است که برای پرسپولیس فدا می‌شود. همین چند وقت قبل بود که از طریق وزارت خارجه مشکل مالی که در فیفا داشتند را حل کردم. آقای میناوند اصلاً جعفر کاشانی را می‌شناسی و می‌دانی در این مملکت چه کاره بوده که درباره‌اش صحبت می‌کنی؟
او ادامه داد: من ۵ بار از عضویت هیأت مدیره پرسپولیس استعفا دادم چون شرایط جسمانی و سن و سالم اینگونه نبود که به جلسه هیأت مدیره بیایم اما از من خواهش کردند که بمانم و به عنوان بزرگ‌تر در جلسات هیأت مدیره شرکت کنم. به عنوان بزرگ‌تر اجازه نمی‌دادم تنش به وجود آید و همیشه صلح و صفا برقرار بود. من همیشه صادقانه زندگی کردم و نمی‌دانم چه دسیسه‌ای در کار است. شما فکر می‌کنید می‌خواهم در پرسپولیس مقامی بگیرم؟ شما فکر می‌کنید می‌خواهم نماینده شورای شهر بشوم یا در تیم ملی پست و مقامی به دست بیاورم؟ نکند فکر می‌کنید می‌خواهم نماینده مجلس شوم؟

کاشانی در ادامه درباره علت جدایی برانکو ایوانکوویچ از پرسپولیس گفت: زمانی که برانکو به پرسپولیس آمد، تیم شانزدهم بود اما من کنارش بودم چون او را از دوره تیم ملی می‌شناختم. او فردی است که فوتبال را به خوبی می‌شناخت. من سعی می‌کردم کنارش باشم و بهترین عملکرد را داشته باشیم تا به تیم کمک کنیم. باشگاه با این کارها شکل گرفت. الان هم نمی‌دانم دلیل جدایی برانکو چیست. قاعدتاً مربی که چند قهرمانی به دست آورده پیشنهادات خوبی به دستش می‌رسد. من که در امور مالی باشگاه دخالت نمی‌کردم و نمی‌دانم چه پولی می‌آید و در کجا هزینه می‌شود. من فقط به عنوان یک ریش سفید در جلسه هیأت مدیره حاضر می‌شدم و سعی کردم به مجموعه باشگاه سازمان و تشکیلات بدهم. این درست نیست که درباره من حرف‌هایی زده شود.
نمی‌دانم دلیل جدایی برانکو چیست. شاید پیشنهاد مالی خوبی داشت که رفت. واقعاً دوستش داشتم و یک انگشتر عقیق به عنوان یادگار به او دادم. او تصریح کرد: زمانی که برانکو را دیدم، یک انگشتر عقیق به عنوان یادگار به او دادم چون واقعاً دوستش داشتم و همیشه فکر می‌کردم باید چند بازیکن کنار برانکو مربی‌گری یاد می‌گرفتند. الان هم شاید برانکو پیشنهاد مالی خوبی داشته که از پرسپولیس رفته است. این مربیان، حرفه‌ای هستند. وقتی تیم شانزدهم باشد، یک جور هزینه دارد و وقتی به قهرمانی می‌رسد، هزینه‌هایش چند برابر می‌شود. آیا برای تأمین هزینه‌های باشگاه تدبیری صورت گرفته بود؟
او در پاسخ به این سوال که برانکو از پرسپولیس جدا شده، چه گزینه‌هایی مد نظر باشگاه برای جانشینی او هستند گفت: واقعاً نمی‌دانم چون اصلاً چند وقتی است که در جلسات حاضر نمی‌شوم. همیشه گفته‌ام باشگاه باید به فکر ۱۰ سال آینده‌اش باشد. آیا در این شرایط درست است که هواداران به مدیران باشگاه حمله کنند؟ یک نفر با من تماس گرفته و می‌گوید چرا پول باشگاه را نمی‌دهید؟ مگر پول باشگاه در جیب من است؟ من از هواداران که سرمایه باشگاه هستند می‌خواهم که به باشگاه کمک کنند.
انتهای پیام
