انصاری: با برانکو یا بدون او باید تلاش کنیم/ پیشنهادی از شرق آسیا به دستم نرسید
مدافع پرسپولیس می‌گوید به خاطر شرایط خاص این باشگاه حاضر شده در جمع سرخ‌پوشان پایتخت بماند.
به گزارش ایسنا، محمد انصاری بعد از تمدید قراردادش با پرسپولیس گفت: نقطه نظراتی باشگاه داشت. همه بازیکنان تصمیم گرفتند به خاطر شرایط خاص تیم، امسال هم افتخار حضور در پرسپولیس را داشته باشیم.
او درباره پیشنهاد پنج میلیاردی تراکتورسازی به خودش گفت: بحث عدد و رقم نیست. به هرحال تیم رتاکتورسازی هم تیم ریشه‌داری است و از هواداران و کادر مدیریتی و فنی خوبی برخوردار است ولی ما تصمیم گرفتیم با دیگر بازیکنان، امسال در کنار تیم بمانیم. هواداران همیشه به من لطف داشته‌اند و من به آن‌ها همیشه مدیونم.
مدافع پرسپولیس درباره آینده این تیم گفت: ما بازیکنان خوبی داریم که غالباً حفظ شده‌اند. رفتن برانکو یک شوک بود که به ما وارد شد ولی ما با برانکو یا بدون او محکوم به خوب بازی کردن و موفقیت هستیم.
وی در پاسخ به سوالی درباره حضورش در تیم‌های شرق آسیا، بیان کرد: من پیشنهاد رسمی از تیم‌های شرق آسیا را دریافت نکردم و من الان تمرکزم کاملاً روی پرسپولیس است.
انصاری درباره مطالباتش هم اظهار کرد: باشگاه بیشتر درگیر مشکلات مالی و کمبود بودجه بوده و ما همیشه سعی کرده‌ایم آن‌را درک کنیم. باشگاه هم تلاش می‌کند و فکر می‌کنم تیم بزرگی پرسپولیس به خاطر نام بزرگش هم که شده درگیر این مسائل مالی نباشد. امیدوارم مسائل زودتر حل شود و ما هم کاری بتوانیم، حتماً انجام می‌دهیم.
او درباره تمدید قراردادش گفت: شرایط باشگاه خاص است. همه باید کمک کنیم. باید در این شرایط کنار باشگاه باشیم.
انتهای پیام
