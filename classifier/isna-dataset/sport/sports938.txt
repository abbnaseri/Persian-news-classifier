انتقاد آلوس از هواداران برزیلی
کاپیتان تیم ملی فوتبال برزیل بعد از پیروزی برابر پرو به انتقاد از هواداران تیمش پرداخت.
به گزارش ایسنا و به نقل از اسکای اسپورت، تیم ملی فوتبال برزیل در دیدار برابر پرو توانست با ۵ گل به پیروزی برسد و صعودش را به دور بعد رقابت‌های کوپا آمه ریکا قطعی کند.
این پیروزی برزیل درحالی به دست آمد که این تیم در دیدار قبلی برابر ونزوئلا به تساوی دست پیدا کرد و همین باعث شد تا حاضران در ورزشگاه واکنش تندی نشان دهند و شعارهایی را علیه کل تیم سر دهند که این با واکنش آلوس همراه شد.
او بعد از بازی گفت: ما نماینده یک کشور هستیم. وقتی شعاری سر داده می‌شود یعنی اینکه علیه کشور خود شعار می‌دهید و نه بازیکنان.
آلوس درباره پیروزی پر گل برابر پرو گفت: طبیعی است که وقتی گل می زنید احساس امنیت و خوشحالی کنید و بازی را راحت تر ادامه دهید اما وقتی گل دریافت می‌کنید استرس داشته باشید. عملکرد ما بازی به بازی بهتر خواهد شد و اطمینان دارم که در ادامه هم بهتر ظاهر خواهیم شد. در دیدار برابر پرو بسیار خوب بازی کردیم و با شایستگی به پیروزی رسیدیم.
انتهای پیام
