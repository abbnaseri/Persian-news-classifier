وزنه‌بردار رکوردشکن ایران: انتظار وزنه بیشتری در جهانی جوانان داشتم/ درگیرحاشیه نمی‌شوم
وزنه بردار فوق سنگین نوجوان ایران  با وجود اینکه در مسابقات جوانان جهان مدال نقره دوضرب و برنز مجموع را گرفت و شش مرتبه هم رکورد شکنی داشت اما می‌گوید، انتظار داشته وزنه بالاتری بزند.
به گزارش ایسنا، در جریان مسابقات وزنه برداری قهرمانی جوانان جهان ۲۰۱۹، علیرضا یوسفی ۱۵ ساله توانست عملکرد خوبی از خود به نمایش بگذارد و با ثبت رکورد ۱۷۱ یک ضرب، ۲۲۵ دوضرب و مجموع ۳۹۶ علاوه بر کسب مدال نقره دوضرب و برنز مجموع، شش مرتبه رکوردهای یک ضرب، دوضرب و مجموع نوجوانان را هم شکست و به نام خود ثبت کرد.
عملکرد این وزنه بردار در سایت‌های خارجی بازتاب خوبی داشت و در مورد این وزنه بردار نوشتند پیش بینی می‌شود در رقابت بعدی این وزنه بردار بتواند بیش‌تر از ۴۰۰ کیلوگرم رکورد به ثبت برساند.
یوسفی در گفتگو با ایسنا در عملکرد خود در مسابقات جوانان جهان گفت: با توجه به وزنه‌هایی که در تمرین زده بودم انتظار زدن وزنه‌های بیشتری را داشتم چون در تمرینات ۱۷۱ یک ضرب و ۲۳۱ کیلوگرم در دوضرب زده بودم اما با توجه به جو مسابقه نتوانستم وزنه ۲۳۳ کیلوگرم را در دوضرب مهار کنم.
یوسفی درباره اینکه گفته می‌شود مسابقات بعدی رکورد بیشتری از ۴۰۰ کیلوگرم به ثبت خواهد رساند، گفت: من الان هم در تمرینات به رکورد ۴۰۲ کیلوگرم رسیده ام.
دارنده مدال برنز جوانان جهان در پاسخ به این پرسش که چقدر تلاش کرد که در مسابقات جوانان جهان بتواند خودش را مطرح کند، تاکید کرد: با توجه به اینکه در مسابقات نوجوانان شرکت نکردیم، این مسابقات فرصت خوبی بود تا خودم را نشان دهم به ویژه اینکه سطح مسابقات جوانان جهان هم بالا بود.
او در مورد هدف بعدی خود نیز گفت: برنامه بعدی من این است که بتوانم طلای جوانان جهان را کسب کنم و دوباره برای ایران افتخارآفرینی کنم.
یوسفی در پاسخ به این پرسش که چقدر تلاش می‌کند بدون وارد شدن به حواشی برای رسیدن به اهدافش تلاش کند، گفت: با توجه به اینکه بیشتر در اردوی تیم ملی به سر می برم و مشغول تمرین هستم، درگیر حاشیه نمی‌شوم.
وزنه بردار فوق سنگین نوجوان ایران در پایان گفت: از آنجا که ما ورزشکاران همیشه مشغول تمرین هستیم و هزینه‌هایمان هم بالا است هیچ منبع درآمدی هم نداریم بنابراین مشکلات مالی ما را اذیت می‌کند از این رو درخواست دارم مسئولان بیشتر به فکر ورزشکاران باشند.
انتهای پیام
