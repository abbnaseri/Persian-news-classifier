چهارمی و هفتمی شطرنج بازان جوان ایران در قهرمانی آسیا
 در پایان مسابقات شطرنج قهرمانی جوانان آسیا، نمایندگان ایران در رده‌های چهارم و هفتم ایستادند.
به گزارش ایسنا، در پایان دور نهم و پایانی مسابقات شطرنج قهرمانی جوانان آسیا میترا اصغرزاده با ریتینگ ۱۹۸۰ برابر حریفی از کشور هند با ریتینگ ۱۷۸۰ به برتری رسید و با ۶ امتیاز در رده چهارم این رویداد قرار گرفت.
همچنین در پایان دور نهم مهدی غلامی با ریتینگ ۲۴۴۴ مقابل نماینده هند با ریتینگ ۲۳۰۲ به برتری رسید. او در پایان این مسابقات با ۵.۵ امتیاز در رده هفتم ایستاد.
پیش از این اصغرزاده در بخش سریع این مسابقات با ۴ امتیاز در رده ۱۱ و مهدی غلامی نیز با ۴ امتیاز در رده ۱۳ قرار گرفته بودند. بخش برق آسای این مسابقات نیز در ادامه پیگیری خواهد شد.
مسابقات شطرنج جوانان آسیا به میزبانی کشور اندونزی در حال برگزاری است. در این رقابت‌ها ۶۹ شطرنج باز از کشورهای آسیایی به رقابت با یکدیگر می‌پردازند. مسعود مصدق پور آخرین شطرنج باز ایرانی است که موفق شده عنوان قهرمانی مسابقات شطرنج جوانان آسیا را در سال‌های ۲۰۱۶ و ۲۰۱۷ کسب کند.
انتهای پیام
