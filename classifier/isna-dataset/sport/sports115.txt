پنجمی نمایندگان ایران تا پایان دور هفتم مسابقات شطرنج قهرمانی جوانان آسیا
 در پایان دور هفتم مسابقات شطرنج قهرمانی جوانان آسیا، هر دو نماینده ایران با تساوی و شکست در رده پنجم قرار گرفتند.
به گزارش ایسنا، مهدی غلامی با ریتینگ ۲۴۴۴ در پایان دور هفتم بخش آزاد مسابقات شطرنج قهرمانی جوانان آسیا مقابل نماینده هند با ریتینگ ۲۴۴۱ شکست خورد. او اکنون با ۴.۵ امتیاز در رده پنجم مسابقات قرار دارد. او در دور ششم در رده سوم قرار داشت.
در دور هفتم در بخش بانوان میترا اصغرزاده با ریتینگ ۱۹۸۰ برابر حریفی از کشور هند با ریتینگ ۲۱۶۸ به تساوی رسید و تاکنون با ۵ امتیاز در رده پنجم قرار گرفته است. او در دور قبل در رده چهارم قرار داشت.
مسابقات استاندارد شطرنج جوانان آسیا در ۹ دور تا ۱۷ تیرماه در کشور اندونزی برگزار می‌شود. در این رقابت‌ها ۶۹ شطرنج باز از کشورهای آسیایی به رقابت با یکدیگر می‌پردازند. مسعود مصدق پور آخرین شطرنج باز ایرانی است که موفق شده عنوان قهرمانی مسابقات شطرنج جوانان آسیا را در سال‌های ۲۰۱۶ و ۲۰۱۷ کسب کند.
دور هشتم این مسابقات امروز پیگیری می‌شود.
انتهای پیام
