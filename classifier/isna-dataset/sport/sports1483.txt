شاندیزی: در دقایقی از بازی، بی نظم بودیم
سرمربی تیم ملی فوتسال زیر ۲۰ سال ایران گفت: تیم‌های فوتسال در آسیا به هم نزدیک شده‌اند.
به گزارش ایسنا، حمید شاندیزی سرمربی تیم ملی فوتسال امید ایران در نشست خبری بعد از بازی با هنگ کنگ که با برتری هفت بر سه ایران به پایان رسید، گفت: بازی خوبی بود، شرایط بازی اول متفاوت‌تر از کل بازی‌ها است، ما در این بازی فقط دقایقی بی‌نظم بودیم که این موضوع نیز خیلی طبیعی است.
وی افزود: می‌دانیم بازی‌های بعدی این شرایط را نداریم، هنگ کنگ که قبلاً فوتسال چندان بلد نبود امروز خیلی راحت بازی کرد.

همچنین چان فی تات سرمربی هنگ کنگ در نشست خبری بعد از بازی با ایران در خصوص این دیدار اظهار کرد: ما به قدرت ایران آگاه بودیم، دقایق ابتدایی بازی به دلیل فشار بالای هواداران، تمرکز کافی را نداشتیم، اما رفته رفته بازی متعادل شد، قبلاً ایران را آنالیز کرده بودیم.
وی افزود: نیمه دوم روی اشتباه فردی گل خوردیم و نسبت به نیمه اول تمرکز بیشتری داشتیم، امیدوارم بازی‌های بعدی عملکرد بهتری داشته باشیم.
سرمربی تیم فوتسال زیر ۲۰ سال هنگ کنگ در خصوص احتمال صعود تیمش به مرحله بعد، بیان کرد: ما به صعود از گروهمان باور داریم و کار اصلی‌مان بازی فردا مقابل افغانستان است و یک معجزه می‌تواند ما را به مرحله بعدی برساند.
وی خاطرنشان کرد: می‌دانستیم دو بازی متفاوت در این گروه داریم و برای همین خودمان را برای بازی‌های متفاوت آماده کردیم.می‌دانیم سبک بازی ایران و افغانستان متفاوت است و اگر بازیکنانم فردا هم مثل بازی امروز عمل کنند، قطعاً موفق خواهیم شد.
انتهای پیام
