جابجا شدن ۲۰ رکورد ملی در مسابقات دوومیدانی قهرمانی کشور نابینایان
سرپرست کل مسابقات دوومیدانی نابینایان و کم‌بینایان در پایان مسابقات قهرمانی کشور و انتخابی تیم ملی گفت: در طی دو روز برگزاری مسابقات دوومیدانی نابینایان و کم‌بینایان در مجموعه ورزشی آفتاب انقلاب ۲۰ رکورد ملی در بخش زنان و مردان جابجا شد.
علی اصغر هادی‌زاده در گفت وگو با ایسنا، پس از پایان مسابقات دوومیدانی قهرمانی کشور نابینایان و کم‌بینایان که به مدت ۲ روز در مجموعه ورزشی آفتاب انقلاب برگزار شد، اظهار کرد: بیستمین دوره مسابقات دوومیدانی نابینایان و کم‌بینایان که با حضور ۱۴۷ دوومیدانی کار مرد و ۸۹ دوومیدانی کار زن به مدت ۲ روز زیر نظر IPC و مطابق با آخرین مقررات و قوانین بین‌المللی در مجموع ورزشی آفتاب انقلاب برگزار شد و در این ۲ روز برگزاری ۱۲ رکورد ملی در بخش زنان و ۸ رکورد ملی در بخش مردان جابجا شد که نشان از رشد دوومیدانی نابینایان و کم‌بینایان داشت.
وی در پاسخ به این پرسش که آیا از نظر امکانات و تجهیزات مشکل خاصی برای برگزاری مسابقات وجود داشت یا خیر؟ خاطرنشان کرد: امکانات و تجهیزات مطابق با استانداردهای بین‌المللی بود و هیچ مشکلی در این زمینه وجود نداشت. به طوری که ناظر کمیته بین‌المللی پارالمپیک در جریان این مسابقات اعلام کرد که ایران در بخش توسعه زیرساخت‌ها و از نظر تجهیزات و امکانات می‌تواند میزبان مسابقات بزرگ جهانی در رشته دوومیدانی باشد.
سرپرست کل مسابقات دوومیدانی نابینایان و کم‌بینایان در خصوص وضعیت رکورد زنان در این مسابقات گفت: هر چند ۱۲ رکورد ملی توسط زنان در مسابقات قهرمانی کشور و انتخابی تیم ملی جابجا شد، اما رکوردها با رکوردهای جهانی فاصله زیادی دارد و ما در ابتدا باید بتوانیم با نزدیک کردن رکوردهای خود به سطح آسیا، فاصله رکوردهای خود را با جهان نیز کاهش دهیم.
هادی‌زاده همچنین پیرامون این پرسش که آیا نفرات انتخاب شده در مسابقات قهرمانی کشور نفرات اعزامی به مسابقات جهانی امارات را نیز تشکیل خواهند داد یا خیر؟ افزود: بعد از پایان مسابقات دوومیدانی قهرمانی کشور معلولان که اوایل تیر در مجموعه ورزشی آفتاب انقلاب برگزار می‌شود، با تصمیم کمیته فنی که متشکل از فدراسیون نابینایان و کم‌بینایان، جانبازان و معلولان و کمیته ملی پارالمپیک خواهد بود نفرات دعوت شده به تیم ملی در بخش نابینایان و کم‌بینایان و معلولان مشخص می‌شود که این نفرات پس از تأیید کمیته فنی در مسابقات جهانی امارات نیز شرکت خواهند کرد.
وی در پایان در خصوص این پرسش که آیا از عملکرد دوومیدانی کاران در مسابقات قهرمانی کشور راضی بودید یا خیر؟ اظهار کرد: اگرچه عملکرد دوومیدانی کاران از نظر رکوردی راضی‌کننده بود، اما انتظار داشتیم رکوردهای بالاتری جابجا می‌شد. ضمن اینکه هنوز وضعیت هیچ ورزشکاری حتی آنهایی که مقام اول تا سوم را در جدول رده‌بندی کسب کردند مشخص نیست و پس از تشکیل کمیته فنی کسانی که بالاترین رکورد را ثبت کرده باشند به تیم ملی دعوت خواهند شد.
انتهای پیام

