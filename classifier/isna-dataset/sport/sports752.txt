دلیل انصراف شناگر ایران از فینال انتخابی المپیک چه بود؟
مدیرفنی تیم ملی شنای ایران دلیل عدم حضور شناگر ایران در فینال ماده 100 متر آزاد در مسابقات انتخابی المپیک کرواسی را اعلام کرد.
محسن سمیع‌زاده در گفت و گو با ایسنا، درباره عملکرد شناگران ایران در مسابقات انتخابی المپیک که به میزبانی کرواسی برگزار شد، توضیح داد: از نظر من ملی‌پوشان ایران در این رقابت‌ها گل کاشتند، با توجه به اینکه تنها در یک ماه برای این رقابت‌ها آماده شده بودند. ما برای هر رویدادی برنامه خاص تمرینی داریم و برای این رقابت‌ها هم از ۵ فروردین ماه تمرینات آغاز کردیم اما متأسفانه همانطور که همه می‌دانند نزدیک به دو ماه استخر نداشتیم. از نظر کیفی باید بگویم که با توجه به شرایط خاص موجود تیم خوبی را آماده کردیم و این عملکرد ملی‌پوشان رضایت بخش و امیدوار کننده است.
او ادامه داد: ۵ شناگر تیم ملی توانستند رکوردهای مد نظر ما برای حضور در مسابقات کرواسی را کسب کنند، اما با توجه به اینکه مهرشاد اصغری با تیم ملی جوانان مسابقات قهرمانی جهان را پیش رو داشت و سینا غلامپور هم در کمپ تمرینی فدراسیون جهانی حضور دارد، سه شناگر خود یعنی علیرضا یاوری، بنیامین قره‌حسنلو و مهدی انصاری را به این مسابقات اعزام کردیم که خوشبختانه عملکرد فوق‌العاده‌ای داشتند. در این مسابقات یاوری بعد از حدود ۱۱ سال رکورد ماده ۲۰۰ متر آزاد را در شرایطی جا به جا کرد که مثل سال‌های ۲۰۰۹ یا ۲۰۱۰ خبری از لباس‌های مخصوص شنا نیست.
مدیر فنی تیم‌های ملی شنای ایران ادامه داد: لباس‌های مخصوص شنا در رکورد زنی‌ها تأثیر بسیار زیادی داشت، تا جایی که بسیاری از رکوردهای جهانی سال ۲۰۱۰ که با این لباس‌ها زده شد فعلاً دست نخورده هستند و هر کسی جرأت نزدیک شدن به این رکوردها را ندارد. یاوری کار بسیار بزرگی را در این رقابت‌ها انجام داد و رکورد سعید ملک‌آشتیانی که در ماده ۲۰۰ با این لباس‌های مخصوص ثبت شده بود را جا به جا کرد. با این عملکرد یاوری آینده شنای ایران در این ماده درخشان به نظر می‌رسد. انصاری و قره‌حسنلو نیز در ماده‌های دیگر همانطور که دیدید به فینال رسیدند و تنها با چند صدم ثانیه اختلاف نتوانستیم توسط انصاری کسب سهمیه کنیم. با این حال من فکر می‌کنم آینده این شناگران روشن است و با کمی توجه از سوی مسئولان در نحوه اعزام آن‌ها، می‌توان به کسب دو تا سه سهمیه امیدوار بود.
او درباره دلیل عدم حضور بنیامین قره‌حسنلو در فینال ماده ۱۰۰ متر آزاد گفت: می‌دانم که این سوال برای همه پیش آمده است اما دلیل این اتفاق کاملاً به سود ملی‌پوشان بود. پس از اینکه بنیامین با قرار گرفتن در جایگاه هفتم و یاوری با جایگاه نهم راهی فینال این ماده شدند، تصمیم گرفتیم بنیامین در ماده تخصصی خود یعنی ۵۰ متر آزاد و یاوری با توجه به آمادگی خوب بدنی در ماده ۱۰۰ متر آزاد به آب بزنند تا در یک شرایط متداوم مسابقه قرار بگیرند. بنیامین در مسابقه رکورد ورودی جهان را در این ماده کسب کرده بود اما متأسفانه در این مسابقات نتوانست رکورد خود را تکرار کند. تنها هدف ما از این کار این بود که قره‌حسنلو با بیشترین انرژی در تایم تریل ماده تخصصی خود حاضر شود.
سمیع‌زاده با بیان اینکه شرایط تیم ملی شنا نسبت به سال‌های گذشته بهتر است، توضیح داد: ما در دوره‌های قبل تنها روی این موضوع فکر می‌کردیم که انصاری، غلامپور و قره‌حسنلو شانس کسب سهمیه هستند، اما در این دوره یاوری هم به جمع شناگران برتر ایران پیوسته و شانس کسب سهمیه است که از نکات مثبت روند شنای ایران است. مطمئناً اگر روی اعزام این نفرات به مسابقات توجه ویژه‌ای شود من مطمئنم که توانایی کسب دو تا سه سهمیه المپیک را داریم.
انتهای ژیام
