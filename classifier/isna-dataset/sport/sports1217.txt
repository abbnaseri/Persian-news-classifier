برانکو جدایی‌اش را تایید کرد/ "ماجرای من و پرسپولیس تمام شده است"
سرمربی سابق تیم پرسپولیس در مصاحبه با سایت اسپورت نت کرواسی از توافق با تیم الاهلی عربستان سعودی و از جدایی پرسپولیس خبر داد.
به گزارش ایسنا، برانکو ایوانکوویچ سرمربی تیم پرسپولیس از این تیم جدا شد. هرچند باشگاه پرسپولیس در ابتدا واکنش نشان داد و عنوان کرد هواداران نیازی نیست نگران باشند چون برانکو برمی‌گردد، ولی ایوانکوویچ تصمیم خود برای رفتن را گرفته است.
برانکو ایوانکوویچ درباره رفتن پرسپولیس و پیوستن به تیم الاهلی عربستان سعودی در گفت‌وگو با سایت sport net کرواسی اظهار کرد: من تا الان قراردادی امضاء نکرده‌ام، ولی با الاهلی به توافق رسیده‌ام و سرمربی جدید این تیم خواهم بود.
وی افزود: به زودی به عربستان سعودی می‌روم. تا پایان ماه جاری باید آنجا باشم. داستان من در ایران تمام شده است. چهار سال در پرسپولیس بودم و آنجا شش جام به دست آوردم سه بار قهرمان لیگ شدیم و در فینال قهرمانان آسیا شرکت کردیم. کسب این عناوین و افتخارات کار آسانی نبود خیلی به این تصمیم فکر کردم و تصمیم به رفتن گرفتم.
سرمربی کروات در بخش دیگری از صحبت‌های خود درباره طلب بازیکنانی مثل بودیمیر گفت: مشکل پول نخواهد بود. بازیکن‌ها الان نباید نگران این مساله باشند آنها می‌توانند به پول‌شان برسند فقط باید صبور باشند و من مطمئن هستم همه چیز حل خواهد شد.
وی در پایان درباره حضور در تیم الاهلی عربستان سعودی گفت: الاهلی یکی از چهار تیم بزرگ عربستان سعودی است در کنار الهلال، النصر و الاتحاد. من قبلا در لیگ عربستان سعودی بوده‌ام و این لیگ برای من آشنا است. عربستان سعودی هم مثل ایران کشوری است که علاقه‌ زیادی در آن به فوتبال حس می‌شود. الاهلی برای اهداف بزرگی آماده می‌شود و من مطمئن هستم که ما در آنجا موفق خواهیم شد.
انتهای پیام
