استقلال برای پرداخت "پول زور"، دست به دامان وزارت خارجه شد
عضو هیات مدیره باشگاه استقلال درباره طلب پروپئیچ توضیح داد.
به گزارش ایسنا، کامران منزوی، عضو هیات مدیره باشگاه استقلال در گفت‌وگویی تلویزیونی درباره صحبت‌های مهدی تاج، رئیس فدراسیون فوتبال مبنی بر اینکه یکی از نمایندگان ایران از لیگ قهرمانان آسیا کنار گذاشته می‌شود، گفت: مدتی پیش آقای تاج به صورت سربسته موضوعی را مطرح کردند که مربوط به پرونده‌ای برای سال ۹۴ در استقلال می‌شود. آن زمان باید به پروپئیچ، ۳۰ هزار دلار پرداخت می‌شد که رقم بالایی برای باشگاه بوده و نتوانستند پرداخت کنند. الان این رقم به ۴۰۰ هزار دلار رسیده است که باید تا ۱۷ روز دیگر بپردازیم. اگر این مبلغ پرداخت نشود خطر بسته شدن پنجره نقل و انتقالات، خطر کسر امتیاز و حتی محرومیت از بازی‌ها استقلال را تهدید می‌کند.
او در ادامه توضیح داد: تا الان خودمان تلاش می‌کردیم. ما یک طلب یک میلیون و اندی دلار از فیفا و AFC داریم که به خاطر تحریم ظالمانه قابل انتقال نیست. در صحبت‌هایی که در این دو روز با آقای فتحی داشتیم، تصمیم گرفتیم که دست به دامان وزارت امور خارجه و سفیر ایران در زوریخ شویم که مانند سفیر ایران در کرواسی که دنبال برگرداندن برانکو بود، او هم پیگیر کارهای ما شود تا شاید راه‌حلی پیدا کند و از آن پول استفاده کنیم. گرچه پول زور است که جای ۳۰ هزار دلار ۴۰۰ هزار دلار به پروپئیچ پرداخت کنیم ولی رأیی است که صادر شده و باید پرداخت کنیم.
عضو هیات مدیره باشگاه استقلال درباره وضعیت پیروز قربانی که از دستیاری استراماچونی انصراف داد، بیان کرد: من درباره چیزی که نمی‌دانم صحبت نمی‌کنم. پیروز بازیکن بزرگ و بااخلاقی بوده است. درباره ماجرای دستیاری او در استقلال، مدیران اجرایی باشگاه باید پاسخ دهند.
انتهای پیام
