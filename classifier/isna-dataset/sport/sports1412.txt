بازیکن قلعه نویی در تمرین تیم مجیدی مصدوم شد
نخستین تمرین تیم ملی امید با حضور فرهاد مجیدی برگزار شد.
به گزارش ایسنا، نخستین جلسه تمرین تیم ملی فوتبال امید زودتر از موعد مقرر و از ساعت ۱۷:۴۵ در زمین شماره یک کمپ تیم‌های ملی آغاز شد.
۲۵ بازیکن طبق فهرست اعلام شده در تمرین حضور داشتند و زیر نظر فرشاد ماجدی به انجام تمرینات کششی پرداختند. فرهاد مجیدی نظارت مستقیمی بر این تمرین داشت و در حین تمرین نکاتی را روی دفترچه یادداشت خود نوشت.
چهار دروازه بان تیم ملی نیز زیر نظر محمد حبیبی به تمرین پرداختند تا به این ترتیب کادرفنی تیم ملی امید با حضور این دو نفر کارش را شروع کند.
در مرحله نخست این اردو، ۲۵ بازیکن حاضر در فهرست اولیه و در مرحله دوم ۲۵ بازیکن دیگر در تمرینات حاضر می‌شوند تا مجیدی بعد از بررسی عملکرد بازیکنانش، به ترکیب نهایی بازیکنان دست یابد.
با انجام تمرینات بدنی، بازیکنان به دو گروه تقسیم شدند و با قضاوت مجیدی، فوتبال درون تیمی انجام شد.
فرشاد ماجدی با حضور در کنار زمین و نظارت بر وضعیت بازیکنان، نکاتی را یادداشت کرد و ارتباط نزدیکی با مجیدی داشت. ماجدی در دوران مربیگری فرهاد در استقلال هم برای مدتی از تیم ملی امید به استقلال پیوسته بود و مجدداً با مجیدی به تیم ملی امید ملحق شد.
در طول تمرین مجیدی هر کدام از بازیکنانش را در موقعیت‌های مختلف راهنمایی و با داد زدن نکاتی را به آن‌ها گوشزد کرد.
محمد زینالی در حین فوتبال درون تیمی مصدوم و از زمین خارج شد تا پزشکان تیم ملی به مداوای پای او بپردازند. او به تازگی از نود ارومیه به سپاهان ملحق شده است.
مرتضی محصص، رئیس کمیته فنی فدراسیون فوتبال و اکبر محمدی، رئیس کمیته جوانان بعد از گذشت یک ربع از تمرین در کمپ تیم‌های ملی حضور یافتند و تمرین تیم ملی را مشاهده کردند.
محمد بلبلی، بازیکنی که در فصل نقل و انتقالات با دو باشگاه استقلال و فولاد به توافق رسیده بود و حواشی زیادی پیرامون او وجود داشت، به سوژه اصلی تمرین بدل شد.
حمید استیلی و ابراهیم شکوری در اواخر این تمرین حضور یافتند و با مجیدی صحبت کردند.
پیش از آغاز این تمرین هم اولین نشست تیم ملی امید برگزار شد.
حمید استیلی در ابتدا به فرهاد مجیدی خوش آمد گفت و سپس خطاب به بازیکنان اظهار کرد: همه ما برای رسیدن به یک هدف بزرگ کنار هم هستیم و امیدواریم در این مسیر به آنچه می‌خواهیم برسیم. رعایت قوانین و نظم و انضباط در تیم برای ما از هر چیزی مهمتر است و امیدواریم به این مسائل توجه داشته باشید.
مدیر تیم ملی امید همچنین گفت: برای ما فهرست اول و دوم در این اردو معنی و مفهومی ندارد. تلاش شده بازیکنان را به شکلی دعوت کنیم که همه به خوبی دیده شوند و کادر فنی شناخت لازم را از آنها پیدا کنند.
در ادامه این جلسه فرهاد مجیدی با اعضای تیم گفت و گو کرد و خطاب به بازیکنان گفت: خوشحالم که در اینجا با شما همراه هستم. حضور در تیم ملی کشورم برای من باعث افتخار است و امیدوارم روزهای خوبی در کنار هم داشته باشیم. فراموش نکنید که شما رویاها و هدف‌های بزرگی دارید. باید برای رسیدن به این هدف‌ها تلاش کنید. همانطور که آقای استیلی گفتند، نظم و انضباط برای من از هر چیزی مهمتر است. زندگی سالم و حرفه‌ای مهمترین عاملی است که شما را به اهدافتان می‌رساند.
انتهای پیام
