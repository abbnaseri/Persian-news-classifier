 عبدی: ۸۰ درصد فوتبالیست‌های نوجوان ایران را رصد کردیم
سرمربی تیم ملی نوجوانان گفت: در قالب دو تیم در تورنمنت‌های دوستانه چین و تاجیکستان شرکت خواهیم کرد.
به گزارش ایسنا و به نقل از فدراسیون فوتبال، حسین عبدی، سرمربی تیم ملی فوتبال نوجوانان ایران گفت: اهداف ما در تیم نوجوانان و اردوهای برگزار شده شامل چند بخش بوده است. اول اینکه بازیکنان را به کمپ بیاوریم و در یک پروسه انتخابی بتوانیم بازیکنان مد نظرمان را انتخاب کنیم. پس از انتخاب بازیکن مرحله بعدی ما بررسی وضعیت بازیکن در شرایط تمرینی است. هیچ‌کدام از بازیکنان را با ۲۰ یا ۳۰ دقیقه تمرین انتخاب نکردیم و بازیکنان حداقل سه روز در اردو بودند در اوایل اردوهای استعدادیابی و این اواخر هم چند اردوی بلند مدت را برنامه‌ریزی کردیم و در حال اجرای آن هستیم.
وی ادامه داد: در نهایت تعداد بازیکنان را به ۴۹ بازیکن تنزل دادیم. در این مرحله هیچ‌کدام از این بازیکنان نه خط می‌خورند و نه انتخاب شده تلقی می‌شوند بلکه به نسبت نیازهایمان این بازیکنان را به کار خواهیم گرفت. حتی این امکان را مقدور کردیم که بازیکنان جدید هم بتوانند به کمپ ما ملحق شوند و مورد آنالیز قرار گیرند اما چیزی که می‌توانم آن را تأیید کنم این است که حدود ۸۰ الی ۹۰ درصد از بازیکنان این رده سنی را رصد کردیم. ممکن است در برخی انتخاب‌ها دچار اشتباه شده باشیم اما نهایتاً در یکی دو مورد خواهد بود و از نظرم بعید است که در انتخاب بازیکنان در بخش کلی دچار اشتباه فاحش شده باشیم تا حدی که از بخش انتخاب بازیکنان به شخصه احساس خوشایندی دارم.
سرمربی تیم ملی نوجوانان ایران گفت: هدف اصلی ما در آینده این است که ۲۳ بازیکن را راهی مسابقات مرحله مقدماتی قهرمانی آسیا کنیم اما به این معنی نیست که آن ۲۳ نفر بازیکنان اصلی باشند. به طور واضح باید تاکید کنم که از حدود ۴۹ بازیکن حاضر در اردوی فعلی هیچ‌کدام بر دیگری ارجحیت ندارد بلکه ۲۳ بازیکن با توجه به شرایط انتخاب خواهند شد و بازیکنان دیگر کاملاً این امکان را دارند که در چند ماه آینده شرایط بهتری از بازیکنان مرحله مقدماتی پیدا کنند.
وی درباره دلیل برگزاری اردوی حدود ۲۰ روزه برای تیم نوجوانان تصریح کرد: ما زمان زیادی در اختیار نداشتیم و در واقع کارمان از اوایل فروردین سال جاری آغاز شد. در اردیبهشت و خرداد هرکدام یک اردو داشتیم و پس از آن هم سه اردوی بلند مدت داریم. در این سنین نمی‌توان بازیکنان را در اختیار باشگاه‌ها قرار داد بلکه برای هماهنگ‌سازی بازیکنان مجبوریم آنها را به اردو بیاوریم و آموزش‌های لازم را به آنها بدهیم. البته برخی دوستان نگران (Over training) تمرین زدگی یا (Homesick) دوری از خانه شدن بازیکنان هستند اما ما چاره‌ای جز انتخاب بین بد و بدتر نداریم. باید واقع بین باشیم که این موارد بدتر است یا ضعیف شدن بازیکن از نظر فنی. هوم‌سیک شدن بازیکن را با ایجاد سرگرمی یا چند روز استراحت می‌توان جبران کرد اما آیا زمان کافی برای کار روی بخش‌های تاکتیکی و تکنیکی داریم؟ در تیم ملی تنها باید بازیکنان را انتخاب کرد اما ما باید آموزش‌های لازم را هم بدهیم به همین منظور این ریسک را می‌پذیرم. در واقع حجم کارمان را با همه سختی‌هایش افزایش دادیم، چراکه خودمان را برای ساختن نسل آتی فوتبال ایران مسئول دانستیم.
سرمربی تیم ملی زیر ۱۶ سال ادامه داد: از سوی کافا دعوت نامه‌ای دریافت کردیم و پیرو آن ۳۴ بازیکن را به اردو فراخواندیم تا در نهایت ۱۸ نفر را برای حضور در این تورنمنت انتخاب کنیم. به فاصله کمی پس از آن هم یک دعوت نامه از چین جهت حضور در تورنمنت دوستانه دیگری به فدراسیون رسید و موقعیتی را داشتیم تا بازیکنان را به دو تورنمنت اعزام کنیم تا چند بازی بین‌المللی داشته باشند. در واقع کار ما در کادر فنی بسیار سنگین شد و در این اردوی ۲۰ روزه دو نوبت در صبح و دو نوبت در عصر با حدود ۴۹ بازیکن در حال پیگیری تمرینات هستیم. خیلی کار سختی داریم اما امیدواریم تا نهایت با این کار تجربه بازیکنان افزایش پیدا کند.
عبدی در خصوص حضور بازیکنان در دو تورنمنت دوستانه چین و کافا در تاجیکستان گفت: برای تورنمنت چین حدود ۲۳ بازیکن می‌توانند همراه ما باشند. در تورنمنت کافا که اتفاقاً سنگین هم خواهد بود نیز نیاز داریم تا بازیکنان بیشتری را همراه ببریم تا کارایی و تجربه لازم را به دست بیاورند. الان مشخص نیست که کدام یک از بازیکنان به چین می‌روند و کدامشان به تاجیکستان و نهایتاً هفته آینده در این زمینه تصمیم‌گیری می‌کنیم. اعزام بازیکنان به هرکدام از این دو تورنمنت فارغ از بحث اولویت یا اصلی و فرعی بودن بازیکنان است و اصلاً چنین معیاری را در نظر نداریم چون در نهایت حدود ۳۲ نفر از مجموع این دو گروه انتخاب خواهند شد تا در آینده از میان آنها ۲۳ بازیکن برای مسابقات مقدماتی آسیایی انتخاب شوند.
وی ادامه داد: وقتی گروه نخست برای حضور در چین اعزام شود، تیمی که قرار است راهی تاجیکستان شود باید در تهران تمریناتش را ادامه بدهد. به دلیل اینکه بازیکنان باید با همان فلسفه تمرینی این چند ماه اخیر کار خود را ادامه بدهند، به همین دلیل مهدوی در تهران می‌ماند و تمرینات را با سایر تمرینات پیش می‌برد.
وی با اشاره به حضور ویلموتس در اردوی قبلی تیم ملی نوجوانان گفت: حضور ویلموتس باعث شد که بازیکنان انگیزه زیادی بگیرند. حضور تاج و سایر مدیران ارشد فدراسیون در تمرینات نشان می‌دهد که آینده فوتبال ایران تا چه میزان برای این نفرات مهم است. آینده فوتبال ایران همین بازیکنان هستند و حتی اگر ۵ بازیکن از این تیم در آینده به تیم ملی بزرگسالان برسند هم نشان از اهمیت، سرمایه گذاری فوق‌العاده اقتصادی و منطقی است.
انتهای پیام
