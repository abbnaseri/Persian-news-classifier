ماهینی: سرمربی جدید پرسپولیس نیاز به حمایت دارد
مدافع تیم فوتبال پرسپولیس معتقد است سرمربی جدید این تیم هر کسی که باشد نیاز به حمایت دارد.
به گزارش ایسنا و به نقل از سایت رسمی باشگاه پرسپولیس، حسین ماهینی درباره شرایط خود و تیم برای شروع فصل جدید بازی‌ها اظهار کرد: خوشخبتانه تمرینات پیش‌فصل را در موعد مقرر آغاز کرده‌ایم و منتظر معرفی سرمربی جدید هستیم. پرسپولیس بیش از هر چیز به همان عواملی نیاز دارد که باعث موفقیت‌هایش در این سال‌ها شده است. از جمله این عوامل؛ آرامش، اتحاد تیم و حمایت و اعتماد هواداران بود.
وی ادامه داد: قطعاً دل ما برای برانکو تنگ می‌شود ولی فوتبال حرفه‌ای همین است. او در جای دیگر به دنبال ادامه موفقیت‌های خود است و ما هم در پرسپولیس. ما چهار سال رویایی و خیلی خوب را داشتیم اما این برای گذشته است. طبیعی است که برای تکرار قهرمانی باید بیشتر از قبل تلاش کنیم و پشت یکدیگر باشیم. به کار و زحمت بیشتری نیاز داریم و قطعاً آن را انجام خواهیم داد. در طول بازی‌ها، هر بازی که به پایان می‌رسید چه پیروزی رقم می‌خورد و چه شکست، در گذشته می‌ماند و با تمام تمرکز و انرژی سراغ بازی بعدی می‌رفتیم. فقط تجربه‌ها را منتقل می‌کردیم. حالا هم یکسری عوامل بود که باعث موفقیت ما شد. از مهمترین آنها هواداران و رفتار آنها بود. چهار سال قبل وقتی به مشکل خورده بودیم اگر آن حمایت، همراهی و اعتماد با وجود ناکامی‌ها نبود، اتفاقات بعدی رقم نمی‌خورد. پرسپولیس و هوادارانش راه موفقیت را به همه نشان دادند و خود ما نباید از این موارد غافل بشویم. این درس‌ها را نباید از یاد ببریم. آن حمایت و اعتماد در کنار اتحاد و تلاش تیم درایت کادر فنی، پشتیبانی باشگاه، حاصلش نتایج عالی و افتخارات فراوان بود. در این چند سال، پرسپولیس بزرگ‌تر از همه چیز و همه کس بود و این کار تیمی ما بود که برنده و قهرمان شد.
بازیکن پرسپولیس اضافه کرد: سرمربی جدید هر کس که باشد به حمایت و اعتماد نیاز دارد. شرایط سخت همیشه وجود دارد ولی با در نظر گرفتن این موارد و با کمک هم می‌توانیم از آنها بگذریم. ما بازیکنان مصمم هستیم از عنوان قهرمانی خودمان دفاع کنیم و روی پشتیبانی همه جانبه هواداران از بازی اول تا بازی آخر و از سوت شروع هر بازی تا سوت پایان آن بازی حساب کرده‌ایم.
ماهینی درباره شرایط خود هم گفت: دوران سختی بود ولی بالاخره گذشت. مثل همه بچه‌ها آماده می‌شوم بار دیگر در زمین مسابقه، تمام وجودم را بگذارم تا شادی هواداران را ببینیم. سرمربی هم که معرفی شود، تمرینات وارد فاز تازه‌ای خواهد شد و برای یک فصل خوب و پرهیجان آماده می‌شویم. می‌خواهیم مثل این چند سال اخیر از بازی با پیراهن پرسپولیس و فوتبال در کنار هوادارانمان لذت ببریم. مثل هر قهرمان دیگری، روزهای سخت و روزهای امتحان هم داریم ولی تلاش و صبر که باشد، حقمان را می‌گیریم.
انتهای پیام
