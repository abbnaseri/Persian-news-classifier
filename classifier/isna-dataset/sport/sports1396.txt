زهیوی: دوست دارم مثلث ZBZ دوباره شکل بگیرد/ احتمال دارد فولاد با نکونام نتیجه بگیرد
بازیکن پیشین تیم‌های استقلال خوزستان و فولاد که پس از مصدومیت و دوری هفت ماهه از مستطیل سبز در حال بازگشت قوی به فوتبال است، بسیار دوست دارد آن مثلث ZBZ پیشین استقلال خوزستان (زهیوی، بیت‌سعید و زبیدی) که نقش بسیاری در قهرمانی این تیم داشت، مجددا در تیم دیگر استان شکل بگیرد تا مردم خوزستان برای بار دیگر خود را در صدر فوتبال کشور ببینند.
به گزارش ایسنا، رحیم زهیوی، بازیکنی که به همراه استقلال خوزستان قهرمانی لیگ برتر ایران و حضور در لیگ قهرمانان آسیا را تجربه کرده و بازی در لیگ قطر را نیز در کارنامه خود دارد و در تیم فولاد نیز روزهای خوبی را برای هواداران این تیم رقم زده است، پس از آن مصدومیت سختِ هفتم آذرماه با لباس ذوب‌آهن آن‌هم برابر فولاد، اکنون به دنبال بازگشت قوی به مستطیل سبز است. او بسیار دوست دارد آن ZBZ پیشین استقلال خوزستان (زهیوی، بیت‌سعید و زبیدی) که نقش بسیاری در قهرمانی این تیم داشت، مجدداً در تیمی دیگر شکل بگیرد تا مردم خوزستان برای بار دیگر خود را در صدر فوتبال کشور ببینند.
 خبرگزاری ایسنا با رحیم زهیوی گفت‌وگویی انجام داده است که در ادامه می‌خوانید:  زهیوی در ابتدا درباره شرایطش پس از آن آسیب‌دیدگی سخت و پارگی رباط صلیبی، اظهار کرد: تقریباً هفت ماهی از مصدومیت من می‌گذرد و اکنون طبق تشخیص پزشکان تا مردادماه بدن من به صورت کامل، آماده بازی است. اکنون در حال انجام کارهای قدرتی و منتظر اتمام پروسه درمانم هستم تا بتوانم مجدداً با قدرت به مستطیل سبز برگردم.  * دوست دارم روزی به فوتبال برگردم که قوی باشم او در ادامه در پاسخ به این سوال که آیا در حال حاضر پیشنهادی برای بازی در تیم‌های لیگ برتری داشته‌اید؟ گفت: سه چهار تیم به من پیشنهاد داده‌اند که اگر مراحل درمان‌ات به پایان رسیده است با تو قرارداد ببندیم اما من بازیکنی هستم که فقط دوست ندارم بازی کنم و علاقه‌مند هستم با تمام قدرت وارد میدان شوم و به همین دلیل هنوز جواب قطعی به هیچکدام از این سه چهار تیم نداده‌ام و به آن‌ها اعلام کرده‌ام که طی یک ماه پیش‌رو به آن‌ها پاسخ خواهم داد. من دوست دارم روزی به فوتبال برگردم که قوی باشم. در هر صورت منتظر اتمام مراحل درمان هستم تا مانند سال‌های قبل به خوبی به فوتبال برگردم.  
* پیشنهادهای استقلال و پرسپولیس را به خاطر فولاد رد کردم بازیکن پیشین تیم فوتبال فولاد خوزستان درباره علاقه هواداران فولاد به بازگشت او به این تیم نیز خاطرنشان‌کرد: خودم نیز علاقه‌مند به همکاری مجدد با باشگاه فولاد هستم. زمانی که دو فصل پیش پس از حضور در تیم قطری، مجدداً به فولاد برگشتم، همه می‌دانستند که من در آن مقطع زمانی از تیم‌های استقلال و پرسپولیس پیشنهادهای خوبی داشتم ولی به دلایلی فولاد را انتخاب کردم. در هر صورت همه هواداران می‌دانند که من خودم را ثابت کرده‌ام و سالی که استقلال خوزستان قهرمان لیگ برتر نیز شد، دینم را به مردم این استان ادا کردم و سال بعد از این قهرمانی هم در حالی‌که بازهم از تیم‌های تهرانی پیشنهاد داشتم، در استقلال خوزستانی که پولی نداشت، ماندم.  وی افزود: همه می‌دانند حضور در استقلال و پرسپولیس آرزوی هر بازیکنی است ولی من نرفتم و دو فصل پیش با قراردادی کم‌تر از آن‌چه باشگاه‌های دیگر می‌دادند، به فولاد رفتم که از این انتخاب اصلاً ناراحت نیستم. در همان سال نیز من واقعاً به فولاد خدمت کردم و در حالی که بازیکن چندانی نداشتیم تا رده دوم جدول نیز پیش رفتیم ولی یکسری حواشی باعث شد این رده را از دست بدهیم ولی در همان سال در نهایت با کسب عنوان هفتمی، لیگ را به پایان رساندیم.   
* برای ماندن در فولاد مقاومت کردم ولی من را نخواستند زهیوی بیان کرد: به نظرم بهترین سال فوتبالی‌ام در فولاد بود اما در حالی‌که عملکرد خوبی داشتم، یکسری افراد با ماندن من در فولاد مخالفت کردند. البته من باز هم در حالی که برای لیگ هجدهم از تیم‌های دیگر پیشنهاد داشتم، برای ماندن در فولاد مقاومت کردم اما بعد با من تماس گرفتند که نمی‌توانی در فولاد بمانی که نمی‌دانم بر چه اساسی این‌گونه به من گفتند.  
* تفکرات من و علی دایی با هم متفاوت بود وی ادامه داد: این‌که دیگر نمی‌توانم در فولاد بمانم خیلی دیر به من اعلام شد و در نهایت مجبور شدم به تیم سایپا بروم که با آقای علی دایی نیز به مشکل برخوردم زیرا تفکرات ما با یکدیگر متفاوت بود و سیستم بازی‌اش به من نمی‌خورد. البته در همان بازی اول که برای سایپا انجام دادم، سه پاس گل دادم و در ادامه هم دیگر بازی نکردم و از این تیم جدا شدم و به ذوب آهن رفتم. برای ذوب آهن نیز در همان بازی نخست گل به ثمر رساندم. بازی بعدمان هم با تیم فولاد بود که در همین دیدار من دچار مصدومیت و پارگی رباط صلیبی شدم که نمی‌دانم اسمش را خوشبختی یا بدبختی بگذارم اما خوشحالم که اتفاقی بدتر از پارگی رباط صلیبی برایم رخ نداد.  * می‌خواهم به خاطر این‌که رحیم زهیوی هستم برای بازگشت به فوتبال به من کمک شود این بازیکن خوزستانی خاطرنشان‌کرد: اکنون باید خیلی‌ها کنارم باشند و دستم را بگیرند، البته من نمی‌خواهم کسی از روی ترحم به من کمک کند و اگر به این صورت باشد هیچ وقت فوتبال را ادامه نخواهم داد. اگر قرار است کسی به من کمک کند، می‌خواهم به خاطر این‌که رحیم زهیوی هستم به من کمک کند. ما بازیکنان بسیاری از جمله داریوش شجاعیان، حسین ماهینی و مهدی زبیدی را داشتیم که دچار همین مصدومیت شدند ولی مجدداً با قدرت به میادین برگشتند. به هر حال مصدومیت هم جزئی از فوتبال است و قرار نیست برای همیشه با ما باشد. خدا را شکر می‌کنم که اکنون شرایطم بسیار خوب است و مجدداً می‌توانم فوتبال بازی کنم. تمرینات فشرده‌ای را انجام می‌دهم تا با آمادگی کامل وارد لیگ برتر شوم. در حال حاضر کنار دکتر نوروزی و آقای سامی جمالی کار می‌کنم که بسیار به من کمک می‌کنند و جا دارد از آن‌ها تشکر کنم.  * اگر روزی مربی شوم، تنها از بازیکنان خوزستانی حمایت می‌کنم او هم‌چنین درباره انتقادی که اخیراً به تیم‌های خوزستانی مبنی بر بها دادن کم‌تر به بازیکنان بومی می‌شود، گفت: به هر حال مربیان بازیکنانی را جذب می‌کنند که با سیستم کاری‌شان مطابقت داشته باشد اما خود من اگر روزی مربی شوم، تنها از بازیکنان خوزستانی حمایت خواهم کرد زیرا بازیکنانی کامل و باغیرتی هستند. سالی که در استقلال خوزستان بودیم، بازی‌هایی بود که ما با مصدومیت در زمین حاضر می‌شدیم و این مورد را در فولاد هم شاهد هستیم. به طور مثال وقتی خودم به تیم قطر رفتم، زمانی که دچار مصدومیت شدم، نزدیک به دو ماه استراحت کردم. البته می‌توانستم با همان مصدومیت هم بازی کنم اما ترجیح دادم مصدومیتم کامل رفع شود ولی زمانی که در تیم‌های فولاد یا استقلال خوزستان بودم با همین شرایط بازی می‌کردم زیرا دوست داشتم تیم استانم نتیجه بگیرد. باید بگویم بیش‌تر بازیکنان خوزستانی به همین صورت هستند. در هر صورت نفرات خوبی را در خوزستان داریم که می‌توانند به تیم‌های استان کمک کنند.  * نمی‌خواستند همیشه استقلال خوزستان در اوج باشد زهیوی درباره سقوط استقلال خوزستان که قهرمانی با این تیم و حضور در لیگ قهرمان آسیا را نیز تجربه کرده است نیز عنوان کرد: من واقعاً برای آن مدیران و آدم‌هایی که پشت این تیم بودند و بعد رهایش کردند، متاسف هستم. زمانی که قهرمان شدیم، فصل بعد از آن نیز بازیکنان خوزستانی که سرنوشت‌ساز بودند در استقلال خوزستان ماندند و حتی می‌توانستیم برای دومین سال متوالی شگفتی‌ساز باشیم ولی به بازیکنان پول نمی‌دادند که به نظرم این کار عمداً صورت می‌گرفت و نمی‌خواستند همیشه استقلال خوزستان در اوج باشد. خیلی بد است، تیمی قهرمان شود ولی پس از سه چهار سال سقوط کند. این اتفاق در هیچ جای دنیا نمی‌افتد. به هر حال رخ دادن این اتفاق برای مردم خوزستان اصلاً خوب نیست و زمانی که استقلال خوزستان به لیگ یک سقوط کرد، بسیار ناراحت شدم زیرا به یاد آن سال قهرمانی و انجام آن کار بی‌نظیر و سرنوشت‌ساز افتادم و حیف است که امسال این تیم در لیگ برتر نیست.  * عبدالله ویسی را از استقلال خوزستان فراری دادند این بازیکن پیشین تیم فوتبال فولاد خوزستان گفت: همین آدم‌ها حتی عبدالله ویسی را که تیم را به قهرمانی رساند، فراری دادند. در آن سال قهرمانی ویسی خیلی به ما کمک کرد. او از نظر روحی روانی آدم بزرگی است و به نظرم یک فرد جنتلمن محسوب می‌شود اما متأسفانه کاری با تیم کردند که او رفت و بعد هم بازیکنان خوب از استقلال خوزستان جدا شدند. به هر حال آن عده به مقصود خود رسیدند و تنها چیزی که می‌توانم بگویم این است که برای این آدم‌ها متأسفم.  وی درباره عملکرد فولاد در لیگ هجدهم نیز خاطرنشان‌کرد: برای تیمی چون فولاد تغییرات متوالی سرمربی خوب نیست. اتفاقی که در فصل هجدهم بارها شاهد آن بودیم. فولاد باشگاه کوچکی نیست و دو قهرمانی در لیگ برتر را تجربه کرده و بازیکنانی را داشته است که عضو تیم‌ملی بودند ولی اکنون آن فولاد کجا است و چه کسی مقصر این شرایط است؟ برای رسیدن به شرایط خوب باید بازیکنان بزرگ جذب و هزینه شود.  * نباید درباره جواد نکونام زود قضاوت کنیم زهیوی با بیان این‌که اکنون نباید درباره جواد نکونام و نحوه یارگیری او و باشگاه قضاوت کنیم، گفت: نکونام در گذشته بازیکن خیلی بزرگی بوده و کاپیتانی تیم ایران را هم بر عهده داشته است. او در تیم‌های بزرگ جهان بازی کرده و خود را ثابت کرده است. ما مربیان بسیاری از ایرانی تا خارجی را به فولاد آوردیم که طی چند سال اخیر جواب ندادند ولی اکنون نباید در خصوص جواد نکونام زود قضاوت کنیم و باید به او فرصت دهیم که کار کند تا بتواند خود را ثابت کند و احتمال دارد فولاد بتواند با نکونام نتیجه بگیرد. سالی که همراه با استقلال خوزستان قهرمان لیگ برتر شدیم، بازیکنان ستاره و اسم و رسم‌دار نداشتیم، پس اکنون هم نباید درباره فولاد زود قضاوت کرد و باید حامی فولاد باشیم. باشگاه فولاد در حال حاضر بازیکنان بومی خود را هم حفظ کرده و عملکرد خوبی در نقل و انتقالات داشته است.  او در پایان گفت: خیلی دوست دارم مجدداً آن ZBZ پیشین استقلال خوزستان که متشکل از من و حسن بیت‌سعید و مهدی زبیدی بود، شکل بگیرد و کنار هم به فوتبال خوزستان کمک کنیم.
 انتهای پیام
