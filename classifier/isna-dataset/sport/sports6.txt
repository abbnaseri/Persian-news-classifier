دبیر فدراسیون والیبال: خواستار پاسخ فدراسیون جهانی هستیم
دبیر فدراسیون والیبال در مورد معطلی تیم ملی ایران رد فرودگاه آمریکا گفت: تصمیم گرفتیم که پاسخ معطل شدن تیم را با ارسال یک ایمیل و نامه صریح و سرگشاده به فدراسیون جهانی والیبال بدهیم.
علی فتاحی دبیر فدراسیون والیبال در گفت‌وگو با ایسنا به مشکلاتی که برای تیم در فرودگاه آمریکا پیش آمد اشاره کرد و گفت: از ابتدا پیش‌بینی می‌کردیم که جز ۶ تیم برتر مسابقات باشیم به همین دلیل از مدت‌ها قبل برای اینکه کاروان ورزشی‌مان راحت و بدون مشکل به آمریکا وارد شود، اقدام کرده بودیم. با IOC و ستادهای مرتبط هماهنگ کردیم تا ویزای تیم را زودتر بگیریم اما متأسفانه خروج بازیکنان از سالن ترانزیت فرودگاه آمریکا و ورود به خاک این کشور با مدت زمان زیادی همراه شد که مطلوب نظرمان نبود.
او در این مورد افزود: با توجه به اینکه کاروان ایران وزرشی بود و نامه‌نگاری و هماهنگی‌های لازم هم انجام شده بود در نتیجه طولانی شدن پروسه کاری بازیکنانمان قابل قبول نبود. به همین دلیل فدراسیون والیبال در این مورد ابزار نگرانی کرد و روز گذشته با حضور آقای داوری و سایر اعضا جلسه‌ای تشکیل دادیم. در نهایت به این جمع بندی رسیدیم که پاسخ معطل شدن تیم را با ارسال یک ایمیل و نامه صریح و سرگشاده به آقای آری گراسا و فدراسیون جهانی والیبال بدهیم. این ایمیل ارسال شد و خواستار پاسخ شدیم.
دبیر فدراسیون والیبال در ادامه بیان کرد: کاروان ما ورزشی و معطلی آن برایمان غیر قابل قبول بود. همچنین از نظر اخلاق ورزشی محلی از اعراب نداشت. البته روز گذشته برای اولین بار از کاروان انگشت نگاری انجام نشد اما به هر حال به معطلی تیم ملی ایران اعتراض داشتیم.
فتاحی به دلجویی نماینده فدراسیون جهانی والیبال از سرپرست تیم ملی اشاره و بیان کرد: امروز یکی از نمایندگان FIVB به تمرین تیم ملی رفت و از آقای خوش خبر دلجویی و به نوعی عذرخواهی کرد. پیگیری می‌کنیم تا در این زمینه به نامه مکتوب هم برسیم. علاوه بر این آقای داوری هم در واکنش به این اتفاق از رفتن به آمریکا انصراف داد.
انتهای پیام
