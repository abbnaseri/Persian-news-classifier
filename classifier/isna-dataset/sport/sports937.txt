گریه بازیکنان افغانستان بعد از شکست برابر ژاپن
چهار هزار هوادار پرشور افغانی حمایت همه‌جانبه‌ای از تیمشان در فینال مسابقات فوتسال زیر بیست سال آسیا کردند.
به گزارش ایسنا، تیم های ملی فوتسال امید افغانستان و ژاپن از ساعت ۱۸:۳۰ امروز(شنبه) در دیدار فینال مسابقات قهرمانی زیر بیست سال آسیا در سالن پورشریفی تبریز به مصاف هم رفتند و در نهایت ژاپنی‌ها با برتری سه بر یک قهرمانی این رقابت‌ها را به دست آوردند.
هواداران افغانستان که از ساعت ها پیش به سالن آمده بودند و تعدادشان به چهار  هزار نفر می‌رسید، به شدت تیم‌شان را تشویق می‌کردند.
هواداران افغانستانی با سوت‌های ممتد، جو سنگینی علیه بازیکنان ژاپن به راه انداخته بودند.
محمد جواد صفری دروازه‌بان افغانستان به شدت از سوی هواداران تشویق شد.
هواداران پس از گلزنی ژاپن، با شعار «افغانی با غیرت» به بازیکنانشان روحیه دادند.
در اواسط نیمه نخست، استاندار آذربایجان شرقی وارد سالن پورشریفی شد.
دریافت دو گل از سوی افغانستان از شور و حال هواداران این تیم کاست.
تعدادی از افغانستانی‌های حاضر در ورزشگاه با سر دادن شعار «آذربایجان» از میزبانی تبریزی‌ها قدردانی کردند.
تعدادی از بازیکنان افغانستان پس از باخت مقابل ژاپن از ناراحتی گریه کردند.
هر دو تیم پس از بازی دور افتخار زده و از هواداران حاضر در سالن قدردانی کردند.
بعد از پایان بازی، هواداران تیم افغانستان سالن را ترک نکرده و نظاره‌گر آماده سازی مراسم جشن قهرمانی بودند.
مراسم اهدای جام این رقابت‌ها با نظم خوبی انجام شد.

انتهای پیام
