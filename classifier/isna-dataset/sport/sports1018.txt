برگزاری مسابقات کشتی در فضای باز در کردستان
مسابقات کشتی آزاد و فرنگی در فضای باز با استقبال گرم همشهریان بیجاری برای اولین بار در سطح کشور در شهرستان بیجار برگزار شد.
عباس قمرنیا، در حاشیه مسابقه کشتی چهارجانبه در گفت و گو با ایسنا، با اشاره به اینکه این مسابقات با همکاری فرمانداری شهرستان بیجار، اداره بهزیستی و کمپ ترک اعتیاد احیاگران گروس به مناسبت هفته مبارزه با مواد مخدر برگزار شده است اظهار کرد: با توجه به استقبال ورزشکاران و همشهریان بیجاری این دوره از مسابقات در سال‌های آینده با حمایت فرمانداری بیجار به میزبانی این شهرستان برگزار می‌شود.
رئیس هیأت کشتی شهرستان بیجار با بیان اینکه این مسابقات برای اولین بار در سطح کشور در فضای باز برگزار می‌شود، گفت: هدف از این کار آشنایی خانواده با ورزش پهلوانی کشتی و دعوت نوجوانان و جوانان به ورزش کشتی و دوری از اعتیاد به مواد مخدر است.
وی تصریح کرد: این مسابقات با شرکت بیش از ۱۰۰ کشتی گیر از شهرستان‌های مریوان، قروه، دیواندره و ۳ تیم از سطح شهرستان بیجار در حال برگزاری است.
قمرنیا، یادآور شد: این مسابقات در رده‌های پهلوانک، نونهالان، نوجوانان و جوانان در دو دسته آزاد و فرنگی به مدت یک روز در پارک شاهد بیجار در حال برگزاری است.
در پایان این مسابقات از نفرات برتر شرکت کننده تقدیر به عمل آمد.

 انتهای پیام
