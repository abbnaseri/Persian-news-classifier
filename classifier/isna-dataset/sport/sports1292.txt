سرمربی پاراگوئه: قطر شایسته کسب تساوی بود
سرمربی تیم ملی فوتبال پاراگوئه بعد از تساوی برابر قطر به ستایش از این حریف آسیایی پرداخت.
به گزارش ایسنا و به نقل از الرای، تیم ملی فوتبال پاراگوئه در دیدار نخست خود در رقابت های کوپا آمه ریکا به مصاف قطر رفت. پاراگوئه با وجود آنکه در این دیدار با دو گل پیش افتاد اما دو گل دریافت کرد تا این دیدار برنده نداشته باشد و بازی با تساوی دو بر دو به پایان رسد.
ادواردو بریتزو سرمربی پاراگوئه در نشست خبری بعد از بازی گفت: قطر شایستگی تساوی در این دیدار را داشت. این بازی هم برای ما و هم برای حریف نقاط مثبت و منفی داشت. با دو گل پیش افتادیم اما متاسفانه بازی با تساوی به پایان رسید. گل نخست قطر آنها را به بازی برگرداند.
او ادامه داد: بعد از گل نخست قطر کنترل بر بازی را از دست دادیم. نداشتن یک هافبک خوب باعث شد تا قطر نبض بازی را در میانه میدان به دست بگیرد. نتیجه ناامید کننده است چرا که همه به دنبال پیروزی بودند اما این باعث نمی‌شود تا از هدف خود دور شویم. امیدوارم که در دیدار بعدی بهتر ظاهر شویم.
تیم ملی فوتبال پاراگوئه در دیدار بعدی خود به مصاف آرژانتین می‌رود و قطر هم به مصاف کلمبیا می‌رود.
در این گروه کلمبیا با ۳ امتیاز صدرنشین است و تیم های قطر و پاراگوئه هم یک امتیازی هستند این درحالی است که آرژانتین بدون امتیاز قعرنشین است.
انتهای پیام
