وزنه‌بردار ملی‌پوش: مبلغ قرارداد لیگ برتر در حد مکمل است / پول فصل قبل را نگرفته‌ام
عضو تیم ملی وزنه‌برداری، مبلغ قراردادهای لیگ را در حد تأمین پول خرید مکمل عنوان کرد.
رضا بیرالوند در گفت‌وگو با ایسنا، اظهار کرد: قرار است مرحله نخست لیگ برتر، رکوردگیری ملی‌پوشان برای حضور در پیکارهای جهانی نیز باشد. وی با بیان اینکه در این فصل به احتمال زیاد برای بیمه رازی روی تخته می‌رود، اضافه کرد: فصل قبل عضو تیم حفاری بودم که تا الان پولم را نداده‌اند.  بیرالوند در خصوص مبالغ قراردادهای لیگ برتر گفت: سقف قراردادها بین ۴۰ تا ۵۰ میلیون تومان است که در حد خرید مکمل است.  این ورزشکار لرستانی بیان کرد: وزنه‌برداری در رقابت‌های مهم همواره مدال دارد و می‌تواند قراردادها از این بهتر شود.  وی تأکید کرد: با توجه به مدال‌آور بودن وزنه‌برداری امید می‌رود اسپانسرها برای تیم‌داری ورود و از این رشته حمایت کنند.
 انتهای پیام

