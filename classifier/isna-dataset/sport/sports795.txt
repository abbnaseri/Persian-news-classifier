هروی: نتایج کانادا نشان داد با هم باشیم موفق‌تریم/ پیگیر اعزامم نشدم
سرمربی تیم ملی کاراته با بیان اینکه حضور در رقابت‌های لیگ جهانی سری آ در کانادا جزو برنامه‌های فدراسیون نبود، گفت: به همین دلیل من نیز پیگیر کارهای مربوط به اعزامم نشدم.
شهرام هروی در گفتگو با ایسنا، درباره عملکرد نمایندگان کاراته ایران در لیگ جهانی سری آ به میزبانی کانادا، اظهار کرد: ابتدا به همه نفرات تیم خسته نباشید بگویم. حضور در این مسابقات بدلیل هزینه بالا و مسافت زیاد از برنامه‌های فدراسیون نبود اما چند کاراته‌کا خودشان پیگیر دریافت ویزا و حضور در این مسابقات شدند و در نهایت توانستند عازم کانادا شوند. به هر حال حضور در این مسابقات خوب بود و بچه‌ها توانستند امتیازات خوبی را در راه افزایش امتیاز سهمیه المپیک کسب کنند.
سرمربی تیم ملی کاراته افزود: مسیر سختی برای کسب سهمیه المپیک در پیش داریم و تا پایان سال ۹۸ باید در ۱۰ رویداد بین‌المللی حاضر شویم تا در نهایت امتیازات لازم را برای حضور در المپیک بدست بیاوریم.
وی درباره علت غیبتش در این مسابقات و اعزام تیم بدون سرمربی به کانادا، گفت: مهمترین پیام حضور این نفرات در کانادا این بود که اگر بصورت تیمی کار کنیم و بصورت تیم اعزام شویم می‌توانیم به نتایج خوبی برسیم. کسب این نتایج بیش از پیش نشان داد وقتی با هم باشیم به موفقیت هم می رسیم.
هروی خاطرنشان کرد: همانطور که گفتم حضور در این مسابقات در برنامه‌های فدراسیون نبود و من نیز به همین دلیل پیگیر اعزام نشدم و دنبال گرفتن ویزا نرفتم. تعدادی از بچه‌ها دوست داشتند راهی این رقابت‌ها شوند و با هزینه شخصی خودشان و همچنین کمک فدراسیون عازم این رقابت‌ها شدند. مسیر دشواری در پیش داریم و خوشبختانه همه نفراتمان از انگیزه و روحیه خوبی برای کسب موفقیت برخوردارند. امیدوارم در نهایت بتوانیم به اهدافی که داریم برسیم و شاهد موفقیت بیش از پیش کاراته ایران باشیم.
وی در پایان درباره برنامه‌های پیش روی تیم ملی کاراته نیز گفت: اواخر تیر ماه مسابقات قهرمانی آسیا را در پیش داریم و بعد از آن نیز عازم لیگ جهانی در ژاپن خواهیم شد.
انتهای پیام


