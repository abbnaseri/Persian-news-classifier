شکوری: سال شلوغی برای کمیته اخلاق بود/ همه در حیطه وظایف خود عمل کنند
سرپرست دبیرکلی فدراسیون فوتبال می‌گوید که هر کمیته این فدراسیون باید در حیطه وظایف خودش عمل کند.
به گزارش ایسنا، ابراهیم شکوری، سرپرست دبیرکلی فدراسیون فوتبال در حاشیه جلسه هم‌اندیشی و آسیب‌شناسی مربیان لیگ برتری اظهار کرد: فکر می‌کنم امسال بتوانیم از نظرات مربیان و آسیب‌شناسی‌ای که صورت می‌گیرد استفاده کنیم. ما می‌خواهیم نقاط ضعف را به حداقل برسانیم. اینکه بخواهیم بگوییم عالی کار کردیم یا می‌خواهیم عالی کار کنیم به دور از واقعیت است. ما می‌خواهیم شرایطی را ایجاد کنیم که کمترین مشکل را داشته باشیم.
او افزود: این ماجرا می‌طلبد که همه هواداران، مربیان، بازیکنان، فدراسیون فوتبال و سازمان لیگ با یکدیگر در یک جهت حرکت کنیم و کمک کنیم که شرایط خوبی ایجاد کنیم.
سرپرست دبیرکلی فدراسیون فوتبال در پاسخ به این سوال که آیا کمیته اخلاق بازوی اجرایی خوبی برای فدراسیون است، توضیح داد: مطمئناً کلیه کمیته‌ها بازوهای فدراسیون هستند و سعی می‌کنیم از پتانسیل آن‌ها استفاده کنیم. ۱۰۰ درصد حرف آن‌ها عملی می‌شود. فکر می‌کنم سال گذشته کمیته اخلاق شلوغی داشتیم ولی سعی می‌کنیم که هرکس در حیطه وظایف خودش عمل کند.
شکوری در پایان، وقتی با سوالی درباره وضعیت محرومیت سعید فتاحی، رئیس کمیته مسابقات سازمان لیگ مواجه شد به خبرنگاران اعلام کرد که پس از جلسه به سوالات آن‌ها پاسخ می‌دهد.
انتهای پیام
