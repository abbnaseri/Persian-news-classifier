خونه به خونه با لیگ یک خداحافظی کرد
مالک باشگاه خونه به خونه با انتشار پیامی انصراف خود را از لیگ دسته یک فوتبال اعلام کرد.
به گزارش ایسنا، قاسم حسن‌زاده امیری مالک باشگاه خونه به خونه با انتشار پیامی در فضای مجازی، انصراف باشگاه خونه به خونه را از رقابت‌های لیگ دسته یک اعلام کرد.
 این پیام در حالی منتشر شده که در چند روز اخیر اخبار مختلفی مبنی بر انتقال امتیاز باشگاه خونه به خونه به استان خراسان شمالی منتشر شده است و ظهر دیروز (پنج‌شنبه) کمیسیون ماده ۵ اداره وزارت ورزش و جوانان استان مازندارن با انتقال امتیاز باشگاه خونه به خونه مخالفت کرده است.
 پیام انصراف باشگاه خونه به خونه مازندران از لیگ دسته اول فوتبال کشور به شرح زیر است:
 "بسم الله الرحمن الرحیم پس از دوسال تیمداری در لیگ برتر کشتی کشور و نامرادی‌هایی که در این رشته ورزشی دیدیم، با حضور در لیگ دسته سوم (یک فصل)، لیگ دسته دوم (یک فصل) و پس از خرید امتیاز تیم بهمن شیراز، چهار فصل رویایی را نیز در لیگ دسته اول فوتبال کشور تجربه کردیم و خاطرات تلخ و شیرین زیادی را برای فوتبال دوستانه مازندران و شهرستان بابل و هواداران فهیم خونه به خونه رقم زدیم.
 در طی این شش سال به افتخارات قابل توجهی دست یافتیم و با تیم‌های جوانان و امید خونه به خونه در لیگ‌های فوتبال کشور قهرمان شدیم و با تیم بزرگسالان نیز در اکثر فصول از مدعیان صعود به لیگ برتر بودیم و دو فصل گذشته نیز بابت اتفاقات ناجوانمردانه ای که در بیرون از زمین فوتبال رقم خورد و نتایج عجیبی که در هفته پایانی شاهدش بودیم، به خاطر تنها یک تفاضل گل، ما را از صعود به لیگ برتر محروم کردند. با این حال همان فصل موفق شدیم به نایب قهرمانی جام حذفی کشور دست پیدا کنیم و از همه مهمتر انبوهی از بازیکنان جوان و مستعد مازندران را پرورش داده و به فوتبال کشور معرفی کنیم.
 در این سال‌ها به رغم تمام شرایط سخت تیمداری و اوضاع بد اقتصادی سعی کردیم پرچم فوتبال مازندران و شهرستان بابل را بالا نگه داریم ولی متأسفانه عدم تحقق وعده‌های مسئولان را در فصل گذشته شاهد بودیم. با این حال به خاطر شخص حاج مجید حسین زادگان استاندار مازندران، حاج آقا روحانی امام جمعه محترم بابل و هواداران باغیرت خونه به خونه تنها دو روز مانده به آغاز لیگ بازگشتیم و حتی در هفته اول رقابت‌ها به دلیل کمبود بازیکن نتوانستیم مقابل ملوان حاضر شویم و نتیجه سه بر صفر به نفع این تیم اعلام شد. ولی تا پایان فصل جنگیدیم و صورت خود را با سیلی سرخ نگه داشتیم تا سهمیه تیم در لیگ یک حفظ شود.
 پس از پایان لیگ امسال نیز نماینده باشگاه در برنامه زنده تلویزیونی انصراف باشگاه خونه به خونه از حضور در لیگ یک را اعلام کرد و عدم تمایل به تیمداری در لیگ دسته اول را به گوش مسئولان استان رساندیم. ولی با وجود جلسات متعددی که با استاندار محترم داشتیم، هیچ اتفاق خاصی رخ نداد تا مجبور شویم برغم تمام دلبستگی هایی که نسبت به فوتبال دوستان استان و مردم عزیز شهرستان بابل و هواداران تیم خونه به خونه داشتیم، برخلاف میل باطنی امتیاز تیم را به سازمان همیاری و شهرداری‌های استان خراسان شمالی واگذار کنیم.
 بر خود واجب می‌دانیم از حاج مجید حسین زادگان استاندار محترم مازندران، حجت‌الاسلام و المسلمین حاج آقا روحانی امام جمعه محترم بابل، جناب سرهنگ رمضانی فرمانده محترم سپاه، سرهنگ جعفری فرمانده محترم نیروی انتظامی و معاونین و پرسنل زحمتکش شأن، جناب آقای وکیلی راد رئیس محترم دادگستری شهرستان بابل، جناب آقای مرادی دادستان محترم بابل، آقای حکیم شهردار بابل و تمام اعضای شورای شهر و سایر مسئولان محترمی که طی چند سال اخیر باشگاه خونه به خونه را مورد حمایت خود قرار دادند، تشکر کنم.
 از تمام مربیان، بازیکنان، روابط عمومی و کادر رسانه‌ای، کادر پزشکی و تدارکات و سایر عوامل باشگاه نیز به خاطر زحماتی که در این سال‌ها متحمل شده‌اند تشکر می‌کنم.
 همچنین از تمام لیدرها و هواداران فهیم تیم خونه به خونه مازندران که در طی این سال‌ها ما را از حمایت‌های جانانه و دلسوزانه خود بی نصیب نگذاشته‌اند و در سرما و گرما در کنار تیم بودند نهایت تشکر را داشته باشم. هواداران مهربانی که چه در بازی‌های خانگی و چه در بازی‌های بیرون از خانه در سرما و گرما کنار ما بودند و به ما دلگرمی دادند و غیرت و معرفت را معنا کردند و دست تک تک شأن را به گرمی می‌فشارم.
 از اینکه برای زنده نگه داشتن فوتبال مازندران و بابل بیش از این از دست مان برنمی آمد شرمنده مردم هستیم و اگر در طی این سال‌ها از ما قصور و کمی و کاستی دیده‌اید از تمام شما عزیزان می‌خواهم ما را به بزرگواری خود ببخشید و امیدواریم روزی را شاهد باشم که فوتبال بابل با حضور دلگرم کننده حامیان مالی و صدالبته حمایت واقعی مسئولان به روزهای درخشان خود بازگردد و آرزوی قلبی بنده است روزی نماینده ای از بابل را در لیگ برتر کشور شاهد باشم. و من الله التوفیق قاسم حسن زاده امیری"
 انتهای پیام
