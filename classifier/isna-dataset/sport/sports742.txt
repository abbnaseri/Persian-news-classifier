فدرر: برگشتم تا قهرمان ویمبلدون شوم
راجر فدرر امیدوار است بتواند امسال در تابستان رکوردشکنی کند و برای نهمین بار فاتح ویمبلدون شود. 
به گزارش ایسنا و به نقل از تایمز، راجر فدرر تنیسور مطرح سوئیسی از آمادگی خود برای حضور در این رقابت‌ها و کسب نهمین قهرمانی خود در ویمبلدون خبر داد. این رقابت‌ها از روی دوشنبه شروع شده است و تنیسور مطرح سوئیسی در حالی در این رقابت‌ها شرکت می‌کند که به تازگی با شکست دیوید گوفین توانست برای دهمین بار فاتح تنیس هال آلمان شود.
فدرر با حضور در زمین اصلی تنیس ویمبلدون پستی در شبکه اجتماعی خود مبنی بر آمادگی برای حضور در این رقابت‌ها خبر داد.
مرد شماره ۳ تنیس جهان در شرایط خوبی به این رقابت‌ها می‌رسد و غیبت اندی ماری در رقابت‌های این دوره، شانس او را برای قهرمانی بیشتر کرده است. البته رقیبان اصلی او یعنی رافائل نادال و نواک جوکوویچ امسال در این رقابت‌ها حاضر هستند و فدرر برای اینکه بتواند بعد از دو سال بار دیگر فاتح ویمبلدون شود، چاره‌ای جز این ندارد که آمادگی بالای خود را به نمایش بگذارد.
مرحله مقدماتی تنیس ویملدون امروز با برگزاری چند دیدار بین تنیسورهایی که رتبه پایینی در رده بندی دارند برگزار خواهد شد.
انتهای پیام
