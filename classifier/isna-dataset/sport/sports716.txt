۱۰هزار دلار ضمانت بانکی برای اعزام ورزشکاران معلول به خارج از کشور
دبیر فدراسیون جانبازان و معلولان با اشاره به دریافت ۱۰هزار دلار ضمانت بانکی از ورزشکاران اعزامی به تورنمت‌های بین‌المللی گفت: فدراسیون برای اعزام ورزشکاران به مسابقات بین‌المللی ۳۰ میلیون تومان ضمانت بانکی دریافت می‌کند که به جز دریافت این مبلغ، از ورزشکارانی که در جریان مسابقات دوپینگ آنها مثبت اعلام شود ۱۳۰میلیون و برای رشته های کم‌خطر ۵۰میلیون تومان ضمانت دریافت می‌کند.
محمد حسین‌پور در گفت و گو با ایسنا، درباره وضعیت سامان بلاغی عضو تیم ملی بسکتبال با ویلچر که مدت یکسال است بعد از مسابقات جهانی آلمان در این کشور مانده و اینکه آیا فدراسیون راهکاری در این زمینه اندیشیده است یا خیر؟ اظهار کرد: کاری که فدراسیون معمولاً برای ورزشکاران اعزامی قبل از هر تورنمنتی انجام می‌دهد دریافت ضمانت نامه بانکی می‌باشد که مبلغ آن ۳۰ میلیون است. البته در هر تورنمنتی حراست وزارت ورزش و جوانان همراه تیم حضور دارد و ورزشکاران تحت کنترل هستند اما باید بپذیریم که شرایط اروپا با سایر کشورها متفاوت است و پناهندگی خیلی راحت در آن صورت می‌گیرد.
وی گفت: فدراسیون برای اعزام هر ورزشکار به تورنمنت‌های بین‌المللی مبلغ ۳۰ میلیون تومان ضمانت بانکی دریافت می‌کند که البته به جز دریافت این مبلغ برای ورزشکاران رشته‌های پرخطر همچون وزنه‌برداری، دوومیدانی و… که دوپینگ آنها در جریان مسابقات مثبت اعلام شود، ده هزار دلار یعنی ۱۳۰ میلیون تومان و برای ورزشکاران رشته‌های کم‌خطر این مبلغ ۵۰ میلیون تومان در نظر گرفته می‌شود.
دبیر فدراسیون جانبازان و معلولان همچنین اضافه کرد: متأسفانه ورزشکارانی که بعد از پایان تورنمنت‌های بین‌المللی از بازگشت به کشور امتناع می‌کنند، برای خود و خانواده‌هایشان مشکلاتی ایجاد می‌کنند. هر چند به خاطر مسائل فرهنگی حاکم در کشور مربوطه از اقدام خود پشیمان می‌شوند، اما متأسفانه به خاطر ترس از بازگشت اقدامی برای بازگشت انجام نمی‌دهند.
حسین‌پور پیرامون این پرسش که آیا تمهیداتی برای بازگشت وی به کشور انجام دادید یا خیر؟ افزود: عدم بازگشت این بازیکن به کشور درست بعد از پایان مسابقات جهانی و هنگام بازگشت تیم به کشور بود که متوجه شدیم سامان بلاغی همراه تیم نیست، از همان زمان با سفارت آلمان هماهنگی لازم را انجام دادیم و حتی چندین بار با او تماس گرفتیم اما پاسخی دریافت نکردیم تا به الان نیز تماس‌های زیادی با او داشتیم که متأسفانه پاسخگو نبوده است. البته از طریق دوستانش و خانواده‌اش اعلام کردیم که مشکلی برای بازگشت او وجود ندارد و ما از طریق سفارت آلمان کمک می‌کنیم تا به کشور بازگردد، اما هنوز هیچ خبری از او نشده است.
وی در پایان خاطرنشان کرد: آن طور که در جریان قرار گرفتیم وی از طریق پیام‌هایی که در طی این مدت با دوستانش داشته از کاری که انجام داده پشیمان است، اما تا به الان هیچ اقدامی برای بازگشت به ایران انجام نداده است. حتی با خانواده‌اش صحبت کردیم که او را تشویق کنند تا به ایران بازگردد اما تا به الان پاسخی دریافت نکردیم. به هر صورت ما این اطمینان را می‌دهیم که این ورزشکار دغدغه‌ای برای بازگشت به کشور و تیم ملی را ندارد و ما برای بازگشت او به کشور هر کمکی که لازم باشد، انجام می‌دهیم.
انتهای پیام

