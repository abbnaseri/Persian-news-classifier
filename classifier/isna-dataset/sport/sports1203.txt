 دستیاران استراماچونی را بیشتر بشناسید + عکس
سه دستیار سرمربی جدید تیم فوتبال استقلال وارد تهران شدند.
به گزارش ایسنا، عمر دانسی، مارکو کاسر و سباستین لتو، سه دستیار ایتالیایی آندره‌آ استراماچونی عصر امروز (سه‌شنبه) وارد ایران شدند. البته این نخستین حضور دستیاران استراماچونی در ایران نیست و دو تن از آن‌ها یعنی کاسر و لتو هفته گذشته به ایران آمدند تا از امکانات استقلال بازدید کنند.
دستیاران استراماچونی را بیشتر بشناسید

عمر دانسی که متولد ۱۹۷۱ است در سال ۲۰۰۴ عهده دار مسئولیت فنی تیم جوانان برشا بوده و در سال ۲۰۰۸ همین سمت را در تیم بوفالارو به دست آورد. او از سال ۲۰۱۰ تا ۲۰۱۶ هم عضوی از آکادمی میلان بود و مربی زیر ۱۸ ساله‌های این تیم هم بود. دانسی در سال ۲۰۱۶ به مدت یک سال عضو کادر فنی تیم پاناتینایکوس یونان بود و در سال ۲۰۱۸ به عنوان دستیار اول در تیم اسپارتاپراگ جمهوری چک مشغول به کار شد.

سباستین لتو هم که معروف‌ترین دستیار استراماچونی در استقلال است به تازگی وارد عرصه مربی‌گری شده است. او که متولد ۱۹۸۶ است در دوران بازی‌گری‌اش در باشگاه‌های لانوس، لیورپول، پاناتینایکوس و المپیاکوس بازی کرده و در آخرین فصل حضورش به عنوان بازیکن در تیم الامارات حضور داشت.

مارکو کاسر، مربی بدنسازی است که قرار است در استقلال به استراماچونی کمک کند. او فارغ التحصیل رشته تربیت بدنی از دانشگاه رم و دارای مدرک کارشناسی ارشد، تمرین دهنده حرفه‌ای ورزشکاران از کاورسیانو است. کیسر کارش را از تیم بلونو کالچیو آغاز کرده و سپس در سالرنیتانا کالچیو حاضر شده است. او سابقه حضور در نوارا و برتی ایتالیا را هم دارد. این مربی بدنساز ایتالیایی در تیم والتا از کشور مالت هم حاضر بوده که با قهرمانی لیگ و حضور در مراحل مقدماتی لیگ اروپا و لیگ قهرمانان همراه شده است. کاسر در دسامبر ۲۰۱۶ به تیم تونسی الصفاقسی پیوسته و به مدت دو فصل متوالی در آنجا حضور داشته است. آخرین تیم او که اخیراً از آن جدا شده، برکیکارا در لیگ مالت بوده است.
به گزارش ایسنا، آندره‌آ استراماچونی، سرمربی جدید استقلال قرار است پنج‌شنبه وارد ایران شود.
انتهای پیام
