میراسماعیلی: کاندیداهای شکست‌خورده با رییس جدید همدل باشند
رئیس فدراسیون جودو کشور گفت: خراسان رضوی قطب جودوی کشور است و همواره ملی‌پوشان زیادی در ترکیب تیم ملی از خراسان حضور دارند.
به گزارش ایسنا، آرش میراسماعیلی در مجمع انتخاباتی هیئت جودو، کوراش و جوجیتسو خراسان رضوی اظهار کرد: اگر انتخابات هیئت بدون دغدغه برگزار می‌شد به معنای این بود که هیئت جودوی آن استان فعال نیست. خراسان رضوی یکی از قطب‌های جودوی کشور است. همه افرادی که برای ریاست هیئت جودو، کوراش و جوحیتسو کاندیدا شده بودند، پتانسیل جودوی کشور و استان هستند.
وی افزود: به عنوان عضوی از جامعه جودوی کشور، از دوستان کاندیدا می‌خواهم که باور کنند انتخابات و رقابت برای ریاست هیئت تمام شده و از امروز باید رفاقت و همدلی را در پیش گیرند و باید اختلاف سلیقه‌هایی که پیش از انتخابات بوده را کنار بگذاریم. هدف ما باید پیشرفت جودوی استان و کشور باشد. از رئیس جدید می‌خواهم از تمام پتانسیل جودوی استان استفاده کند و از برنامه‌های ارائه شده سایر کاندیدا بهره گیرد.
رئیس فدراسیون جودو کشور خاطرنشان کرد: از امروز به بعد دنبال این نباشیم که چه کسی به چه کسی رأی داده و آیا حق دیگری بوده که رئیس شود یا نه، چراکه این مسائل باعث ایجاد اختلافات بیشتری می‌شود. سعی کردم در مدت سه ماهی که به عنوان خدمت‌گذار جامعه جودوی کشور انتخاب شده‌ام، بسیار فعال باشیم و قدرت جودوی کشور را به جایگاه قبلی برسانیم. استان خراسان رضوی یکی از قطب‌های کشور است.
میراسماعیلی عنوان کرد: وقتی اداره کل و فدراسیون کمک می‌کند، استان خراسان رضوی هم باید کمیته استعدادیابی را فعال کند و خراسان رضوی را به پایگاه قهرمانی جودوی کشور تبدیل کند. شاکله تیم‌های ملی از خراسان و قهرمانان این استان است، بنابراین می‌توان هدف‌گزاری و برنامه ریزی کرد و اختلاف سلیقه‌های را کاهش داد تا بتوانیم جودوی استان و کشور را به جایگاه اصلی خود برسانیم.
وی گفت: تقویم فدراسیون هم ارائه شده و مربی می‌داند چه روزی مسابقات در رده‌های سنی مختلف برگزار می‌شود. تاریخ مسابقات، استاژهای فنی و داوری هم به صورت مدون در تقویم فدراسیون گنجانده شده است‌. از رئیس کمیته داوران آسیا در شهریورماه میزبانی خواهیم‌کرد و امیدواریم سمینار داوری خوبی در شهریور داشته باشیم. برای اولین بار امسال ۴ سهمیه به داوران ایرانی تعلق گرفت.
رئیس فدراسیون جودو کشور بیان کرد: هفته گذشته استارت جودو برای همه زده شد. جامعه جودوی کشور ۶۰ هزار نفر است و برای ایران نسبت به قدمت، مدال آوری و حضور در المپیک مناسب نیست. رشته‌های رزمی، جمعیتی ۸۰۰ یا ۶۰۰ هزار نفری دارند. به دنبال این هستیم که تا پایان سال طبق قولی که به وزارت ورزش دادیم جمعیت جودوی کشور را به ۲۰۰ هزار نفر برسانیم. مقرر شده که ۵ هزار معلم جودو تا پایان سال در قالب شهرستان‌ها و استان‌ها آموزش جودو ببینند که هزینه این مهم با وزارت ورزش خواهد بود.
میراسماعیلی با اشاره به برگزاری لیگ دانش‌آموزی در کشور یادآور شد: لیگ دانش‌آموزی را که یکی از حلقه‌های مفقوده جودوی کشور است، راه‌اندازی می‌کنیم. حدود ۶۰۰ تیم از سراسر کشور در این لیگ حضور دارند. به استان‌ها سهمیه داده شده و در قالب لیگ دانش‌آموزی تا پایان سال جاری مسابقات برگزار می‌شود.
وی با اشاره به اعزام‌های تیم ملی در هفته‌های آتی تشریح کرد: در بخش قهرمانی اردوهای تیم ملی را به صورت مدون برگزار کردیم. تیم نوجوانان و جوانان به صورت کامل در دو بخش آقایان و بانوان به مسابقات قهرمانی آسیا و ۵ نفر به مسابقات سهمیه انتخابی المپیک ۲۰۲۰ که در قزاقستان برگزار می‌شود، اعزام خواهند شد.
 انتهای پیام
