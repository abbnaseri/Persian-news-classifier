احمدزاده با وساطت حسینی تشویق شد/ اشتباه عجیب کالدرون درباره رفیعی
مربی آرژانتینی جدید پرسپولیس، به اشتباه  هافبک تیمش را در پست دفاع چپ قرار داد.
به گزارش ایسنا، تمرین تیم فوتبال پرسپولیس عصر امروز از ساعت ١٨ در ورزشگاه شهید کاظمی برگزار شد.
با تصمیم کالدرون تمرین پرسپولیس امروز با حضور هواداران و اصحاب رسانه برگزار شد. از زمان حضور کالدرون این نخستین تمرینی بود که تماشاگران و خبرنگاران اجازه داشتند تمرین را تماشا کنند.
حدود دو هزار نفر تمرین پرسپولیس را از نزدیک تماشا کردند.
پیش از آغاز تمرین، گابریل کالدرون با یک دسته گل به سمت هواداران رفت و به آنها خوش‌آمد گفت و دست گل را به سمت آن‌ها پرتاب کرد. بعد از او سید جلال حسینی و در ادامه تک تک بازیکنان با شاخه‌های گل به استقبال هواداران رفتند.
امروز تا اواسط تمرین، تماشاگران حاضر تک تک بازیکنان را به غیر از فرشاد احمدزاده تشویق کردند تا اینکه احمدزاده با همراهی سید جلال حسینی و کالدرون به سمت سکوی هواداران رفت و مورد تشویق قرار گرفت.
هواداران پرسپولیس شعارهایی سر دادند و عنوان کردند به احترام سید جلال حسینی، احمدزاده را تشویق می‌کنند.
هواداران پرسپولیس همچنین با شعر جالبی گابریل کالدرون را تشویق کردند و اعلام کردند از او حمایت خواهند کرد.
تعدادی از بانوان امروز برای تماشای تمرین پرسپولیس به ورزشگاه شهید کاظمی آمده بودند اما اجازه ورود پیدا نکردند.
پیش از اینکه تمرین به شکل جدی آغاز شود، یکی از لیدر‌ها روی سکوی هواداران، با فریادهایی علیه مربی جدید دروازه‌بانان پرسپولیس مطالبی را مطرح کرد. او معتقد بود چرا یکی از پیشکسوتان این باشگاه به عنوان مربی دروازه‌بانان انتخاب نشده است.
دقایقی قبل از اینکه بازیکنان وارد زمین شوند، کالدرون به همراه دستیارانش در میانه زمین مانع لازم را قرار می‌داد و همواره با توپ، تاکتیک‌های مد نظرش که قرار بود در تمرین اجرا شود را مرور می‌کرد.
در آغاز تمرین بازیکنان ابتدا با دویدن به دور زمین بدن‌های خود را گرم کردند و در ادامه زیر نظر مربیان به کار با توپ پرداختند. ارسال پاس‌های کوتاه بخشی از تمرین پرسپولیس بود.
در ادامه کالدرون شاگردانش را به به دو گروه مهاجمان و مدافعان تقسیم کرده بود و تمرینات تخصصی برایشان در نظر گرفته بود.
زمانی که مربی آرژانتینی قصد مرور تمرینات تدافعی را داشت، به اشتباه سروش رفیعی را در پست دفاع چپ قرار داد اما لحظاتی بعد وقتی متوجه اشتباه خود شد، کاور رفیعی را از تنش درآورد و به محمد انصاری تحویل داد تا در پست دفاع چپ قرار بگیرد.
انتهای پیام
