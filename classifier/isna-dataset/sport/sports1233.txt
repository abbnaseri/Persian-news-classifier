سکون مدعی صعود به لیگ برتر / مدیرعامل نود ارومیه:‌ مشکلات زیرساختی بلای جان ما شده است
مدیرعامل باشگاه نود ارومیه می‌گوید هدف تیمش در فصل آینده صعود به لیگ برتر است اما مشکلات زیرساختی نمی‌گذارد کارها رو به جلو پیش رود.
به گزارش ایسنا، نود ارومیه، تیم تازه تأسیس فوتبالی است و در شهری که والیبال در آن از محبوبیت بسیار بالایی برخوردار است، ارومیه با گرفتن امتیاز باشگاه گسترش فولاد تبریز توانست در لیگ یک نماینده داشته باشد و در اولین فصل حضور خود در لیگ دسته یک توانست با ۳۱ امتیاز در جایگاه سیزدهم قرار بگیرد.
یحیی بهاری، مدیرعامل باشگاه نود ارومیه در گفت‌وگو با ایسنا درباره وضعیت باشگاه نود ارومیه اظهار کرد: بعد از اینکه لیگ دسته یک به پایان رسید ما به بازیکنان خود استراحت دادیم و کارهای عقب افتاده را انجام دادیم. در این فصل قرار است که یک تیم خوب را ببندیم و در لیگ یک بتوانیم نتایج خوبی کسب کنیم تا به لیگ برتر صعود کنیم. ما رایزنی‌های خود را با چند مربی مطرح انجام دادیم و حتی گزینه خارجی هم در فهرست ما قرار داده شده است و تا پایان هفته سرمربی باشگاه مشخص خواهد شد و از شنبه تمرینات خود را آغاز می‌کنیم.
او ادامه داد: بزرگ‌ترین مشکلات ما در حوزه مسائل زیرساختی است. ما با مربیانی که صحبت کرده‌ایم، حدود ۸۰ درصد با آن‌ها به توافق رسیدیم اما مشکلات زیرساختی هم‌چون، زمین چمن و شرایط تمرین باشگاه نمی‌گذارند که ما با مربی به توافق نهایی برسیم و این کار ما را سخت کرده است و اگر این مسائل نبود ما تا الان سرمربی تیم را مشخص کرده بودیم.
بهاری افزود: ما برنامه‌هایی برای تیم ترسیم کردیم و با حمایت مسؤولان قرار است صعود به لیگ برتر را در صدر کار خود قرار دهیم. فصل پیش هم نشان دادیم که می‌توانیم به این مساله دست پیدا کنیم و در این فصل هم با بستن یک تیم خوب، می‌خواهیم تا به این هدف دست پیدا کنیم.
انتهای پیام
