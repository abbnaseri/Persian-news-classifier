تابش: وزارت ورزش ۵۰۰ هزار یورو هم به ما بدهد!
مدیرعامل باشگاه سپاهان می‌گوید همان طور که وزارت ورزش و جوانان به استقلال و پرسپولیس کمک کرده است، به سپاهان نیز کمک کند.
به گزارش ایسنا، مسعود تابش، مدیرعامل باشگاه سپاهان اظهار کرد: ما باشگاه بزرگی هستیم و ۳۵۰۰ ورزشکار داریم. نه تنها به فدراسیون فوتبال بلکه به هیچ ارگان، سازمان، ورزشکار و مربی بدهکار نیستیم و همه را تسویه کردیم و فصل جدید را بدون هرگونه بدهی شروع می‌کنیم.
او ادامه داد: ما هفته گذشته جلسه‌ای را با نماینده وزارت ورزش و جوانان، فدراسیون فوتبال و آقای مهدی در نقش جهان داشتیم. خوشبختانه در این ورزشگاه اقدامات خیلی خوبی انجام شده که بسیاری از مشکلات را بر طرف کرده است. سه جاده دسترسی و پارکینگ اضافه کردیم. دوربین‌های داخل ورزشگاه را نصب کردیم. بسیاری از موارد انجام شده و تمام محوطه در حال آسفالت شدن است. مواردی که موجب نگرانی بود موارد امنیتی و ایمنی ورزشگاه بود که قرار بر این است که حتماً صندلی‌گذاری شود، گیت‌ها و بلیت‌فروشی الکترونیکی شود، دوربین‌های خارج از ورزشگاه هم نصب شود. ما قرارداد این کارها را بستیم و پیش پرداخت هم داده‌ایم. در اسرع وقت تمام این موارد انجام می‌شود.
او ادامه داد: من فکر می‌کنم ورزشگاه نقش جهان برای مسابقات پیش رو بسیار آماده باشد. از هر نظر ما آمادگی داریم. یکی از مشکلات ما این است که ورزشگاه هنوز به فولاد مبارکه و باشگاه سپاهان تحویل داده نشده است. مقرر است که ظرف یکی دو هفته آینده این تغییر و تحول اتفاق بیفتد تا ما بهتر بتوانیم مشکلات را برطرف کنیم.
تابش که در برنامه "تهران ورزشی" رادیو تهران صحبت می‌کرد، درباره اینکه گفته شده وزارت ورزش به پرسپولیس و استقلال کمک مالی کرده است، بیان کرد: من هم شنیده‌ام. امیدوارم که وزارت ورزش و جوانان ۵۰۰ هزار یورو هم به ما کمک کند چون ما خیلی نیاز داریم. در فصل گذشته هم خیلی مشکل داشتیم قرار بود ارز دولتی به ما داده شود که روزهای آخر منتفی شد. اگر می‌خواهند کمک کنند همه باشگاه‌ها مشکل دارند، ما هم مشکل داریم. بازیکن و مربی خارجی داریم. اگر به ما هم کمک کنند ممنون می‌شویم. اگر ارز مورد نیاز ما تأمین شود طبیعی است که قراردادهای بهتری می‌بندم.
انتهای پیام
