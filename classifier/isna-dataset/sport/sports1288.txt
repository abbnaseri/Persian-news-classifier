خوردبین: جانشین برانکو باید خارجی باشد/ او از بدقولی‌ها خیلی ناراحت بود
سرپرست سابق تیم فوتبال پرسپولیس می‌گوید بدقولی‌ها برانکو ایوانکوویچ را ناراحت می‌کرد.
محمود خوردبین در گفت‌وگو با ایسنا، درباره جدایی برانکو ایوانکوویچ از پرسپولیس اظهار کرد: من برانکو را خیلی خوب می‌شناسم او بسیار با شخصیت است و هیچ وقت این گونه رفتار نمی‌کند اما هر وقت نسبت به او بدقولی می‌کنند ناراحت می‌شود در زمانی که من کنار تیم بودم هر وقت قولی به او می‌دادند و عمل نمی‌کردند به شدت ناراحت می‌شد. به خاطر همین فکر می‌کنم مدیرعامل و هیأت مدیره باشگاه نباید به برانکو وعده و وعید می‌دانند و به قول خود عمل نمی‌کردند. من فکر می‌کنم عمل نکردن مدیران به قولشان باعث دلخوری برانکو شد که چنین تصمیمی گرفت.
وی در پاسخ به این سوال که آیا هیأت مدیره جدید پرسپولیس عمداً قصد داشته با برانکو قطع همکاری کند گفت: من این موضوع را قبول ندارم و به آن شک دارم که اعضای هیأت مدیره عمداً بخواهند کاری کند که برانکو نماند.
سرپرست سابق تیم فوتبال پرسپولیس در بخش دیگری از صحبت‌هایش به دستاوردهای برانکو اشاره کرد و گفت: مبارزه با بازیکن سالاری و نظم و انضباط تیمی مهمترین دستاورد برانکو برای پرسپولیس بود. برانکو بسیار با ادب بود و همیشه آداب معاشرت را رعایت می‌کرد.
خوردبین در ادامه در پاسخ به این سوال که اگر باشگاه با برانکو صحبت کند آیا او به پرسپولیس برمی‌گردد یا خیر گفت: من فکر می‌کنم اگر صادقانه با او صحبت کنند او برمی‌گردد به شرطی که با او صحبت کنند.
او درباره گزینه‌های جانشین برانکو هم گفت: اگر مربی ایرانی الان هدایت تیم را برعهده بگیرد حتی اگر تیم، نایب قهرمان شود او را مورد انتقاد قرار می‌دهند. هر مربی ایرانی الان بیاید شرایط کار برایش فراهم نیست. فکر می‌کنم در این شرایط باید یک مربی خوب خارجی بیاورند که از فضا دور باشد.
وی در ادامه در مورد مقصر جدایی برانکو از پرسپولیس هم گفت: قاعدتاً اعضای هیأت مدیره و مدیریت باشگاه مقصر هستند. آنها باید کاری می‌کردند که کار به اینجا نکشد تا برانکو با ناراحتی ایران را ترک کند.
وی در مورد وضعیت خودش پس از جدایی از پرسپولیس هم تاکید کرد: در چند ماه اخیر حتی یک تماس نگرفتند که حالم را بپرسند. چند وقت پیش به باشگاه رفتم تا با آقای عرب دیدار کنم که نزدیک ۲۰ دقیقه معطل بودم. این در حالی است که یک پسر جوان به راحتی به جلسه هیأت مدیره می‌رفت و بیرون می‌آمد. واقعاً برای من عجیب است. من که ۵۰ سال برای تیم زحمت کشیدم و به من شناسنامه پرسپولیس می‌گویند نباید از من حالی بپرسد اما یک جوان را راه بدهند در جلسه شرکت کند و در ادامه همین جوان، امکانات ورزشگاه درفشی‌فر را در اختیار داشته باشد تا برای خود کسب درآمد کند. ۵۰ سال برای این تیم زحمت کشیدم اما می‌گویند باید در خانه بنشینی و نظاره‌گر باشی!
انتهای پیام
