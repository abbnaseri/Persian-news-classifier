چرا انتخابات والیبال برگزار نمی‌شود؟
در حالی که موفقیت‌های تیم ملی والیبال در دور مقدماتی لیگ ملت‌ها به تیتر اصلی اخبار این حوزه بدل شده، شش ماه از دوره تعیین سرپرست این فدراسیون گذشته است اما همچنان زمان دقیق برگزاری انتخابات این فدراسیون مشخص نیست. 
به گزارش ایسنا، ۱۶ آذر ۱۳۹۷ بود که با اجرای قانون منع به کار گیری بازنشستگان، افشین داوری به عنوان سرپرست فدراسیون والیبال جایگزین احمد ضیایی شد و از ۱۸ آذر ماه سال گذشته با معارفه رسمی هدایت این رشته پر طرفدار را بر عهده گرفت. طبق قانون وزارت ورزش، سرپرست هر سمتی در فدراسیون‌ها می‌تواند در دوره‌های ۶ ماهه به صورت رسمی سمتش را در اختیار داشته باشد و حالا با گذشت ۶ ماه از معارفه داوری به عنوان سرپرست رئیسی فدراسیون والیبال، بار دیگر خطر عدم ثبات مدیریت این رشته دانشگاهی را تهدید می‌کند.
افشین داوری پس از روی کار آمدن به عنوان سرپرست فدراسیون والیبال، در مورد انتخابش به ایسنا گفت: "بنده به عنوان مأمور وزارت ورزش قصد دارم تا زمان برگزاری انتخابات شرایط را در این فدراسیون بهبود ببخشم تا انتخابات فدراسیون والیبال در فضایی آرام برگزار شود. مطمئناً همه تلاش ما این است که والیبال روزهای آرامی را پشت سر گذاشته و آماده برگزاری مجمع شود."
حالا پس از گذشت شش ماه از تاریخ صدور این حکم، فدراسیون والیبال همچنان با سرپرست اداره می‌شود. به همین دلیل و با وجود چنین آینده نامشخص ریاست این فدراسیون شاهد مشکلات مختلفی در کمیته‌های مختلف هستیم و حتی تعیین مسئولیت برای سمت‌های نایب رئیسی، هیأت رئیسه و دبیری و روابط عمومی با تعلل زیادی صورت می‌گیرد زیرا بسیاری از افراد واجد شرایط حاضر به همکاری در دوره گذار سرپرستی نیستند و نمی‌دانند که آیا با روی کار آمدن رئیس جدید می‌توانند به فعالیت خود ادامه دهند یا خیر! نتیجه چنین شرایط نامعلومی قطعاً عدم صرف انرژی برای امور فدراسیون از سوی افراد کارآمد است.
در حال حاضر اکثر فدراسیون‌هایی که مشمول قانون بازنشستگی شدند، به جز والیبال کاندیداهای خود برای انتخابات را شناخته‌اند، اما والیبال تنها فدراسیونی است که وزارت ورزش حتی زمان ثبت نام کاندیداهای آن را شش ماه بعد از تعیین سرپرست نیز مشخص نکرده است. بهنام محمودی لژیونر اسبق و پیشکسوت والیبال ایران در این باره گفت: "در حال حاضر جو والیبال آرامش لازم برای برگزاری مجمع را دارا است و انتخابات باید هر چه سریع‌تر برگزار شود، این رشته نیاز به دلسوز دارد. آقای داورزنی زحمات زیادی برای این رشته کشیده و نمی‌توان او را از تاریخ والیبال کنار گذاشت، با حفظ احترام برای همه این عزیزان باید بگویم که والیبال نیاز به مدیر جوان و متخصص از درون خانواده‌اش دارد تا این رشته را با استفاده از تجربیات بزرگ‌ترها و نیروی جوانی خود رو به پیشرفت حرکت دهد."
درست است که محمدرضا داورزنی پس از اتمام هفته سوم لیگ ملت‌های والیبال در ارومیه در جمع خبرنگاران گفت: " انتخابات فدراسیون والیبال بعد از اتمام لیگ ملت‌ها خواهد بود"، اما هیچگاه تاریخ دقیقی از سوی وزارت ورزش در این مورد اعلام نشد و با پایان زمان قانونی سرپرستی افشین داوری در والیبال، این سوال به وجود می‌آید که آیا افشین داوری بار دیگر به عنوان سرپرست فدراسیون والیبال معرفی خواهد شد یا خود او نیز تصمیم به کاندیداتوری در فدراسیون داشته و از سمت فعلی خود کنار می‌رود؟ آیا در حال حاضر امضای او اعتبار کافی برای پیش بردن برنامه‌های فدراسیون بزرگی چون والیبال را دارد؟
*داوری: هیچ تاریخی در حکم من نیامده است
با این وجود افشین داوری در مورد زمان به اتمام رسیدن دوره سرپرستی‌اش به ایسنا گفت: "در حکم بنده آمده است که تا زمان برگزاری مجمع انتخاباتی والیبال سرپرست هستم و باید شرایط را برای برگزاری مجمع آماده کنیم. هیچ تاریخی در حکم من نوشته نشده و بنده تا زمان برگزاری مجمع حکم سرپرستی دارم."
*محمودی: تعلل در برگزاری انتخابات والیبال بی حرمتی است
در این چند ماه و با توجه به صعود تیم ملی والیبال ایران به دور نهایی لیگ ملت‌ها، حداقل انتظاری که از وزارت ورزش و جوانان می‌رفت این بود که لااقل تاریخ ثبت نام کاندیداهای انتخابات فدراسیون والیبال را اعلام کند. اتفاقی که باز هم رخ نداده و هیچ چیز از آینده این رشته پر طرفدار مشخص نیست. بهنام محمودی پیشکسوت والیبال ایران نیز در مورد تأخیر در انتخابات والیبال معتقد است: "این اتفاق تنها بی حرمتی به والیبال ایران بوده و بهتر است هر چه سریع‌تر وزارت ورزش انتخابات سالمی را برای والیبال برگزار کند.
*اسبقیان: به سرپرستان تاکید می‌کنیم که وارد انتخابات نشوند
محمد شروین اسبقیان، مدیر کل امور مشترک فدراسیون‌های ورزشی در پاسخ به این سوال که سرپرست در چه بازه زمانی کار سرپرستی را تا تشکیل مجمع برعهده دارد؛ اظهار کرد: در اساسنامه قانون مشخص و خاصی وجود ندارد و با نظر ریاست مجمع و وزیر ورزش مشخص می‌گردد. معمولاً در احکامی که برای سرپرستان صادر می‌شود تاکید می‌شود طی ۶ ماه تعیین تکلیف شود. براساس شرایط و وضعیت موجود این اختیار وجود دارد که مدت سرپرستی طولانی‌تر شود تا فدراسیون دچار حاشیه نشود؛ مثلاً مسابقاتی پیش رو باشد. اسبقیان درخصوص اینکه آیا با اتمام دوره ۴ ساله رئیس فدراسیون می‌تواند بدون اینکه وزیر حکم سرپرستی دهد؛ کار را دنبال کند؛ گفت: این اتفاق نمی‌افتد چون تصمیمات مالی و امضای مالی انجام نمی‌شود. بعلاوه در اساسنامه تاکید شده که در صورت نبود رئیس تا تعیین تکلیف، نایب رئیس و دبیر امضای مالی را برعهده داشته باشند. لذا معمولاً این اتفاق نمی‌افتد و احکام سرپرستی صادر می‌شود و مقررات اعمال می‌شود. وی تصریح کرد: طبق آئین نامه فدراسیون‌های ورزشی حضور سرپرست در انتخابات منع قانونی ندارد. اینکه رئیس فدراسیون بعد از پایان مدت ۴ سال خود سرپرست همان رئیس فدراسیون قبلی باشد و انتخابات را برگزار کند نیز منع قانونی ندارد. البته تدبیر دکتر سلطانی فر این است که قبل از اتمام دوره ۴ ساله رؤسای فدراسیون‌ها، انتخابات برگزار شود تا بلاتکلیفی حاکم نشود. البته بعضی اوقات اجتناب ناپذیر می‌شود و به سرپرستی می‌خورد. تمام تلاش ما این است که انتخابات شبه برانگیز نباشد و وزارت ورزش بی طرف باشد. البته ما به سرپرستان تاکید می‌کنیم که وارد انتخابات نشوند تا فدراسیون دچار حاشیه نشود.
سلطانی‌فر: با تعیین سرپرست، حتی به‌مدت سه ماه، به روال جاری فدراسیون‌ها لطمه می‌زنیم
همچنین سلطانی‌فر وزیر ورزش و جوانان پیش از این با نقد اداره فدراسیون‌های ورزشی توسط سرپرست گفته بود: چیزی که برای من خیلی عجیب است و به‌نظرم آفت فدراسیون‌ها و ورزش است، سرپرستی اداره‌شدن فدراسیون‌هاست. سرپرستی اداره‌شدن را از هر زاویه نگاه کنیم، قابل نقد است. فردی که سرپرست است، چون می‌داند موقتی است، اصلاً نمی‌تواند برنامه‌ریزی بلندمدتی داشته باشد؛ در نتیجه دنبال تأمین منابع مالی نمی‌رود، ضمن اینکه ممکن است یک‌سری ولخرجی‌ها داشته باشد. من معتقدم که با تعیین سرپرست، حتی به‌مدت سه ماه، به روال جاری فدراسیون‌ها لطمه می‌زنیم.
امید می‌رود وزارت ورزش طبق قانون و اساسنامه فدراسیون‌های ورزشی هر چه سریع‌تر تکلیف صندلی ریاست والیبال را مشخص کند تا با روی کار آمدن افراد مجرب از اهالی و خانواده این رشته، والیبال ایران مسیر رو به رشد خود را ادامه دهد. تعیین تاریخ دقیق ثبت نام کاندیدا در شرایط کنونی می‌تواند به حرکت در جهت ثبات مدیریت این رشته پرطرفدار کمک کند.
انتهای پیام
