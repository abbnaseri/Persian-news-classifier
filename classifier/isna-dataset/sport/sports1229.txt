ولاسکو از خداحافظی با دنیای والیبال پشیمان شد
سرمربی آرژانتینی دوباره در جهان والیبال به عنوان مربی حضور خواهد داشت.
به گزارش ایسنا و به نقل از اوله، خولیو ولاسکو که یک ماه پیش از دنیای مربی‌گری در والیبال خداحافظی کرد خیلی زود نظرش تغییر کرد و قراردادی دو ساله با فدراسیون والیبال ایتالیا بست. سرمربی آرژانتینی هدایت تیم جوانان این کشور را بر عهده می‌گیرد.
ولاسکو پیش از این در ۳۲۳ بازی هدایت تیم ملی بزرگسالان ایتالیا را بر عهده داشت که در این میان در ۳۵ بازی مربی بانوان این کشور بود. او توانست درخشان‌ترین دوران والیبال ایتالیا را به ثبت برساند. ولاسکو تا چند ساعت دیگر کار خود را آغاز خواهد کرد اما در ماه جولای به صورت رسمی به عنوان سرمربی جوانان ایتالیا معرفی خواهد شد.
سرمربی آرژانتینی با تیم ملی بزرگسالان ایتالیا مدال نقره المپیک ۱۹۹۶ آتلانتا را کسب کرد. دو قهرمانی در رقابت‌های جهانی برزیل (۱۹۹۰) و یونان (۱۹۹۴) به دست آورد. همچنین به همراه این تیم در سال‌های ۱۹۸۹، ۱۹۹۳ و ۱۹۹۵ فاتح اروپا شد. ایتالیا با سرمربی آرژانتینی پنج قهرمانی در لیگ جهانی نیز به دست آورد.
انتهای پیام
