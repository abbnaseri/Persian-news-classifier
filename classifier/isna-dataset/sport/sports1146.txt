۷ بازی بدون گل خورده برای آلیسون
دروازه‌بان برزیلی در ۷ دیدار اخیر خود برای لیورپول و تیم ملی برزیل توانسته دروازه خود را بسته نگه دارد.
به گزارش ایسنا و به نقل از گلوبو، تیم ملی فوتبال برزیل در دومین دیدارش در کوپا آمه‌ریکا ۲۰۱۹ نتوانست ونزوئلا را شکست دهد و تنها یک امتیاز کسب کرد. این دیدار با تساوی بدون گل به پایان رسید.
این هفتمین دیدار پیاپی بود که آلیسون توانست در آن دروازه خود را بسته نگه دارد. آخرین باری که آلیسون دروازه خود را باز شده دید در بازی برابر نیوکاسل در هفته ۳۷ لیگ برتر بود و از آن زمان او توانسته است در بازی برابر ولورهمپتون، بارسلونا و تاتنهام همراه با لیورپول و جدال با قطر، هندوراس، بولیوی و ونزوئلا با تیم ملی برزیل دروازه خود را بسته نگه دارد.
در این دیدارها تیم‌های آلیسون یعنی لیورپول و برزیل موفق شده‌اند ۱۸ بار دروازه رقیبان را باز کنند.
تیم ملی فوتبال برزیل باید در دیدار بعدی خود در کوپا برابر پرو قرار گیرد. دیداری که می‌توان امیدوار بود آلیسون بتواند دروازه خود را در آن نیز بسته نگه دارد و به رکورد ۷۲۰ دقیقه کلین شیت مداوم برسد.
انتهای پیام
