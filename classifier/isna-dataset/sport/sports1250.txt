اکیپ تایید کرد؛ درخواست بازگشت نیمار به بارسلونا
روزنامه معتبر اکیپ فرانسه مدعی شد که نیمار درخواست جدایی خود از پاری سن ژرمن را تحویل باشگاه داده است.
به گزارش ایسنا، در روزهای اخیر خبرهای زیادی درباره بازگشت نیمار به بارسلونا به گوش رسیده است و سخنان تندی که رئیس قطری این باشگاه فرانسوی بر زبان آورد احتمال این جدایی را قوت بخشید.
روزنامه اکیپ فرانسه تاکید کرد که نیمار درخواست جدایی خود از باشگاه پاری سن ژرمن را رسماً به این باشگاه داده است.
به نوشته اکیپ رابطه خوبی که نیمار با لیونل مسی دارد باعث شده تا این بازیکن علاقه به بازگشت به آبی اناری‌ها داشته باشد.
اکیپ در پایان نوشت که باشگاه پاری سن ژرمن برای بازگرداندن نیمار به بارسلونا به کمتر از ۲۰۰ میلیون یورو راضی نخواهد شد و البته احتمال معاوضه با بازیکنانی چون کوتینیو و عثمان دمبله هم وجود دارد.
نیمار در تابستان ۲۰۱۷ با ۲۲۲ میلیون یورو از بارسلونا به پاری سن ژرمن پیوست اما هرگز نتوانست در این دو فصل حضورش در پاری سن ژرمن انتظارات را برآورده کند و آسیب دیدگی‌های زیاد از یک طرف و حاشیه‌های گاه و بی گاه باعث شده تا او خرید ناموفق برای تیم فرانسوی باشد و احتمال جدایی او در تابستان زیاد باشد.
انتهای پیام
