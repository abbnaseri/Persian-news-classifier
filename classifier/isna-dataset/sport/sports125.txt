تمرین می‌کنیم، اما با جیره‌بندی شدید فشنگ!
سرمربی تیم ملی تفنگ می‌گوید که تعداد فشنگ موجود در اردوی تیم ملی برای تمرین خیلی کم است و ملی پوشان با جیره بندی شدید تمرین می‌کنند.
الهام هاشمی سرمربی تیم ملی تفنگ در مورد اردوهای تیم ملی در گفت و گو با ایسنا اظهار کرد: در حال حاضر که تیم دانشجویان ایران با ترکیب چهار نفری جهت حضور در مسابقات یونیورسیاد در ایتالیا حضور دارد اما تمرین تیم ملی با شش نفر باقیمانده در جریان است. خوشبختانه در حال حاضر بابت ساچمه مشکلی نداریم. در مورد فشنگ هم تعدادی از مونیخ آورده بودیم که البته خیلی کم است و با جیره بندی شدید تمرین می‌کنیم. اگر با همین منوال پیش رویم فقط تا جام جهانی ریو فشنگ خواهیم داشت.
وی در پاسخ به این سوال که با توجه به شرایط موجود نیاز به اردوی تدارکاتی خارجی برای ملی پوشان وجود دارد، چون رئیس فدراسیون معتقد است با نظر مربی تیم ملی اردوی خارجی انجام خواهد شد؟ گفت: علت اصلی نیاز ما به اردوی خارج از کشور، تأمین مهمات است. من تعداد فشنگ مورد نیاز تا مسابقات قهرمانی آسیای دوحه را به فدراسیون اعلام کرده‌ام. در صورتی که امکان تأمین فشنگ مورد نیاز وجود داشته باشد می‌توانیم در داخل هم به تمریناتمان ادامه دهیم. در غیر این صورت قطعاً نیاز به اردوی برون مرزی خواهیم داشت.
هاشمی در مورد تعداد ملی پوشان اعزامی به مسابقات جام جهانی ریو و امکان کسب سهمیه المپیک افزود: فدراسیون از ما خواسته که با حداقل نفرات، به این مسابقات اعزام شویم. قطعاً برای این رویداد تیرانداز آزاد اعزام نخواهد شد و سعی می‌کنیم حتی المقدور از تیراندازان دو رشته‌ای که در هر دو رشته بادی و سه وضعیت قوی هستند استفاده کنیم. با توجه به فوق فشرده بودن رقابت‌ها در ریو و تعداد زیاد قهرمانانی که از سراسر جهان برای کسب سهمیه می آیند ما هم باید با تمام توان شرکت کنیم، هر چند که شانس برای همه محدود است. باید توجه داشته باشید در اکثر رشته‌های تیراندازی بیش از صد نفر شرکت کننده وجود دارد در حالی که در هر رشته تنها دو سهمیه توزیع می‌شود.
سرمربی تیم ملی تفنگ کسب سهمیه المپیک در مسابقات قهرمانی آسیا دوحه را نیز دشوار خواند و گفت: در ماده تفنگ در قهرمانی آسیا تنها در یک رشته کسب سهمیه آسان و آن‌هم تفنگ بادی زنان است، چراکه اکثر کشورهای قدر آسیا در این رشته همچون چین، هند و کره سهمیه‌هایشان را در مسابقات جام جهانی گرفته‌اند و سهمیه بیشتری نمی‌توانند بگیرند. ایران هم یک سهمیه در این رشته گرفته و یک سهمیه دیگر می‌تواند بگیرد. نباید فراموش کنیم هنوز کشورهای خوبی در این رشته وجود دارند که هیچ سهمیه‌ای نگرفته‌اند. در رشته‌های دیگر شرایط کاملاً متفاوت است. در تفنگ سه وضعیت زنان تنها دو ورزشکار آسیایی و در رشته‌های تفنگ بادی و سه وضعیت مردان تنها سه تیرانداز آسیایی تاکنون سهمیه گرفته‌اند و بقیه نیز مانند ایران چشم به قهرمانی آسیا دوخته‌اند.
او در پاسخ به این سوال که چند سهمیه المپیک برای ایران قابل تصور است گفت: امیدوارم با یاری خدا بتوانیم دو سهمیه دیگر در رشته تفنگ بگیریم هرچند کار بسیار مشکی است و هیچ تضمینی وجود ندارد. تیراندازان ما خیلی خوب هستند اما بقیه کشورها هم خوب کار می‌کنند. در حالی که تعداد سهمیه‌های بسیار محدود است.
هاشمی در خصوص آسیب مه لقا جام بزرگ تنها مدال آور تیراندازی ایران در بازی‌های آسیایی جاکارتا و حضورش در تیم ملی گفت: جام بزرگ از دوشنبه گذشته بعد از حدود ده ماه تمریناتش را به آرامی شروع کرده است. هرچند هنوز نیاز به فیزیوتراپی دارد، اما امیدوارم نیاز به جراحی نداشته باشد.
 
انتهای پیام
