تاثیر آب درمانی در اسپاسم عضلانی و آرتروز مفاصل
یک متخصص پزشکی ورزشی معتقد است که آب درمانی و استخر سبب بهبود آرتروز مفاصل و دردهای عضلانی می‌شود.
دکتر شاهین صالحی در گفت‌وگو با ایسنا، درباره تأثیر آب درمانی در کاهش دردهای عضلانی و آرتروز مفاصل اظهار کرد: برخلاف تصور خیلی‌ها که بر این باورند استفاده از استخر در ایام تابستان سبب انتقال بعضی از بیماری‌ها و تضعیف سیستم ایمنی بدن می‌شود این طور نیست، بلکه اگر یکسری اصول بهداشتی و استاندارد رعایت شود نه تنها استخر عامل انتقال بیماری نیست، بلکه ورزش مناسبی برای کاهش بسیاری از دردهای اسکلتی عضلانی و مفصلی است.
وی درباره فواید استخر در کودکان گفت: کودکانی که دنبال انجام فعالیت ورزشی خود از طریق استخر هستند، آب درمانی سبب افزایش قدرت عضلات و حفظ تعادل کودکان، افزایش اعتماد به نفس و مهارت‌های کودکان و همچنین امنیت را در زندگی کودکان ارتقا می‌دهد.
متخصص پزشکی ورزشی اظهار کرد: کسانی که مبتلا به بیماری آرتروز مفاصل، دیسک کمر و بیرون زدگی دیسک و اسپاسم عضلانی هستند آب درمانی نقش مهمی در بهبود این بیماری‌ها دارد.
صالحی ادامه داد: البته کسانی که دچار بیماری گوارشی هستند یا زخم باز دارند و یا به دلیل سرماخوردگی دچار تب بالا هستند و یا روی پوست خود ضایعات تاولی و دیابت کنترل نشده دارند، نباید از استخر استفاده کنند.
وی در پایان گفت: گاهی دیده می‌شود افراد پس از استفاده از سونا یا جکوزی در استخر بلافاصله درون آب سر می‌پرند که این مساله اصلاً توصیه نمی‌شود زیرا خونی که در قسمت سطحی بدن جمع شده پس از پریدن در حوضچه آب سرد به سرعت به سمت قلب پیش می‌رود و این امر بعضی وقت‌ها می‌تواند عوارض جبران ناپذیر و یا حتی خطر مرگ را به دنبال داشته باشد.
انتهای پیام
