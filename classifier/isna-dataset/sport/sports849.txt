صانعی: تیم ملی امید مشکل بدنی داشت/ حیدریان بگوید چرا برای این تیم استعدادیابی نکرد
سرمربی پیشین تیم فوتسال زیر ۲۰ سال ایران گفت: به شاندیزی گفته بودم که کار مشکلی در این تیم دارد و اگر جای او بودم سرمربی نمی‌شدم.
علی صانعی در گفت‌وگو با ایسنا در مورد علت قهرمان نشدن تیم ملی فوتسال امید ایران در مسابقات ۲۰۱۹ که در تبریز برگزار شد گفت: من اسفندماه سال ۱۳۹۶ در نامه‌ای به فدراسیون فوتبال اعلام کردم که با توجه به حساسیت مسابقات المپیک جوانان، یک کادر مجزا برای تیم فوتسال زیر ۲۰ سال انتخاب شود و کسی از کادر فنی ما در آن تیم نباشد چرا که تمرکز ما روی المپیک جوانان که زیر ۱۸ سال بود معطوف می‌شد و نمی‌توانستیم برای تیم زیر ۲۰ سال برنامه‌ریزی کنیم. من نزدیک به ۱۵ ماه قبل از بازی‌ها این هشدار را داده بودم.
صانعی افزود: خردادماه ۱۳۹۷ کمیته فنی و توسعه تشکیل جلسه داد و آقای محمدرضا حیدریان به عنوان سرمربی، مصطفی عمادی به عنوان سرپرست و محمد هاشم‌زاده به عنوان مربی تیم فوتسال زیر ۲۰ سال انتخاب شدند و ما کارمان را برای تیم المپیک ادامه دادیم اما از خرداد تا آبان که المپیک جوانان بود این تیم حتی یک اردو هم تشکیل نداد و اصلاً استعدادیابی برای این تیم نشد. من از قبل از المپیک گفته بودم که بعد از بازی‌ها از تیم جوانان می‌روم و رفتم اما آقایان به هر دلیل قرارداد حیدریان برای تیم زیر ۲۰ سال را امضا نکردند و بعد هم به شاندیزی گفتند که سرمربی این تیم شود.
سرمربی پیشین تیم فوتسال زیر ۲۰ سال با بیان اینکه به شاندیزی هشدار داده بودم کار سختی در این تیم دارد تاکید کرد: من جای شاندیزی بودم هدایت این تیم را قبول نمی‌کردم و به او گفتم که کارش سخت است چرا که تیم زمان طلایی خرداد تا آبان ۹۷ را از دست داده بود و هیچ استعدادیابی نشده بود. به نظرم آقای حیدریان و بقیه باید بیایند و توضیح بدهند که چرا این زمان طلایی را از دست دادند و هیچ استعدادیابی نشد.
او در مورد عملکرد تیم فوتسال زیر ۲۰ سال آسیا در مسابقات اخیر تاکید کرد: این تیم بازی‌ها را متزلزل شروع کرد و خوردن سه گل از تیمی مثل هنگ کنگ نشان داد که این تیم مشکل دارد. به نظرم معایب تیم در بازی دوستانه با روسیه و چین تایپه مشهود بود و کادر مربی‌گری باید آن را برطرف می‌کرد. یکی از اشتباهات شاندیزی در دروازه بود که فرهاد ابراهیمی را که در المپیک بازی کرده و با تجربه شده بود را بازی نداد و دیدیدم که در بازی با ژاپن چه مشکلاتی در درون دروازه داشتیم.
صانعی با اشاره به مشکلات بدنی تیم زیر ۲۰ سال گفت: این تیم از هفت هشت ماه قبل خوب آماده نشده بود و مشکل بدنی داشت. تیم به لحاظ فیزیکی خوب نبود و مصدومیت‌های زیادی هم داشتیم در حالی که در دوره قبل که من سرمربی بودم ۲۱ تیم در بازی‌ها بودند. سطح بازی‌ها بسیار بالا بود و ما تا روز آخر همه نفرات خود را داشتیم. به نظرم سطح دوره قبل چون انتخابی المپیک بود بسیار بالاتر از این دوره بود و تیم‌های مثل تایلند و عراق با تمام قوا در مسابقات شرکت کردند که در این دوره حتی به نیمه نهایی هم نرسیدند. اگر می‌خواهیم برای دوره بعد به مشکل نخوریم باید از همین الان استعدادیابی را شروع کنیم چون دوره بعد انتخابی المپیک است و سطح بازی‌ها از مسابقات تبریز بالاتر خواهد بود.
انتهای پیام
