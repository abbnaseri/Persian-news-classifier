حضور بازیکنان ایران در جمع برترین‌های دور مقدماتی لیگ ملت‌های والیبال
فدراسیون جهانی والیبال با به پایان رسیدن دور مقدماتی لیگ ملت‌های والیبال، اسامی برترین بازیکنان در پست‌های مختلف را منتشر کرد.
به گزارش ایسنا، با به پایان رسیدن دیدارهای هفته پنجم (پایانی دور مقدماتی) لیگ ملت‌های والیبال ۲۰۱۹، فدراسیون جهانی برترین بازیکنان در پست‌های مختلف را معرفی کرد که اسامی بازیکنان ایران در میان این نفرات حضور دارد.
سعید معروف کاپیتان و پاسور تیم ملی ایران هم‌چنان بهترین پاسور مسابقات است.
هم‌چنین امیر غفور با کسب ۲۰۲ امتیاز در رده دوم امتیاز آورترین بازیکنان ایستاد، اما با موفقیت ۵۷.۷ درصدی در زدن آبشارها، عنوان بهترین مهاجم را از آن خود کرد.
محمد موسوی نیز بعد از گراهام ویرگاس از کانادا در رده دوم بهترین مدافعان روی تور قرار گرفت.
محمدرضا حضرت‌پور و میلاد عبادی‌پور نیز به ترتیب در رده پنجم و ششم بهترین لیبرو و دریافت کننده‌های مسابقات قرار دارند.
انتهای پیام
