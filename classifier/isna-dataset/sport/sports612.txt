کمیته استیناف فوتبال و چالش "بی‌طرفی و اجرای عدالت"
کمیته استیناف فدراسیون فوتبال به عنوان یکی از ارکان قضایی این فدراسیون نقش مهمی در اجرای درست احکام قضایی کمیته اخلاق ایفا می‌کند. آیا این کمیته در آرای اخیر کمیته اخلاق قاطعانه عدالت را اجرا خواهد کرد؟
به گزارش ایسنا، کمیته اخلاق و کمیته انضباطی فدراسیون فوتبال به عنوان دو رکن قضایی که به مسائل و حاشیه‌های خارج و داخل زمین مسابقه فوتبال ورود می‌کنند، بر اساس مقررات به تنهایی نمی‌توانند رأی نهایی را درباره پرونده‌های قضائی صادر و به صورت قطعی اجرا کنند. به جهت وجود امکان تجدیدنظر در پرونده‌ها در اکثر مواقع اجرای آرا فوتبالی نیازمند رسیدگی و تأیید حکم پرونده‌ها در کمیته استیناف است.
اخیراً که کمیته اخلاق با اراده‌ای جدی به دنبال اجرای عدالت در فوتبال است، پروسه تجدیدنظرخواهی و شیوه اجرای آرا آن هم از سیستم دبیرکل فدراسیون - که با عدالت قضایی در تضاد است - باعث شده که اجرای سریع احکام دچار وقفه شود. بخصوص این روزها این مهم درباره آرای کمیته اخلاق مشهودتر شده است.
محرومیت علی کفاشیان و عباس ترابیان از هر گونه فعالیت در فوتبال به مدت پنج سال و پرداخت غرامت در رابطه به پرونده حق پخش تلویزیونی از این دست پرونده‌هاست. پس از اعلام این رای، فدراسیون فوتبال که علاقه‌ای به انتشار این قبیل آرا ندارد و اخیر هم از اجرای احکام این کمیته در رابطه با سعید فتاحی، حیدر بهاروند و کاظم طالقانی خودداری کرده، در اقدامی کم سابقه درخواست تجدیدنظر علی کفاشیان و عباس ترابیان را بر روی سایت رسمی فدراسیون فوتبال منتشر و اعلام کرده رأی نهایی توسط کمیته استیناف صادر خواهد شد.
کمیته استیناف فدراسیون فوتبال برای رفع هر گونه ابهام مبنی بر نبود استقلال در کمیته اخلاق و استیناف اکنون وظیفه‌ای حیثیتی و مهمی بر عهده دارد. کمیته استیناف فدراسیون فوتبال که در ماجرای آرای سابق نشان داده همراهی چندانی با کمیته اخلاق ندارد، این بار و به جهت حساسیت و اهمیت موضوع باید به گونه‌ای رفتار کند که شائبه تاثیرپذیری از ارکان اجرای عدالت در فوتبال زیر سوال نرود. فارغ از نوع پرونده و متهمان آن، نقش کمیته استیناف برای دفاع از عدالت و اجرای عادلانه آرای فوتبالی همواره تعیین کننده است و امید می‌رود فارغ از نام‌ها تنها به اجرای عدالت با تکیه بر مستندات اقدام به صور رای کند.
انتهای پیام
