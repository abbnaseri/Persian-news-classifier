گزارش FIVB از عملکرد خوب مجرد و غفور
فدراسیون جهانی والیبال از عملکرد علی‌اصغر مجرد و امیر غفور در بازی مقابل پرتغال تعریف و تمجید کرد.
به گزارش ایسنا، روز گذشته در حالی که ایران نفراتی چون سید محمد موسوی را به دلیل مصدومیت در اختیار نداشت، با استفاده از جوانانی چون علی‌اصغر مجرد در پست سرعتی زن، آمار خیره کننده‌ای را در دفاع روی تور بر جای گذاشت تا این جوان شایسته والیبال ایران مورد توجه فدراسیون جهانی قرار بگیرد.
فدراسیون جهانی در گزارش خود از بازی ایران و پرتغال نوشت: "تیم ملی ایران با پیروزی ۳ بر یک مقابل پرتغال در اردبیل، یک گام دیگر به مرحله فینال لیگ ملت‌های والیبال در شیکاگو نزدیک‌تر شد. امیر غفور پس از اینکه به جای پوریا یلی به میدان آمد با کسب ۱۶ پوئن، امتیاز آورترین بازیکن تیمش بود. تیم ملی پرتغال در ست دوم وقتی ۲۵ بر ۲۴ از ایران پیش بود این شانس را داشت که نتیجه ست دوم را هم به سود خود رقم بزند اما دو دفاع متوالی و قابل توجه جایگزین محمد موسوی یعنی علی‌اصغر مجرد جوان آینده دار ایران روی اسپک‌های الکساندر فریرا، ایران را امیدوار به پیروزی کرد تا اینکه امیر غفور، باعث پیروزی ایران شد.
به گزارش ایسنا، ایران توانست در بازی مقابل پرتغال ۱۸ دفاع روی تورموفق را از خود بر جای بگذارد.
انتهای پیام
