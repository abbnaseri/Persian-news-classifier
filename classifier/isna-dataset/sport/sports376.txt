استارت لیگ برتر فوتسال در سایه چند تیم ناآماده
بیست و یکمین دوره لیگ برتر فوتسال در شرایطی از پنج‌شنبه این هفته آغاز می‌شود که هنوز تعدادی از تیم‌ها به آمادگی لازم برای حضور در این رقابت‌ها نرسیده‌اند و شاید این عامل کیفیت بازی‌ها را زیر سوال ببرد.
به گزارش ایسنا، از مدت‌ها پیش تیم‌های فوتسالی مثل گیتی پسند اصفهان، مس سونگون، محمدسیمای قم، فرش آرای مشهد، سن ایچ ساوه، هایپر شاهین شهر، شهروند ساری، حفاری خوزستان و مقاومت البرز تمرینات خود را برای فصل جدید لیگ برتر استارت زده‌اند اما هنوز برخی تیم‌ها یا شروع نکرده‌اند یا جسته گریخته تمرینات را استارت زده‌اند.
در زیر مروری داریم بر وضعیت این تیم‌های عجیب لیگ برتر.
ستارگان ورامین: تیمی که امتیاز مقاومت قرچک در لیگ برتر را خریده ابتدای این هفته به تازگی قرارداد چند بازیکن خود از جمله محمد طاهری، علی رهنما، اسماعیل وطنخواه، ابوالفضل حسینی و… را ثبت کرد و رضا داورزنی که مربی تیم زیر ۲۰ سال بود تمرینات این تیم را شروع کرد. این در حالی است که وضعیت سالن گلعباسی ورامین برای میزبانی بازی‌ها هم مبهم بود و همین عامل باعث شد تمرینات با تأخیر زیاد استارت بخورد.
آذرخش بندرعباس: تیم محبوب بندرعباس هر ساله تقریباً همین وضعیت را دارد و در روزهای نزدیک به شروع فصل استارت می‌زند. این تیم بازهم عباس روزپیکر را به عنوان سرمربی خواهد داشت و به تازگی قرارداد امین نصراله زاده، میلاد قنبرزاده و میلاد چراغی سه بازیکن شاخص خود را تمدید کرده و پوریا گلشنی و اسحاق سورغالی را جذب کرده تا هر چند دیر اما تیم خوبی را روانه بازی‌ها کنند.
شاهین کرمانشاه: این تیم تازه لیگ برتری شده گرچه از مدت‌ها پیش تمرینات خود را استارت زد اما چند روز قبل حسین افضلی، سرمربی این تیم کناره‌گیری کرد تا اوضاع کارمانشاهی‌ها در اولین سال حضورشان در لیگ برتر بد شود. شنیده می‌شود این تیم در هفته اول بدون سرمربی به میدان می‌رود و در مورد کادر فنی این تیم در آینده تصمیم‌گیری می‌شود. این تیم بازیکن شاخصی هم جذب نکرده است.
اهورا بهبهان: تیم جنوبی و پرتماشاگر که فصل قبل در هفته پایانی در لیگ برتر ماند هنوز وضعیت روشنی ندارد. این تیم گرچه حضورش در مسابقات قطعی است اما تمرینات منظمی نداشته و بازیکن شاخصی هم جذب نکرده است.
ارژن شیراز: شیرازی‌ها که در فصول اخیر با مشکل مالی دست و پنجه نرم می‌کنند به تازگی حمید کمالی را در سمت خود ابقاء کردند. اکثر بازیکنان خوب این تیم جدا شدند تا دست شیرازی‌ها خالی باشد و با توجه به استارت دیر هنگام تمرینات کار سختی در این فصل پیش روی آن‌هاست.
انتهای پیام
