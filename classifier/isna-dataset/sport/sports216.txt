زمان پیوستن حضرت‌پور و یلی به تیم ملی والیبال جوانان
دو ملی‌پوش جوان والیبال ایران بعد از پایان مرحله نهایی لیگ ملت‌های ۲۰۱۹ در شیکاگو، مستقیماً عازم بحرین می‌شوند تا به تیم ملی جوانان بپیوندند.
به گزارش ایسنا و به نقل از فدراسیون والیبال، با اعلام ایگور کولاکوویچ، سرمربی تیم ملی والیبال ایران محمدرضا حضرت‌پور و پوریا یلی، دو ملی‌پوش جوان والیبال ایران بعد از پایان رقابت‌های مرحله نهایی لیگ ملت‌های ۲۰۱۹ از شیکاگو مستقیماً راهی کشور بحرین خواهند شد تا تیم جوانان ایران را در مسابقات قهرمانی جهان همراهی کنند.
ایگور کولاکوویچ که در جلسه‌ای مشترک با کادر فنی تیم جوانان شرکت کرده بود، با اعلام این خبر گفت: موفقیت والیبال ایران در تمامی رده‌ها برای کادر فنی تیم ملی هدف بسیار مهمی است و به همین دلیل هماهنگی لازم برای حضور این دو بازیکن صورت گرفت.
پیش از این نیز مرتضی شریفی به اردوی تیم جوانان اضافه شده بود تا تعامل میان دو تیم برقرار باشد.
تیم ملی والیبال جوانان ایران باید در رقابت‌های قهرمانی جهان ۲۰۱۹ بحرین با هدایت بهروز عطایی به عنوان سرمربی مقابل رقبای خود قرار بگیرد.
انتهای پیام
