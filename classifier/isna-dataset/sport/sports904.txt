دروگبا حضور لمپارد را در چلسی تایید کرد
دیدیه دروگبا تایید کرد که فرانک لمپارد هدایت تیم فوتبال چلسی را بر عهده خواهد گرفت. 
به گزارش ایسنا و به نقل از تلگراف، دیدیه دروگبا، اسطوره ساحل عاجی تیم فوتبال چلسی درباره حضور فرانک لمپارد در این تیم به عنوان سرمربی گفت: لمپارد تنهاترین و بهترین گزینه برای هدایت چلسی است. او کسی است که چلسی را به خوبی می‌شناسد و می‌تواند آینده مربیگری در این تیم را برای سال‌ها تامین کند. من شناخت خوبی از لمپارد دارم و می‌دانم او کسی است که رابطه خیلی خوبی با بازیکنان دارد و می‌تواند باشگاه را در لیگ برتر بار دیگر به عنوان مدعی مطرح کند.
دروگبا درباره رفتن هازارد از چلسی نیز گفت: هازارد بهترین بازیکن سال‌های اخیر چلسی است و بازیکنی است که نمی‌توان برای او جانشینی تعیین کرد. من برای او آرزوی موفقیت می‌کنم و امیدوارم چلسی بتواند در غیاب او نیز برای فتح جام‌ها تلاش کند.
باشگاه چلسی بعد از قطع همکاری با مائوریسیو ساری هنوز جانشین این مربی را انتخاب نکرده است و گفته می‌شود به زودی فرانک لمپارد، اسطوره و بهترین گلزن آبی‌های لندن جانشین او در این تیم خواهد شد. لمپارد فصل قبل هدایت تیم فوتبال دربی کانتی را بر عهده داشت ولی نتوانست این تیم را به لیگ برتر برساند.
انتهای پیام
