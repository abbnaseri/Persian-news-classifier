واکنش مدیرعامل باشگاه داماش گیلان به رای کمیته اخلاق
مدیرعامل باشگاه داماش گیلان می‌گوید که نمی‌داند به چه دلیلی حکم کمیته اخلاق درباره فینال جام حذفی برای او صادر شده است.
به گزارش ایسنا، رأی کمیته اخلاق فدراسیون فوتبال مبنی بر اتفاقات فینال جام حذفی صادر شد و در این حکم مهدی الطافی، مدیرعامل و اسماعیل حاجی پور، مالک باشگاه داماش گیلان به شش ماه محرومیت از تمامی فعالیت‌های فوتبالی و پرداخت جریمه نقدی محکوم شدند.
در همین راستا، مهدی الطافی مدیرعامل باشگاه داماش گیلان در گفت‌وگو با ایسنا، در واکنش به حکم کمیته اخلاق فدراسیون فوتبال اظهار کرد: این حکم هنوز به دست ما نرسیده است و این حکم را از رسانه‌ها دیده‌ایم. اگر غیر از این اتفاق می‌افتاد و به این شکل محکوم نمی‌شدیم باید تعجب و شک می‌کردیم و غیر از این حکم را انتظار نداشتیم.
او ادامه داد: خودمان نمی‌دانیم چرا محکوم شدیم. اگر دفاع از حق، محکومیت دارد، شاید قانونی است که من در جریان نیستم. من و آقای حاجی‌پور ماندیم که در آنجا چه گناهی کردیم که محکوم شدیم اما به هر جهت زمانی که این حکم به دست ما برسد، از طریق کمیته استیناف اقدام خواهیم کرد.
انتهای پیام
