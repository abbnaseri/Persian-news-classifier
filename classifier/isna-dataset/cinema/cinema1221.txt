جایزه دستاورد «ویزیون دو ریل» برای «ورنر هرتسوک» 
جشنواره بین‌المللی مستند و معتبر «ویزیون دو ریل» ضمن اعطای جایزه دستاورد سینمایی خود به «ورنر هرتزوگ»، مروری بر آثار این سینماگر بزرگ آلمانی خواهد داشت.
به گزارش ایسنا، پنجاهمین جشنواره مستند فیلم «ویزیون دو ریل» اعلام کرد امسال «ورنر هرتسوک» فیلمساز و مستندساز آلمانی با دریافت جایزه دستاورد سینمایی این جشنواره مورد تقدیر قرار خواهد گرفت و ۱۴ فیلم از ساخته‌های «هرتسوک» در قالب برنامه مرور آثار با حضور وی به روی پرده می‌رود.
وی همچنین قرار است دو ورک‌شاپ تخصصی نیز در جشنواره «ویزیون دو ریل» برگزار کند.
«هرتزوک» متولد پنجم سپتامبر ۱۹۴۲، در سن ۱۴ سالگی با سرقت یک دوربین ۳۵ میلی‌متری، خود را وارد دنیای فیلم‌سازی غیرحرفه‌ای کرد و فیلم‌هایش از سوی انجمن‌ها و محافل هنری مورد تحسین قرار گرفته‌اند و البته پیام‌ها و موضوعات فیلم‌هایش چندان بدون چالش نیز نبوده‌اند.
این کارگردان ۷۶ ساله در کنار استفاده از ستارگان سینما، به استفاده از بازیگران بومی، به‌ویژه برای آثار مستندش شهرت دارد تا به این طریق حقیقی‌بودن پیام‌های فیلم‌هایش را منعکس کند.
اولین جایزه معتبری که «هرتزوک» به‌دست آورد، خرس نقره‌ای جشنواره‌ی برلین برای اولین فیلم بلندش بود که در سال ۱۹۶۸ برای «نشانه‌های زندگی» به‌دست آورد. اما مطمئناً معتبرترین دستاورد کارنامه سینمایی او، کسب جایزه بهترین کارگردانی جشنواره فیلم کن در سال ۱۹۸۲ برای فیلم «فتیزکارالدو» بوده است.
او چند سال پیش از آن یعنی در سال ۱۹۷۵ از همین جشنواره کن، جایزه ویژه هیات‌داوران را برای فیلم «معمای کاسپار هاوسر» کسب کرده بود.
«هرتزوک» در سال ۲۰۰۹ ریاست هیأت داوران شصتمین جشنواره‌ی فیلم برلین را برعهده داشت و با فیلم «پسرم، پسرم، چه کرده‌ای» عنوان فیلم پدیده سال را در شصت‌وششمین جشنواره فیلم ونیز به‌دست آورد.
این کارگردان آلمانی طی چندین دهه فیلم‌سازی افتخارات متعددی از جشنواره‌های فیلم سراسر جهان به‌دست آورده است که می‌توان به جایزه فیپرشی و جایزه بهترین فیلم معنوی جشنواره کن (۱۹۷۵)، جایزه بهترین کارگردانی جشنواره کن (۱۹۸۲)، جایزه بهترین دستاورد یک کارگردان از انجمن کارگردانان آمریکا (۲۰۰۶)، جایزه بهترین فیلم خارجی از انجمن منتقدین فیلم فرانسه (۱۹۷۶)، جایزه بهترین فیلم از اسکار سینمای آلمان در سال‌های ۱۹۷۸ و ۱۹۶۸، جایزه ویژه هیات‌داوران جشنواره آمستردام، خرس نقره‌ای جشنواره برلین (۱۹۶۸)، دو جایزه بهترین فیلم از انجمن سینماهای خانه هنر آلمان، جایزه یک عمر دستاورد سینمایی از جشنواره فیلم‌های مستند هات داکس کانادا، جایزه بهترین فیلم مستند بلند از انجمن بین‌المللی مستندسازان، جایزه بهترین فیلم از جشنواره ملبورن، تندیس طلایی جشنواره سانفراسیسکو، جایزه ویژه جشنواره سن‌سباستین (۱۹۸۲) جایزه انجمن کارگردانان فیلم جشنواره سانفراسیسکو، جایزه بهترین فیلم جشنواره ساندنس، جایزه فدراسیون بین‌المللی منتقدین فیلم از جشنواره ونیز (۲۰۰۵) اشاره کرد.
«نشانه‌های زندگی»، «جایی که مورچه‌های سبز خواب می‌بینند»، «آگوئیره خشم پروردگار»، «معمای کاسپرهاوزر»، «قلب شیشه‌ای»، «خرس خاکستری» و مستند «برخورد در انتهای زمین» از جمله آثار مطرح این کارگردان اروپایی هستند.
آخرین ساخته این کارگردان آلمانی مستندی تحت عنوان «ملاقات با گورباچوف» است که سال گذشته در جشنواره فیلم تلوراید رونمایی شد و شامل چند مصاحبه با «میخائیل گورباچف»؛ آخرین رهبر اتحادیه جماهیر شوروی می‌شود.
پنجاهمین جشنواره فیلم مستند «ویزیون دو ریل» از تاریخ ۵ تا ۱۳ آوریل (۱۶ تا ۲۴ فروردین) در شهر نیون سوئیس برگزار می‌شود و امسال در مجموع میزبان نمایش ۱۶۹ فیلم از ۵۸ کشور جهان است.
