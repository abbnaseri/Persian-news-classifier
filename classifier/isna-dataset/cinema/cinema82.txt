سهم بچه‌ها از سینما در تابستان چیست؟
تهیه کننده بهترین فیلم دوره قبل جشنواره فیلم کودک و نوجوان اصفهان با انتقاد از حمایت نشدن تولیدات سینمایی کودک و اجرا نشدن مصوبه‌ها گفت: جای سوال است که چرا در تعطیلات تابستان، سینمای ایران فیلمی برای کودکان در تعطیلاتشان ندارد؟
بیتا منصوری در گفت‌وگویی با ایسنا با اشاره به اینکه برای جشنواره امسال فیلم کودک و نوجوان اصفهان هیچ فیلمی ندارد، افزود: وقتی فیلمی در چند بخش جشنواره فیلم کودک اصفهان نامزد شد و جایزه‌های مهمی را هم گرفت، انتظار من به عنوان سرمایه‌گذار ۱۰۰ درصدی فیلم که هیچ اسپانسری نداشته، وام نگرفته و از بنیاد سینمایی فارابی هم حمایت نشده، این بود که موقع اکران فیلم به طور قانونی عمل شود اما همه چیز طوری پیش رفت که دیگر انگیزه‌ای برای ساخت فیلم کودک نداشته باشم.
او با اشاره به فیلم «پیشونی سفید» که چهار هفته بدون محاسبه تعداد هفته اکران شد و بعد از هفته پنجم انگار تازه نمایش آن شروع شده است آن هم به این بهانه که در اکران ویژه هفته کودک بوده ادامه داد: تصور من این است که اگر قرار باشد حمایتی به صورت ویژه در مناسبتی خاص از فیلم‌های کودک شود بهتر است برای دیگر فیلم‌ها هم این امکان فراهم شود، آن هم برای فیلمی که جایزه مخاطبان و داوران حرفه‌ای جشنواره و هم بچه‌ها گرفته بود.
تهیه‌کننده «پاستاریونی» و «قهرمانان کوچک» با تاکید بر اینکه انتقادی نسبت به سازندگان فیلم «پیشونی سفید» ندارد و اتفاقاً معتقد است در اهدای جوایز جشنواره سال قبل حق این فیلم در بخش‌هایی نادیده گرفته شد چون زحمت زیادی برای آن کشیده بودند، گفت: بحث من اتفاقی است که در حوزه اکران رخ می‌دهد. طبق قانون اگر فیلمی قرارداد پخش ثبت شده داشته باشد شورا موظف به ثبت قراردادش است اما دوستان قراردادم را ثبت نکردند و بعد ماجرا در شورای عالی اکران پیگیری شد که حق را به من دادند ولی متأسفانه با به تعویق افتادن طولانی مدت جلسه بعدی عملاً اکران فیلم به دی‌ماه و فصل امتحانات رسید و به همین راحتی فیلم من نابود شد.
منصوری با اشاره به چینش فیلم‌ها در پاییز سال گذشته اضافه کرد: من هیچ ابایی ندارم از اینکه فیلم‌ام کنار چند فیلم کودک دیگر اکران شود، همانطور که فیلم‌های اجتماعی هم با هم به نمایش درمی‌آیند. آن زمان موضوع را از طریق بنیاد سینمایی فارابی پیگیری کردم و آقای تابش بعد از شنیدن حرف‌های من گفتند حق با شماست، اما کاری نمی‌توان کرد. پس وقتی مدیرعامل فارابی می‌گوید کاری نمی‌شود کرد، چرا من باید در حوزه کودک باز هم فیلم بسازم؟ بماند که موقع اکران فیلم، سانس‌هایی به من دادند که در آن زمان بیشتر مخاطبان فیلم در مدرسه بودند، مثلاً ساعت ۱۰، ۱۲، ۱۴ و تعجب‌آور اینکه سانس‌های بعدی من ۲۲:۴۰ و ۲۳:۵۹ بود بدون آنکه در این فاصله هیچ سانس دیگری داشته باشم. آخر کدام خانواده فرزندش را در این ساعت شب به سینما می‌برد؟ من همه اینها را بارها گفتم ولی فایده‌ای نداشت.
او افزود: من مخاطبم را در این سینما می‌شناسم ولی هیچ کسی از من حمایت نکرد و به تنهایی پیگیری و شکایت کردم. همیشه تاکید بر رعایت قانون است اما الان چطور پیگیری می‌شود که سرگروه‌ها چه زمانی موظف به اجرای مصوبه اکران فیلم کودک می‌شوند؟ آیا قرار است اکران فیلم کودک برای در آخر سال اتفاق بیفتد که سرگروه‌ها هم بگویند خلاف قانون عمل نکرده‌اند؟
منصوری با بیان اینکه با حبیب ایل‌بیگی (معاون بنیاد سینمایی فارابی) هم صحبت و تاکید کرده که فارابی باید از اکران فیلم کودک حمایت کند تا کف فروش فیلم‌های این حوزه با کف فروش فیلم‌های دیگر تفاوت داشته باشد، گفت: الان تابستان است و فصل خوبی برای اکران فیلم‌های کودک و نوجوان، یعنی دست‌کم دو، سه فیلم باید روی پرده باشد، اما چرا هیچ فیلمی نیست؟ چرا هیچکس پیگیری نمی‌کند که چرا مصوبه حمایت از فیلم‌های کودک در این فصل اجرا نمی‌شود؟ واقعاً سهم بچه‌ها از سینما در تعطیلات تابستان چیست؟
انتهای پیام
