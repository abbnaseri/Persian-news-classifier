۱۰ فیلمساز ایرانی و خارجی در هفته فیلم اروپایی کارگاه برپا می‌کنند
۱۰ فیلمساز ایرانی و خارجی در سومین دوره هفته فیلم اروپایی، کار مشترکی از مؤسسه سینمایی «هنر و تجربه» و اوینیک ایران، کارگاه فیلمسازی برگزار می‌کنند.
به گزارش ایسنا و به نقل از روابط عمومی مؤسسه سینمایی «هنر و تجربه»، در سومین دوره هفته فیلم اروپایی که کار مشترکی از مؤسسه سینمایی «هنر و تجربه» و اوینیک ایران (مؤسسات ملی فرهنگی اتحادیه اروپا) است تعدادی کارگاه فیلمسازی با حضور سینماگرانی از ایران و جهان برگزار می‌شود.
سومین دوره هفته فیلم اروپایی کار خود را با برپایی مراسم افتتاحیه در تاریخ شنبه، ۱۸ خرداد ماه، ساعت ۱۷ در خانه هنرمندان ایران آغاز می‌کند و تا ۲۷ خرداد ادامه می‌دهد که طی این برنامه ۱۰ فیلمساز ایرانی و خارجی کارگاه فیلمسازی با موضوع فیلم‌های هنری و تولید مشترک برگزار می‌کنند.  
ژان ون دولد کارگردان بلژیکی، ماریوس پیپه ریدس تهیه کننده و کارگردان قبرسی، تیری اسپیچر تهیه کننده سوئیسی، فریدون جیرانی، رسول صدرعاملی، محمدمهدی عسگرپور، مازیار میری، مهرداد اسکویی، مانی میرصادقی و سیاوش جمالی فیلمسازانی هستند که ۶ کارگاه در تهران، شیراز، اصفهان، مشهد و تبریز برگزار می‌کنند. بنا بر برنامه ریزی انجام شده ۲ کارگاه در تهران و چهار کارگاه در شهرستان‌ها برگزار می‌شود.
در سومین دوره هفته فیلم اروپایی ۲۰۱۹، بیست فیلم برجسته اروپایی در سینماهای هشت شهر ایران شامل بابل، اصفهان، کرمان، کیش، مشهد، تبریز، تهران و شیراز به نمایش درمی آید.  این فیلم‌ها از کشورهای اتریش، بلغارستان، بلژیک، قبرس، دانمارک، فنلاند، آلمان، یونان، مجارستان، ایتالیا، نروژ، هلند، لهستان، پرتغال، سوئد، اسلوونی، اسلواکی، اسپانیا، سوئیس و انگلستان انتخاب شده و نمایش داده خواهند شد.  همچنین تالار ناصری خانه هنرمندان ایران واقع در تهران، پردیس گلستان شیراز، پردیس هویزه مشهد، پردیس ستاره باران تبریز، پردیس سیتی سنتر اصفهان، سینما لبخند کیش، تماشاخانه پارس کرمان و سالن سینمای «هنر و تجربه» بابل با هفته فیلم اروپایی ۲۰۱۹ مشارکت خواهند کرد.
انتهای پیام

