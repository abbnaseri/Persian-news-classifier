درخواست حمایت‌ گسترده‌تر از تئاتر خیابانی / نگاهی وصله‌ای نکنید
کارگردان نمایش خیابانی «این کجا و آن کجا» که در سی و هفتمین جشنواره تئاتر فجر حضور داشت درباره جشنواره امسال معتقد است: با توجه به اینکه من چندین بار در جشنواره‌ی تئاتر فجر حضور داشتم و سال گذشته نیز نمایشم ۵ تندیس گرفت و نمایش برگزیده جشنواره شد، نگاهم به این جشنواره این است که برگزار کنندگان و بانیان این جشنواره، نگاهی وصله‌ای به نمایش‌های خیابانی دارند و این نوع نمایش‌ها برای آنها اولویت ندارد.
پژمان شاهوردی که با ایسنا گفت‌وگو می‌کرد، ادامه داد: متأسفانه این موضوع به این خاطر است که آنها احساس می‌کنند تهیه و تولید نمایش خیابانی به سهولت انجام می‌شود و تئاتر خیابانی نسبت به تئاتر صحنه‌ای ارزش کمتری دارد و در هزینه دادن به بچه‌های خیابانی و حمایت کردن از آنها این موضوع به عینه مشهود است و نه تنها من بلکه تمام بچه‌های نمایش خیابانی از این موضوع دل چرکین هستند.
او با بیان اینکه "باید یک نگاه وسیع‌تری به این هنر متعالی داشته باشیم" ادامه داد: می‌بینیم در تمام تبلیغات جشنواره تئاتر فجر نوشته شده است که استقبال مردم از نمایش خیابانی بیشتر از تئاترهای صحنه‌ای است، بنابراین باید به هردو آن‌ها یکسان نگاه شود و اگر کمک هزینه‌ای به بخش تئاتر صحنه‌ای داده می‌شود، به نمایش‌های خیابانی هم داده شود.
این کارگردان که از شهر بروجرد در جشنواره امسال حضور داشت، بیان کرد: من با یک گروه ۱۵ نفره و دکور کارم به تهران آمدم و تنها ۴ میلیون کمک هزینه دریافت کردم، در صورتی که بچه‌های صحنه‌ای خیلی بیشتر از ما کمک هزینه می‌گیرند و این یک ناعدالتی است. اگر قرار است این هنر ادامه دار باشد، باید عدالت بین آنها برقرار شود.
او تاکید کرد: برای نمایش‌های خیابانی هم تلاش شده و برای تولید آن‌ها وقت گذاشته می‌شود. من برای «این کجا و آن کجا» ۶ ماه وقت گذاشتم و با گروهم تمرین کردیم بنابراین این گونه نیست که یک شب یک تئاتر خیابانی را آماده کنیم و وارد جشنواره شویم.
شاهوردی در ادامه با بیان اینکه " اگر از بچه‌های تئاتر خیابانی حمایت نشود، این هنر متعالی به بن بست می‌خورد" افزود: من نمی‌دانم چه کسی گفته که بچه‌های خیابانی نمی‌توانند کار صحنه‌ای انجام دهند. خود من در بخش بین‌الملل امسال کارم پذیرفته شد اما چون در بخش خیابانی حضور داشتم از بخش بین‌الملل کنار گذاشته شدم.
این کارگردان تئاتر گفت: من با حمایت از امیر حسین شفیعی به عنوان کسی که سالهاست برای تئاتر خیابانی زحمت کشیده است موافقم و مطمئن هستم که امیرحسین می‌تواند از پس این حجم و گونه‌ی نمایشی سربلند بیرون بیاید، لذا بچه‌های خیابانی نیز باید توانایی خود را هم‌طراز با امیر حسین بالاببرند تا به آنها نیز چنین پیشنهاداتی برای تولید بشود.
او تصریح کرد: عاجزانه از تمام بانیان جشنواره‌ها می‌خواهم که نگاه بهتری به بخش خیابانی داشته باشند، چرا که اگر این بخش نباشد آن چیزی که در بخش صحنه‌ای هست به وجود نخواهد آمد.
شاهوردی با بیان اینکه " هنوز جایزه نمایش‌ام که پارسال در بخش خیابانی برگزیده شد را دریافت نکرده‌ام " افزود: با این وجود به ما گفتند از سال بعد در تولید حمایت‌مان می‌کنند، در صورتی که حمایت هم نشدیم.
او بیان کرد: متأسفانه در کشورمان هیچ حمایتی برای اجرای عمومی نمایش‌های خیابانی نداریم مصداق بارز این موضوع همین است که بهترین نمایش خیابانی سال گذشته تاکنون هیچ اجرای عمومی نداشته است.
این کارگردان در ادامه تاکید کرد: اما این اتفاق باید بیفتد و مرکز هنرهای نمایشی و کانون تئاتر خیابانی برای کارهای برگزیده اجرای عمومی بگیرند، همچنین شرایط اجرا در شهرهای دیگر را برایشان فراهم کنند تا کارهای خوب خیابانی دیده شوند و مردم بیشتر با این کارها آشنا شوند. این موضوع در تئاتر صحنه‌ای اتفاق می‌افتد. همچنین اگر تئاترهای خیابانی برنده جایزه‌ای در فجر می‌شوند، همان موقع آن را دریافت می‌کنند.
شاهوردی با بیان اینکه "تئاتر خیابانی گیشه‌ای ندارد" افزود: زمانی که ما بچه‌های تئاتر خیابانی برای مردم کار می‌کنیم، باید از یک جایی حمایت شویم و حمایت هم باید از طریق مرکز صورت گیرد، اما به هیچ وجه هیچ حمایتی از ما صورت نمی‌گیرد.
او در بخش دیگری از صحبت‌هایش درباره حمایت‌ها و تبلیغاتی که برای نمایش «نامیرا» شد، گفت: متأسفانه این حمایت‌ها و تبلیغات، برای نمایش‌های دیگر مانند نمایش من نشد اما من خیلی خوشحالم که از یک کار خیابانی حمایت شده است و دستشان درد نکند و نوش جان امیر حسین شفیعی.
این کارگردان ادامه داد: من عاجزانه می‌خواهم اگر مسئولی در یک ارگانی قرار است از یک تئاتر خیابانی حمایت کند، کار بچه‌های دیگر هم ببیند. امیر حسین شفیعی کاربلد است و کارش درست است اما باید این حمایت‌ها وسیع‌تر شود.
او گفت: از هیچیک از بچه‌های تئاتر خیابانی حمایتی نمی‌شود و باید آقای شهرام کرمی مدیر اداره نمایش‌های هنری، اتاق فکری برای بچه‌های تئاتر خیابانی درست کند و بعد به این نتیجه برسند که از کدام کار، چگونه حمایت کنند.
شاهوردی در پایان بیان کرد: خوب است اگر امسال از یک کار حمایت شده، سال بعد از چند کار حمایت شود، این خیلی زیباتر است. اما با این اتفاق یک فضایی تشنج بار برای گروه‌ها به وجود آوردند و آنها مدام با خود درگیر هستند که چه تفاوتی با امیر حسین شفیعی دارند؟ کار شأن چه فرقی دارد و چرا باید همه تبلیغات و تبلیغات ایران تئاتر برای این نمایش باشد؟ و وزیر به دیدن این نمایش بیاید؟ بسیار کار خوبی کردند که از امیرحسین حمایت کردند و باید این حمایت صورت بگیرد، اما امیدواریم با تشکیل اتاق فکر این حمایت‌ها را گسترده‌تر کنند. انتهای پیام
