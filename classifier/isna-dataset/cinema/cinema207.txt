نمایش سه‌گانه «پدرخوانده» در جشنواره فیلم لومیر 
جشنواره بین‌المللی فیلم «لومیر» فرانسه سه گانه «پدرخوانده» ساخته «فرانسیس فورد کاپولا» از مهم‌ترین آثار تاریخ سینما را به روی پرده می‌برد. 
به گزارش ایسنا، جشنواره فیلم «لومیر» فرانسه که به همت «تیری فرمو» دبیر جشنواره کن، امسال دهمین دوره خود را پشت سر خواهد گذاشت اعلام کرد فیلم سه قسمتی «پدرخوانده» را در تاریخ ۱۹ اکتبر در این رویداد سینمایی برای علاقه‌مندان به روی پرده خواهد برد.
جشنواره فیلم «لومیر» از طریق نمایش نسخه ترمیم‌شده آثار سینمایی، مرور آثار و همچنین برگزاری بزرگداشت بر روی موضوع تاریخ سینما تمرکز می‌کند.
فهرستی از برترین‌های تاریخ سینما را نمی‌توان یافت که نامی از «پدرخوانده» ساخته تحسین‌شده «فرانسیس فورد کاپولا» در آن نباشد. «کاپولا» این فیلم را در سال ۱۹۷۲ برای کمپانی «پارامونت» کارگردانی کرد که داستان جنایی آن بین سال‌های ۱۹۴۵ تا ۱۹۵۵ اتفاق می‌افتد.
این فیلم کلاسیک بر اساس رمانی از «ماریو پوزو» داستان خانواده مافیایی «کورلئونه» را روایت می‌کند و بازیگران سرشناسی چون «مارلون براندو»، «آل پاچینو»، «روبرت دووال» و «دایان کیتون» در آن نقش‌آفرینی داشته‌اند.
این فیلم نامزد ۱۱ جایزه اسکار بود که موفق به کسب جایزه بهترین بازیگر مرد (مارلون براندو)، بهترین فیلم و بهترین فیلمنامه شد و در جوایز گلدن گلوب پنج جایزه اصلی را کسب کرد.
قسمت دوم این فیلم نیز در سال ۱۹۷۴ به سینماها آمد و به موفقیت بزرگی در جذب مخاطب دست یافت و نام خود را به عنوان یکی از برترین دنباله‌های سینمایی مطرح کرد؛ بطوری که هنوز بسیاری در مورد اینکه قسمت اول بهتر است یا دوم بحث می‌کنند.
قسمت دوم «پدرخوانده» نیز توانست در ۱۱ بخش نامزد کسب اسکار شود و اسکار بهترین فیلم، کارگردانی، بازیگر نقش مکمل (دنیرو)، بهترین فیلمنامه (کاپولا)، بهترین موسیقی (نینو روتا و کارمینه کاپولا) و بهترین کارگردان هنری را به دست آورد. «پدرخوانده ۳» نیز که در سال ۱۹۹۰ ساخته شد، نتوانست موفقیت قسمت‌های قبلی را تکرار کند.
دهمین دوره جشنواره فیلم «لومیر» که به افتخار برادران «لومیر» مخترعان سینما از تاریخ ۱۰ تا ۲۰ اکتبر (۱۸ تا ۲۸ مهر ماه) در شهر لئون فرانسه برگزار می‌شود طبق اعلام پیشین جایزه سالانه خود را به «فرانسیس فورد کاپولا» کارگردان آمریکایی و خالق «پدرخوانده» اعطا می‌کند.
انتهای پیام
