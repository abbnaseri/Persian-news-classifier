سه جایزه جشنواره اسپانیایی برای سینمای ایران 
هجدهمین دوره جشنواره بین‌المللی فیلم «ایمجین ایندیا» ۲۰۱۹ در کشور اسپانیا با برگزیده شدن سینماگران ایرانی در سه بخش به کار خود پایان داد. 
به گزارش ایسنا، امسال فیلم «آپاندیس» به کارگردانی حسین نمازی و «روزهای نارنجی» ساخته آرش لاهوتی به نمایندگی از سینمای ایران در بخش رسمی این رویداد سینمایی به روی پرده حضور داشتند و فیلم کوتاه «مانیکور» ساخته آرمان فیاض نیز در بخش فیلم‌های کوتاه جشنواره به نمایش گذاشته شد و در نهایت جایزه بهترین فیلمنامه این رویداد سینمایی به حسین نمازی برای فیلم «آپاندیس» رسید.
همچنین هدیه تهرانی برای بازی در فیلم «روزهای نارنجی»، تقدیر ویژه هیأت داوران را برای بهترین بازیگر زن جشنواره به خود اختصاص داد و امیرعلی دانایی و رضا اکبرپور نیز از سوی هیأت داوران در شاخه بهترین بازیگر مورد مورد تقدیر ویژه قرار گرفتند.
فیلم «آپاندیس» اثری اجتماعی است و وقایع اجتماعی در آن روایت می‌شد. داستان فیلم در بیمارستان می‌گذرد و از این لوکیشن خاص که پر از استرس و نگرانی است به مسائل اجتماعی می‌پردازد. این فیلم پیش‌تر برنده جایزه بهترین فیلمنامه از چهل و هشتمین جشنواره فیلم مونترال کانادا شده است.
«روزهای نارنجی» درباره آبان، زنی ۴۵ ساله است که واسطه استخدام کارگران فصلی است و هدیه تهرانی، علی مصفا، مهران احمدی، علیرضا استادی، ژیلا شاهی، رؤیا حسینی، صدف عسگری، لیلی فرهادپور، اکرم علمدار، امین گلستانه و سیامک ادیب بازیگران این فیلم هستند.
هجدهمین جشنواره بین‌المللی فیلم «ایمجین ایندیا» از ۱۷ تا ۳۱ می (۲۷ اردیبهشت تا ۱۰ خرداد) در مادرید برگزار شد.
انتهای پیام
