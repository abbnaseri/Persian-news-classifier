نمایش نسخه‌ی مرمت شده‌ی "طلسم" + فیلم
در پنجمین روز از جشنواره جهانی فیلم فجر نسخه اصلاح شده فیلم «طلسم» در پردیس سینمایی چهارسو نمایش داده می‌شود.
به گزارش ایسنا، دوشنبه 2 اردیبهشت ماه در پنجمین روز از جشنواره جهانی فیلم فجر نسخه اصلاح شده فیلم سینمایی «طلسم» در سالن شماره ۴ پردیس چارسو از ساعت ۱۶:۰۰ تا ۱۷:۴۰ به مدت ۹۰ دقیقه نمایش داده می‌شود.
«طلسم» ساخته داریوش فرهنگ در سال ۱۳۶۵ با حضور در پنجمین جشنواره فیلم فجر توانست نظر مثبت منتقدان و سینماگران را به خود جلب و نامزد دریافت سیمرغ بلورین بهترین بازیگر نقش دوم مرد، بهترین موسیقی، بهترین تدوین و بهترین عکس بوده است.
بازیگرانی همچون جمشید مشایخی، سوسن تسلیمی، پرویز پورحسینی و آتیلا پسیانی در این فیلم سینمایی ایفای نقش کرده‌اند.
طبق اعلام فیلم‌خانه ملی همانطور که پیش از این تأکید شده است، مهم‌ترین اقدام پیش از انجام عملیات مرمت دیجیتال یک فیلم، انتخاب یک نسخۀ مناسب جهت اسکن و دریافت بیشترین و بهترین اطلاعات تصویری است. در این مرحله معمولاً جست‌وجو، بررسی و ارزیابی دقیق و پُر حوصله‌ای صورت می‌گیرد تا بهترین نسخۀ آنالوگ موجود از هر فیلم انتخاب شود که خوشبختانه در خصوص فیلم"طلسم"عملیات اصلاح و مرمت بر روی یک نسخه نگاتیو با کیفیت انجام شده است.
گفتنی است که فضاهای تاریک و کم نور این فیلم موجب شد عملیات اصلاح و مرمت این فیلم با حساسیت بیشتری انجام شود و در مرحله اصلاح رنگ فیلم نیز، زمان زیادی برای ایجاد کنتراست درست تصاویر صرف شده است.
ضمن اینکه دانه‌های رنگی زائد (نویز) بسیار زیادی، به خصوص در صحنه‌های تاریک، کار ترمیم فیلم را برای متخصصان دشوار کرده بود. این دانه‌های زائد باعث می‌شود که در زمان تمیز کردن تصاویر، آلودگی‌های روی فیلم به خوبی به چشم نیاید؛ از طرف دیگر عملیات حذف دانه‌های زائد می‌تواند به بافت تصاویر آسیب‌هایی وارد کند؛ به همین دلیل این مرحله از کار باید با دقت بسیار زیاد انجام شود، به طوری که میزان این عملیات به جنس پوست بازیگران و سطوح بافت دار فیلم آسیبی نرساند. در این فرایند تلاش فراوانی شده تا گرین طبیعی فیلم حفظ شود و دانه‌های رنگی زائد از گرین تفکیک شود.
همچنین از آنجایی که عمده فیلم‌های دهه ۶۰ ۱۳ سینمای ایران باند صدای دوبله دارند، همزمانی صدا و تصویر دقیق و صد در صد در این فیلم‌ها ممکن نیست و در نتیجه متخصصان صدا باید با استفاده از افکت‌های موجود در فیلم این هماهنگی صدا و تصویر را به وجود آورند.
همزمان با برگزاری سی و هفتمین جشنواره جهانی فجر، فیلم‌خانه ملی ایران نسخه اصلاح و مرمت شده تصویر و صدای فیلم‌های ماندگاری از دهه شصت سینمای ایران را که مورد توجه منتقدان و مخاطبان سینما قرار داشته‌اند آماده و در بخش «فیلم های کلاسیک مرمت شده» به نمایش درمی آورد.
جشنواره با نمایش فیلم" دیده بان " به نویسندگی و کارگردانی ابراهیم حاتمی کیا محصول ۱۳۶۷ افتتاح خواهد شد؛ و فیلم‌های "جاده‌های سرد" (مسعود جعفری جوزانی)، "پرده آخر" (واروژ کریم مسیحی) و "طلسم" (داریوش فرهنگ) – با همکاری بنیاد سینمایی فارابی - و همچنین دونده (امیر نادری)؛ که پیش تر توسط کانون پرورش فکری کودکان و نوجوانان تصحیح رنگ خوبی شده بود اما جهت دستیابی به کیفیتی بهتر یک مرحله دیگر توسط فیلمخانه ملی ایران اصلاح و مرمت شده است، دیگر آثار ایرانی بخش «نمایش فیلم‌های کلاسیک شده» این دوره از جشنواره جهانی فیلم فجر هستند.
به مناسبت سی و هفتمین جشنواره جهانی فجر صحنه‌هایی از نسخه مرمت شده فیلم "طلسم" از سوی فیلمخانه ملی ایران برای اولین بار در اختیار "ایسنا" قرار گرفته است که که می‌توانید در ادامه آن را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام

