افتتاح یک پردیس سینمایی به یاد عباس کیارستمی
پردیس سینمایی «اکومال» در کرج از امروز 14 تیر ماه به احترام و یاد عباس کیارستمی اکران فیلم‌های خود را آغاز کرد. 
سها علیمرادی مدیر این پردیس سینمایی در گفت‌وگویی با ایسنا درباره این پردیس تازه‌ساز توضیح داد: این سینما اکران فیلم‌های خود را به احترام سالروز درگذشت عباس کیارستمی از امروز آغاز کرده‌ و قرار است در چند روز آینده نیز افتتاحیه رسمی‌ با حضور مسئولین مربوطه داشته باشیم. این پردیس سینمایی که در استان البرز، شهر کرج، جاده مشکین دشت و محله رزکان نو ساخته شده، یکی از مدرن‌ترین سالن‌های سینمایی این استان خواهد بود.
او درباره تجهیزات موجود در این پردیس سینمایی که حدود ۲۰ میلیارد تومان هزینه ساخت آن شده است، بیان کرد: این پردیس ۶ سالن‌ سینمایی دارد که شامل سالن‌های چند منظوره، سیستم صوتی دالبی و سیستم پخش D-cinema در یکی از سالن‌ها و E-cinema در دیگر سالن‌ها هستند. این مجموعه در طبقه اول مجتمع تجاری، فرهنگی و تفریحی اکومال با سرمایه‌گذاری بخش خصوصی طی حدود شش ماه ساخته شد. بنابر این، این پردیس سینمایی ۹۳۰ صندلی دارد که به تفکیک سالن یک: ۴۹۲ صندلی، سالن دو: ۸۳ صندلی، سالن سه: ۹۵ صندلی، سالن چهار: ۹۵ صندلی، سالن پنج: ۴۲ صندلی و سالن شش: ۱۲۳ صندلی دارد.   مدیر پردیس سینمایی اکومال افزود: این مدرن‌ترین پردیس هم از نظر تعداد سالن، تجهیزات و هم استاندارد است. ما از وزارت فرهنگ و ارشاد اسلامی‌ حمایت‌های مالی و معنوی‌ای گرفته‌ایم اما نسبت به حجم کلی سرمایه‌ای که برای ساخت این محل صرف شده مقدار زیادی نبوده و کاملا هزینه‌ها بر عهده بخش خصوصی بوده است. همچنین بر اساس ضوابطی که وجود دارد از موسسه سینماشهر نیز حمایت‌هایی از ما شده است.
علیمرادی درباره قیمت بلیت این سینما نیز با بیان اینکه بهای بلیت در ساعات مختلف متفاوت است، گفت: در این پردیس سینمایی بر اساس سالن سینمایی، ساعت و کیفیت پخش، بها بلیت‌ها از ۱۲ هزار تومان تا ۲۰ هزار تومان متغیر خواهد بود.


انتهای پیام
