فیلمنامه‌نویس برنده دو اسکار درگذشت 
«آلوین سارجنت» فیلمنامه‌نویس آمریکایی که نگارش فیلمنامه مجموعه فیلم‌های «مرد عنکبوتی» را نیز در کارنامه داشت در سن ۹۲ سالگی درگذشت. 
به گزارش ایسنا به نقل از هالیوود ریپورتر، «آلوین سارجنت» که او را به عنوان استاد فیلمنامه‌های اقتباسی می‌شناسند در طول دوران فعالیت هنری خود دو بار برای فیلم‌های «جولیا» به کارگردانی «فرد زینمان» و «مردم معمولی» ساخته «رابرت ردفورد» برنده جایزه اسکار بهترین فیلمنامه شده است.
وی که در کارنامه هنری خود نگارش فیلم‌نامه برای مجموعه‌های تلویزیونی معروف «دکتر بن کیسی» و «آلفرد هیچکاک تقدیم می‌کند» و همچنین مجموعه فیلم‌های «مرد عنکبوتی» را نیز دارد در سن ۹۲ سالگی به مرگ طبیعی از دنیا رفت.
«سارجنت» استعداد فوق‌العاده‌ای در اقتباس از کتاب‌ها و نمایش‌نامه‌ها و تبدیل کردن آنها به فیلمنامه‌های سینمایی داشت و اولین نامزدی اسکار خود را نیز برای اقتباس از رمانی نوشته «دیوید براون» کسب کرد که دستمایه ساخت فیلم «ماه کاغذی» به کارگردانی «پیتر بوگدانویچ» شد.
فیلم «من سر به راهم» (۱۹۷۰) به نویسندگی «آلوین سارجنت» که اقتباسی از رمان «در تبعید» نوشته «مدیسون جونز» (۱۹۶۷) است نیز با یکی از به یادماندنی‌ترین نقش‌آفرینی‌های «گرگوری پک» همراه بود.
«پل نیومن» با استخدام «سارجنت» از وی خواست فیلمنامه‌ای اقتباسی از نمایش‌نامه برنده پولیتزر «اثر پرتوهای گاما بر روی گل‌های همیشه بهارِ ساکنانِ کرۀ ماه» نوشته «پل زیندل» بنویسد و در نهایت این فیلم را «پل نیومن» کارگردانی کرد.
از دیگر فیلمنامه‌های اقتباسی موفق نوشته «آلوین سارجنت» می‌توان به فیلمنامه فیلم «ساعت کار» به کارگردانی «داستین هافمن» بر اساس رمانی نوشته «ادوارد بانکر»، فیلمنامه «دیوانه‌ها» در سال ۱۹۸۷ بر اساس نمایشنامه‌ای از «تام توپر»، «پلو مردم دیگر» بر اساس نمایشنامه نوشته «جریمی استرتر» و همچنین فیلم «زیبا» در سال ۲۰۰۲ که بازسازی مجدد فیلم «زن بی‌وفا» ساخته «کلود شابرول» بود اشاره کرد.
«سارجنت» در سال‌های پایانی فعالیت هنری خود دست به چالش بزرگی زد و داستان‌های مصور «مرد عنکبوتی» نوشته «استن لی» و «استیو دیتکو» را فیلمنامه سینمایی کرد و فیلمنامه فیلم‌های «مرد عنگبوتی ۲» (۲۰۰۴)، «مرد عنکبوتی ۳» (۲۰۰۷) و «مرد عنکبوتی شگفت‌انگیز» (۲۰۱۲) را نوشت.

انتهای پیام
