راه‌اندازی مدرسه تئاتر در پردیس تئاتر تهران
مدیر هنرهای نمایشی ضمن تبریک «روز ملی هنرهای نمایشی» و روز جهانی تئاتر،  از برپایی مدرسه بزرگ تئاتر در پردیس تئاتر تهران خبر داد.
به گزارش ایسنا به نقل از رسانه خبری سازمان فرهنگی هنری شهرداری تهران، حسین عالم‌بخش - مدیر هنرهای نمایشی- با تبریک به مناسبت روز ملی هنرهای نمایشی از برگزاری هفتمین جشنواره تئاتر شهر در سال ۱۳۹۸ خبر داد و گفت: امیدواریم با تخصیص بودجه لازم بتوانیم هفتمین جشنواره تئاتر شهر را بعد از یک سال وقفه‌ای که افتاد، برگزار کنیم. هنرمندان در این زمینه بسیار پیگیر هستند و امیدواریم بتوانیم این موضوع را به سرانجام برسانیم.
این کارگردان درباره اتفاق مهم دیگری که در حوزه تئاتر و نمایش در سال ۱۳۹۸ خواهد افتاد، گفت: برنامه‌ریزی‌های لازم در پردیس تئاتر تهران برای جذب هنرجو در رشته نمایش در چند گرایش بازیگری، کارگردانی و … در گروه‌های سنی مختلف به صورت آکادمیک انجام شده است. جذب هنرجو برای این مدرسه تئاتر از اوایل خردادماه خواهد بود و موضوعات فراخوان و تبلیغات آن صورت می‌گیرد تا در تابستان این مدرسه راه اندازی شود و هنرجو جذب کند. با توجه به گستره جغرافیایی این منطقه، محفل خیلی خوبی برای تقویت نسل هنرمند در حوزه این هنر فاخر خواهد بود.
او سپس بیان کرد: قبلاً هم در این زمینه صحبت‌هایی شده و اقداماتی صورت گرفته بود که متأسفانه مغفول مانده بود. اما اکنون برنامه‌ریزی‌های لازم توسط همکاران انجام شده و کارگاه‌های مناسب تنظیم شده و با مرکز آموزش سازمان فرهنگی هنری شهرداری تهران هماهنگی‌ها و همفکری‌های لازم صورت گرفته است. مدرسه بزرگ تئاتر الگویی خواهد شد برای همه مجموعه‌های هنری و فرهنگی سازمان فرهنگی هنری شهرداری تهران که بتوانند از آن استفاده کنند.
عالم بخش در ادامه اظهارکرد: مورد دیگری که در حال پیگیری برای انجام آن هستیم برپایی دانشگاه هنرهای دراماتیک با مشارکت دانشکده علمی کاربردی است که امیدواریم راه‌اندازی بشود. با توجه به این‌که در جنوب تهران اصلاً چنین واحدی نداریم و اگر دانشجویی بخواهد در این رشته تحصیل کند باید به مرکز یا غرب شهر بیاید، راه‌اندازی این مرکز گام بزرگی در بخش علمی و آموزشی خواهد بود و خدمات خوبی به مخاطبان خود ارائه خواهد کرد. امید است که این مرکز از مهر ۱۳۹۸ پذیرش دانشجو داشته باشد.
مدیر هنرهای نمایشی سازمان فرهنگی هنری شهرداری تهران با اشاره به طرح «هنر برای همه» گفت: هم اکنون در پردیس تئاتر تهران شاهد برگزاری کنسرت محمد معتمدی هستیم که هفتم فروردین‌ماه آخرین اجرای آن خواهد بود و با استقبال بالای مردم مواجه شده است. برنامه‌ریزی‌های صورت گرفته نوید سالی پربار از اتفاقات و رویدادهای هنری هم در پردیس تئاتر و هم در بقیه مراکز سازمان فرهنگی هنری می‌دهد. انسجام اجراها و نظارت روی آن‌ها دقیق‌تر خواهد شد. این نظارت برای بهبود کیفیت و کمیت اجراها خواهد بود. امید است که امسال سال خیلی خوبی در این حوزه باشد که نفع آن به همه مردم خواهد رسید.
انتهای پیام
