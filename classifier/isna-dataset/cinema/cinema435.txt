انیمیشن ایرانی از ژاپن جایزه گرفت
انیمیشن «گرگم و گله می‌برم» ساخته‌ی امیرهوشنگ معین برنده جایزه «نیو فیس» از  بیست‌ و دومین جشنواره مدیاآرت ژاپن شد.
به گزارش ایسنا، این جشنواره در چهار بخش هنر، سرگرمی، انیمیشن و تکنیک مانگا از ۶ تا ۱۰ خرداد ۱۳۹۸ (۲۷ تا ۳۱ مه ۲۰۱۹) در شهر توکیو برگزار می‌شود و در نهایت انیمیشن «گرگم و گله می‌برم» جایزه «نیو فیس» این رویداد سینمایی را از آن خود کرد.
این انیمیشن برگرفته از داستانی با همین نام نوشته افسانه شعبان‌نژاد است و با تکنیک انیمیشن دیجیتال به مدت ۸ دقیقه بدون کلام در امور سینمایی کانون تولید شده است،
کودکان، داستان آشنای گرگ و بزغاله‌ها را در مدرسه به شکل نمایشِ عروسکی به اجرا در می‌آورند. بزِ مادر در فراغ بزغاله‌هایش و گرگِ خشمگین در تنهایی‌اش، با هم رودررو می‌شوند و مثل همیشه گرگ شکست می‌خورد، اما...
کارگردان فیلم گرگ و گله در حالی راهی کشور ژاپن شد که این فیلم کوتاه انیمیشن دهمین حضور بین‌المللی خود را تجربه می‌کند.
جشنواره «مدیا آرت» ژاپن از سال ۱۹۹۷ آغاز به کار کرده و توانسته آثار هنری با خلاقیت بالا را به جهان معرفی کند و هم‌چنین به عنوان یک رویداد بین‌المللی به دنبال توسعه و ترویج هنر با تمرکز بر نسل جدید هنرمندان جهان است.
در این دوره ۴ هزار و ۳۸۴ اثر هنری از ۱۰۲ کشور به جشنواره رسیده که این آثار در قالب نمایشگاهی معرفی می‌شود.
انتهای پیام
