تلویزیون به نمایش فیلم‌های غیرسازمانی علاقه‌ای ندارد
کارگردان فیلم کوتاه "درس" معتقد است: در همه جای دنیا تلویزیون محلی برای نمایش فیلم کوتاه و مستند است اما در کشور ما این‌طور نیست و صدا و سیما علاقه‌ای به نمایش فیلم‌های غیر سازمانی ندارد. 
فیلم کوتاه «درس» به کارگردانی مهدی بوستانی شهربابکی این روزها در بسته "فیلم‌های کوتاه روز" همراه با چهار فیلم کوتاه دیگر در گروه «هنر و تجربه» در حال اکران است.
کارگردان این اثر درباره نحوه ساخت و موضوع این فیلم به ایسنا، گفت: " درس" یک فیلم داستانی - تجربی ۱۵ دقیقه‌ای است که در سال ۹۱ ساخته شده است. این فیلم آنچه را خرمشهر از ابتدا تا انتهای جنگ و حتی سال‌ها بعد از جنگ از سر گذراند، با روایتی مینی‌مالیست و سمبولیک در یک کلاس درس مرور می‌کند.
او افزود: گروه هنر و تجربه به عنوان ارگانی که از فیلم کوتاه حمایت می‌کند، "درس" را به همراه چهار فیلم دیگر از اول اسفند ماه به مدت سه ماه به اکران گذاشته است.
بوستانی با بیان اینکه"خود هنر و تجربه تبلیغاتی برای این فیلم‌ها انجام می‌دهد" افزود: خود ما فیلمسازان هم با استفاده از فضای مجازی و روابط دوستانه و.‌.. تبلیغاتی را انجام می‌دهیم تا افرادی را که کوچک‌ترین علاقه‌ای برای دیدن فیلم‌های کوتاه و متفاوت دارند جذب کنیم‌.
بوستانی در ادامه درباره استقبال مردم برای تماشای فیلم کوتاه گفت: هنوز نمی‌توانیم بگوییم همه مردم برای دیدن فیلم‌های کوتاه به سینما می‌آیند و به این نوع فیلم علاقه مند هستند، چرا که عادت به دیدن فیلم کوتاه ندارند. اما این قدم‌های ابتدایی که برای اکران فیلم‌های کوتاه شکل گرفته، می‌تواند کمک کننده باشد. بالاخره کم کم باید ذائقه مردم به تماشای فیلم کوتاه عادت کند.
این کارگردان با اشاره به اینکه تلویزیون هم می‌تواند در این روند کمک کند، افزود: در همه جای دنیا تلویزیون محلی برای نمایش فیلم کوتاه و مستند است اما در کشور ما این‌طور نیست و صدا و سیما علاقه‌ای به نمایش فیلم‌های غیر سازمانی ندارد. به ناچار هنر و تجربه تنها جایی است که می‌تواند با اکران فیلم کوتاه، مردم را به آن عادت دهد.
کارگردان فیلم کوتاه "درس" در پایان گفت: در کل می‌توان گفت مخاطبان فیلم کوتاه، عامه مردم نیستند و مخاطبان خاص‌تری علاقه‌مند به دیدن فیلم کوتاه هستند که با این نوع فیلم درگیرند. در حال حاضر متأسفانه حتی فیلم‌های سینمایی فرهنگی هنری‌تر در اکران اصلی هم در برابر فیلم‌های گیشه‌پسند و کمدی نازل مورد استقبال چندانی قرار نمی‌گیرند.
در ادامه می‌توانید تیزر این فیلم را مشاهده کنید:

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
