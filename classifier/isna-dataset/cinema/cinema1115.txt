پیام وزیر فرهنگ و ارشاد اسلامی به مناسبت «روز ملی هنرهای نمایشی»
وزیر فرهنگ و ارشاد اسلامی در پیامی به مناسبت «روز ملی هنرهای نمایشی» ضمن تبریک این رویداد، تئاتر را هنری دانست که بذر آگاهی و جامعه‌اندیشی را می‌پراکند.
به گزارش ایسنا، پیام سیدعباس صالحی، وزیر فرهنگ و ارشاد اسلامی به مناسبت فرا رسیدن «روز ملی هنرهای نمایشی» به این شرح است:
«در هفتم فروردین ۱۳۹۸، هنرمندان و شیفتگان تئاتر برای سومین بار ثبت روز ملی هنرهای نمایشی را در تقویم شمسی، هم‌زمان با روز جهانی تئاتر گرامی می‌دارند.
این گرامیداشت، که هم‌زمان با بهار طبیعت است، برای‌مان این فرایاد را به همراه دارد که تئاتر، می‌تواند رخت‌های کهن را کنار نهد و صورت و تصویری نو از انسان و اجتماع بیافریند. تئاتر چه در چهره نمایش‌های آیینی و سنتی و چه در قالب آثار برآمده از نمایشنامه‌نویسی جدید ایرانی و غیر ایرانی، در آغاز جان پدیدآورندگانش را دگرگون می‌کند و سپس با سفر به هستی مخاطبان، درونشان را می‌آشوبد و بر لبانشان خنده یا بر دیدگانشان اشک می‌نشاند، احساسات و عواطف انسانی را برمی‌انگیزد و بذر آگاهی و جامعه‌اندیشی را می‌پراکند.
فرارسیدن این روز ارجمند بر نمایش‌سازان و آنان که به تماشایشان نشسته‌اند، گرامی باد.»  
امروز، چهارشنبه هفتم فروردین «روز ملی هنرهای نمایشی» است و امسال همزمان با این روز، جشنی تحت عنوان «نوروزِ نمایش» در سراسر کشور برگزار می‌شود.

 انتهای پیام
