"هامون" به تماشاخانه‌های تهران می‌پیوندد
تماشاخانه "هامون" به زودی و با مدیریت هنری هادی حجازی‌فر، بازیگر سینما و کارگردان تئاتر به جمع تماشاخانه‌های تهران اضافه می‌شود.
به گزارش ایسنا بر اساس خبر رسیده، این تماشاخانه که پیشتر با عنوان "باران" از پیشگامان تئاتر خصوصی کشور شناخته می‌شد، پس از واگذاری به تیم جدید و انجام سه‌ ماه فرایند بازسازی کامل، با تغییرات گسترده به جمع تماشاخانه‌های تهران اضافه خواهد شد.
هادی حجازی‌فر، بازیگر سینما و کارگردان تئاتر که پس از یک دوره نسبتا طولانی دوری از عرصه نمایش، با "هامون" به عرصه تئاتر بازمی‌گردد، دانش‌آموخته بازیگری و کارگردانی تئاتر در مقطع کارشناسی ارشد است؛ او پیش‌تر آثاری همچون "ملاقات با بانوی سالخورده"، "رومئو ژولیت" و ... را به صحنه برده است.
تماشاخانه "هامون" قرار است از اواسط اردیبهشت و با دو اجرا ـ یکی به کارگردانی حجازی‌فر ـ  فعالیت رسمی خود را آغاز کند.
بنا بر اعلام، پس از واگذاری سالن تئاتر باران به تیم جدید در اواخر دی‌ماه، این سالن به منظور افزایش ایمنی تماشاگران، افزایش ظرفیت پذیرش مخاطب، بهبود استانداردهای فنی نور، صدا و صحنه و همچنین بهبود فضای محیطی مورد بازسازی اساسی قرار گرفت.
این مجموعه که در خیابان فلسطین، پایین‌تر از خیابان انقلاب واقع است، با ظرفیت ۱۴۰ تماشاگر به زودی و با برگزاری مراسم افتتاحیه رسمی به روی عموم بازگشایی خواهد شد.
انتهای پیام
