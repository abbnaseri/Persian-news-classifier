نشان یونسکو به فیلم سینمایی «23 نفر» رسید 
نشان یونسکو طی مراسمی از سوی کمیسیون ملی یونسکو با حضور هنرمندان و مسئولین به فیلم‌ سینمایی  «23 نفر» رسید.
به گزارش ایسنا به نقل از روابط عمومی، شامگاه ۱۹ اسفند ماه طی مراسمی در پردیس سینمایی باغ کتاب تهران نشان یونسکو با حضور مسئولین، هنرمندان به فیلم سینمایی «۲۳ نفر» به کارگردانی مهدی جعفری رسید.
در این مراسم که از سوی کمیسیون ملی یونسکو در ایران به دبیری حجت الله ایوبی برگزار شد، از کارگردان، تهیه کننده و بازیگران نوجوان این فیلم سینمایی تقدیر بعمل آمد.
حجت الله ایوبی دبیر کمیسیون ملی یونسکو در این مراسم ضمن تشکر از عوامل فیلم سینمایی ۲۳ نفر گفت: ما نماینده و صدای جمهوری اسلامی در ایران در یونسکو هستیم و چه زبانی بهتر از هنر و سینما که بتواند مردم نازنین ایران زمین را نمایندگی کند.
وی در ادامه افزود: ما در رشته‌های مختلف هنر با بسیاری از کشورهای جهان قابل قیاس هستیم اما در سینما فقط با چند کشور میشود فیلم و سینمای ایران را مقایسه کرد و این محصول نظام مقدس جمهوری اسلامی ایران است.
ایوبی در ادامه این مراسم با تشریح فعالیتهای فرهنگی کمیسیون ملی یونسکو خبر داد: از امسال کمیسیون ملی یونسکو یک فیلم ایرانی و چند فیلم کوتاه و مستند را به عنوان سفیر جمهوری اسلامی در کشورهای مختلف نمایش خواهیم داد.
وی در پایان خاطر نشان کرد: خوشحال هستم که این راه با فیلم درخشان «۲۳ نفر» آغاز می شود فیلمی که از جهت هنری، فیلمنامه، کارگردانی و بازی‌ها بی‌نظیر است و نشان دهنده عظمت مردم این سرزمین است. فیلمی که بعد از دیدن آن به ایرانی بودن خود می‌بالید.
در این مراسم افرادی چون سردار اشتری فرمانده کل ناجا، سردار رحیم صفوی، حجت الاسلام پورمحمدی، حجت الاسلام رستمی، دکتر حسین انتظامی، مهندس مسجد جامعی، علیرضا تابش و.... به تماشای این فیلم سینمایی نشستند.
این فیلم به کارگردانی مهدی جعفری اقتباسی از خاطرات گروهی از رزمندگان نوجوان ایرانی در هشت سال دفاع مقدس است که از سال ۱۳۶۱ به اسارت نیروهای عراقی درآمدند.
فیلم سینمایی «۲۳ نفر» در سی وهفتمین جشنواره فیلم فجر سیمرغ بلورین بهترین فیلم از نگاه ملی را دریافت کرد و سیمرغ نمادین جشنواره به نماینده این ۲۳ آزاده اهدا شد.

انتهای پیام


