میزان تولید تئاتر با تعداد مخاطبان آن همخوانی ندارد
جواد روشن که این روزها نمایش «یک ساعت آرامش» را در تماشاخانه ایرانشهر روی صحنه می‌برد، ضمن اشاره به استقبال خوب مردم از این نمایش، پیش‌بینی‌هایی درباره وضعیت تئاتر در سال ۹۸ داشت.
این کارگردان تئاتر در گفت‌وگو با ایسنا، درباره استقبال تماشاگران از نمایش‌اش گفت: مردم استقبال خوبی از این نمایش داشتند و از روز اول با ظرفیت کامل بلیط‌ها فروش رفتند و حتی در روزهایی تعداد متقاضیان از ظرفیت بیشتر بوده است.
او درباره دلایلی که موجب این استقبال شده است، توضیح داد: فاکتورهای مختلفی می‌تواند در جذب و استقبال مردم تأثیرگذار باشد. کیفیت کار، مجموعه عوامل نمایش تا خبرهایی که از آن منتشر شده، نوع تبلیغات، بازخوردهایی که بعد از یکی، دو شب اجرا از آن منعکس شد و کمدی بودن نمایش از مجموع عواملی هستند که در این موضوع دخیل بوده‌اند.
روشن با بیان اینکه "من به عنوان تولید کننده تئاتر و هنرمند این حوزه باید شرایط جامعه و فضای تولید نمایشم و مکانی که در آن اجرا می‌کنم را بسنجم" افزود: این یکی از قواعد تولید تئاتر است. اما این قواعد به این معنا نیست که چیزی که در تئاتر به آن معتقدیم را کنار بگذاریم، بلکه به این معناست که باید با درک شرایط به تولید تئاتر بپردازیم.
او افزود: برای مثال من از میان متن‌های مختلفی که برای اجرا پیشنهاد داشتم، باید متنی را انتخاب می‌کردم که برای این زمان اجرایی و سالنی که برای اجرا داشتم، مناسب باشد یا تیمی را انتخاب کنم که در بیان ویژگی‌هایی که می‌خواهم مؤثر باشند. بازیگران این نمایش از چهره‌های مطرح تئاتر هستند و این برای ما حائز اهمیت بود، برای اینکه بتوانیم یک کیفیت مناسب در نمایش ایجاد کنیم. قطعاً با شناختی که از فضای تئاتر، مخاطبین و شرایط داریم، دست به تولید زدیم که با موفقیت همراه شد.
این کارگردان درباره نمایش «یک ساعت آرامش» گفت: این نمایش نوشته یک نویسنده فرانسوی؛ "فلوریان زلر" است که به تازگی در حال شناخته شدن است و پیش از این دو تا از کارهای او اجرای عمومی شده است. داستان این نمایش هم قصه فردی است که بعد از مدت‌ها توانسته صفحه موسیقی مورد علاقه‌اش را به شکل اتفاقی پیدا کند و دنبال فرصتی است که در یک ساعت آرامش این صفحه را گوش کند اما در آن یک ساعت، مجموعه اتفاقاتی رخ می‌دهد که رازهایی از زندگی‌اش فاش می‌شود و این فرصت را از او می‌گیرند.
روشن در ادامه بیان کرد: این نمایش در حین اینکه موقعیت جذاب کمدی را خلق می‌کند از زیر متنی برخوردار است و در لایه‌های مختلف اثر مخاطب با کلید واژه دروغ روبرو می‌شود و این نمایش نشان‌دهنده این است که این دروغ‌ها در بخش‌های مختلف زندگی موجب ویرانی و خرابی در انتها می‌شود.
این کارگردان تئاتر درباره کاهش بودجه و وضعیت تئاتر در سال جدید گفت: در شرایطی که مسائل اقتصادی و معیشتی در تولید تئاتر هم مؤثر است و باید بخش عمده‌ای از آن به دوش فروش بلیط و گیشه بیفتد، شرایط اقتصادی ما به گونه‌ای است که مردم نمی‌توانند سبد فرهنگی را اولویت اصلی خود قرار دهند بنابراین کار برای تولیدکنندگان تئاتر ما به شدت سخت می‌شود.
او افزود: شاید نسبت به یک دهه گذشته علاقه‌مندی مردم به دیدن تئاتر رشد کرده اما با میزان تولید تئاتر همخوانی ندارد و در حال حاضر میزان تولید تئاتر رو به افزایش است. در چنین حالتی اگر میزان حمایت‌های ناچیزی که از تولیدکنندگان تئاتر می‌شود، ناچیزتر شود، نتیجه‌ای جز ورشکستگی و از بین رفتن فعالیت‌های و گروه‌های تئاتری است یا تئاتر به سمت و سویی می‌رود که از هدف و رسالتش دور می‌شود.
روشن در پایان صحبت‌هایش درباره اولویت‌های اداره کل هنرهای نمایش در سال جدید گفت: ارتقا کمی و کیفی تولید تئاتر باید مورد توجه قرار گیرد. همچنین با توجه به اینکه در بخش اختصاص و هزینه‌کرد بودجه همواره مشکل داشتیم، باید این بودجه حداقلی هدفمند برنامه‌ریزی شود.
نمایش «یک ساعت آرامش» به کارگردانی سید جواد روشن هر شب ساعت ۱۹:۴۵ تا ۱۸ اردیبهشت ماه در تالار استاد ناظرزاده روی صحنه می‌رود. امیرمهدی ژوله، معصومه کریمی، مهدی ذاکر حسینی، ارسطو خوش رزم، وحید نفر، الهه شه پرست و ابوذر ساعدی به عنوان بازیگر در این نمایش ۸۰ دقیقه‌ای حضور دارند.

انتهای پیام

