پیشنهاد محسن عبدالوهاب برای دیدن یک فیلم
محسن عبدالوهاب کارگردان سینما در واکنش به نمایش فیلم «کارت پرواز» مهدی رحمانی نوشتاری را منتشر کرد.
در متن نوشتار عبدالوهاب که در اختیار ایسنا قرار گرفته آمده است: ««کارت پرواز» فیلم با سلیقه‌ای است. کارگردان با تکیه بر هوش بیننده کوشیده تا در میزانسن و دکوپاژ با آشکار نکردن بیهوده هرچیز، عمق و بُعد سومی به نماها ببخشد. بدین ترتیب بیننده می‌تواند آنچه را که در خارج از قاب اتفاق می‌افتد را در ذهن بسازد و لذت ببرد.
بازیگران فیلم هماهنگ با ریتم درونی نماها، بازی‌های باورپذیری ارائه می‌کنند و تنهایی خود را به ما می‌قبولانند.
فیلمبردار اثر، همراه با حال و هوای فیلم، رنگ‌ها را به شدت کم و فضای سرد آبی مرده‌ای بر فیلم حاکم کرده است. با این همه او هوشمندانه با قاب‌های دیدنی و زیبا از چرکی فضاها کاسته و نمی‌گذارد بیننده از این بابت دلزده شود.
"کارت پرواز" یک اثر سینمایی است. اگر کسی مشتاق هنر سینما است، بهتر است دیدن این فیلم را در گروه هنر و تجربه از دست ندهد.»

اکران فیلم سینمایی «کارت پرواز» اخیراً در گروه سینمایی هنر و تجربه آغاز شده و منصور شهبازی، ندا جبرئیلی، محمدعلی نجفی، اصغر رفیعی جم، شیرین یزدانبخش، طلا معتضدی، امین قوامی و علی کلانتری بازیگران این فیلم هستند.
«کارت پرواز» داستان ندا، دختر جوانی است که برای رفع مشکل مالی‌اش تصمیم به ترانزیت مواد مخدر از راه بلعیدن آن می‌گیرد.
انتهای پیام
