آغاز دو نمایش جدید در تئاتر شهر 
دو اثر نمایشی جدید از روزهای پایانی هفته جاری در تالارهای سایه و قشقایی مجموعه تئاتر شهر اجراهای خود را آغاز می‌کنند.
به گزارش ایسنا به نقل از واحد ارتباطات، آموزش و پژوهش مجموعه تئاترشهر، دو نمایش جدید از روزهای پنجشنبه ۱۹ و جمعه ۲۰ اردیبهشت ماه اجراهای خود را به ترتیب در تالارهای سایه و قشقایی مجموعه تئاتر شهر آغاز می‌کنند.
«لانه خرگوش» عنوان نمایشنامه‌ای از دیوید لیندزی ابر برنده جایزه پولیتز سال ۲۰۰۷ است که از روز پنجشنبه ۱۹ اردیبهشت ماه به کارگردانی مهدی صباغی در تالار سایه به صحنه میرود.
در این نمایش که ساعت ۲۰:۴۵  با مدت زمان ۷۵ دقیقه و قیمت بلیت ۳۰ هزار تومان میزبان تماشاگران خواهد بود معصومه رحمانی، شیرین اسماعیلی، مهدی صباغی، مهدیه کوهستان، مانی رحمانی به عنوان بازیگر حضور دارند.
در تالار قشقایی هم نمایش جدید دیگری با عنوان «مده آ» به نویسندگی مسعود سمیعی ،کارگردانی علی اصغر راسخ راد و بازی ماندانا عبقری، علیرضا دهقانی، مینو نوبهاری از روز جمعه ۲۰ اردیبهشت ماه اجرای خود را آغاز می کند. این نمایش از تاریخ یاد شده ساعت ۲۰:۴۵ با مدت زمان ۸۵ دقیقه و قیمت بلیت ۳۰ هزار تومان میزبان مخاطبان خواهد بود.
انتهای پیام 

