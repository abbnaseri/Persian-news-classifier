جشنواره کن باید بی نقص و عالی باشد
دبیر جشنواره کن در نشست خبری افتتاحیه این رویداد سینمایی به سوالاتی درباره برابری جنسیتی در کن، «آلن دلون» و ساخته جدید «تارانتینو» و فیلم ضد ترامپ افتتاحیه پاسخ داد. 
به گزارش ایسنا به نقل از هالیوود ریپورتر، «تیری فرمو» دبیر جشنواره فیلم کن در نشست خبری آغاز جشنواره فیلم کن به حضور برابر سینماگران مرد و زن در هیأت‌های داوران و کمیته انتخاب فیلم‌ها با توجه به امضای توافق "برابری جنسیتی" اشاره کرد اما گفت جشنواره کن هیچگاه قصد نداشته در انتخاب فیلم ۵۰ درصد از فیلم‌ها را از کارگردانان زن، ۵۰ درصد را از کارگردانان مرد انتخاب کند.
وی ادامه داد: از ما چیزهایی می‌خواهند که از جشنواره‌های سینمایی دیگر نمی‌خواهند. جشنواره کن باید بی‌نقص و عالی باشد و هیچکس نگفته است که ۵۰ درصد از فیلم‌های باید از کارگردانان زن باشد، این به معنای عدم احترام خواهد بود.
«فرمو» درباره انتقادهایی که از اعطای جایزه نخل طلای جشنواره به «آلن دلون» مطرح شده نیز توضیح داد: "قرار نیست به «آلن دلون» جایزه صلح نوبل دهیم. او آزاد است که در هر زمینه‌ای دیدگاه‌های خود را بیان کند. امروز تجلیل کردن از چهره‌ها بسیار دشوار شده است چرا که همه به نوعی یک پلیس سیاسی دارند که درون آنها فعال می‌شود.
وی درباره تأخیر بیش از حد معرفی فیلم «روزی روزگاری در هالیوود» به عنوان یکی از فیلم‌های جشنواره نیز گفت: علت این تأخیر و اعلام دیرهنگام، استفاده «تارانتینو» از فرمت ۳۵ میلی‌متری بود و «تارانتینو» فیلم را اواخر سال گذشته به پایان رساند اما حتی تا اواخر ماه مارس نیز فیلم هنوز آماده نبود. حضور «تارانتینو» در کن بسیار مهم است چرا که او از بزرگترین فیلم‌سازان هم نسل خود و یک دوست است که از بازگشت او به جشنواره خوشحالم.
دبیر جشنواره کن درباره سیاست انتخاب فیلم «مرده نمی‌میرند» ساخته «جیم جارموش» به عنوان فیلم افتتاحیه نیز گفت: این فیلم بسیار ضد ترامپ است و درباره هژمونی و سلطه آمریکا صحبت می‌کند و «جارموش» با ساخت فیلم نشان داده که از آنچه اکنون در آمریکا در حال روی دادن است، خوشحال نیست.
«تیری فرمو» در انتهای نشست خبری و در حالی که از مطرح شدن برخی از سوال‌ها خسته شده بود خطاب به خبرنگاران گفت: درباره «نتفلیکس» از من پرسشی نکردید اما دیگر وقتی نیست!
هفتاد و دومین جشنواره فیلم کن از امروز ۱۴ می (۲۴ اردیبهشت) آغاز می‌شود و تا ۲۵ می (۴ خرداد) ادامه خواهد داشت.
انتهای پیام
