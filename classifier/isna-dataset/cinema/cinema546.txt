هنرمند قدیمی سینما فردا در قطعه هنرمندان آرام می‌گیرد
علی زند (بازیگر قدیمی سینما) که بر اثر ایست قلبی و کهولت سن در ۹۶ سالگی درگذشت، فردا ۲۸ اردیبهشت ماه در قطعه هنرمندان بهشت زهرا (س) به خاک سپرده می‌شود.
به گزارش ایسنا، علی زند که از سال 1333 فعالیت بازیگری‌اش را آغاز کرد، بیشتر در نقش منفی‌های سینما حضور داشت و با فیلم «عشق راهزن» فعالیت‌اش را آغاز کرد و آخرین حضورش به عنوان بازیگر به بازی در سریال امام علی (ع) بر می‌گردد.
این بازیگر قدیمی با کارگردان‌های چون ساموئل خاکچیان، مسعود کیمیایی،سیامک یاسمی، علی قوی تن و بهرام ری‌پور همکاری داشته است.
بازی در فیلم‌های چون «چهار راه حوادث»، «شب نشینی در جهنم»، «دشمن زن»، «همه گناهکاریم»، «ترس تاریکی»، «وحشت»، «سه جوان مرد»، «معجزه»، «مرد حنجره طلایی»، «مرد دو چهره»، «یوسف و زلیخا»، «ماجرای یک دزد»، «کیفر»، «پاداش یک مرد»، «گروهبان»، «توطئه» و... از جمله فیلم‌های بود که در آن به ایفای نقش پرداخت.
علی زند متولد ۱۳۰۲ بود و 25 اردیبهشت ماه در سن ۹۶ سالگی درگذشت.

انتهای پیام
