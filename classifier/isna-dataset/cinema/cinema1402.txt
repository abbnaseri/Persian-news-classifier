برگزاری جشنواره‌ی پویانمایی امسال با محوریت اقتصاد انیمیشن
محمدرضا کریمی صارمی دبیر یازدهمین دوره از جشنواره بین‌المللی پویانمایی تهران در نشستی جزئیات این رویداد را تشریح کرد. 
به گزارش ایسنا، نشست یازدهمین جشنواره بین‌المللی پویانمایی تهران( ۷ اسفندماه) با حضور محمدرضا کریمی صارمی -دبیر جشنواره، حامد رهنما - مدیرکل روابط عمومی کانون پرورش فکری، حسین ربانی غریبی – رئیس جشنواره در مرکز آفرینش‌های کانون پرورش فکری کودکان و نوجوانان برگزار شد.  حسین ربانی غریبی در ابتدای این نشست گفت: جشنواره امسال با محوریت اقتصاد انیمیشن برگزار می‌شود. در دنیا کادر برگزاری جشنواره‌ها تغییر نمی‌کند اما در کشور ما هر دو سال یا یک سال یک بار، این کادر عوض می‌شوند اما استثنا در ایران بیست و دو سال است که جشنواره پویانمایی با دبیری آقای محمدرضا کریمی برگزار می‌شود.  
او افزود: در حال حاضر حدود ۱۵ انیمیشن به صورت مشارکتی با کمپانی‌های خارجی در حال تولید و اکران است، اقتصاد انیمیشن در جهان پیچیدگی‌های مختلف دارد در کشور ما چند سالی است که تولیدکنندگان انیمیشن توانستند مسیر تولیدات خودشان را در زمینه اکران، پیدا کنند.  
ربانی ادامه داد: اما برای پیشرفت در این حوزه، نیازمندیم دولت در بخش‌های مختلف سرمایه گذاری کند. حوزه آموزش‌های حرفه‌ای نیازمند بازنگری و تعدد مراکز خصوصی آموزشی هستند. در عین حال آموزشگاه‌های خصوصی زیادی وارد این حرفه شدند، همچنین تکنولوژی‌ها در این حوزه نیازمند پیشرفت هستند.
رئیس جشنواره پویانمایی بیان کرد: ذائقه مخاطب در سینما کشور تغییر کرده و همه این موضوع را فریاد می‌زنند. اکران‌ها منوط به بازیگر و تبلیغات هستند، اما سینمای کودک و نوجوان این امکان را ندارد. ما باید خانواده‌ها را بیش از پیش درگیر موضوع کنیم و با توجه به اقتصاد باید به گونه‌ای فعالیت کنیم تا تولیدات این حوزه به اقتصاد کمک کنند.   او با بیان اینکه در همه ابعاد به دنبال این هستیم تبادل فرهنگ داشته باشیم گفت: پنج هزار فعال انیمیشنی در این جشنواره حضور دارند و حدود ۸۵ کشور در این جشنواره شرکت کردند. تیم‌هایی که تولید انیمیشن دارند نیازمند انسان‌های متخصص هستند که این جشنواره با نشست‌های تخصصی در جذب این افراد تلاش می‌کند.  
با توجه به افزایش نرخ ارز و مشکلاتی که در این رابطه به وجود آمده، امسال برای اولین دوره سازمان سینمایی در برگزاری نیمی از جشنواره مشارکت داشته است و با گفت‌وگوهایی که داشتیم امیدواریم این حمایت ادامه دار باشد.
او در پایان صحبت‌هایش گفت: امسال افزایش ۳۵ درصدی حضور و ثبت نام مخاطبین نوید خوبی برای حوزه انیمیشن است.  
محمدرضا کریمی در ادامه این نشست درباره جزئیات این دوره از جشنواره گفت: امسال همزمان در سی و یک استان کشور این جشنواره برگزار می‌شود که در شهرستان‌ها صبح‌ها در مدارس نمایش رایگان داریم و هنرستان‌ها و دانشگاه‌ها اگر متقاضی باشند برای آن‌ها نیز بعد از ظهرها نمایش رایگان برگزار می‌کنیم.  او افزود: در تهران نیز چهار سالن برای نمایش‌ها فیلم‌ها داریم که مدیریت استان تهران، سه سالن را برای استان‌ها اختصاص دادند.  
دبیر جشنواره پویانمایی توضیح داد: در این جشنواره ۶ بخش داوری داریم، همچنین دو بخش چشم‌انداز و نمایش ویژه را برگزار می‌کنیم. در بخش چشم‌انداز یک هیئت، هشت نفره از مجارستان داریم که مهمانان این جشنواره هستند، همچنین مروری به آثار آنها خواهیم داشت و در بخش نمایش ویژه نیز ۶ قسمت جداگانه داریم.
کریمی در ادامه گفت: ۱۵ نشست تخصصی در این جشنواره برگزار می‌شود که یکی از این نشست‌ها مربوط به انیمیشن مستقل و انیمیشن مستند است. اولین نشست‌های ما مربوط به مربیان کانون است که از صبح تا ظهر برگزار می‌شود و از ساعت ۳ بعد از ظهر نشست‌های تخصصی خود جشنواره برگزار خواهد شد.
او با بیان اینکه " ساعت هشت هرشب فیلم‌ها نقد و بررسی می‌شوند" گفت: یکی از داورهای این جشنواره که یکی از بزرگ‌ترین انیماتورهای جهان یعنی مایکل دودوک است، ورک شاپی را پنجشنبه صبح برگزار می‌کند. همچنین در بازار فیلم این جشنواره ۲۲ غرفه‌ی داریم که سی مهمان خارجی به عنوان فروشنده یا خریدار در این بازار حضور دارند.
کریمی افزود: بخشی به نام "پیچینگ" داریم که سه ماه روی آن کار شده و از روسیه برای آموزش آن آمده بودند که روز چهاردهم شاهد آن خواهیم بود. همچنین یک میز میتینگ برای ملاقات علاقه‌مندان، انیمیشن سازان و … خواهیم داشت، در این جشنواره از کتاب اقتصاد انیمیشن که مربوط به موضوع جشنواره هم هست، رونمایی می‌کنیم و بخش‌هایی از آن کتاب را آنالیز خواهیم کرد.
او خاطرنشان کرد: همچنین تمام نشست‌های جشنواره ضبط می‌شود و با لینکی که آپارات در اختیار ما می‌گذارد، این نشست‌ها را در اختیار کسانی که نمی‌توانند در جشنواره حاضر باشند، می‌گذاریم. حدود ۵ هزار کارت ورود برای حضور در این جشنواره صادر شده و از فردا هر کسی که می‌خواهد در این جشنواره شرکت کند، می‌تواند برای دریافت این کارت اقدام کند.
دبیر این دوره از جشنواره با بیان اینکه " درباره سازمان سینمایی نیز باید بگویم در شرایط سختی که کانون داشتند آنها از من حمایت کردند" گفت: تاریخ جشنواره دو سال بعد نیز مشخص شده است و از دهم اسفند ماه سال ۹۹ دوازدهمین جشنواره پویانمایی تهران آغاز به کار خواهد کرد.
دبیر جشنواره در پاسخ به این سوال که چرا بخش آثار دینی و ارزش‌های انقلاب و جداگانه هستند گفت: در آثار دینی و ارزش‌های انقلاب اسلامی که یک بخشی از آثار تلویزیونی ما را در بر می‌گیرد، ممکن است در داوری با بخش‌های دیگر همخوانی نداشته باشد بنابراین ما از چهار دوره قبل داوری این بخش را جدا کردیم.
او با تاکید بر اینکه "هزینه هیچکدام از مهمان‌های خارجی که در این جشنواره حضور دارند را جشنواره پرداخت نمی‌کند" افزود: جشنواره موظف است فقط هزینه داورهای خارجی را از صفر تا صد بپردازد که برای این دوره چیزی حدود ۴۰ میلیون تومان بوده است.
در این بین ربانی درباره حضور مهمانان خارجی در این جشنواره گفت: به نظر من بهتر است از خرده پاش‌های دیگر در حوزه فرهنگ  بزنیم، چرا که در حوزه تبادل فرهنگی ما باید ارتباط مان را با دنیا حفظ کنیم و این اتفاق در پویانمایی، غیر از تبادل فرهنگی جذب سرمایه خارجی در کشور را خواهد داشت.
کریمی در ادامه صحبت‌هایش گفت: امروز بیش از ۱۵ فیلم سینمایی به صورت مشارکتی تولید می‌شود و هر روز تعداد آنها افزایش می‌یابد امروزه با توجه به این شرایط اقتصادی بهترین فرصت است که نیروهای کارآمد در تولید مشترک شرکت کنند. خیلی افتخار بزرگی است که در جامعه انیمیشن تکنیکال بودن ما را در دنیا پذیرفته‌اند، شاید در سینمای زنده در حال حاضر ۱۵ فیلم مشارکتی نداشته باشیم.
او درباره سانسور انیمیشن‌های خارجی در جشنواره گفت: بیش از ۱۲۰۰ فیلم به جشنواره امسال رسیده است اگر هیئت داوران تشخیص بر سانسور دهند ما مجوز این کار را می‌گیریم. به خاطر علاقه‌ای که به انیمیشن ایران در دنیا وجود دارد و آنها این موضوع را قبول کرده‌اند.
دبیر جشنواره‌ پویانمایی در پایان با اینکه " اگر روزی دبیر جشنواره نباشم مانند یک دوست در کنار جشنواره خواهم ماند" گفت: تلاش ما این بوده که بازارهای ما در جشنواره سوی نباشند و هدف اصلی ما از این بازارها معرفی کمپانی‌ها و جذب استعدادها است.
 یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ به دبیری محمدرضا کریمی صارمی در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.
انتهای پیام
