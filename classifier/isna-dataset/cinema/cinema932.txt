ستاره فیلم‌های «اینگمار برگمن» درگذشت
«بیبی آندرشون» که در ۱۳ فیلم بلند سینمایی سابقه همکاری با «اینگمار برگمن» کارگردان پرآوازه سینمای جهان را داشت در سن ۸۳ سالگی درگذشت.

به گزارش ایسنا به نقل از هالیوود ریپورتر، این بازیگر تحسین‌شده سوئدی که در فیلم‌های کلاسیکی چون «توت فرنگی‌های وحشی»، «مهر هفتم» و «پرسونا» از ساخته‌های «اینگمار برگمن» بازی کرده بود، سابقه بازی در تئاتر و تلویزیون را نیز داشت اما به سبب نقش آفرینی در فیلم‌های «برگمن» به شهرت دست یافت.
«برگمن» زمانی که مشغول کارگردانی یک کلیپ تبلیغاتی در سال ۱۹۵۱ بود، «بیبی آندرشون» را به عنوان یک استعداد کشف کرد و چهار سال بعد برای اولین بار در یک تک صحنه در فیلم «لبخندهای یک شب تابستانی» از وی استفاده کرد و در مجموع از دهه ۱۹۵۰ تا ۱۹۸۰ میلادی در ۱۳ فیلم از این کارگردان سرشناس مقابل دوربین رفت.
«آندرشون» همچنین در سال ۱۹۶۶ در فیلم «دوئل در دیابلو» به کارگردانی «رالف نلسون» در کنار «جیمز گارنر» و «سیدنی پوآتیه» بازی کرد، در سال ۱۹۹۷ در فیلم «هرگز به تو قول باغ گل رُز ندادم» مقابل دوربین رفت و در سال ۱۹۷۸ نیز در فیلم «دشمن مردم» در نقش همسر «استیو مک‌کوئین» در فیلمی بر اساس اقتباس «آرتور میلر» از نمایشنامه «هنریک ایبسن» بازی کرد.
وی سابقه بازی در فیلم «نامه کرملین» (۱۹۷۰) به کارگردانی «جان هیوستون» و «کوئین تت» (۱۹۷۹) ساخته «رابرت آلتمن» را نیز در کارنامه دارد.
«بیبی اندرشون» در سال ۱۹۵۸ برای بازی در فیلم «آستانه زندگی» ساخته «اینگمار برگمن» برنده جایزه بهترین فیلم جشنواره کن شد و در سال ۱۹۶۳ نیز جایزه بهترین بازیگر جشنواره فیلم برلین را برای بازی در فیلم «معشوقه» به خانه برد و در آمریکا نیز دو جایزه انجمن ملی منتقدان فیلم را برای بازی در فیلم‌های «پرسونا» و «صحنه‌ای از یک ازدواج» از ساخته‌های «برگمن» کسب کرد.
انتهای پیام
