تقدیر از گلاب آدینه در «جشن حافظ» 
دبیر نوزدهمین جشن حافظ درباره جزئیات برگزاری این رویداد بیان کرد: امسال جشن حافظ ۲۰ تیر ماه برگزار و از گلاب آدینه به پاس یک عمر فعالیت هنری تقدیر خواهد شد.
به گزارش ایسنا، نشست رسانه‌ای نوزدهمین جشن سینمایی تلویزیونی حافظ سوم تیرماه در دفتر مجله دنیای تصویر برگزار شد.
امید معلم دبیر این دوره جشن حافظ بیان کرد: جشن حافظ امسال ۲۰ تیرماه‌ برگزار می‌شود و مکان‌آن نیز تا چند روز آینده مشخص خواهد شد. آثار که در مقطع نوروز ۹۷ تا نوروز ۹۸ به نمایش درآمدند، مورد بررسی و داوری جشن حافظ قرار گرفته‌اند. تاکید ما بر این است که این رویداد جشن است و نه جشنواره.
او ادامه داد: هر ساله در سه بخش تعداد نامزدهای ما بیشتر است. بین ۱۰ تا ۱۲ نامزد در بخش بازیگری زن و مرد داریم و در هر بخش دو جایزه داریم زیرا نقش اول و مکمل ما یکی است. در بخش دستاورد فنی هم بین ۸ تا ۱۰ نامزد داریم زیرا این بخش‌ها تفکیک شده نیست. در بخش بهترین فیلم هم ۸ تا ۱۰ فیلم به عنوان نامزد معرفی خواهند شد.
معلم درباره اهدا تندیس حافظ ویژه علی معلم نیز توضیح داد: این تندیس به کسی تعلق می گیرد که برای او بزرگداشت برگزار می‌شود. امسال نیز قرار است از گلاب آدینه تقدیر شود و تندیس ویژه علی معلم به پاس سالها تلاش‌شان به این هنرمند اهدا خواهد شد.
دبیر نوزدهمین جشن حافظ افزود: از سال گذشته اعلام شد که جایزه کیارستمی به فیلمهای تجربی اهدا خواهد شد اما تنها شامل فیلم‌های اول نمی‌شود بلکه شامل تمامی فیلم‌های تجربی سال می‌شود.
وی درباره نحوه انتخاب چهره تلویزیونی نیز بیان کرد: امید داریم امسال نامزد چهره‌های تلویزیونی را از طریق آرا مردمی مشخص کنیم. سال گذشته نیز خوشبختانه با وجود عدم حضور رسانه ملی ولی استقبال خوبی از آن صورت گرفت.
در ادامه نشست نیز نامزدهای بخش مستند اعلام شد:
تالان محمدصادق دهقانی
ترور سرچشمه محمد حسین مهدویان
چاووش از درآمد تا فرود آرش رئیسان و هانا کامکار
در جستجو فریده آزاده موسوی و کوروش عطایی
رزم آرا یک دوسیه مسکوت احسان عمادی
فرشاد آقای گل جعفر صادقی
امید معلم همچنین خبر داد که از امسال تندیس فعالیت نوشتاری حذف شده است. زیرا به این نتیجه رسیدیم که تقریبا از تمام کسانی که باید، در این حوزه تقدیر شده است. بنابر این حذف شد تا بتوانیم شکل جدیدی به آن بدهیم.
وی درباره طولانی شدن زمان این مراسم نیز با بیان اینکه این اتفاق طبیعی است گفت: این جشن دو بخش تلویزیون و سینما دارد از این جهت مراسم ما شبیه گلدن گلوب‌ است تا اسکار. خوشبختانه همکاری‌های خیلی خوبی هم با ما اتفاق افتاده با این حال همیشه جشن خصوصی حساسیت‌ها و مشکلات خاص خودش را دارد.
او در پایان گفت: امسال بلیت فروشی محدود خواهد بود زیرا ظرفیت سالن زیاد نیست. طی چند روز آینده و در روزهای متفاوت نامزدهای این جشن معرفی خواهند شد.
آذر معماریان به عنوان مدیر اجرایی جشن حافظ در بخشی از این نشست بیان که تنها زنی است که ۱۹ سال است به طور مداوم مدیر اجرایی یک جشن سینمایی است و همین باعث شده بتوانیم اشکالات و ایراداتمان‌ را بر طرف کنیم و از بهترین جشنهای خصوصی باشیم.


انتهای پیام
