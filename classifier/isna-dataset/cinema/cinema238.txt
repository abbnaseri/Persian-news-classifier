باید در سینما حداقل نظام نظارت بیرونی و حداکثر مراقبت درونی را داشته باشیم
وزیر فرهنگ و ارشاد اسلامی گفت: فضای سینما به عنوان بخشی از مقوله هنر، در قرن اخیر برای بشریت فضای خاصی از توجهات را ایجاد کرده و کشور ما نیز در این فضا مرحله به مرحله به دریچه‌ای مهم از حوزه فرهنگ وارد شده و گام به گام پیش آمده و جایگاه قوی‌تری پیدا کرده است.
به گزارش ایسنا به نقل از مرکز روابط عمومی و اطلاع رسانی وزارت فرهنگ و ارشاد اسلامی، سید عباس صالحی عصر 29 خرداد ماه در در دیدار با اعضای شوراهای ساخت و نمایش فیلم‌های سینمایی با بیان این مطلب افزود: اگر ما در پاره‌ای از حوزه‌ها به هنرهای سنتی خود می‌بالیم امروز هم باید به سینما به عنوان یکی از حوزه‌های هنری خود ببالیم، سینما یکی از بخش‌هایی است که شاید در آن دیرتر به رشد رسیده‌ایم اما جایگاهی خوبی در آن پیدا کرده‌ایم و این نقطه درخشان سینمای ایران است.
وی تاکید کرد: با وجود تأخیری که در این حوزه داشته‌ایم اما یکی از حوزه‌هایی که در چهل سال گذشته بعد از انقلاب پیشرفت قابل ملاحظه و محسوسی پیدا کرده همین سینما بوده است، سینمای ایران در اوایل سال ۵۸ یک وضعیت باطل شده تصور می‌شد اما سینما به این سمت حرکت کرده که قدم به قدم در داخل و خارج از کشور مطرح شود.
صالحی یادآور شد: اگر مجموعه کارنامه سینمای ایران با مجموعه‌های دیگری که در این کشور فعالیت کردند را مقایسه کنیم قطعاً این حوزه قابل دفاع است، در این حوزه ما عملاً حیطه‌هایی را پیش بردیم که نسل‌های سنتی، میانه و جدید در آن حضور پیدا کرده اند.
وی افزود: با این اتفاقاتی که در این دوره‌ها پیش آمد تصور می‌شد سینماهای ما رو به زوال است، البته مسیر رو به فرسایش سالن‌های سینما و زیرساخت‌های آن را داشته ایم اما خوشبختانه در این سال‌ها روند روبه رشد زیرساخت سینما و سرمایه گذاری بیشتر در آن و همچنین تعداد فیلم‌های سینمایی از نظر کمیت و مخاطب و میزان فروش آن از مبلغ سی میلیارد به سیصد میلیارد نشان از رشد این حوزه دارد.
وزیر فرهنگ و ارشاد اسلامی با بیان اینکه در اواخر دهه ۸۰ شاید تصور می‌شد سینمای ما رو به زوال است، خاطرنشان کرد: امروز شاهد اتفاقات خوبی در سینما هستیم، مسئولیت‌های شورای ساخت و نمایش بسیار متنوع است و این شوراها می‌توانند فعالیت مضاعف داشته باشد، بخشی از کار این شوراها وظایف قانونی و تفاهم نظر در اجرا است و بخش دیگر نیز این است که چگونه سینمای ایران را می‌توان با کیفیت بیشتر به جلو برد و از تنزل آن مراقبت کرد.
صالحی ادامه داد: درست است که وزارت فرهنگ و ارشاد اسلامی و صدا و سیما سفارش دهنده فیلم‌ها نیستند اما در حوزه تکالیف باید دید چگونه باید از روند روبه رشد فیلم‌ها حمایت کرد در حالی که کیفیت آسیب نبیند. قطعاً مخاطراتی تا پیش از این وجود داشته و باید دید در حوزه فنی، محتوا و کیفیت چه مراقبت‌هایی باید داشت.
وی با طرح این سوال که ما مهم‌ترین مساله سینمای ایران را چه می‌دانیم، تصریح کرد: ما نسبت به وضعیت موجود سینمای ایران و جهان باید تحلیل داشته باشیم و به یک وفاق نظر به وضع موجود و آینده برسیم، البته این تحقیقات نباید در حد یک مطالعه باشد بلکه باید به سمت عملیاتی کردن آن حرکت کنیم.
وزیر فرهنگ و ارشاد اسلامی بیان کرد: امروز ما نیازمند گفت و گو هستیم، ما توفیقاتی را تا به امروز داشته ایم اما در عین حال باید به سمت ادبیات مشترک در مورد نقص‌ها، آسیب‌ها و نقدها حرکت کنیم.
صالحی ادامه داد: این ادبیات و گفت و گوی مشترک در سه سطح است؛ اولین سطح ارتباط با تصمیم‌گیران است، در همین زمینه ما با قوه قضائیه و مجموعه‌های این چنینی صحبت کرده‌ایم زیرا باید واقعیت‌های دوطرف بازگو شود و با این مجموعه‌ها باید گفت‌وگوهای مشترک داشته باشیم تا کشور را از ابهام‌های چندقطبی خارج شود. بخش دیگر نیز گفت‌وگوهای سازمان سینمایی با اهالی سینما است که باید صمیمیت را بیشتر کند، در پایان هم گفت‌وگو با اهالی رسانه باید شکل بگیرد تا زبان نقد و ادبیات نقد را مشترک تر کنیم.
وی افزود: باید حداقل نظام نظارت بیرونی و حداکثر مراقبت درونی را داشته باشیم زیرا این امر هزینه‌ها را کمتر می‌کند، اگر این مراقبت به بیرون برود مقاومت بیشتر می‌شود و به داخل آسیب می‌رساند، البته مقررات همدلانه و کمتر سلیقگی این مشکل را برطرف خواهد کرد.
وزیر فرهنگ و ارشاد اسلامی خطاب به اعضای شورای پروانه ساخت گفت: این جمع ظرفیت خوب و بالایی دارد، اما دبیرخانه این شورا می‌تواند فعال‌تر باشد و خیلی از کارها را آماده‌تر و سپس وارد شورا کند، همچنین اعضای شورای نمایش هم باید نظم و خوب دیدن را مورد اهمیت قرار دهد، در اصل این جمع باید مسئولیت خود را به شکل حداکثری تری انجام بدهد.
صالحی در پایان افزود: تقویت فهم مشترک از قوانین بالادستی را در دستور کار قرار دهیم، همچنین اصلاح آئین نامه‌ها و دستورالعمل‌ها باید به صورتی باشد که به کار با شرایط جدید آسیب نرساند. برخی از آئین نامه‌ها هم نیاز به بازنگری دارد تا با شرایط جدید سازگار شود.
در پایان این جلسه که حسین انتظامی رئیس سازمان سینمایی و ابراهیم داروغه زاده معاون نظارت و ارزشیابی سازمان سینمایی نیز حضور داشتند اعضای جدید شورای پروانه نمایش فیلم‌های سینمایی احکام خود را از وزیر فرهنگ و ارشاد اسلامی دریافت کردند و از اعضای قبلی تقدیر شد.
حسن خجسته، محمد احسانی، حسین کرمی، جمال شورجه، مجید رضابالا، کمال تبریزی، رضا پورحسین، محمد هادی کریمی و حجت‌الاسلام خاموشی به عنوان اعضای پروانه نمایش فیلم‌های سینمایی معرفی شدند.
منوچهر شاهسواری، فریدون جیرانی، محمود اربابی، حسین کرمی، حسن بلخاری، جمال شورجه و مسعود نقاش زاده نیز به عنوان اعضای شورای پروانه ساخت فیلم‌های سینمایی مسئولیت دارند.
انتهای پیام
