پیام تسلیت بنیاد سینمایی فارابی در پی درگذشت جمشید مشایخی
مدیرعامل بنیاد سینمایی فارابی در پیامی درگذشت جمشید مشایخی را تسلیت گفت.
به گزارش ایسنا، متن پیام علیرضا تابش، مدیرعامل بنیاد سینمایی فارابی به شرح زیر است:
«بازگشت همه به سوی اوست
استاد جمشید مشایخی با هنرمندی و نقش‌آفرینشی خود، راه قاف را به سیمرغیان اشارت کرد و ولوله‌ای سترگ در پهنای سینمای‌نجیب این مرز و بوم برانگیخت، نقش‌های او در تئاتر، سینما و تلویزیون، جزئی از میراث تصویری روزگار ماست.
سال‌ها، مساعیِ زلال وی را در اعتلای قاب‌های ماندگاری که به ودیعه بر قلوبِ تک تک ایرانیان حک و ثبت کرد، ارج می‌نهیم و قدر می‌شماریم.
صفای نفس، خلوص، تواضع و فروتنیِ استاد جمشید مشایخی، میراث مانایی است از هنرمندی که با شرافتش، در گنجینه هنری این سرزمین، تا نسل‌های متوالی، چون درّی کمیاب، جلوه‌گر و تابنده خواهد ماند.
فقدانِ این هنرمند مردمی که با سالروز بعثت رسول مکرّم اسلام مقارن شد را به تمامی هنر دوستان ایران زمین، تسلیت و تعزیت عرض کرده، صبر جمیل برای فرزندانِ هنرمندش و بازماندگان معزز و علوّ درجات را برای روح بزرگش از درگاه خداوند متعال آرزومندم.
خدایش بیامرزد و رسول مهربانی حضرت ختمی مرتبت، در روز حشر شفیع او باشد.
علیرضا تابش مدیرعامل بنیاد سینمایی فارابی»
انتهای پیام
