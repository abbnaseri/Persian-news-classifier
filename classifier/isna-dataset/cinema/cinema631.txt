پرسش‌ها و پاسخ‌ها درباره‌ی چند حاشیه‌ در خانه تئاتر 
محمودرضا رحیمی با بیان اینکه تمام جزئیات مالی و غیرمالی «هفته تئاتر» را به زودی در اختیار هیات مدیره خانه تئاتر قرار می‌دهد، درباره برخی انتقادها و نیز خبرها مبنی بر وجود اختلاف در هیات مدیره مرکزی و استعفای مدیرعامل توضیحاتی داد.
به گزارش ایسنا، اگرچه «هفته تئاتر» با نظرات مخالف و موافق متعددی از شیوه برگزاری و تخصیص پول برگزار شد و به پایان رسید، اما بعضی حاشیه‌ها همچنان ادامه دارد از جمله اینکه از سوی بعضی اعضای خانه تئاتر شنیده شده که ناراحتی‌ها و گله‌هایی در هیأت مدیره و بویژه از سوی یکی از آن‌ها وجود دارد و اختلافات، کار را به جایی رسانده که شهرام گیل‌آبادی _ مدیرعامل خانه تئاتر _ از سمت خود استعفا کرده است.
در این راستا حتی شنیده شد شب گذشته (سه‌شنبه ۱۷ اردیبهشت‌ماه) جلسه هیأت مدیره و بدون حضور مدیرعامل برای بررسی برخی اتفاقات برگزار شده که پیگیری ایسنا از برخی اعضای هیأت مدیره اطلاعات متناقضی را به دست داد ولی محمودرضا رحیمی که دبیر مراسم گرامیداشت هفته تئاتر بود و سخنگوی هیأت مدیره هم هست، با تأیید اینکه به هر حال ناراحتی‌های وجود داشته، درباره خبر استعفای مدیرعامل و نیز برخی انتقادات به هفته تئاتر توضیح داد.
نامه‌ای مبنی بر استعفا تحویل نگرفته‌ایم
او در پاسخ به صحت داشتن استعفای شهرام گیل‌آبادی گفت: وقتی چنین خبری پخش می‌شود رد یا تأیید آن فایده‌ای ندارد، چون اگر بگوییم این‌طور نبوده، عده‌ای می‌گویند بوده از جمله برخی دوستان ما در تعدادی از انجمن‌ها. اما آنچه من می‌توانم بگویم این است که نامه‌ای مبنی بر استعفا نه نوشته شده و نه به جایی تحویل داده شده است. آقای دکتر گیل‌آبادی در مدت این دو هفته برگزاری جشن در کنار من و آقای حاجی پور (معاون اجرایی دبیر) که بسیار دست تنها بودیم حضور داشتند، البته در این بین ناراحتی‌هایی هم پیش آمده و همه به استراحت نیاز داشتیم و شاید یک روز نبودن ایشان به معنای استعفا گرفته شده است.
او افزود: ما (اعضای هیأت مدیره مرکزی خانه تئاتر) شب گذشته جلسه‌ای طولانی داشتیم چون باید به سرعت ابقای ۶ ماه دوم آقای گیل‌آبادی را بررسی می‌کردیم که قبل از جشن فرصت نشد و به بعد از آن موکول شد، اما به هر حال مسائلی هم داریم که مشکلاتی را ایجاد می‌کند.
وی ادامه داد: یکی از مشکلات ما در این یک سال در خود هیأت مدیره این بوده که خبرهای ما به بیرون درز می‌کرده و سر این موضوع بارها بحث کرده‌ایم و مانده‌ایم که این چه جریانی است، ولی نمی‌دانم اینکه خبر کِشی به دروغ تبدیل شود به نفع کیست! با این حال در جلسه‌ای که سه‌شنبه شب برگزار کردیم، ابقای آقای گیل‌آبادی به اتفاق آرا تأیید شد و خودشان هم حضور نداشتند چون در این‌باره باید هیأت مدیره تصمیم بگیرد.
رحیمی با اشاره به اینکه دلیل تعجیل در این مسئله بستن اسناد مالی هفته گرامیداشت تئاتر بود، گفت: کارایی ایشان در ۶ ماه گذشته بررسی و بعد نامه ابقاء هم به ایشان داده شد. البته همه اعضا سوالاتی از آقای گیل‌آبادی داشتند ولی به معنای نفی ایشان نبوده است، چون ما هفته‌ای پر و پیمان طراحی کردیم و ایشان هم طبق قراردادش با من، مکان‌ها و فضاهایی را که لازم بود در اختیارم گذاشت.
منکر اختلاف نظر شدید درباره جشن بازیگر نیستم
سخنگوی خانه تئاتر و دبیر هفته گرامیداشت تئاتر در ادامه این گفت‌وگو درباره اعتراض‌هایی که به داروی شب بازیگر مطرح شد و اینکه هیأت داوران اولیه جشن و نیز بازرس انجمن بازیگران تخلف در داوری را تأیید کرده‌اند، بیان کرد: من نمی‌توانم منکر اختلاف نظرهای شدیدی که پیرامون جشن بازیگر حتی در هیأت مدیره مرکزی وجود دارد بشوم، ولی این قول را می‌دهم که قطعاً جلسه‌ای را برای این جشن با حفظ استقلال انجمن خواهیم داشت. ولی در حال حاضر اطلاع دقیقی از سرنوشت این ماجراها ندارم ولی فقط شنیده‌ام گویا می‌خواهند جشن را متوقف کنند تا روی منشور و داوری آن کار کنند.
او درباره اعتراضی که بعضی انجمن‌ها نسبت به برقرار نبودن عدالت در دادن پول به هر کدام از انجمن‌ها برای برگزاری برنامه‌هایشان و تبعیض زیاد با انجمن بازیگران هم گفت: من به زودی تمام آمار را به صورت عددی به هیأت مدیره ارائه می‌دهم و این آمار با تصمیم آن‌ها می‌تواند خبری هم شود. اما ْآنچه گفتید سوالی است که من هم از مدیرعامل باید به عنوان یک عضو بپرسم. البته اشاره کنم که معمولاً جشن بازیگر خودمختار و مستقل بوده و حتی در تعریف اسپانسر هم مستقل بوده است. نمی‌دانم امسال چطور این مسائل تعریف شده و آیا برای جشن بازیگر خودشان اسپانسر داشتند یا مدیرعامل به آن‌ها اسپانسر داده؟
با این حال جشن بازیگر دبیر مستقل دارد و برنامه‌های آن به من به عنوان دبیر هفته تئاتر ارتباطی ندارد و از طرف من هم پولی به انجمن بازیگران برای برگزاری این جشن داده نشده است چون آقای فراهانی (دبیر شب بازیگر) اصلاً با من قراردادی ندارند و خودشان مثل من با مدیرعامل قرارداد داشتند. در بخش اعتراض‌ها ما چند گروه معترض داشتیم و حتی انجمنی داشتیم که به نشانه اعتراض برنامه‌اش را برگزار نکرد و اگر درباره این ماجراها آقای گیل‌آبای شفاف توضیح دهند که آیا اسپانسر جشن بازیگر از طرف ایشان بوده یا مثل هر سال خودشان در انجمن بازیگران پیگیر بودند خیلی از این مسائل برطرف می‌شود. چون اگر بدانیم این مراسم با تمام ایرادهایی که درست یا نادرست به آن وارد می‌شود یکی از برندینگ‌های خانه تئاتر است، پس باید قدرت پیدا کردن اسپانسر را هم داشته باشد.
اعلام هزینه‌ها باید با اجازه هیأت مدیره باشد
رحیمی درباره مسائل مالی هفته گرامیداشت تئاتر هم و اینکه چقدر هزینه شده و اسپانسر (بانک گردشگری) چقدر پول داده؟ اظهار کرد: اعلام هزینه‌های کلی جشن باید با اجازه هیأت مدیره باشد. اسپانسر را هم باید مدیرعامل بگوید چون قرارداد را ایشان بسته است. شهرداری هم با ما مشارکت داشت ولی ما پولی از شهرداری نگرفتیم و فقط برای اقلام چاپی و چند مورد دیگر با ما مشارکت کرد.
او در پاسخ به اینکه آیا کتاب کاتالوگی که چاپ شده همان کتابی است که گفته بود ۱۵۰ میلیون هزینه دارد و بدون اسپانسر ممکن نمی‌شود؟ گفت: ما می‌خواستیم سه هزار جلد چاپ کنیم که ۱۱۰ میلیون تومان می‌شد ولی با مشارکت شهرداری، هزار نسخه چاپ کردیم و ۱۵ میلیون تومان هم به تیم تحریریه داده شد.
رحیمی همچنین با تأیید ایرادهای محتوایی این کتاب گفت: من خیلی بیشتر از شما به آن نقد دارم ولی زمان محدودی داشتیم و حتی برنامه‌های چند روز آخر اصلاً درج نشده است. با این حال سعی شد به همه چیز فکر شود ولی دال بر این نیست که کار غلط نداشته باشد.
دبیر هفته گرامیداشت تئاتر در پایان تاکید کرد: اگر می‌خواهیم هفته تئاتر تداوم داشته باشد باید دبیرخانه دائمی هم داشته باشد تا گروهی در طول سال با انجمن‌ها آمد و شد داشته باشند.
انتهای پیام
