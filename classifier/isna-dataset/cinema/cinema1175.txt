جزئیاتی از برنامه‌های روز ملی هنرهای نمایشی
اداره کل هنرهای نمایشی جزئیات برنامه‌های نوروزی و برنامه ویژه «روز ملی هنرهای نمایشی» (نوروزِ نمایش) را اعلام کرد.

به گزارش ایسنا به نقل از روابط عمومی اداره کل هنرهای نمایشی، این اداره کل با آغاز به کار تماشاخانه‌های دولتی در ایام نوروز و تدارک برنامه‌ای با عنوان «نوروزِ نمایش» در روز هفتم فروردین ۹۸ برابر با «روز ملی هنرهای نمایشی»، سال جدید را آغاز خواهد کرد.
امسال نامه‌ای از طرف اداره کل هنرهای نمایشی به ادارات کل فرهنگ و ارشاد اسلامی استان‌ها و دفاتر انجمن هنرهای نمایشی ارسال و در آن پیشنهاد شد که ویژه‌برنامه «روز ملی هنرهای نمایشی» در سراسر کشور با اولویت آغاز اجرای عمومی آثار نمایشی در نوروز و همچنین تدارک برنامه‌ای در روز هفتم فروردین ۹۸ با سرفصل‌های مشخص در دستور کار استان‌ها قرار گیرد.
در تهران تماشاخانه‌های تابع اداره کل هنرهای نمایشی اعم از مجموعه تئاتر شهر، تماشاخانه سنگلج و تالار هنر فعالیت خود را از روزهای ابتدایی فروردین آغاز خواهند کرد. برنامه مجموعه تئاتر شهر، تماشاخانه سنگلج و تالار هنر به شرح زیر است:
مجموعه تئاتر شهر در سالن اصلی خود از چهارشنبه هفتم فروردین به ادامه میزبانی از نمایش «ملاقات» به نویسندگی فردریش دورنمات با ترجمه، طراحی و کارگردانی پارسا پیروزفر می‌پردازد. این نمایش هر روز ساعت ۱۹:۳۰ روی صحنه خواهد رفت.
تماشاخانه سنگلج نیز با دو نمایش «طریقه حکومت گجرخان» و «وقایع اتفاقیه» از دوشنبه پنجم فروردین میزبان علاقه‌مندان خواهد بود.
«طریقه حکومت گجرخان» به نویسندگی مجید امرایی و با کارگردانی مشترک مجید امرایی و احسان ملکی از تاریخ ذکرشده، هر روز ساعت ۱۹:۳۰ اجرا می‌شود. «وقایع اتفاقیه» به نویسندگی علی موسویان و کارگردانی شهرام عبدلی نیز از همان تاریخ، هر شب ساعت ۲۱ روی صحنه می‌رود.
تالار هنر هم نمایش «ساعت هشت در کشتی» را از سه‌شنبه ششم فروردین روی صحنه خواهد داشت. نمایشی به نویسندگی آلریچ هاپ با ترجمه حسین فدایی‌حسین و طراحی و کارگردانی مریم کاظمی که هر روز ساعت ۲۰ اجرا می‌شود.
در روز هفتم فروردین همزمان با «روز ملی هنرهای نمایشی» ویژه‌برنامه «نوروزِ نمایش» در شهر تهران به شرح زیر خواهد بود:
ملاقات و عید دیدنی با هنرمندان پیشکسوت و صاحب تجربه، جشن محیطی و شادپیمایی در «روز ملی هنرهای نمایشی» که از ساعت ۱۶ در محدوده خیابان استاد شهریار، پارک دانشجو و محوطه تئاتر شهر برگزار می‌شود و شامل بخش‌هایی نمایشی نیز هست.
بخش‌های نمایشی این شادپیمایی عبارتند از اجرای آئین اقوام ایرانی، اجرای نمایش‌های نوروزی (نوروزخوانی، خیمه‌شب‌بازی، گروه حاجی‌فیروزها، عروسک‌های بابا نوروز و ننه سرما)، اجرای دو نمایش خیابانی به نام‌های «عید اومد، بهار اومد» و «حاجی فیروز و بابانوروز»، حضور عروسک‌های غول‌پیکر، نقالی توسط مرشد حسین زارعی، ضرب زورخانه توسط مرشد خرمی و خواندن پیام «روز ملی هنرهای نمایشی» توسط داود فتحعلی‌بیگی، و آغاز به کار نمایشگاه اسناد تئاتر ایران در مجموعه تئاتر شهر.
دیگر برنامه اداره کل هنرهای نمایشی در نوروز و همزمان با «روز ملی هنرهای نمایشی»، اجراهای فصلی تئاتر خیابانی در سراسر کشور است. به همین منظور در تهران از هفتم تا ۲۸ فروردین محوطه تئاتر شهر هر روز از ساعت ۱۷ میزبان علاقه‌مندان به تئاتر خیابانی می‌شود. اسامی این نمایش‌ها و زمان اجرای هر کدام از آن‌ها در قالب خبری مستقل ارائه خواهد شد.
«روز ملی هنرهای نمایشی» از سال ۹۶ در تقویم رسمی کشور به ثبت رسید و امسال ویژه‌برنامه‌های این روز با عنوان «نوروزِ نمایش» برگزار خواهد شد. روز چهارشنبه ۲۲ اسفند پوستر «روز ملی هنرهای نمایشی» که توسط سعید رضوانی طراحی شده بود در منزل استاد محمدعلی کشاورز رونمایی شد.
انتهای پیام
