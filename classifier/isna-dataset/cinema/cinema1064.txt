ازدحام مردم در قطعه هنرمندان / جمشید مشایخی آرام گرفت
پیکر جمشید مشایخی پس از برگزاری مراسم تشییع در تالار وحدت روی دست هنرمندان و دوستداران این هنرمند در قطعه هنرمندان بهشت زهرا به خاک سپرده شد و ازدحام جمعیت در خاکسپاری سختی‌هایی را بوجود آورد.
به گزارش ایسنا، ۱۷ فروردین ماه حضور و تجمع زیاد مردم بر سر مزار این هنرمند باعث بروز مشکلاتی برای انتقال پیکر این هنرمند شده بود و با وجود تذکرهای مکرر سخنران و همچنین نیروهای انتظامی، مهار جمعیت به سختی انجام شد.
سخنران این مراسم در زمان انتقال پیکر این هنرمند در قبر خطاب به مردمی که درحال گرفتن عکس و فیلم از این لحظه بودند بیان کرد که خانواده جمشید مشایخی راضی نیستند، کسی از این لحظه تصویری تهیه کند.
اما برخی حاضران با وجود این اعلام به عکس و فیلم گرفتن مشغول شدن که منجر بی‌نظمی مراسم شد.
در قطعه هنرمندان بهشت زهرا (س) چادرها و صندلی‌هایی برای افرادی که به جهت تشییع و خاکسپاری این هنرمند در بهشت زهرا حضور پیدا کرده بودند در نظر گرفته شده بود.
در بین افراد زیادی که برای خاکسپاری این هنرمند حاضر شده بودند یک دختر معلول نیز حضور داشت که نقاشی از جمشید مشایخی کشیده بود و آن را به خانواده این هنرمند تقدیم کرد.
سام مشایخی (پسر جمشید مشایخی) پس از مراسم خاکسپاری از مردم و هنرمندان بابت حضورشان تشکر کرد.
و پس از خاکسپاری مردم برای خواندن فاتحه گروه، گروه بر سر مزار این هنرمند حاضر شدند.

جمشید مشایخی در بخش جدید قطعه هنرمندان به خاک سپرده شد که هنوز کنار آن هنرمندی به خاک سپرده نشده است.
مشروح برنامه‌ی بدرقه که در تالار وحدت انجام شد در این لینک قابل مشاهده است.
جمشید مشایخی، بازیگر پیشکسوت سینما، تئاتر و تلویزیون، ۱۳ فروردین ماه درگذشت.
















مقبره‌های نزدیک به جمشید مشایخی و کمی پایین‌تر عزت‌الله انتظامی آرام گرفته است

