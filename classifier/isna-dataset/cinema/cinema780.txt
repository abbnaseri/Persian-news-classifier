مرمت «جاده‌های سرد» + فیلم
نسخه مرمت‌شده فیلم سینمایی «جاده‌های سرد» به کارگردانی مسعود جعفری جوزانی در نهمین روز از جشنواره جهانی فیلم فجر در پردیس سینمایی چارسو نمایش داده خواهد شد.
به گزارش ایسنا، به مناسبت سی و هفتمین جشنواره جهانی فیلم فجر، فیلمخانه ملی ایران نسخه اصلاح و مرمت‌شده فیلم «جاده‌های سرد» به کارگردانی مسعود جعفری جوزانی را رونمایی خواهد کرد.
«جاده‌های سرد» فیلمی است به نویسندگی سیامک تقی‌پور و کارگردانی مسعود جعفری‌جوزانی که در سال ۱۳۶۴ ساخته و در سال ۱۳۶۵ در سینماهای ایران اکران شد.
این فیلم برنده جایزه ویژه هیأت داوران بهترین فیلم و برنده لوح زرین و دیپلم افتخار بهترین فیلمبرداری از چهارمین دوره جشنواره فیلم فجر شده است. همچنین توانست لوح تقدیر بهترین کارگردانی را از اولین جشنواره ادبی-هنری روستا در سال ۱۳۶۵ به دست آورد.
فیلم «جاده‌های سرد» حاصل همکاری تیمی منسجم است که در سرمایی طاقت‌فرسا فیلمی جاده‌ای با فضاهای متعدد بیرونی ساخته‌اند.
در خلاصه داستان این فیلم که بازیگرانی چون علی نصیریان، حمید جبلی، مجید نصیری، اسماعیل محمدی، فرزانه نشاط‌خواه، مهوش برگی، معصومه تقی‌پور، کاظم شیرین‌سخن، عباس نوذری و رامتین دانش در آن ایفای نقش می‌کنند، آمده است: در فصل زمستان جوانی به نام اسماعیل ناچار می‌شود برای تهیهٔ داروی پدر بیمارش به شهر برود. معلم روستا و جوانی به نام رحمان نیز با او همراه می‌شوند. در بین راه، معلم که یکی از پاهایش را سال‌ها قبل در درگیری با گرگ‌ها از دست داده است از اسماعیل و رحمان جدا می‌شود و در بازگشت به روستا مورد هجوم گرگ‌ها قرار می‌گیرد و به گودالی پناه می‌برد.
«جاده‌های سرد» از دسته فیلم‌هایی است که کار مرمت آنها تمامی ندارد. میزان کار روی یک فیلم تنها وابسته به قدمت آن فیلم نیست، بلکه به عوامل دیگری هم بستگی دارد، از جمله لابراتوار فیلم در زمان پست پروداکشن، مقدار اینترمدیات‌های فیلم در لابراتوار برای اجرای تروکاژهایی مثل تغییر سرعت فیلم، بزرگ کردن تصویر، اجرای دیزالو و فید و یا ساخت تیتراژ از نگاتیو اصلی یک کپی اینترمدیت تهیه می‌شود که کیفیت پایینی دارد و بسته به امکانات لابراتوار و کیفیت مواد خام کیفیت اینترمدیت‌ها متفاوت است.
در سه پرده پایانی فیلم «جاده‌های سرد» محل فیلمبرداری یک کوهستان برفی است که به دلیل سفیدی یک دست فضا تمیز کردن این پلان‌ها کار بسیار حساسی است، زیرا کوچک‌ترین اشکالی در تصویر به راحتی خود را نشان می‌دهد. همچنین بخش‌هایی از فیلم در استودیو و با نور فلئورسنت گرفته شده و به همین تصاویر دلیل یک مقدار سبز آبی است، مانند صحنه‌هایی مثل برخورد علی نصیریان با گرگ و صحنه‌های داخل چاه.
در بسیاری موارد اصلاح یک مشکل در تصویر می‌تواند آسیب جدیدی به فیلم وارد کند که از این موارد در فیلم «جاده‌های سرد» بسیار دیده شده، که البته در مواقعی برای دست نخوردن بافت اصلی تصویر، از این موارد عبور می‌کنیم.
بنابراین اصلاح و مرمت و احیای موفق این فیلم و استمرار این تجربه در مورد فیلم‌های دیگر، نشانی از آرزوی دیرینه فیلمخانه ملی ایران برای مجهز شدن کشور به دانش و فن‌آوری احیا و مرمت دیجیتالی فیلم و امید است. به‌تدریج با اختصاص تسهیلات مالی ویژه به این بخش، بتوان در آینده نزدیک هم کارشناسان ماهر و کارآزموده در این عرصه تازه و پیچیده داشت و هم به تجهیزات و لوازم روز جهان بیش از پیش مجهز شد و با سرعت بیشتری آثار ارزشمند و تأثیرگذار سینمای ایران را بازسازی کرد.
به همین مناسبت صحنه‌هایی از نسخه مرمت‌شده فیلم «جاده‌های سرد» از سوی فیلمخانه ملی ایران برای اولین بار در اختیار "ایسنا" قرار گرفته است که می‌توانید در ادامه آن را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4
 
انتهای پیام
