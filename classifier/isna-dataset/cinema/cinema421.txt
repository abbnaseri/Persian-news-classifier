اتابک نادری از مدیریت تئاتر استان‌ها استعفا کرد
اتابک نادری مدیر هماهنگی تئاتر استان‌های اداره کل هنرهای نمایشی از سمت خود استعفا کرد.
این بازیگر و مدیر تئاتری در صفحه شخصی خود مطلبی را منتشر کرده که در بخشی از آن نوشته است: «روزهای ما در چرخش است و جابجایی و تحول رسم نیک روزگاران که همه ما خواسته یا ناخواسته باورش داریم. شاید وقت تحول رسیده باشد، شاید وقت جابجایی باشد و شاید پس از چهار سال همراهی با هنرمندان عزیز تئاتر در استان‌ها لازم است نگاهی دیگر اعلام حضور کند.»
نادری در گفت‌وگویی با ایسنا با تأیید استعفای خود از مدیریت تئاتر استان‌ها درباره دلایل این تصمیم گفت: به نظرم لازم است تحولی ایجاد شود تا مدیری حضور داشته باشد که مطابق با برنامه‌های ارائه شده، بتواند کار کند.
او در پاسخ به اینکه آیا استعفای او به تصمیم جدید شهرام کرمی مدیرکل هنرهای نمایشی درباره جشنواره‌های تئاتر مناطق فجر که در سمینار آسیب‌شناسی جشنواره فجر فقط به صورت کلی عنوان شد ارتباطی دارد؟ بیان کرد: طبیعی است وقتی مدیری برنامه‌هایی را ارائه می‌کند باید شرایط اجرای آن را نیز فراهم کند. من در سال‌هایی که اینجا بودم برنامه‌هایی داشتم و آنچه قرار است اعلام شود برنامه‌هایی نیست که ما در این چند سال روی آن مانور داده و بررسی کارشناسی کرده بودیم. طبیعی است مدیر نزدیک تر به این دیدگاه‌ها و باورها باید حضور داشته باشد و از آنجا که من این برنامه‌های جدید را باور ندارم، نمی‌توانم مجری خوبی برای آن‌ها باشم.
وی اضافه کرد: آنچه پیش از این در بخش تئاتر استان‌ها انجام شده بر مبنای خرد جمعی بود تا تئاتر استان‌ها خودشان تقویت شوند و تمرکز در استان‌ها باشد اما الان حس می‌کنم این برنامه‌های جدید تمرکز را به تهران و مرکز برمی‌گرداند و من موافقتی با آن ندارم. هرچند شاید سرفصل‌های جدیدی داشته باشد که بهتر است مدیر جدیدی آن را اجرا کند.
نادری در پاسخ به اینکه آیا تصمیم جدید مدیرکل همین است که جشنواره تئاتر مناطق دوباره به شیوه قبل برگردد و برگزار شود؟ فقط گفت: آقای کرمی در نشستی که برای بررسی جشنواره فجر برگزار شد، تاکید کردند که حذف جشنواره مناطق منطقی بوده ولی الان تبدیل به یک مطالبه شده است در حالی که برای آن موضوع ساعت‌ها کار کارشناسی انجام شده بود و من هم در تمام کارهایی که مسئولیت داشتم با منطق تمرکز زدایی پیش رفتم.
به گزارش ایسنا، مدتی قبل شهرام کرمی در یکی از نشست‌های «آسیب‌شناسی جشنواره بین‌المللی تئاتر فجر» بیان کرده بود: جشنواره مناطق با دلایلی منطقی تعطیل شد ولی ما نتوانستیم آن چیزی را که باید جایگزینش کنیم. این جشنواره محاسن بسیار زیادی داشت اما به مرور تبدیل به رویدادی شد که معایبش غلبه پیدا کرد و هنوز جایگزین درستی برایش شکل نگرفته است که خروجی جشنواره‌های استانی را هم به شیوه‌ای هدایت کند. من این مطالبه را دریافت کرده‌ام و تصمیمی را که در این مورد گرفته‌ایم اعلام خواهم کرد.
انتهای پیام
