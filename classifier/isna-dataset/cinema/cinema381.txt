محسن چاوشی برای «شبی که ماه کامل شد» خواند
محسن چاوشی قطعه موسیقی برای فیلم «شبی که ماه کامل شد» خواند و این قطعه در قالب یک موزیک ویدئو توسط حمید نجفی راد ساخته شده است.
به گزارش ایسنا و به نقل از روابط عمومی فیلم «شبی که ماه کامل شد»، تازه‌ترین فیلم نرگس آبیار از ۱۵ خردادماه در سینماهای کشور اکران می‌شود و محسن چاوشی برای این فیلم یک قطعه موسیقی خوانده است.
بنابراین گزارش، نرگس آبیار کارگردان به همراه برخی از عوامل در روز چهارشنبه ۱۵ خرداد در سانس‌های ۱۴:۳۰، ۱۵:۳۰ و ۱۶ در سینما کورش میزبان تماشاگران خواهد بود. همچنین قرار است روز پنجشنبه ۱۶ خردادماه نیز در سانس‌های ۱۸ و ۲۰:۳۰ در سینما استقلال همراه با مردم به تماشای فیلم بنشینند.
فیلم «شبی که ماه کامل شد» در سی و هفتمین جشنواره فیلم فجر در ۱۳ بخش کاندید دریافت سیمرغ شد و توانست سیمرغ «بهترین فیلم»، «بهترین کارگردانی»، «بهترین بازیگر نقش اول مرد»، «بهترین بازیگر نقش اول زن»، «بهترین بازیگر نقش مکمل زن» و «بهترین چهره پردازی» را از آن خود کند.
کلیپ موزیک ویدئو فیلم «شبی که ماه کامل شد» توسط حمید نجفی راد ساخته شده و قرار است این کلیپ در تاریخ ۲۴ خرداد به شکل رسمی منتشر شود.
این فیلم به تهیه کنندگی محمد حسین قاسمی تولید شده و پخش آن به عهده نور تابان است.
فیلم «شبی که ماه کامل شد» روایت دختر جوانی از مناطق جنوب شهر تهران است که درگیر عشق جوانی شهرستانی می‌شود و این در حالی است که دختر به دلایلی مجبور به مهاجرت از ایران است که در این مسیر برادرش با او همراه می‌شود، اما در میانه راه اتفاقاتی برای آنها رقم می‌خورد.
در ادامه می‌توانید بخشی از کلیپ موزیک ویدئو این فیلم را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
