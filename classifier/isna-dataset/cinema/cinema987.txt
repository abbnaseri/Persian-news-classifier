سیل سینماگران و مردم را به «آزادی» کشاند
خانه سینما در مشارکتی با هنرمندان و هلال احمر کمک‌های نقدی و غیرنقدی مردمی را برای سیل‌زدگان کشور جمع‌آوری کرد.
به گزارش ایسنا، خانه سینما با همراهی جمعی از هنرمندان، جمعیت هلال احمر ایران و شهرداری تهران برای جمع‌آوری کمک‌های مردمی به سیل‌زدگان از ساعت ۱۴ تا ۲۲ روز جمعه ۲۳ فروردین‌ماه در مقابل سینما آزادی تهران حضور داشتند.
علی نصیریان، علی دهکردی، آریا عظیمی نژاد، فاطمه معتمدآریا، لاله اسکندری، امین تارخ، حبیب رضایی، امین حیایی، رخشان بنی اعتماد، نیکی مظفری، شبنم مقدمی، گلاره عباسی، حسن پورشیرازی، همایون اسعدیان، مازیار میری، فرشته طائرپور، المیرا دهقانی، حسن فتحی، تینا پاکروان، همایون ارشادی، غلامرضا موسوی، مهتاب کرامتی، لیلا حاتمی از جمله هنرمندانی بودند که در این مشارکت حضور داشتند.
با وجود اینکه هوای روز جمعه طوفانی و بارانی بود اما مردم از این کار خیر استقبال کردند و در این مراسم حضور داشتند.
چادرهای هلال احمر که در مقابل پردیس سینما آزادی مستقر شده بودند از اقلام ضروری مانند وسایل بهداشتی، پتو، لباس گرم و … که مردم برای کمک آورده بودند، پر شده بود. همچنین افرادی به صورت نقدی به مردم سیل زده کمک می‌کردند.
هنرمندان حاضر در این مراسم پشت میزی نشسته بودند و کمک‌های نقدی مردم را جمع می‌کردند. مردم هم در مقابل وجه نقدی که اهدا می‌کردند، یک کارت از امضا هنرمندان و یک DVD از فیلم‌های سینمایی که روی میز بود، دریافت می‌کردند.
شاید یکی از دلایل استقبال مردم در مشارکت در این امر خیر، حضور بازیگران و هنرمندان محبوبشان بود. این مراسم هم مانند مراسم دیگری که هنرمندان در آن حضور دارند، محلی بود برای گرفتن سلفی‌.
افرادی بودند که تنها قصد گرفتن عکس یادگاری و امضا داشتند و پول‌های خود را در ازای گرفتن یک عکس، هدیه می‌کردند.
گاهی ازدحام برای دیدن و گرفتن عکس آنقدر زیاد می‌شد که مردم یکدیگر را هول می‌دادند تا زودتر به سلفی خود برسند. حتی به سلفی‌های هم حسودی می‌کردند یا برخی برای موفقیت در گرفتن سلفی با هنرمند محبوبشان به دیگران پز می‌دادند.
شدت این سلفی گرفتن‌ها و دنبال بازیگر راه افتادن‌های حاضرین به گونه‌ای بود که این سوال را ایجاد می‌کرد " برای کمک آمدید یا سلفی؟ "
یکی دیگر از نکات جالبی که در این مشارکت خیر به چشم می‌خورد، محبوبیت آریا عظیمی نژاد_ آهنگساز و داور مسابقه عصر جدید بین نوجوان‌ها بود. این علاقه و درخواست سلفی گرفتن‌ها تا لحظه‌ای که او قصد داشت مراسم را ترک کند ادامه‌دار بود و در لحظات آخر هم طرفدارانش دور ماشینش برای گرفتن عکس یادگاری جمع شده بودند.



























انتهای پیام
