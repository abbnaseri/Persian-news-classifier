جشنواره‌ی مستند کپنهاگ میزبان فیلم مانیا اکبری شد 
جشنواره مستند «کپنهاگ» از مهمترین جشنواره‌های جهانی در عرصه سینمای مستند فهرست فیلم‌های حاضر در بخش‌های رقابتی را اعلام کرد. 
به گزارش ایسنا، در بخش رقابتی اصلی این جشنواره فیلم «استراحت» به کارگردانی «آی وی‌وی» هنرمند سرشناس چینی در کنار «فصل ازدحام» (سارا جی. کریسمس؛ آمریکا)، «کشف دوباره» (پی آمبو؛ دانمارک)، «روح‌های کوچک» (دینا ناصر؛ اردن)، «اصلاح‌طلب» (ماری اسکوگارد؛ دانمارک)، «پناه» (انریکو ماسی؛ ایتالیا و فرانسه)، «درون یک دیکتاتوری نظامی» (کارن پولسن؛ دانمارک و فرانسه)، «غریبه» (مایکل سی کارلسون؛ سوئد)، «در جست جوی اِوا» (پیا هاهلنتال، آلمان)، «خط‌الراس» (جان اسکوگ؛ سوئد)، «لبه دموکراسی» (پترا کلاستا؛ برزیل) و» ناپدید شدن مادرم» (بنیامینو بارِسه؛ ایتالیا) برای کسب جایزه رقابت می‌کنند.
اما در بخش رقابتی "نگاه نو" جشنواره مستند کپنهاگ ۲۰۱۹، فیلم «ماهی برای پدرم» به کارگردانی مانیا اکبری از سینمای ایران حضور دارد. اکبری این فیلم را به همراه «داگلاس وایت» مجسمه‌ساز آمریکایی ساخته و در آن به تجربه خود در مبارزه با سرطان و پس از آن بچه‌دار شدن و در واقع به فرآیندهای تخریب و بازسازی فیزیکی و روانی پرداخته است.
مستند «ماهی برای پدرم» در بخش "نگاه نو" جشنواره با آثاری از کشورهای انگلیس، دانمارک، فرانسه، آلمان، لبنان، آمریکا، کانادا و پاکستان رقابت می‌کند. در این بخش مستند کوتاه «Darwin Darwah» به کارگردانی آرش نصیری به نمایندگی از فرانسه نیز شرکت دارد.
جشنواره بین‌المللی مستند کپنهاگ (CPH:DOX) از تاریخ ۲۰ تا ۳۱ مارس (۲۹ اسفند تا ۱۱ فروردین ماه) در کشور دانمارک برگزار می‌شود.
انتهای پیام
