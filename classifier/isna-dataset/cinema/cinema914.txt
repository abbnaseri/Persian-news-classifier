پیام تسلیتی برای آخرین بازمانده خیمه‌شب‌بازی قاجاری
شهرام کرمی، مدیر کل هنرهای نمایشی در پیامی درگذشت مرتضی شیخ احمد خمسه‌ای، آخرین بازمانده خیمه‌شب‌بازی قاجاری را تسلیت گفت.
به گزارش ایسنا به نقل از روابط عمومی اداره کل هنرهای نمایشی، شهرام کرمی، مدیر کل هنرهای نمایشی در پیامی درگذشت مرتضی شیخ احمد خمسه‌ای، یکی از مهم‌ترین هنرمندان خیمه‌شب‌بازی تاریخ نمایش ایران را به اهالی این هنر و خانواده محترمش تسلیت گفت.
متن پیام مدیر کل هنرهای نمایشی در پی درگذشت آخرین بازمانده خیمه‌شب‌بازی قاجاری به شرح زیر است:
«وداع یکی از بزرگ‌ترین هنرمندان خیمه‌شب‌بازی تاریخ نمایش ایران با جهان‌مان، در شامگاه ۲۶ فروردین، نه تنها ما که تک‌تک عروسک‌هایش را از مبارک تا سلیم خان، پهلوان پنبه، پهلوان پرخور و… اندوهگین ساخت.
مردی که ۷۸ سال پیش و زمانی که تنها چهار سال داشت شروع به آموختن چگونگی حشر و نشر با عروسک‌ها از پدر کرد و تا روز گذشته که در مقام آخرین بازمانده خیمه‌شب‌بازی قاجاری ترک‌مان کرد می‌خواست آرشیو عروسک‌هایش را نشان‌مان دهد و نگذارد خیمه‌شب‌بازی از بین برود.
آذر ۹۷ و دیدار با این میراث‌دار یکی از اصیل‌ترین شاخه‌های هنر نمایش و آن‌چه او در منزلش برای‌مان اجرا کرد، از ماناترین خاطراتم خواهد بود. کوچ او را از جهان به اهالی هنر نمایش، به عروسک‌هایش، به مبارک و مخصوصاً به همسر همواره همراهش تسلیت می‌گویم.»
مرتضی شیخ احمد خمسه‌ای معروف به حاج احمد خمسه فرزند احمد خمسه‌ای و برادر رضا خمسه‌ای از مهم‌ترین هنرمندان خیمه‌شب‌بازی در تاریخ نمایش ایران، سال‌های زیادی خیمه این هنر را در کنار دو فرزندش برپا نگاه داشته بود. او شامگاه دوشنبه بیست‌وششم فروردین بر اثر بیماری قلبی درگذشت.
مراسم تشییع مرتضی شیخ احمد خمسه‌ای، فردا چهارشنبه ۲۸ فروردین ساعت ۱۰ صبح از مقابل منزل ایشان به نشانی جاده شهریار، بعد از سعیدآباد، روستای زرنانِ پایین، کوچه رز دو برگزار خواهد شد. پیکر ایشان نیز در قطعه هنرمندان آرامستان بهشت رضوان شهریار به خاک سپرده می‌شود.


انتهای پیام


