نمک نشناس نیستیم اما انتظارمان بیشتر است
یک کارگردان فیلم کوتاه عنوان کرد: بستر اکران و ادامه حیات برای فیلم کوتاه را گروه هنر و تجربه فراهم می‌کند و ما از آن متشکریم اما انتظارمان از هنر و تجربه بیشتر است. 
در چهارمین اکران فصلی فیلم‌های کوتاه در گروه هنر و تجربه، پنج فیلم کوتاه دیگر در بسته "بهاریه فیلم کوتاه" نمایش داده می‌شوند. «سیندرلا» به کارگردانی مهدی آقاجانی یکی از این پنج فیلم است.
این کارگردان درباره نحوه شکل‌گیری و ساخت فیلم خود به ایسنا گفت: «سیندرلا» در ادامه دغدغه‌ها و علاقه‌مندی‌های قبلی من بود. من بیشتر به فضاهای غیر رئالیستی علاقه دارم، قبلاً یک سبک انیمیشنی هم داشتم و به فضاهای فانتزی - ذهنی علاقه‌مندم. همچنین ساخت فضای گروتست برای من اهمیت داشته و در تلاش بودم که فضایی برای ترسیم "تضاد" را به تصویر بکشم.
او افزود: از طرفی دوست داشتم فیلمی بسازم که در فضای عروسی باشد و مؤلفه‌های مراسم و یک حضور همگانی داشته باشد. یک اتفاق پاپ به نظر برسد ولی لایه زیرین آن تفکر برانگیز باشد. دوست داشتم داستان رنگ و لعاب شاد همراه با موسیقی داشته باشد ولی در دل خود یک اتفاق تراژدیک را رقم بزند. همیشه به کاراکترهای این فیلم نیز فکر می‌کردم. تمام این موارد و دغدغه‌های اجتماعی همواره در ذهنم بود تا بالاخره در «سیندرلا» کنار هم قرار گرفتند.
آقاجانی در ادامه درباره استقبال مخاطبان از "بهاریه فیلم کوتاه" گفت: با توجه به اینکه "بهاریه فیلم کوتاه" چهارمین بسته اکرانی فیلم کوتاه از سوی هنر و تجربه است، استقبال مردم از آن خیلی خوب بوده است.
این کارگردان فیلم کوتاه درباره دغدغه‌های فیلم کوتاه نیز عنوان کرد: یکی از مشکلات فیلم کوتاه این است که فیلم‌های کوتاه ساخته می‌شوند و در جشنواره‌های مختلف حضور می‌یابند اما ادامه حیات و اکران ندارند. این اکران فصلی فیلم‌های کوتاه کمک می‌کند جریان حیات فیلم‌های کوتاه ادامه یابد و فقط به جشنواره‌ها خلاصه نشوند.
کارگردان «شکستنی است» در پایان افزود: این بستر برای دیده شدن و اکران را گروه هنر و تجربه ایجاد کرده و ما از آن متشکریم اما انتظار ما بیشتر است. ما نمک نشناسی نیستیم در حین اینکه تشکر می‌کنیم، انتظار هم داریم قول و قرارهای شأن باقی بماند و اگر ما گلایه می‌کنیم به خاطر این است که نسبت به فصل‌های گذشته رسیدگی و حمایت از بسته اکرانی گروه ما کمتر شده است.
در خلاصه داستان فیلم کوتاه «سیندرلا» که در فضاسازی و روایت حال و هوایی گروتسک و فانتزی دارد، آمده است: شازده شب عروسی‌ش با فرشته‌ای مواجه می‌شه که سعی داره با همراهی میکی‌موس و دوستاش حق سیندرلا را بعد از چند سال، از پدر دیکتاتور شازده بگیره…
عوامل این فیلم کوتاه عبارتند از: نویسنده و کارگردان: مهدی آقاجانی، تهیه‌کننده: حسن شمس، مجری طرح: شهرزاد بهزاد، بازیگران: محمد کارت، نوید لایقی‌مقدم، خسرو احمدی و بهزاد دورانی، سایر بازیگران: تقی آزموده، آرمین لسان خوش‌نیک، صابر گل‌محمدی، مهدی مهری، رضا احمدی، حمیدرضا حمیدی، امیر مسعودمومنی، علی رضا شعبانیان، سید محمد حسینی نژاد، پویا رفیع نژاد، سهیل خوش نام نیک، جمشید حمیدی، میثم شریفی، فرهاد نیری و…، سرپرست گروه کارگردانی: عباس جلالی یکتا، تیم کارگردانی: رامین پورعبدلله، محمد حاج‌هاشمی، نسیم قلی‌نژاد، مدیرتولید: علیرضا خواجه‌علی، منشی صحنه: یاسمین پدری، تدوین‌گر: اسماعیل علیزاده، مدیر فیلم‌برداری: آئین ایرانی، دستیار یک فیلم‌بردار: فرهاد شکری، دستیاران فیلم‌بردار: حامد سیدزاده، علی محمدی، آرمین ذوالفقاری، طراح صحنه: پوریا اخوان، دستیاران صحنه: آرمان دلاوری، امیرحسین حبیبی، طراح لباس: حمیده عابدی، صدابردار: سیروس عابدینی، دستیار صدابردار: شهاب مؤسس، طراح گریم: امیر ترابی، اجرای گریم: آرش منصوری، محمدسام کیانی‌فر، عکاس: علی محمودی‌نژاد.
در ادامه می‌توانید تیزر «سیندرلا» را ببینید:

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
