برای علیرضا داودنژاد و "مصائب شیرین‌"اش
رضا سخایی یکی از دستیاران سابق علیرضا داودنژاد در پی نمایش "مصائب شیرین2" در جشنواره جهانی فجر، متنی را منتشر کرد.
در متن نوشتار رضا سخایی با عنوان "برای علیرضا داودنژاد و مصائب شیرین اش" که در اختیار ایسنا قرار گرفته آمده است: «اول به آخر، آخر به اول. نه پایانی است و نه آغازی، که انگار آخرش قرار به شروع دوباره در آینده ایی که شاید همین حالا باشد همانطور که گذشته اش باز حال است.
ارتباط میان دو نسل که هردو جوانی شان همین گونه است: جسور، آرمان خواه، سرشار از آرزو، عاشق بازی آنهم به شکل زندگی و فراوان از سوال و نقطه مشترک شان عشق، عشق، عشق که تمام نخ ارتباطی خارج و داخل، این مقوله نیست بلکه معقوله است آنهم دو جوان که اصلاً عقلانی نیست، ولی کافیست صدا و دوربین رفته باشند، حرکت را خودشان اعلام می کنند، بدون هیچ کات و تکراری و این خاصیت عشق است.
"مصائب شیرین ۲" بدون هیچ تلاشی برای نمایش خودش همراه با یک ساده بودن است و احساس و عقل را درگیر خودش می کند و سینما بهانه ایی می شود که جغرافیا و تاریخ باهم آمیخته شوند تا متوجه شویم همه چیز می تواند فیلم باشد حتی زندگی.
فضای مجازیش کاملاً حقیقی ست و موجب وصل می شود نه فصل.
و وطن، می تواند آنجایی باشد که عشق وجود دارد.
مصائب سرشار از زندگی و خانواده است، آنقدر زندگیست که گویی کارگردان ندارد ولی تمامش کارگردانی است.
سخت و شیرین همراه با یک رضا داودنژاد عالی.»

******
همچنین پوستر فیلم سینمایی «مصائب شیرین 2» با حضور علیرضا داودنژاد کارگردان این اثر در نخستین روز سی و هفتمین جشنواره جهانی فیلم فجر رونمایی شد.
 این فیلم که در بخش «سینمای سعادت» سی و هفتمین جشنواره جهانی فجر حضور دارد در ساعت 19:45 در سینما فلسطین به نمایش درآمد و پیش از نمایش این فیلم از پوستر آن رونمایی شد.
در ابتدای این مراسم حبیب رضایی که معرفی این فیلم را برعهده داشت، گفت: من بسیار برای دیدن فیلم اشتیاق دارم پس خیلی صحبت نمی کنم و از آقای داوود نژاد دعوت می کنم که در اینجا حضور پیدا کنند و اگر نکته ای دارند بگویند.
علیرضا داودنژاد هم با حضور روی سن اعلام کرد که گفتنی ها را پیش از این گفته است.
رضا داودنژاد بازیگر فیلم هم با بیان این که هنوز فیلم را ندیده است، گفت: ۲۲ سال پیش برای اولین بار با «مصائب شیرین 1» وارد سینما شدم. فیلم های ما بسیار خانوادگی است و تمام خانواده ما در این فیلم حضور دارند.
وی در ادامه از تمامی عوامل فیلم دعوت کرد تا روی سن حضور پیدا کنند و در ادامه زهرا داودنژاد گفت: جای مامان اتی هم خالی است.
زهرا داودنژاد دیگر بازیگر این فیلم هم از حاضران خواست تا برای شادی روح مادربزرگ شان(مامان اتی) صلوات بفرستند.
در ادامه پس از رونمایی از پوستر این فیلم مخاطبان به تماشای آن نشستند.


انتهای پیام
