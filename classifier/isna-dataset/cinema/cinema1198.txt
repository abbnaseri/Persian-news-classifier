پیام تسلیت کانون فیلم‌نامه نویسان برای درگذشت حبیب کاوش
کانون فیلم‌نامه‌نویسان سینمای ایران با انتشار پیامی درگذشت حبیب کاوش فیلم‌نامه‌نویس و کارگردان سینمای ایران را تسلیت گفت.

به گزارش ایسنا، کانون فیلم‌نامه‌نویسان سینمای ایران با انتشار بیانیه‌ای درگذشت حبیب کاوش فیلم‌نامه‌نویس و کارگردان کهنه‌کار سینمای ایران را تسلیت گفت.
در متن این بیانیه آمده است: «حبیب کاوش اهل خرد بود و آرام و باوقار. منبع و تاریخ گران‌سنگ سینمای ایران بود و همکارانش از زندگی‌اش بسیار آموختند و نیز از مرگ او؛ مردی که سال‌ها با بیماری سرطان مبارزه کرد، بارها آن را شکست داد و تا روزهای واپسین نیز، نمادی از مردی ایستاده چون سرو بود. کانون فیلم‌نامه‌نویسان سینمای ایران، درگذشت حبیب کاوش را به اهالی و مردم سینما تسلیت می‌گوید.»
حبیب کاوش کارگردان، تهیه کننده و فیلمنامه نویس سینمای ایران، امروز ۲۴ اسفندماه بر اثر بیماری سرطان درگذشت.
حبیب کاوش در سال ۱۳۲۳ در تهران متولد شد. او فعالیت هنری خود را از سال ۱۳۴۳ با عضویت در گروه تئاتر «آناهیتا» آغاز کرد و با کارگردانی فیلم «آب» در سال ۵۳ وارد فعالیت حرفه‌ای سینمایی شد.
آخرین فیلم سینمایی که کارگردانی آن را برعهده داشته، «محفل ایکس» در سال ۱۳۸۳ بوده و در کارنامه کاری او کارگردانی حدود هفت فیلم سینمایی، نویسندگی پنج فیلم و تهیه کنندگی چهار اثر دیده می‌شود. از جمله فعالیت‌های صنفی او می‌توان به سخنگویی شورای صنفی نمایش اشاره کرد. او در سال‌های گذشته از اعضای جامعه صنفی تهیه کنندگان سینمای ایران نیز بود.
انتهای پیام
