راهیابی ۵ فیلم کوتاه ایرانی در جشنواره «پالم اسپرینگز» 
جشنواره معتبر و بین‌المللی فیلم کوتاه «پالم اسپرینگز» آمریکا امسال میزبان نمایش پنج فیلم کوتاه از سینمای ایران خواهد بود. 
به گزارش ایسنا، فیلم کوتاه «تشریح» ساخته سیاوش شهابی، «نقش» به کارگردانی فرنوش صمدی و با بازی بابک حمیدیان و مینا ساداتی، «شب تولد» به کارگردانی امید شمس، «آمبرا» ساخته سعید جعفریان و «جشن» به کارگردانی بهنام عابدی، پنج فیلم کوتاه ایرانی پذیرفته شده در جشنواره فیلم کوتاه پالم اسپرینگز هستند.
بیست و پنجمین جشنواره پالم اسپرینگز از تاریخ ۱۸ تا ۲۴ ژوئن (۲۸ خرداد الی ۵ تیرماه) در شهر پالم اسپرینگز ایالت کالیفرنیا برگزار و فیلم برگزیده این فستیوال علاوه بر اکران‌های بین المللی، مجوز رقابت در شاخه بهترین فیلم کوتاه جوایز سینمایی اسکار را نیز دریافت می‌کند.
انتهای پیام

