اعلام زمان و مکان برگزاری جشنواره‌ی فیلم شهر
 هفتمین دوره جشنواره فیلم شهر از 26 تا 31 تیرماه سال جاری در پردیس سینما گالری ملت برگزار می‌شود.
به گزارش ایسنا به نقل از ستاد خبری هفتمین جشنواره بین‌المللی فیلم شهر، مراسم افتتاحیه این رویداد سینمایی عصر ۲۶ تیرماه و نمایش فیلم‌ها از ۲۷ تا ۳۰ تیرماه برنامه‌ریزی شده است.
پردیس سینما گالری ملت مرکز اصلی برگزاری جشنواره فیلم شهر خواهد بود. فراخوان این رویداد سینمایی بهمن ماه سال گذشته اعلام شده که ثبت‌نام اینترنتی آثار بخش اقلام تبلیغاتی سینمای ایران و محله تا ۳۱ اردیبهشت ماه ادامه دارد.
این دوره از جشنواره در پنج بخش: «مسابقه سینمای ایران»، «مسابقه سینمای بین الملل»، «مسابقه محله»، «مسابقه تبلیغات و اطلاع رسانی سینمای ایران» و بخش «جنبی» برگزار می شود.
در بخش «مسابقه سینمای ایران» در بخش فیلم های «سینمایی»: هفت تندیس به همراه لوح تقدیر و جایزه نقدی، در بخش فیلم های «ویدیویی»: هفت تندیس به همراه لوح تقدیر و جایزه نقدی، در بخش «سریال ها و نمایش خانگی»: شش تندیس به همراه دیپلم افتخار و جایزه نقدی، در بخش فیلم های «داستانی، پویانمایی کوتاه و نیمه بلند»: شش تندیس به همراه دیپلم افتخار و جایزه نقدی و در بخش «مستند»: شش تندیس به همراه دیپلم افتخار و جایزه نقدی به برگزیدگان اهدا خواهد شد.
در بخش «مسابقه سینمای بین الملل»، در زیر مجموعه بخش مسابقه فیلم های «داستانی و مستند بلند» پنج تندیس به همراه لوح تقدیر و جایزه نقدی و در در بخش مسابقه فیلم های کوتاه و نیمه بلند «داستانی، مستند و انیمیشن» سه تندیس به همراه لوح تقدیر و جایزه نقدی به برگزیدگان اهدا می‌شود.
در بخش «محله»، یک تندیس و دو لوح تقدیر به همراه جایزه نقدی در بخش «مسابقه» و یک تندیس و دو لوح تقدیر به همراه جایزه نقدی در بخش «ویژه شهر تهران» به نفرات برگزیده اهدا خواهد شد.
و در بخش «مسابقه تبلیغات و اطلاع رسانی سینمای ایران»، پنج تندیس به همراه دیپلم افتخار و جایزه نقدی به برگزیدگان بخش عکس، پوستر، عنوان بندی، آنونس و تیزر و پوستر بهترین فیلم های کوتاه و نیمه بلند اهدا می شود.
در بخش «جنبی» با عنوان «بی قرار تواَم» با موضوع سیل اخیر در شهرهای کشورمان، جشنواره یک اثر را به عنوان بهترین اثر معرفی کرده و لوح تقدیر و جایزه نقدی به کارگردان اهدا خواهد شد.
هفتمین جشنواره بین‌المللی فیلم شهر ۲۶ تا ۳۱ تیرماه سال جاری به دبیری هاشم میرزاخانی در تهران برگزار می‌شود.
انتهای پیام
