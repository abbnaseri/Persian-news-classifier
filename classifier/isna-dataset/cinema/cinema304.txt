تشییع یکی از "عشاق سینما" به آرامگاه ابدی
مراسم تشییع پیکر زنده‌یاد حسین صفاریان، عضو پیشکسوت انجمن بازیگران بدلکار سینما صبح چهارشنبه ۲۲ خردادماه از ساختمان شماره دو خانه سینما به سمت قطعه هنرمندان بهشت زهرا برگزار شد.



به گزارش ایسنا، کامران ملکی عضو هیات مدیره خانه سینما با بیان اینکه "با فوت این هنرمند، خاطرات بسیاری از سینمای ایران نیز با او رفت" بیان کرد: راجع به خصوصیات اخلاقی، شخصیتی و هنری حسین صفاریان در جلسه هیئت مدیره خانه سینما بحت‌های زیادی شد، در نهایت به این نتیحه رسیدیم که اگر بخواهیم صفت "جنتلمن" را به کسی اطلاق کنیم او تنها کسی بود که می‌تواند این ویژگی را داشته باشد. حسین صفاریان کسی بود که به وقت درد و سوگواری‌ها حاضر و در شادی و غم سهیم بود.
مجید علیزاده رئیس انجمن بازیگران و بدلکاران در ادامه مراسم در سخنانی به زمان تشکیل این انجمن سینمایی اشاره کرد و گفت: ما با هم در سال ۷۲ این انجمن را تاسیس کردیم و من ۴۷ سال با او رفاقت داشتم. او چند روز قبل از آنکه به بیمارستان برود به من گفت این بار دیگر برنمی گردم و همین هم شد. امیدوارم هرجا هست روحش شاد باشد.
منوچهر مصیری از کارگردانان سینمایی عنوان کرد: اکنون سینمای ایران یکی از عزیزان خود را از دست داده است. ما از زمانی که من دستیار کارگردان بودم در پروژه‌های مشترکی با هم همکاری کردیم. کاش بیشتر قدر این هنرمندانی که ما هر از چندی در مراسم تشییع و فوتشان شرکت می‌کنیم، بدانیم.
عبدالله علیخانی از تهیه‌کنندگان و پخش‌کنندگان سینمایی که از دوستان این هنرمند بوده، با بغض بیان کرد: او مدت زمان زیادی جزو خانواده دفتر ما بود. همیشه به او می‌گفتم به خاطر قلب پاکی که تو داری خداوند هم خانواده خوبی نصیبت کرده است. حسین صفاریان آدمی شریف و از بهترین دوستانم بود و فرد سالمی بود. متاسفانه زود از پیشمان رفت اما در خاطر همه خواهد ماند. باید سعی کنیم تا زمانی که هستیم با هم مهربان باشیم و دست از دورویی برداریم و در نهایت کاش افراد بیشتری امروز برای مراسمش شرکت می‌کردند.
سیامک حلمی سخنگوی انجمن بازیگران و بدلکاران نیز در سخنان کوتاهی گفت: او از موسسان انجمن بازیگران و بداکاران بود و کسی بود که باعث شد امروز ۱۵۰ نفر در کنار هم در این مکان در کنار هم باشند. او عاشق بود و همیشه با عشق از خاطراتش صحبت می‌کرد.
محمدفواد صفاریان‌پور که برادرزاده این هنرمند بوده درباره این هنرمند بیان کرد: او عاشق سینما بود و در سرنوشت هنری و پیشرفت ما بسیار موثر بود و حیف که در اولین فیلم سینمایی من‌ نخواهند بود اما با این حال همینقدر که خاطره خوبی از او باقی مانده، اتفاق بسیار ارزشمندی است.
محمد بانکی تهیه کننده سینمایی نیز در سخنانی به زحمات بسیاری که او هم‌نسلانش برای صحنه‌های اکشن سینما کشیده‌اند، اشاره کرد.
علیرضا قادری نیز با تاکید بر اینکه "باید قدر پیشکسوتان و هنرمندان را تا زمانی که زنده هستند بدانیم" اظهار کرد: ما سالها همسایه دیوار به دیوار بودیم و همیشه هوای من را داشت و بعد از بازگشتم به ایران جایی را برایم در سینما باز کرد و افتخاری بود که در کنار او در فیلمی بازی کنم.
در ادامه مراسم تشییع این هنرمند، سونیا پوریامین از مجریان و تهیه‌کنندگان تلویزیونی که این هنرمند شوهر عمه او بوده، در سخنانی بیان کرد: او در سالهای ۵۰ ما را با شوقی وصف ناشدنی به سینما می‌برد. ما هم سعی کردیم راه او را دنبال کنیم. او به معنای واقعی سالها با سینما زندگی کرد و این عشق همیشه در وجودش بود. وقتی داستان فیلم‌های سینما را تعریف می‌کرد بسیار رویایی بود. هیچ کسی در کنار او غصه‌ای به دلش نمی‌آمد. من حدود ۱۲ سال پیش وقتی پدرم را از دست دادم او کنارم ایستاد بود و گفت که پدرت خیلی "جنتلمن" بود و امروز برای او نیز چنین صفتی گفته شد. بدلکاری‌ یکی از سخت‌ترین کارهای سینما است. من از مشکلات معیشتی نمی‌گویم اما کاش بیشتر به مسائل سلامتی آنها توجه کنید تا کمی بیشتر در کنار خانواده‌هایشان بمانند.
محمدرضا نیلی مدیر روابط عمومی این انجمن نیز در صحبت‌های عنوان کرد: او مناعت طبع بالایی داشت و هیچ‌گاه از کسی طلبکار نبود و از همه زبان تشکر و قدردانی داشت.
علیرضا صفاریان فرزند این هنرمند نیز از هنرمندانی که در این مراسم شرکت کردند، تشکر کرد.
منوچهر شاهسواری مدیر عامل خانه سینما نیز در سخنان کوتاهی به لزوم همراهی و همدلی هنرمندان با هم اشاره کرد و گفت: ایام سختی است و جز با هم بودن و همراهی با یکدیگر گذر از آن آسان نخواهد بود. هنوز فرصت‌هایی وجود دارد که دل‌هایمان را به هم نزدیک کنیم. این انجمن یکی از انجمن‌های دقیق و منظم خانه سینما بود و باید با آن بهتر از چیزی که تاکنون رفتار شده، برخورد شود. خانواده سینما باید بهتر از این معنا را درک کند که ما بدون هم چیزی نیستیم.
نماز میت این هنرمند نیز با امامت جماعت حجت‌الاسلام جعفر غلامرضایی در حیاط خانه سینما اقامه شد.
همچنین مراسم یادبود این هنرمند جمعه ساعت ۱۶ تا ۱۷:۳۰ در مسجد نور واقع در خیابان فاطمی برگزار خواهد شد.
منوچهر شاهسواری، همایون اسعدیان، مازیار میری، مسعود روشن پژوه، سیاوش و محمدفواد صفاریان پور، عبدالله علیخانی، سونیا پوریامین و … در این مراسم حضور داشتند.
به گزارش ایسنا، این هنرمند سابقه بازی در حدود ۵۰ فیلم سینمایی را داشته و از اولین کارهایش به فیلم «ستارخان» ساخته علی حاتمی می‌توان اشاره کرد.
بیشترین فعالیت او در دهه ۶۰ و ۷۰ بوده که ترن امیر قویدل، مأموریت حسین زندباف، عقاب‌ها ساموئل خاچیکیان، طوبی ساخته سعید ملکان، آقای شانس رحمان رضایی و شب‌های تهران داریوش فرهنگ از آن جمله هستند. در دهه ۸۰ هم ازدواج صورتی و شارلاتان دیگر فیلم‌های او هستند.

حسین صفاریان در قطعه هنرمندان کنار نرسی گرگیا به خاک سپرده خواهد شد.



انتهای پیام
