پیشنهاد برپایی کاخ جشنواره‌های سینمایی در لاله‌زار
در نشست «سینما، معماری و شهر» عنوان شد سینما می‌تواند در ایجاد مطالبه ای عمومی برای پیوند میان مفاهیم سینما، معماری و شهر موثر واقع شود و سینماگران باید به شهر و لوکیشن‌های آن در آثارشان بیشتر توجه کنند.
به گزارش ایسنا، طبق گزارش رسیده، نشست «سینما، معماری و شهر» با حضور پیروز حناچی شهردار تهران و جمعی از مدیران و معماران سه شنبه ۳ اردیبهشت در گذر اجتماعات پردیس سینمایی چارسو برگزار شد.
مسعود جعفری از استادان دانشگاه و معمار در ابتدای این نشست بیان کرد: شهر، زمانی معنای واقعی خود را پیدا میکند که به بخشی از حافظه مردمانش تبدیل شود.
در ادامه شادمهر راستین مدیر باشگاه جشنواره با بیان اینکه در گذشته برای رفتن از یک منطقه شمالی به منطقهای جنوبی پیوندهای بین خیابانها مخاطب را درگیر می‌کرد، گفت: در گذشته در خیابان لاله‌زار مجموعهای از سینماها قرار داشت اما امروزه به طور لکه‌ای در سطح شهر سینماسازی می‌کنیم و اینطور می‌شود که در فاصله یک کیلومتر کمتر از پردیس کورش، پردیس زندگی هنوز کارآیی لازم را پیدا نکرده است.
وی افزود: اگر لاله زار بتواند با احیای دوباره با مفهوم سرگرمی شهری ارتباط پیوندی خود را برقرار کند، به یک الگو تبدیل می‌شود.
ترانه یلدا کارشناس معماری و شهرسازی در ادامه نشست با اشاره به اینکه الگوی خیابان سی تیر که در یکی دو سال اخیر به محل تجمعی برای مردم تبدیل شده است، بیان کرد: برخی فیلم‌های مستند درباره لاله زار و سایر معضلات شهری نشان می دهد که چطور ما به شهر آسیب زدهایم.برای تبدیل شدن شهر به محلی زیست پذیر، شاد وسرحال، مرکز شهر باید به عنوان محیطی فرهنگی جدی گرفته شود لذا لاله زار که در این فضا قرار دارد، باید احیا شود.
وی افزود: در حال حاضر نمایش فیلمها در «گذر سینما» برای مردم در روزهای برگزاری جشنواره جهانی فیلم فجر اتفاق خوبی است زیرا مردم را با سینما آشناتر میکند. ما شهردار منطقه ۱۲ را به دلیل ایجاد نوروزگاه‌ها که امکان نمایش رقصهای محلی و فضایی شاد را در ایام عید برای مردم فراهم میکرد، تحسین کردیم. در نوروز امسال در خرابههای عودلاجان کنسرتهایی برگزار شد و این اتفاق نشان داد یک فضای خرابه شهری چقدر می تواند جذاب باشد.
ضرورت اجرای ایده های کوچک، موضعی و پرتعداد
علی اعطا رییس کمیته معماری و طرح‌های شهری شورای شهرتهران نیز در این نشست بیان کرد: تئاتر نصر بدون اینکه مرمتی اساسی در آن صورت بگیرد، با بازگشایی خود توانسته رویدادهایی برای حضور مردم را برگزار کند. بعضاً ایده‌هایی جذاب برای اجرا در شهر مطرح می شود اما باید سراغ ایده‌های کوچک، موضعی و پر تعداد برویم که می توانند در عرصه وسیعی از شهر گسترش یابند و بافت شهری را برانگیخته و به سمت مطالبه ای عمومی هدایت کنند.
سینما در زمینه ایجاد مطالبه عمومی مسئولیت دارد
در ادامه جعفری نیز عنوان کرد: مهم ترین دغدغه جشنواره در سالهای گذشته داشتن محلی ثابت به عنوان کاخ بود و هنوز نتوانسته‌ایم در تهران جای ثابتی را بدین منظور راه اندازی و مشخص کنیم.
وی افزود: اگرچه تاثیر امروز سینما بر مردم به خندیدن و سرگرمی محدود شده است اما سینما در ایجاد مطالبه برای مردم مسئولیت دارد. فیلمهای قبل از انقلاب بیشتر به موضوع شهر می پرداختند اما سینما امروزه این مساله را مدنظر ندارد. بنابراین ایجاد مطالبه، تسهیل گری و تمرکز بر راه اندازی کاخ جشنواره در لاله زار باید در اولویت قرار گیرد.
شادمهر راستین در ادامه از مهمانان نشست پرسید مردم چطور می توانند سینما، شهر و معماری را در تجمیع با یکدیگر مطالبه کنند؟ که اعطا در پاسخ به این پرسش بیان کرد: اینکه شهر، معماری و سینما با یکدیگر فهمیده شود، امری است که می تواند توسط سینما تحقق یابد.
جعفری نیز در این باره بیان کرد: باید نگاه دوباره‌ای به خیابان لاله زار با ۲۵ سینمای مرده صورت گیرد و پایگاه سینمایی را در این خیابان احیا کنیم. مطالبه ما از سینماگران این است که در فیلم‌های خود بیشتر به شهر بپردازند. ایجاد مطالبه در مردم برای درست دیدن شهر اهمیت زیادی دارد. شهر جایی معنا می‌یابد که به بخشی از حافظه مردمش تبدیل شود. سینما باید شهر را به مخاطبان خود معرفی کند.
ترانه یلدا نیز از شهردار تهران خواست نظیر پروژه تئاتر نصر را در خیابان لاله زار اجرا کند تا برای علاقه مندان به سینما، مرکز شهر به یک پایگاه تبدیل شود.
ضرورت تحقق اقتصادی مبتنی بر فرهنگ
پیروز حناچی شهردار تهران که از مهمانان ویژه این نشست بود، با اشاره به هدف شهرداری مبنی بر تحقق اقتصاد مبتنی بر فرهنگ در شهر عنوان کرد: آماده کردن فضاهای متناسب برای رویدادهای فرهنگی توسط شهرداری جدی گرفته می‌شود. همچنین به نظرم اصلی ترین موضوع در شهر، اقتصاد مبتنی بر فرهنگ است.
وی همچنین عنوان کرد: گذرگاه‌های فراوانی در تهران وجود دارد که به عنوان کاخ جشنواره از ما مطالبه می شود اما این‌ها فضاهایی تاریخی هستند که مردم از آن خاطره دارند. اکنون ۱۸ سینما و تئاتر متروکه در لاله زار وجود دارد که به تازگی تئاتر نصر بازگشایی شده که امیدواریم به موزه ای برای تئاتر کشور تبدیل شود.
شهردار تهران در پایان تاکید کرد: باید به یکدیگر کمک کنیم که نگرش مان نسبت به اداره شهر تغییر کند زیرا اقتصاد مبتنی بر فرهنگ، هم سالم تر است و هم منافعی برای مردم به همراه دارد.
رضا میرکریمی، علیرضا شجاع نوری، امیرحسین علم الهدی و وحید قاسمی در این نشست که همزمان با روز معمار برگزار شد، حضور داشتند.

مشابه جشنواره جهانی فیلم فجر در نقاط مختلف ایران برگزار شود / لاله‌زار را احیا می کنیم
شهردار تهران همچنین در حاشیه بازدیدش از جشنواره‌ی جهانی فیلم فجر پیشنهاد داد رویدادهایی مانند این جشنواره در اقصی نقاط ایران برگزار شود.
پیروز حناچی برگزاری رویدادهای فرهنگی و جشنواره های هنری را از وظایف شهرداری ها در همه کشورهای دنیا دانست و بیان کرد: امسال بنابر درخواست آقای میرکریمی دبیر جشنواره جهانی فیلم فجر، ما در شهرداری برای برگزاری مطلوب این جشنواره که به نوعی آبروی ایران در عرصه بین‌المللی و سینما است، تلاش و از این اتفاق حمایت کردیم.
شهردار تهران در پاسخ به اینکه آیا تدابیری برای احیای بافت تاریخی لاله‌زار و احیای موقعیت سینمایی و فرهنگی آن در شهرداری اندیشیده شده است یا نه، عنوان کرد: لاله زار یکی از قدیمی ترین خیابان های تهران است که ظرفیت های فراوان و نهفته ای دارد.
حناچی افزود: سعی ما این است که در ابتدا این بافت را به شهر بازگردانیم و بعد از آن برای شرایط فرهنگی و هنری آن تصمیم بگیریم. اینکه چگونه از آن استفاده کنیم در مرحله بعدی است زیرا این بخش از شهر ذینفعان زیادی دارد و بیش از آنکه یک تصمیم کالبدی باشد، بیشتر تصمیمی اجتماعی است و باید به همه جوانب آن فکر کرد.
وی در پایان در پاسخ به اینکه تهران چقدر شهر آماده‌ای برای میزبانی از رویدادهای بین المللی نظیر جشنواره جهانی فیلم فجر است، توضیح داد: تهران با توجه به مقیاس های بین الملی ظرفیت‌های زیادی برای برگزاری رویدادهای بزرگ دارد اما مشابه این جشنواره ها باید در اقصا نقاط ایران برگزار شود و این اتفاقات توسعه یابند. می توان بنابر ویژگی‌های هر منطقه چنین برنامه‌هایی را جا به جا کرده و انتقال داد. تحقق این موضوع می تواند جاذبه های بیشتری از شهرمان را به نمایش بگذارد.

انتهای پیام
