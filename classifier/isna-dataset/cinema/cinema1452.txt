پیچینگ برای انیمیشن در جشنواره پویانمایی تهران
نخستین «پیچینگ انیمیشن» در ایران در بخش جانبی ششمین بازار ملی پویانمایی تهران برگزار می‌شود.
به گزارش ایسنا به نقل از اداره کل روابط عمومی و امور بین‌الملل کانون، «پیچینگ انیمیشن» با هدف راه‌اندازی طرح «رویازی»، شفاف‌سازی اقتصاد انیمیشن، کمک به تولید و تأمین محتوا، شتاب‌دهی به شرکت‌های خلاق، شبکه‌سازی متخصصان و مربیان، بازارسنجی محصولات، بسته‌های حمایتی، خدمات آموزشی، خدمات پیش بازاریابی، خدمات مِنتورشیپ، کلینیک کسب و کار، خدمات ارزیابی شرکت‌های خلاق، خدمات محیط کاری، تسهیلات ویژه، ضمانت انجام کار، خدمات حقوقی و ثبت مالکیت معنوی برگزار می‌شود.
همچنین پیچینگ یا رویازی انیمیشن امکانی است برای تولیدکنندگان خلاق انیمیشن که همواره با ایده‌هایشان زندگی می‌کنند و برای ساخت رویاهایشان به دنبال سرمایه‌گذار هستند. از طرفی فرصتی است برای سرمایه‌گذاران و سفارش‌دهندگان که در محیطی حرفه‌ای و شفاف، ایده‌های خوب و ایده‌پردازان خلاق را شناسایی کنند؛ جایی که می‌تواند پیوند ایده و سرمایه شکل بگیرد و تولید رویاها آغاز شود.
امسال اولین رویداد پیچینگ انیمیشن در ایران برگزار می‌شود تا زمینه‌ای را فراهم کند تا تولیدکنندگان انیمیشن، ایده و طرح انیمیشنی خود را در بهترین و امن‌ترین فضا به خریداران و سرمایه‌گذاران ارائه کنند.
همچنین خریداران و سرمایه‌گذاران می‌توانند از میان بهترین ایده‌ها و طرح‌های تولیدکنندگان، طرح مورد نظر خود را انتخاب و در چارچوبی شفاف و با قواعدی روشن در مسیر سرمایه‌گذاری یا خرید محصول مورد نظرشان گام بردارند.
سفارش‌دهندگان محصولات انیمیشن نیز می‌توانند در یک پنل اختصاصی با حضور بهترین تولیدکنندگان و خریداران انیمیشن، برنامه‌ها و سفارش‌های خود را مطرح کنند.
علی‌اکبر عالمی عضو هیأت علمی دانشگاه تربیت مدرس، محمدرضا کریمی صارمی مدیر کل امور سینمایی و تئاتر کانون پرورش فکری کودکان و نوجوانان، ناصر گل‌محمدی عضو هیأت علمی دانشگاه صدا و سیما، حبیب ایل‌بیگی قائم مقام بنیاد سینمایی فارابی، مهدی نیامنش مدیرعامل شرکت پیک آسا، محمدمهدی یادگاری مدیرکل تأمین برنامه‌های خارجی صدا و سیما، علی کاشفی‌پور مدیر حوزه هنری دیجیتال، محمدرحیم لیوانی رئیس مرکز پویانمایی صبا، محمدمهدی طباطبایی‌نژاد مدیرعامل مرکز گسترش سینمای تجربی و مستند، علی نوری اسکویی عضو هیأت مدیره انجمن صنف کارگری انیمیشن استان تهران، محمد سرشار مدیر شبکه تلویزیونی پویا، امیر دهستانی معاون انیمیشن مرکز گسترش سینمای مستند و تجربی، امیر آقایی رئیس کارگروه رسانه و محتوای دیجیتال ستاد توسعه فناوری‌های نرم و هویت‌ساز و احسان کاوه مدیر مرکز انیمیشن و تلویزیون حوزه هنری اعضای شورای راهبری این بخش هستند. همچنین فاطمه کتیرازن مسئولیت ششمین بازار ملی پویانمایی تهران را برعهده دارد.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.
انتهای پیام
