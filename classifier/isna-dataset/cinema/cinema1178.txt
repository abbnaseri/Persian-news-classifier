آرزوی محمدعلی کشاورز برای هنرهای نمایشی
محمدعلی کشاورز، هنرمند پیشکسوت تئاتر و سینما که پیام روز ملی هنرهای نمایشی در سال ۹۸ را نوشته آرزو کرد: چراغ هنرهای نمایشی به همت و همراهی اهالی‌اش از هر سن و سیاق هر سال و هر روز پرفروغ‌تر شود.
به گزارش ایسنا به نقل از روابط عمومی اداره کل هنرهای نمایشی، متن پیام محمدعلی کشاورز که به مناسبت روز ملی هنرهای نمایشی برابر با هفتم فروردین ۹۸ نگاشته، به این شرح است:
«هنر تئاتر مثل نسیم روح‌بخش بهاری، نوید عشق و امید این زندگی است. تئاتر خوشبختی را برای ما رقم می‌زند. من خدا را برای داشتن این موهبت بزرگ شاکر هستم. حالا که به گذشته فکر می‌کنم احساس خوشبختی می‌کنم. برای داشتن آن‌چه ثروت این زندگی است. یکی از سرمایه‌های بزرگ من هنر تئاتر است. با این هنر لحظه‌های شیرین و غمگین را تجربه کردم. با این هنر در برابر من آئینه‌ای جلوه شده که لحظات واقعی این حیات را در آن می‌بینم.
با هنر تئاتر قصه بلند این زندگی، برای من روایت شیرینی شده که در جوانی سال‌های دور را تجسم کرده و حالا گذشته را مثل یک آسمان آبی پشت کوه‌های بلند می‌بینم. شوق آفتاب و شور چیدن ستاره و درک دریا و حس پرواز، همه و همه رویایی است که در جهان صحنه با تمام جان جویا شدم. این‌ها خیال نبود بلکه لحظه‌های شیرین بود که من با نفس و نگاهم حس کردم. جادوی بزرگ زندگی که معنی تئاتر را برای من زنده کرد.
من پر از خاطرات این لحظه‌های زندگی هستم. نقالی و مجلس تعزیه و تخت حوضی و عروسک‌های خیال‌انگیز خیمه‌شب‌بازی تجسم هنر ایرانی است که یادگار دور روزگار مردمان من است. شادی و غم زندگی را در صحنه‌های تئاتر دیدم. جایی که در تاریکی سالن نمایش با یک واقعه و صحنه، جهان دیگر را تجربه کردم. من بارها آدم دیگری شدم. اسم دیگری داشتم. شخصیت‌های دیگر را زندگی کردم. اشخاصی که دوست داشتم و یا دوست نداشتم اما امکان بودن آن‌ها را پیدا کردم. این فرصت بزرگی بود تا حسرت‌ها و رؤیای زندگی را در کالبد دیگری جست‌وجو کرده و معنای بودن را با جسم و رفتار و کلمات دیگری کشف کنم. این‌ها سرمایه بزرگ زندگی من، محمدعلی کشاورز است.
من برای زندگی این جهان بسیار خوشبخت و پرافتخار بودم که توانستم هنر تئاتر را داشته باشم. لحظات شیرین زندگی من مدیون این هنر بوده و کف‌زدن و نگاه مهربان و احترام مردم ستایش من نیست. مردم مرا برای هنر بزرگ و جاودان زندگی تشویق کرده تا حالا با افتخار «روز ملی هنرهای نمایشی» را جشن بگیریم.
من، محمدعلی کشاورز عضو کوچک خانواده تئاتر روز ملی هنرهای نمایشی را در تقارن با نوروز باستانی تبریک عرض کرده و برای هنرمندان و جوانان و علاقه‌مندان و مخاطبان مهربان که سرمایه بزرگ این هنر هستند بهترین را آرزو دارم. این روز نوروزِ نمایش است که لحظات همه ما را بر صحنه بزرگ زندگی می‌سازد. همراه با نوروز ایرانی و در آستانه نوشدگی و زایش طبیعت، نیک‌ترین پندار را برای مردمان پاک دیارمان بر صحنه‌های پویای نمایش سرزمین مهر، جان می‌بخشیم. باشد که چراغ این خانه به همت و همراهی اهالی‌اش از هر سن و سیاق هر سال و هر روز پر فروغ‌تر شود.
«روز ملی هنرهای نمایشی» را به تمام اهل این سرای مهر شادباش می‌گویم و از پروردگار توانا نیک‌ترین فرداها را برای این هنر شریف و مردمان پاک‌سرشت میهن آرزومندم.»
انتهای پیام
