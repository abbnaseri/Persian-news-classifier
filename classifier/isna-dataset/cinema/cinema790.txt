انتشار پوستر نمایشی با بازی نیکی کریمی، امیر جعفری و مهران احمدی
پوستر نمایش موزیکال «عروس مردگان» منتشر شد.
به گزارش ایسنا به نقل از روابط عمومی نمایش، پوستر نمایش «عروس مردگان» با طرحی از محمدصادق زرجویان رونمایی شد.
این نمایش با نقش‌آفرینی (به ترتیب الفبا) مهران احمدی، مهران امام‌بخش، نازنین بیاتی، سارا توکلی، فرناز توللی، امیر جعفری، شقایق دهقان، ناصر عاشوری، علی عامل هاشمی، نیکی کریمی، میلاد کی‌مرام و محمد لهراسبی از اواسط اردیبهشت‌ماه روی صحنه می‌رود.
نمایش «عروس مردگان» اقتباسی است از «عروس مرده» به کارگردانی تیم برتون که نمایشی موزیکال است.
اجرای موزیکال این نمایش برای نخستین‌بار در ایران است و ارکستر «ایستگاه» موسیقی این نمایش را به صورت زنده و با آهنگسازی «میلاد مهدوی» اجرا خواهد کرد.
امیدرضا سپهری که پیش‌تر نمایش‌های «ببخش سایمون جان»، «مهمانسرای دو دنیا» و «داستان یک عذرخواهی از آقای امانوئل» را روی صحنه برده، طراح و کارگردان این نمایش است و مریم نراقی تهیه‌کنندگی این نمایش موزیکال را برعهده دارد.
بر اساس این خبر، ارکستر خصوصی «ایستگاه» به سرپرستی و رهبری مهدی نوروزی پیش‌تر سابقه همکاری با موزیسین بین‌المللی «ریچارد کلایدرمن» و همکاری با ناصر چشم‌آذر را در رزومه خود دارد.
محمد معتمد نیز به عنوان سرمایه‌گذار، این پروژه را همراهی می‌کند.
«عروس مردگان» فقط ۱۵ اجرا در «تهران رویال هال اسپیناس پالاس» خواهد داشت و پیش‌فروش بلیت از یکشنبه ۸ اردیبهشت ساعت ۱۲ ظهر روی سایت www.tik8.com آغاز خواهد شد.

انتهای پیام
