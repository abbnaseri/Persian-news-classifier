معرفی دو فیلم دیگر از بخش «جام جهان نما» جشنواره‌ی جهانی فجر 
دو فیلم «مترجم» محصول مشترک کانادا و کوبا و «زمستان بی انتها» از مجارستان برای نمایش در بخش «جام جهان‌نما» سی‌وهفتمین جشنواره جهانی فیلم فجر انتخاب شدند.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، دو فیلم دیگر از آثار خارجی بخش «جام جهان‌نما» (جشنواره جشنواره‌ها) در سی و هفتمین جشنواره جهانی فیلم فجر معرفی شد.
پیش از نیز این پنج فیلم از کشورهای لیتوانی، فنلاند، استونی، آرژانتین و نروژ که در بخش «جام جهان‌نما» حضور دارند، معرفی شده بود.
«مترجم» (A Translator) محصول مشترک کانادا و کوبا، ساخته رودریگو باریسو و سبستیانو باریسو فرزندان شخصیت اصلی تصویر شده در فیلم است که اولین فیلم مشترک این دو در مقام کارگردان محسوب می شود.
فیلم «مترجم» در جشنواره بین المللی شانگهای جایزه بهترین کارگردانی را دریافت کرده و در جشنواره ساندنس نمایش داده شده است.
درخلاصه داستان فیلم «مترجم» آمده است: پس از فاجعه چرنوبیل، اتحاد جماهیر شوروی تعداد زیادی از کودکانی را که در این فاجعه آسیب دیده بودند به کوبا منتقل می کند. یک استاد زبان روسی که در پی تنش هایی از کار دانشگاهی محروم شده است، در مقام مترجم به بیمارستانی که گروهی از کودکان در آن بستری هستند می رود و ارتباطی عاطفی که با آنان برقرار میکند و همین امر زندگی او را تحت الشعاع قرار می دهد.
«زمستان بی انتها» (Eternal Winter) اولین فیلم بلند آتیلا ساز از کشور مجارستان است که جایزه بهترین کارگردانی را از جشنواره مونترال دریافت کرده است.
آنچه در این فیلم می بینیم به سال ۱۹۴۴ برمی گردد که در دولت اتحاد جماهیر شوروی، اقوامی از روستاهای مجارستان به اردوگاه کار اجباری در سیبری فرستاده میشوند. این اقوام از اقلیت آلمانی‌زبان مجارستان هستند که به کار حمل ذغال سنگ گماشته می شوند و به شکلی دردناک مورد استثمار قرار می گیرند.
فیلم «زمستان بی انتها» داستان زندگی یکی از زنانی را روایت می کند که به این اردوگاه منتقل شدهاند.
فیلمنامه این فیلم توسط نوربرت کوبلی با نگاهی به منابعی تاریخی چون خاطرات جدش که به این اردوگاه‌ها فرستاده شده بوده و کتاب «دختران» نوشته یانوش هاواسی و بر اساس زندگی مادرش ایرنه نوشته شده است.
پیش از این فیلمهای «نجات یافتگان تابستان» (Summer Survivors) محصول سال ۲۰۱۸ کشور لیتوانی به کارگردانی ماریا کاوتارادزه، «آخرین معامله» (One Last Deal) جدیدترین ساخته کلوس هارو از کشور فنلاند، «رفیق کوچولو» (The Little Comrade) ساخته مونیکا سیمتزاز از کشور استونی، «حیوان» (Animal) ساخته آرماندو بو از آرژانتین و «به هنگام سقوط» (As I Fall) ساخته مگنوس مه یر آرنسن از نروژ در این بخش اعلام و معرفی شده است.
در بخش «جام جهان‌نما» (جشنواره جشنواره‌ها) سی و هفتمین جشنواره جهانی فیلم فجر ۱۴ فیلم خارجی و ۴ فیلم ایرانی حضور دارند.
«جام جهان‌نما» یا «جشنواره جشنواره‌ها» از بخش های اصلی ولی غیررقابتی جشنواره جهانی فیلم فجر است. در این بخش فیلمهایی از ایران و جهان به نمایش درمی آیند که پیش از این از جشنواره های مهم جهان جوایزی را کسب کردهاند.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
