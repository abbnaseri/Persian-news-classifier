تاکید بر تحول و حضور بازاریابان در جشنواره فیلم کودک و نوجوان
دبیر سی و دومین جشنواره بین‌المللی فیلم‌های کودکان و نوجوانان گفت: جشنواره فیلم کودک و نوجوان در آستانه ورود به چهارمین دهه از عمر خود به یک نهاد پر قدرت، جریان‌ساز و تأثیرگذار تبدیل شده است.
به گزارش ایسنا به نقل از ستاد خبری جشنواره فیلم‌های کودکان و نوجوانان، علیرضا تابش، دبیر سی و دومین جشنواره بین‌المللی فیلم‌های کودکان و نوجوانان در جلسه هم‌اندیشی این جشنواره که در اصفهان برگزار شد با بیان اینکه جشنواره‌های سینمایی ایران مانند جشنواره فیلم فجر و جشنواره فیلم کودک و نوجوان در آستانه ورود به دهه چهارم عمر خود هستند، اظهار کرد: جشنواره بین المللی فیلم کودک و نوجوان با پیشینه‌اش اکنون یک نهاد پر قدرت، جریان‌ساز و تأثیرگذار است و سپری شدن بیش از سه دهه از عمر این جشنواره، باعث می‌شود که این رویداد از تحول گریزان نباشد.
او ادامه داد: رشد چنین جشنواره‌ای در این است که تحول را درک کند و ضمن وفاداری به اصول ثابتی که هر جشنواره در ذات خود دارد، به تحول بیندیشد.
تابش تاکید کرد: مهم‌ترین تحول، تحول در سبک زندگی و نوع نیازها و تفکرات مخاطبان اصلی این جشنواره یعنی کودکان و نوجوانان است.
وی اضافه کرد: حضور نسل جدید در عرصه فرهنگی و هنری کشور، به عنوان تولید کننده و مصرف‌کننده اصلی محصولات فرهنگی و هنری، لازمه اصلی این تحول است. کودک و نوجوان امروز، شبانه‌روز با اپلیکیشن‌ها و پلتفرم‌های دنیای دیجیتال، زندگی و اغلب نیازهای خود را در فضای مجازی از این طریق تأمین می‌کنند. بنابراین ما سیاستگذاران حوزه فرهنگ و هنر باید به این نکته توجه کنیم که نمی‌توانیم با زبانی که با کودکان دهه ۶۰ سخن می‌گفتیم با کودکان امروز صحبت کنیم چرا که با نسل نوجو، باهوش و مطلعی روبه‌رو هستیم که به محتوای مناسب تصویری نیاز دارد.
وی افزود: در جشنواره فیلم‌های کودک و نوجوان با مخاطبانی روبه‌رو هستیم که باید با ابزار و زبان فضاهای تحت وب آنها را از برنامه‌ها و رویدادهای جشنواره مطلع کرد. جشنواره‌ها در قرن ۲۱ متحول شده‌اند و باید موضوعاتی اثرگذار در این جشنواره‌ها عنوان شود.
دبیر جشنواره بین‌المللی فیلم‌های کودکان و نوجوانان با بیان اینکه امسال از بازاریابان سینمای کودک و نوجوان دعوت کرده‌ایم که در این جشنواره حضور داشته باشند، تصریح کرد: در دوره‌های گذشته جشنواره، کمتر به حضور بازاریابان توجه شده بود اما امسال نه تنها پخش‌کنندگان ایرانی بلکه بازاریابان دیگر کشورها و خریداران منطقه‌ای را دعوت خواهیم کرد تا در این جشنواره حضور داشته باشند.
تابش در پاسخ به یکی از هنرمندان معلول، رویکرد جشنواره برای افراد دارای معلولیت و توانخواهان را توضیح داد و تاکید کرد: یکی از رویکردهای این جشنواره حمایت از معلولان و ناتوانان جسمی است. سال گذشته در این جشنواره سهمی به کودکان کار و کودکان با شرایط خاص، اختصاص داده شد و در جشنواره امسال هم چنین رویکردی را توسعه می‌دهیم.
دبیر جشنواره افزود: امسال با توجه به اینکه فیلم‌های جشنواره همزمان با اصفهان در سراسر کشور اکران می‌شوند علاوه بر اینکه سینماها می‌توانند مخاطبان خود را اعم از معلولان، کودکان کار و یا اقشار محروم انتخاب کنند ما نیز این فرصت را به مخاطبان جشنواره سی و دوم خواهیم داد که بعد از تماشای فیلم‌ها، در نظرسنجی شرکت کرده و نظرشان را درباره فیلم مورد علاقه خود بیان کنند. بی‌تردید این نظرات برای سیاست‌گذاران و فعالان حوزه سینمای کودک و نوجوان، ایده آفرین و راهگشا خواهد بود.
در پایان این جلسه از سوی علیرضا تابش دبیر سی و دومین جشنواره بین‌المللی فیلم‌های کودکان و نوجوانان و ایمان حجتی مدیر اجرایی جشنواره در اصفهان، از زحمات مدیر اجرایی و قائم مقام وی در دوره گذشته جشنواره کودک و نوجوان تقدیر به عمل آمد.
سی و دومین جشنواره بین‌المللی فیلم‌های کودکان و نوجوانان از ۲۸ مرداد تا ۴ شهریور ۱۳۹۸ به دبیری علیرضا تابش در شهر تاریخی اصفهان برگزار می‌شود.
انتهای پیام
