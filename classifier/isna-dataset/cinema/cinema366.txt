فیلم‌ساز بوشهری برنده جایزه جشنواره بین‌المللی فیدبک آمریکا شد
فیلم‌ساز بوشهری برای فیلم کوتاه "دام" برنده جایزه بهترین کارگردانی و اجرا از جشنواره بین المللی فیدبک آمریکا شد. 
به گزارش ایسنا، داریوش غذبانی یا فیلم کوتاه "دام" در جشنواره بین المللی فید بک آمریکا شرکت داشت که این فیلم موفق به دریافت جایزه بهترین کارگردانی و اجرا از این جشنواره شد.
غذبانی ضمن تبریک به جامعه هنری بوشهر با اشاره به اینکه فیلم «دام» یک فیلم کوتاه ١٢ دقیقه‌ای است، اظهار کرد: فیلم کوتاه «دام» درباره داستان زندگی دو زن است که در عراق زندگی و از خانه و فرزندان خود در برابر نیروهای تکفیری دفاع می‌کنند و در طول فیلم واکنش‌های این دو زن را می‌بینیم.
وی با اشاره به ضرورت به روز بودن موضوعات در سینما گفت: من پیش از این قصه‌ای درباره جنگ ایران و عراق داشتم که تصمیم گرفتم آن را به روز کنم و بر همین اساس از دل آن قصه، داستان فیلم «دام» شکل گرفت که بحث روز جامعه است.
این کارگردان سینما با بیان اینکه «دام» در خانه فیلم داستانی انقلاب اسلامی ساخته شده است، گفت: آثاری مانند فیلم کوتاه «دام» قصه روز جامعه و اتفاقات خاورمیانه را به تصویر می‌کشند و ساخت چنین فیلم‌هایی اهمیت بسیاری دارد.
داریوش غذبانی با اشاره به اینکه "دام" در بخش مسابقه سینمای ایران در پانزدهمین جشنواره بین‌المللی فیلم «مقاومت» نیز حضور داشته است، افزود: محمدرضا مهیمنیان نژاد (فیلمبردار)، حسن شبانکاره (صدابردار و صداگذاری)، آرش خزایی (تدوین)، حسین عالی نژاد (طراحی صحنه)، هدا نوری زاده (طراحی لباس)، بهنام پورشکیبا (پوستر و تیزر)، لیلا بارگاهی، ماندانا احمدی و یوسف یزدانی (بازیگر) از جمله عوامل تولید این فیلم هستند.
داریوش غذبانی فیلم‌ساز و کارگردان بوشهری متولد شهریورماه ۱۳۵۴ و فارغ‌التحصیل دانشگاه سینما و تئاتر سوره اصفهان است.
به گزارش ایسنا، این هنرمند تاکنون ۱۵ فیلم کوتاه همچون «حنانه»، «مردان آفتاب»، «امید»، «وصال»، «تنفس مصنوعی»، «آن شب» و همچنین فیلم بلند سینمایی «خماری» را در مقام کارگردانی ساخته و در فیلم «آن سه» نیز به عنوان بازیگر حضور داشته است.
انتهای پیام
