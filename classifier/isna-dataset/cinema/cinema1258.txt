چالش اکران نوروزی و چند ماجرای دیگر در یک جلسه صنفی
سخنگوی انجمن صنفی کارفرمایی مؤسسات پخش درباره روند شکل‌گیری اکران نوروزی سینماها بیان کرد: در مورد آیین‌نامه و نگارش آن هنوز آگاهی وجود ندارد که آیا این آیین‌نامه جدید توسط مسؤلین نگارش شده و یا توسط کارگروه و اساسا چقدر به نظرات صنوف اهمیت داده شده است.
مرتضی شایسته در گفت‌وگویی با ایسنا بیان کرد: در جلسه ۱۹ اسفندماه «انجمن صنفی کارفرمایی مؤسسات پخش» پیرامون روند شکل‌گیری اکران نوروزی سینماها بحث و گفتگو شد و اعضا این انجمن به این نتیجه رسیده‌اند که این شکل کار و خروجی این جلسات با روندی که قرار بود کارها به بخش خصوصی واگذار شود، همخوانی ندارد. چنانچه در مورد آئین‌نامه و نگارش آن هنوز آگاهی وجود ندارد که آیا این آئین‌نامه جدید توسط مسؤلین نگارش شده و یا توسط کارگروه و اساساً چقدر به نظرات صنوف اهمیت داده شده است.
او درباره انتخاب سرگروه‌های نوروزی هم گفت: امسال دو سینمای «کوروش» و «ماندانا» حذف و دو سینمای «آستارا» و «فرهنگ» جایگزین شدند و این اتفاق در شرایطی صورت گرفته است که نسبت به این جابجایی توضیح قانع کننده‌ای ارائه نشده است به طور مثال سینما فرهنگ، سال‌هاست که با توجه به شرایط و موقعیت مکانی در خدمت فیلم‌های مختلف است و با سرگروه شدن جایگاه خود را از دست داده و یا اینکه سینما آستارا با توجه به بازگشایی تازه و موقعیت مکانی خاص خود، در به دوش کشیدن مسؤلیت سرگروهی مورد شک است.
سخنگوی انجمن صنفی کارفرمایی مؤسسات پخش به مساله مالیات بر ارزش افزوده که به تازگی از سوی اداره مالیات به دفاتر پخش و فیلم‌های پخش شده از سال ۱۳۸۹ تحمیل شده است اشاره کرد و ضمن ابراز نگرانی درباره این تصمیم، اظهار کرد: متأسفانه هنوز پس از تلاش‌های بسیار، انجمن صنفی کارفرمایی موفق به گرفتن وقت ملاقات با آقای انتظامی معاونت امور سینمایی وزارت ارشاد نشده است.
شایسته به موضوع سینما سیارها هم اشاره کرد و گفت: با حضور آقای فخارزاده از افراد مجرب در نمایش سرورهای سیار مقرر گردید کارگروهی تشکیل شود و با نظارت بر اکران سرورهای سیار توسط نمایندگی‌ها این موضوع به شکلی شفاف پی‌گیری و اجرایی شود. همچنین در این جلسه محمد قاضی و داریوش باباییان حضور داشتند و از نظرات آنان در جهت حل مشکلات و چالش‌های صنفی استفاده شد.
انتهای پیام
