علی‌اکبر صادقی میراث‌دار هنر اساطیر ایران است
آیدین آغداشلو با بیان اینکه "استادکار بودن جایزه یک عمر کار علی اکبر صادقی است" اظهار کرد: این هنرمند در طول سال‌ها کار موفق شد خودش را میراث‌دار بر حق هنر اساطیری ایرانی کند. تبار او به حماسه‌های شاهنامه‌ای و اسطوره‌ای می‌رسد. من کسی را جز او نمی‌شناسم که این میراث داری را حفظ کرده باشد.
به گزارش ایسنا، مراسم بزرگداشت علی اکبر صادقی با حضور چهره‌هایی جون آیدین آغداشلو، ابراهیم حقیقی، ابراهیم فروزش، محمدرضا کریمی صارمی، فاطمه معتمدآریا، علیرضا تابش و … امروز عصر (دوم اردیبهشت ماه) در پنجمین روز از سی و هفتمین جشنواره فیلم فجر در پردیس سینمایی چارسو برگزار شد
فاطمه معتمد آریا که اجرای این مراسم را نیز برعهده داشت درباره علی اکبر صادقی با اشاره به سال‌های حضور این هنرمند در کانون پرورش فکری گفت: ابتدا فکر می‌کردم چون از بچه‌های کانون هستم مرید او هستم اما بعد متوجه شدم محل تولد و زندگی‌مان هم یکی بوده است. آنچه مرا بزرگ کرد تا به اینجا برسم و دیدگاه پیدا کنم انیمیشن‌های آقای صادقی در کانون بود؛ محلی که هیچ آرتیست بدی از آن خارج نشده است. ما همه مدیون اتفاقاتی هستیم که آنجا رخ داد. او با انیمشین‌های خود، کتاب‌هایش نشان داد می‌شود کودکی را برای همیشه حفظ کرد ولی راجع به چیزهای جوی حرف بزنی‌. من اینها را از کارهای آقای صادقی یاد گرفتم.

سپس آیدین آغداشلو در سخنانی درباره اکبر صادقی گفت: من قدیمی‌ترین دوست زنده او هستم. او یک عمر به خوبی کار کرده است و این قابل ستایش است. بیشتر از ۶۰ سال است که همدیگر را می‌شناسیم.
او درباره جایگاه هنری این پیشکسوت بیان کرد: علی اکبر صادقی در طول سال‌ها کار کردن موفق شد خودش را میراث‌دار بر حق هنر اساطیری ایرانی کند و او با استادی بی‌چون و چرایی خود به این مهم دست یافت. تبار او به حماسه‌های شاهنامه‌ای و اسطوره‌ای می‌رسد. من کسی را جز او نمی‌شناسم که این میراث‌داری را حفظ کرده باشد. جایگاه کنونی او بسیار به حق است و حرفی را زدم که می‌توانم پای آن بایستم‌. برخی کارهای او به نظر می‌رسد از اسطوره دور می‌شود اما شخصیت اصلی‌ام میراث داری بر حق آن است. تعلق خاطر او به اساطیر علت این اتفاق است. باید او را درست در جای خودش دید. خیلی‌ها بعد از او این کار را انجام دادند اما مستمر ادامه پیدا نکرد. ولی اکبر صادقی در آن ماند و در متن زندگی‌اش بود. او در کار خودش حل شده است و صورتش را در قالب پهلوانان تصویر می‌کند.
این هنرمند ادامه داد: علی اکبر صادقی نقاش توانای درجه یکی است و استادکار است و پاداش یک عمر کارش را ضمن آن‌گرفته است. او از کارش لذت برده و کیف کرده و همین استادکار بودن جایزه یک عمر کار او است.

در ادامه ابراهیم حقیقی درباره شخصیت و جایگاه این هنرمند اظهار کرد: من همیشه یاد مرتضی ممیز را در ذهن دارم. او علاوه بر آنکه معلم گرافیک من بود افراد زیادی را به من معرفی کرد و خودم را به این جهت مدیون او می‌دانم. او علاوه بر تمام بازیگوشی‌هایش و گوش کردن به موسیقی‌های هوی‌متال و زدن میخ به همه چیز، یک حرفی را مدام می‌گوید و یادش نرفته، پهلوانان و دلبرانی که در میان آثارش از عشق می‌گویند و مهر پایداری که در تمام آثارش است و همه مخاطبان را اینچنین عاشق خود کرده است.


ابراهیم فروزش نیز در سخنانی بیان کرد: آشنایی ما به اواخر دهه ۴۰ می‌رسد. باید بگویم نیرویی که در کانون می‌آید و راه دیگران را باز می‌کند چقدر مایه مباهات کانون است. در این مدت آتلیه کوچکی داشتیم مردی ملبس به لباس نیروی هوایی به کانون می‌آمد. بعدها فهمیدم که او به دعوت کانون در دوران سربازی به آنجا می‌آمدند. با توجه به کارهای او باید بگوییم بچه‌های ما، انیمشین را خودشان کشف کردند.
او سپس به برخی از آثار سینمایی و انیمشین‌های او اشاره کرد.
محمدرضا کریمی صارمی نیز در سخنانی عنوان کرد: حدود ۴۰ سال است که عضو کانون هستم و چندین سالی است که با آقای صادقی در ارتباط هستم. من هر زمان درگیر مشکلات می‌شوم به آتلیه آقای صادقی سر می‌زنم و آنجا آرام می‌شوم.
در این میان علی اکبر صادقی به طنز اظهار کرد: من اصلاً کامپیوتر و موبایل بلد نیستم و علت آن هم این است که نمی‌خواهم وقتم را بگیرد. من در تاکنون فقط مدت کوتاهی تدریس کردم. اما هر دانشجویی برای اینکه من استاد راهنمایش باشم با جان و دل کار می‌کنم و این وظیفه من است.
او همچنین خاطره‌ای تعریف کرد و گفت: قرار بود داوری فیلم‌های انیمشین را انجام بدهم. به همسرم گفتم ما کارمان تا ساعت ۵ تمام می‌شود اما این اتفاق نیفتاد و طول کشید و در آن زمان از همکارم خواستم شماره خانه ما را به گوشی موبایل که همسرم در جیبم گذاشته بود بگیرد.
رضا کیانیان نیز به عنوان آخرین سخنران در سخنان کوتاهی گفت: من از جدیدترین دوستان شما هستم و زمانی که شما را دیدم مانند بچه‌های دبیرستانی ذوق کرده بودم.
سپس در پایان این مراسم بزرگداشت تندیسی از طرف جشنواره جهانی فیلم فجر به علی‌اکبر صادقی اهدا شد.


پس از مراسم بزرگداشت ۶ فیلم انیمیشن کوتاه «من آنم که…»، «گلباران»، «رخ»، «هفت شهر»، «ملک خورشید» و «زال و سیمرغ» در بخش «فیلم های کلاسیک مرمت شده» سی و هفتمین جشنواره جهانی فیلم فجر با حضور این هنرمند به نمایش درآمد.
علی اکبر صادقی در سال ۱۳۴۸ از دانشکده هنرهای زیبای دانشگاه تهران فارغ‌التحصیل شد و در سال ۱۳۴۹ از سوی کانون پرورش فکری کودکان و نوجوانان به عنوان یکی از اولین هنرمندانی که واحد فیلم و انیمیشن را راه اندازی کردند در این بخش مشغول به کار شد. او از اعضای هیأت داوران بیش از ۱۰ دوره از دوسالانه بین المللی پویانمایی تهران بوده و جوایز متعددی را برای انیمیشن‌ها و طراحی‌هایش دریافت کرده است.
علی اکبر صادقی در سال ۱۳۸۸ از طرف وزارت فرهنگ و ارشاد اسلامی به دلیل خدماتش به فرهنگ و هنر ایران به عنوان چهره ماندگار معرفی شد.
صادقی جوایز بسیاری را از جمله مدال طلا از هفتمین جشنواره بین‌المللی فیلم‌های کودکان و نوجوانان تهران در سال ۱۹۷۲، نشان افتخار و تقدیرنامه از جشنواره فیلم کوتاه تامپره در فنلاند در سال ۱۹۷۳، مدال برنز دوازدهمین جشنواره بین المللی فیلم کراکو در سال ۱۹۷۴، تقدیرنامه و نشان افتخار از جشنواره بین المللی فیلم انیمیشن در نیویورک در سال ۱۹۷۵، مدال نقره از یازدهمین جشنواره بین المللی فیلم شیکاگو در سال ۱۹۷۵ دریافت کرده است.
در سال ۲۰۱۸ موزه هنرهای معاصر تهران با اختصاص تمام فضای موزه به آثار و میراث هنری او، از مقام این هنرمند تجلیل کرد.
اکثر فیلمنامه‌های این هنرمند بر اساس روایت‌های فولکور نوشته شده است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران در حال برگزاری است.

انتهای پیام
