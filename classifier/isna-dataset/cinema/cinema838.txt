«باشگاه حیوانات» در جشنواره مستندهای مردم‌شناسی اتریش
فیلم مستند «باشگاه حیوانات» ساخته هادی آفریده در بخش مسابقه بین‌الملل جشنواره مردم‌شناسی وین اتریش «Ethnocineca» به روی پرده می‌رود.
به گزارش ایسنا، این جشنواره که به صورت تخصصی در حوزه مستندهای مردم‌شناسی، جامعه‌شناسی و قوم‌نگاری فعالیت دارد و از تاریخ ۲۳ تا ۲۹ می ۲۰۱۹ (۲ تا ۸ خرداد) در شهر وین برگزار می‌شود امسال در بخش مسابقه بین‌المللی خود میزبان فیلم مستند «باشگاه حیوانات» به کارگردانی هادی آفریده است.
مستند «باشگاه حیوانات» تلاش دارد با نگاهی پژوهشی به مشاهده شرایط زیست انواع حیوانات خانگی اهلی و غیره اهلی که در خانه‌های مردم نگهداری می‌شود، نزدیک شده و شرایط زیست و نگهداری حیوانات را مورد بررسی قرار دهد.
این فیلم محصول مرکز گسترش سینمای مستند و تجربی است و پخش بین‌الملل آن توسط علیرضا شاهرخی در شرکت پخش هنر هفتم انجام می‌شود.
عوامل تولید مستند «باشگاه حیوانات» عبارتند از: پژوهشگر، تهیه‌کننده و کارگردان: هادی آفریده، فیلمبردار: رضا تیموری، تدوین: بابک بهرام‌بیگی، صدابردار: شاهین پورداداشی، طراحی و ترکیب صدا: مهرشاد ملکوتی، آهنگساز: حمیدرضا آفریده، نویسندگان: بابک بهرام‌بیگی و روشنک اهرابی، اصلاح رنگ و نور: رضا تیموری، مدیر تولید: اعظم صادقی‌منفرد
«باشگاه حیوانات» هم‌اکنون در گروه سینمایی هنر و تجربه در حال اکران عمومی است.
انتهای پیام
