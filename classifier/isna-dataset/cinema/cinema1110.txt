پیام معاون هنری وزارت ارشاد به مناسبت روز ملی هنرهای نمایشی
سیدمحمدمجتبی حسینی، معاونت هنری وزارت فرهنگ و ارشاد اسلامی در پیامی به مناسبت فرا رسیدن «روز ملی هنرهای نمایشی» تاکید کرد این روز، زمان سزاواری است که به ستایش رنج‌های هنر تئاتر و نکوداشت دسترنج هنرمندان آن برخیزیم.
به گزارش ایسنا به نقل از روابط عمومی اداره کل هنرهای نمایشی، پیام سید محمدمجتبی حسینی، معاونت هنری وزارت فرهنگ و ارشاد اسلامی به مناسبت فرا رسیدن «روز ملی هنرهای نمایشی» به این شرح است:
«تئاتر، خَلق دشواری است که به خُلق و خوی جامعه‌ی خویش، چشم دارد و در زیبایی‌ها و زشتی‌هایی متولد می‌شود که بایدها و نبایدهای روزگارانند و به غنیمت این هنر کهن، «هست» و «نیست» می‌شوند. تئاتر، هماره جدال اهورا و اهریمن است و زادگاه آفرینش‌اش، فلسفه‌ی خیرخواهی و سعادت‌طلبی هنر است. ‌مجال معصومی که ‌جهان‌ را نو به نو می‌اندیشد و ‌جان می‌بخشد. ‌تولد هر تئاتر، دوباره آفرینی مردمانی است که جویای فرهیختگی و ‌کنجکاو رستگاری خویش‌اند. ‌قرابت شگفت‌انگیزی که یادآور کلام «إِنَّا أَرْسَلْنَاکَ بِالْحَقِّ بَشِیرًا وَ نَذِیرًا» و تکرار رسالت «یَتلوا عَلَیهِم آیاتِهِ ویُزَکّیهِم و یُعَلِّمُهُمُ الکِتـابَ و الحِکمَةَ» است. حق و حقیقت است اگر در این روزگار، گوهر جامعه را به محک ‌شریف تئاتر می‌آزمایند و فرخنده باد جامعه‌ای که در این آزمون، سرفراز بماناد.
«روز ملی هنرهای نمایشی» ‌روز سزاواری است که به ستایش رنج‌های هنر تئاتر و نکوداشت دسترنج هنرمندانی برخیزیم که به راستی و درستی، روزی از روزهای نوروز به نام ارجمند تئاتر رقم خورده است و حکماً تقارن این دو تولد، گواه نوخواهی و نوآفرینی این هنر کهن خواهد بود. بدین شادمانی آرزومندم حال و احوال هنر و هنرمندان نمایش ‌به از پار و بهتر از پیرار باد که:
آید بهار و پیرهن بیشه نو شود
نوتر برآورد گل اگر، ریشه نو شود
زیباست روی کاکل سبزت، کلاه تو
زیباتر آن که در سرت اندیشه نو شود»
فردا، چهارشنبه هفتم فروردین روز ملی هنرهای نمایشی است و امسال همزمان با این روز، جشنی تحت عنوان «نوروزِ نمایش» در سراسر کشور برگزار می‌شود.

انتهای پیام
