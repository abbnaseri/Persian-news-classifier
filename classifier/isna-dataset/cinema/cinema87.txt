دعوت از ۸۴۲ هنرمند برای پیوستن به آکادمی اسکار 
آکادمی علوم و هنرهای سینمایی اسکار از ۸۴۲ ‌چهره سینمایی برای پیوستن به جمع اعضای شاخه‌های مختلف این نهاد سینمایی دعوت کرد. 
به گزارش ایسنا، ۵۰ درصد از مجموع ۸۴۲ نفری که در سال ۲۰۱۹ برای پیوستن به آکادمی اسکار دعوت شده‌اند، از زنان هستند و ۲۹ درصد از آن‌ها را نیز چهره‌های رنگین‌پوست تشکیل می‌دهند، ضمن این‌که این افراد از ۵۹ کشور مختلف جهان برای عضویت در این نهاد سینمایی دعوت شده‌اند.
آکادمی اسکار پس از اعتراض‌های مربوط به نابرابری نژادی، طی چهار سال گذشته شمار اعضای غیرسفیدپوست خود را دوبرابر افزایش داده است. در سال ۲۰۱۵ تعداد اعضای غیرسفیدپوست آکادمی هشت درصد بود و این رقم در سال ۲۰۱۹ به ۱۶ درصد رسیده است.
در حال حاضر آکادمی اسکار ۸۹۴۶ عضو فعال دارد که از میان آن‌ها ۸۷۳۳ نفر واجد شرایط رأی دادن در جوایز اسکار هستند.
«اَدل» خواننده معروف انگلیسی، «لیدی گاگا» خواننده و بازیگر آمریکایی، «ژان لوئی ترنتینیان» بازیگر فرانسوی، «کلر فوی»، «تام هولاند»، «ماتئو گارونه»، «استرلینک کی. براون» و «دامین لوئیس» از جمله چهره‌های دعوت‌شده برای عضویت در آکادمی اسکار هستند. همچنین سه ایرانی شامل «مرجان صفی‌نیا» در بخش مستند، «رویا وکیلی» در بخش روابط عمومی و بازاریابی و «کامی عسگر» در بخش صدا برای عضویت در آکادمی اسکار دعوت شده‌اند.
اعضای جدید در شاخه‌هایی چون بازیگری، فیلمبرداری، طراحی لباس، کارگردانی، مستند، تدوین، چهره‌پردازی، بازاریابی و روابط عمومی، موسیقی، تهیه‌کنندگی، طراحی تولید، فیلم کوتاه، انیمیشن بلند، صدا، جلوه‌های ویژه و نویسندگی به آکادمی دعوت شده‌اند.
انتهای پیام
