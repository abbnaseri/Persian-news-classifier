«آرتور رمبو» تاجر نتوانست نظر مخاطبان را به خود جلب کند
در سی‌وهفتمین جشنواره بین المللی تئاتر فجر، نروژی‌ها با نمایشی درباره سال‌های پایانی زندگی آرتور رمبو از شاعران فرانسوی و بنیانگذار شعر مدرن حاضر شدند، اما این نمایش نتوانست چندان نظر مخاطبان را به خود جلب کند.
به گزارش ایسنا نمایش «من دیگری است- رمبو در آفریقا» اثری به کارگردانی لارس کینو از کشور نروژ در یازدهمین روز از جشنواره تئاتر فجر روی صحنه تالار مولوی رفت.
این نمایش که سعی داشته در مدت زمان ۱۰۵ دقیقه، به نقش هنر در جامعه بپردازد، سال‌های پایانی زندگی آرتور رمبو از شاعران فرانسوی را روی صحنه برده است اما با وجود آنکه در ابتدا استقبال زیادی از این نمایش شده بود، نتوانست ارتباط خوبی با مخاطب ایرانی‌اش برقرار کند و تعداد زیادی از تماشاچیان تا پیش از پایان نمایش سالن را ترک کردند؛ به طوری که در پایان تقریباً نیمی از سالن خالی از تماشاگر بود.
کارگردان این اثر در توضیح تئاتر «من دیگری است - رمبو در آفریقا» بیان کرد: رمبو بیشتر به خاطر شعرهایش شهرت دارد اما او بعد از مدتی شاعری را کنار می‌گذارد و به یمن، ادن، اتیوپی می‌رود و به تجارت می‌پردازد؛ بنابراین، این نمایش بیشتر در مورد "رمبو" تاجر است و نه شاعر.
او درباره بازیگران این نمایش و نحوه اجرای آن نیز توضیح داد: در «من دیگری است - رمبو در آفریقا» هشت بازیگر ایفای نقش می‌کنند که هر کدام در واقع یک رمبو هستند و حالات مختلف او را به نمایش می‌گذارند.
این سخنان در حالی بیان شد که برای اجرای این نمایش هیچ بروشوری در اختیار مخاطبان قرار نگرفته بود.

این نمایش، دکور ساده‌ای داشت و تنها یک خانه کوچک که از پارچه سفیدی ساخته شده، در میانه صحنه قرار گرفته بود که در بخش‌هایی از نمایش از آن به عنوان پرده‌ای برای سایه بازی استفاده می‌شد. لباس‌های بازیگران نیز در قسمت‌هایی یادآور زندگی رمبو در زمان حضورش در آفریقا بودند.
نکته جالب توجه در این اجرا، حضور موزیسین در کنار صحنه نمایش بود که موسیقی‌ها و صدای صحنه را به صورت زنده اجرا می‌کرد و در ابتدای نمایش از یک ساز محلی برای اجرای موسیقی استفاده کرد و در دیگر قسمت‌ها از سازهایی چون کیبورد.
در خلاصه داستان این تئاتر که هشت بازیگر دارد، عنوانش به نوعی متأثر از اشعار آرتور رمبو است و بیشتر نمایش بدون کلام اجرا می‌شود، آمده: رمبو چه چیزی از فروش قهوه و اسلحه پیدا کرده است که شعرهایش نمی‌توانند آن را به او بدهند؟ آیا پاسخ به این سوال، ارتباطی با زندگی امروزه ما دارد؟
لارس کینو کارگردان این نمایش بازیگر آکادمی تئاتر تروندلاگ و مدیر تئاتر زیرزمینی گروسئتنز نیز هست و تاکنون کارگردانی نمایش‌های «پیام‌های انقلابی»، «آمازون»، «چه روز باشکوهی» و «تئاتر و علم» را نیز برعهده داشته است.
برای تماشای اجرای این نمایش مهمانان خارجی از سفارت خانه این کشور و دیگر هنرمندانی که در بخش بین‌الملل جشنواره شرکت کرده‌اند، حضور داشتند.
این نمایش که روز گذشته فقط یک اجرا داشت، امروز در آخرین روز از سی و هفتمین جشنواره تئاتر فجر برای دومین روز پیایی روی صحنه تالار مولوی خواهد رفت.

انتهای پیام
