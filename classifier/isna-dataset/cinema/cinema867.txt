«کمیته نان» با تمرکز بر کول‌بران روی صحنه‌ی تئاتر
نمایش «کمیته نان» به نویسندگی و کارگردانی لیلی عاج با موضوعِ زندگی کارگری با تمرکز بر معیشت کول‌بران برای اجرا در مجموعه تئاتر شهر آماده می‌شود.
به گزارش ایسنا به نقل از روابط‌عمومی گروه، نمایش «کمیته نان» به نویسندگی و کارگردانی لیلی عاج، در حالی آخرین جلسه‌های تمرین را پشت سر می‌گذارد که قرار است از اواخرِ اردیبهشت‌ماه در مجموعه تئاتر شهر روی صحنه برود.
این نمایش که دومین اثر عاج درباره مشکلات صنفی و معیشتی، اجتماعی و سیاسی کارگران است، در فضایی پر تنش به مساله کول‌بَرها پرداخته و وضعیت زندگی‌های سخت طبقه کارگر را اجرا کرده است.
لیلی عاج پیش از این، نمایش «قند خون» را نیز با تمرکز بر مسائل اقتصادی زندگیِ کارگران کارخانه قند، در تئاترشهر و تماشاخانه باران روی صحنه برده بود.
همچنین نمایش‌های «شب»، «باله روی سطرهای بی‌معنی»، «فکاهی‌نامه‎ی یک زن»، «خواب زمستانی»، «قند خون» و «روزمرگی» از دیگر آثار نمایشی این کارگردان هستند که هر کدام جوایزی را در جشنواره‌هایی تئاتر دانشگاهی و تئاترشهر کسب کرده‌اند. عاج سالِ گذشته در سی‌وهفتمین جشنواره تئاتر فجر، جایزه بهترین متن را برای نمایشنامه «سالی که دو بار پاییز شد» دریافت کرد.
او در عرصه فیلم کوتاه و تلویزیون، تاکنون فیلم‌های «پاییز»، «همین»، «هه‏ ره وس»، «زن خط تیره مرد» و «هرچه تو را به یاد من بیندازد زیباست» را کارگردانی کرده است.
نمایش «کمیته نان» از اواخر اردیبهشت ماه در مجموعه تئاتر شهر روی صحنه می‌رود و اطلاعات تکمیلی نمایش به زودی اعلام خواهد شد.
انتهای پیام

