معرفی اعضای هیات علمی فراخوان دوم «چهار فصل تئاتر ایران»
اعضای هیئت علمی فراخوانِ دوم از دورِ نوین پروژه‌ی «چهار فصل تئاتر ایران» مشخص شدند.
به گزارش ایسنا، پس از اعلام فراخوان دوم از دور نوین پروژه‌ی چهارفصل تئاتر ایران با عنوان نمایش‌نامه‌های کمدی و استقبال استان‌های مختلف از این پروژه‌ی آموزشی و دریافت حدود ۶۰ ایده از ۱۷ استان کشور، ایوب آقاخانی، طراح و مدیر این پروژه از طرف دفتر مطالعات و پژوهش‌های مرکز هنرهای نمایشی حوزه‌ی هنری، «کوروش نریمانی»، «فرهاد امینی» و «سیروس همتی» را به‌عنوان اعضای هیئت‌علمی این فصل و همچنین مدرسان کارگاه‌های فصلی این پروژه معرفی کرد.
این اعضا پس از بررسی طرح‌ها و اعلام نظر در خصوص طرح‌های منتخب به انتظار رسیدن اولین نسخه‌های کامل شده‌ی نمایش‌نامه‌های به‌دست‌آمده از ایده‌های منتخب خواهند نشست تا در یک گردهماییِ عملی در قالب کارگاه‌های فصلی مشاوره‌های لازم را رخ در رخ به نویسندگان شرکت‌کننده از استان‌های مختلف ارائه کنند.
این پروژه که از سال ۱۳۸۷ فعالیت خود را آغاز کرده، پس از چهار سال در سال ۱۳۹۱ و پس از برگزاری ۱۲ فصل معلق ماند که از زمستان ۱۳۹۷ از طرف دفتر مطالعات و پژوهش‌های مرکز هنرهای نمایشی حوزه‌ی هنری با عنوان «دورِ نوین» فعالیت خود را از سر گرفته است.
انتهای پیام
