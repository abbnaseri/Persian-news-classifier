چهار ماه حضور "انتظامی" در سینما به روایتی  
حسین انتظامی که حکم ریاستش بر سازمان سینمایی هنوز رسمی اعلام نشده است در حالی به پایان چهارمین ماه حضورش در مدیریت سینما نزدیک می‌شود که تاکنون فقط نقطه‌نطراتی کلی از او درباره سینما منتشر شده است.
به گزارش ایسنا، شامگاه ۲۶ آبان‌ماه پس از گمانه‌زنی‌های متعدد بر سر جانشین محمدمهدی حیدریان که به اجبارِ قانون منع به‌کار گیری بازنشستگان از سازمان سینمایی رفت، خبر انتصاب حسین انتظامی _ دستیار ارشد وزیر فرهنگ و ارشاد اسلامی _ به عنوان سرپرست سازمان سینمایی منتشر شد و این مدیر مطبوعاتی که سابقه‌ای در حوزه سینما نداشت مدیریت سینمای ایران را برعهده گرفت.
اگرچه برخی براین باور بودند که حضور انتظامی در سازمان سینمایی موقتی است اما او تاکید کرده، با این نیت آمده که حضورش تداوم داشته باشد. «قرار بر این است که اگر بتوانم خدمتی به سینما بکنم و این خدمت مورد پسند سینماگران باشد، خدمتم ادامه پیدا کند و امیدوارم که موفق شوم.»
در این چهار ماه به نظر می‌رسد انتظامی بیشتر سرگرم بررسی زیرمجموعه‌های سازمان متبوع خویش، بازتعریف مأموریت‌های آن‌ها و نیز دیدار با برخی صنوف سینمایی بوده تا پیگیر مطالباتشان باشد.
در همین راستا خبرهایی هم منتشر شده که از آن جمله به دیدار با اعضای شورای مرکزی کانون کارگردانان می‌توان اشاره کرد؛ دیداری که در آن مسائلی درباره "سرمایه‌های مشکوک و بادآورده‌ای که موجب برهم زدن نظام تولید سینمای ایران شده، تلاش گروهی مشخص برای حذف سینمای اندیشه از اکران پرده سینماها، لزوم رسیدگی به وضعیت معیشتی و بیکاری سینماگران، تاکید بر پرهیز مدیریت سینما از حلقه خاص مشاوران دائمی و لزوم جوان‌گرایی در گروه مشاوران، بحث امنیت شغلی، رفع ممنوع‌الکاری سینماگران و حل مشکل فیلم‌های توقیفی، حذف بروکراسی اداری و سرعت بخشیدن به مراحل اداری فیلم‌ها در سازمان سینمایی، شفاف سازی صریح سازمان سینمایی درباره اعضای شوراهای مختلف تصمیم گیری به ویژه در بنیاد سینمایی فارابی و بحث بودجه‌ها و انتقاد از نداشتن حمایت عام در فارابی، بحث ادغام جشنواره ملی با جشنواره جهانی فیلم فجر و اصلاح رویکرد جشنواره جهانی و لزوم مقابله با انحصارطلبی در سینما" مورد بحث قرار گرفتند.
علاوه بر این‌ها، اعلام گزارش‌هایی مالی از میزان حمایت بعضی زیرمجموعه‌های سازمان سینمایی از سینماگران و نیز گزارش عملکرد مالی آن‌ها از جمله اقداماتی است که در ماه‌های اخیر در راستای شفاف‌سازی در سازمان سینمایی رخ داده ولی آن را نمی‌توان فقط منحصر به زمان حضور انتظامی در سازمان دانست چرا که از زمان حیدریان انتشار چنین گزارش‌هایی شروع شده بود.
انتظامی در این چهارماه هیچ نشست خبری برگزار نکرده و البته اوایل حاضر به پاسخگویی به سوالات خبرنگاران در برنامه‌ها و رویدادهای سینمایی هم نبود چون قائل به رعایت پروتکلی برای خود است که در چارچوب خاصی با اهالی رسانه گفت‌وگو کند و برهمین اساس حتی دستورالعملی را هم منتشر کرد. با این حال معدود گفت‌وگوهایی هم داشته که یکی از آن‌ها پاسخ به سوال چند خبرنگار در زمان بازدید از جشنواره فیلم فجر بود و البته شاید مهم‌ترین آن را هم بتوان حضور در یک برنامه تلویزیونی و پاسخ به سوالات حمیدرضا مدقق دانست که در آن برخی نقطه‌نظرات خود را مطرح کرد.
سرپرست سازمان سینمایی که برقراری عدالت فرهنگی در مصرف فرهنگی را از سیاست‌های مهم وزارت فرهنگ و ارشاد اسلامی و سازمان سینمایی کشور معرفی کرده، معتقد است: دستگاه دولتی باید ضوابط خود را در زمینه حمایت‌ها اعلام کند و اولویت‌ها و بسته‌های حمایتی‌اش مشخص باشد. از طرف دیگر در خود صنف هم باید شاهد کمک و همراهی باشیم تا در قالب رابطه‌ای مشخص و دقیق همه فعالیت‌ها شفاف و دقیق باشد. حمایت‌ها، سرمایه‌ها و حتی قراردادها به صورت شفاف منتشر شود.
در ماه‌های گذشته بعضی سرمایه‌گذاری‌ها در سینما با واکنش مواجه شده و او درباره سازوکار برخورد با افرادی که بدون سند برخی سینماگران را متهم به استفاده از پول‌های کثیف می‌کنند تاکید دارد، «وقتی همه چارچوب‌ها مشخص باشد قطعاً این موارد هم در آن لحاظ خواهد شد.»
انتظامی در این مدتی که در سازمان سینمایی بوده درباره برخی مؤسسات این سازمان هم حکم داده، از جمله اینکه به مدیرعامل مؤسسه رسانه‌های تصویری مأموریت داده تا ظرف مدت ۶ ماه نسبت به انجام تشریفات قانونی ادغام وظایف مؤسسه رسانه‌های تصویری در یک یا ۲ مؤسسه دیگر وابسته به سازمان اقدام کند.
او در باره این کوچک‌سازی‌ها توضیح داده است: این تصمیم، تدبیر من نیست، مجموعه مدیران سازمان سینمایی تجربه، بلوغ و پختگی قابل توجهی دارند و تک‌تک این اقدامات در این جمع چکش‌کاری می‌شود و تبعات آن بررسی می‌شود تا رفتار شتاب‌زده و پوپولیستی انجام نشود. اما با کوچک‌سازی چابک سازی صورت می‌گیرد. مخصوصاً زمانی‌که مشکلات بودجه‌ای پیش می‌آید ممکن است دستگاهی که قرار است از نظام توسعه فرهنگ حمایت کند بخش قابل توجه منابعش را خرج خودش، هزینه کارمندان و تجهیزات و رویدادها کند و چیزی صرف هدف اصلی نشود. از طرف دیگر وقتی یک سازمان حجیم باشد نمی‌تواند نسبت به تحولات روز واکنش منطقی، کارآمد و سریع داشته باشد. از سوی دیگر حوزه سینما و دیگر حوزه‌ها که همسایه فناوری‌های مدرن هستند سرعت تحولاتشان بالاست بنابراین نمی‌توانیم با آرایش پنج سال پیش این وضعیت را اداره کنیم. در همین مسیر بخشی از مأموریت‌های لازم مؤسسه رسانه‌های تصویری در بنیاد فارابی ادغام می‌شود. بخش هنر و تجربه یک وظیفه دیگر وزارتخانه را دنبال می‌کند. ما وظیفه داریم از سینمای اندیشه‌ای، اجتماعی و فرهنگی در مقابل سینمای تجاری حمایت کنیم. اگر کنار بنشینیم و بگوییم تنها سازوکارهای بازار مورد نظرمان است، حتماً از وظایف خودمان فاصله گرفته‌ایم. بنابراین هنر و تجربه با این رویکرد باید در سازمان سینمایی حفظ شود، اما روش‌های کار ممکن است تغییر کند.
وی که به دنبال به روز شدن زیرمجموعه‌های سازمان سینمایی است، یکسری برنامه هم برای انجمن سینمای جوانان دارد که تاکنون بیشتر سبب ابراز نگرانی فیلمسازان کوتاه و سینماگران باسابقه شده است. در بین زیرمجموعه‌های سازمان سینمایی یکی از بخش‌هایی که شاید انتظار می‌رفت بخاطر حاشیه‌هایش دستخوش تغییراتی شود شبکه نمایش خانگی بود ولی اتفاقی در آنجا رخ نداد و احتمالاً با بازنشسته شدن حسین پارسایی، به اجبار تغییراتی در مدیریت این شبکه خواهیم داشت.
حسین انتظامی معتقد است، «سازمان سینمایی به شکل مقتدرانه فردی اداره نمی‌شود بلکه یک سازمان است که حتماً باید مدیران مختلفش مشارکت داشته باشند و سازمان مستقلی هم نیست و تحت نظارت وزارتخانه و وزیر است و حتماً باید در آن چارچوب عمل کند» یکی از سیاست‌هایی را که برای سال آینده سینما اعلام کرده، توجه به انیمیشن است.
او گفته است: بودجه سال ۹۸ سازمان سینمایی در فروردین‌ماه اعلام می‌شود و برای برخی از بخش‌ها که معتقدیم فرصت‌های خوبی برای جهش دارند مانند انیمیشن تمرکز بیشتری خواهیم داشت.
امسال برای سازمان سینمایی در شرایطی به پایان می‌رسد که نه تنها اندک تردیدهایی درباره ثبات مدیریت در رأس آن وجود دارد، بلکه تکلیف مدیران دیگر معاونت‌ها و زیرمجموعه‌های سازمان نیز مشخص نیست، مثل معاونت ارزشیابی و نظارت که ابراهیم داروغه‌زاده مسئولیت آن را برعهده دارد و اگرچه اعلام کرده روزهای پایانی حضورش را در این پست می‌گذراند اما احتمال ماندنش نیز بسیار قوی است.
انتهای پیام

