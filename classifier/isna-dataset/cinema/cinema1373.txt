جمعی دیگر از داوران پویانمایی معرفی شدند
شش هنرمند از ایران و جهان داوری بخش بین‌الملل و سیفژ یازدهمین جشنواره پویانمایی تهران را بر عهده خواهد داشت.
به گزارش ایسنا به نقل از اداره کل روابط عمومی و امور بین‌الملل کانون، چهار هنرمند از هنر-صنعت انیمیشن جهان در کنار یک هنرمند ایرانی داوری بخش بین‌الملل یازدهمین جشنواره بین‌المللی پویانمایی تهران را برعهده دارند. همچنین بخش سیفژ را دو داور از ایران و جهان قضاوت می‌کنند.
مایکل دودوک، سیلوی برینگاز، ولکر پتزولد، مهین جواهریان و فرنس میکولاش از روز جمعه ۱۰ اسفند کار داوری بخش بین‌الملل را آغاز می کنند و تا سه‌شنبه ۱۴ اسفند کار قضاوت را به پایان می‌رسانند.
همچنین در بخش سیفژ آزاده شکوری‌راد و ولکر پتزولد داوری آثار را از روز جمعه ۱۰ اسفند آغاز می‌کنند و تا سه‌شنبه ۱۴ اسفند ادامه می‌دهند.
مایکل دودوک دو ویت متولد سال ۱۹۵۳، انیماتور، کارگردان و تصویرساز هلندی ساکن لندن است که در ژنو و دانشگاه ساری بریتانیا تحصیل کرده است. او برای فیلم «پدر و دختر» اسکار فیلم کوتاه سال۲۰۰۰ را از آن خود کرد و همچنین برای فیلم بلند انیمیشن «لاکپشت قرمز» نامزد اسکار سال ۲۰۱۶ شده است. دودوک جوایز متعدد دیگری از جشنواره‌های سزار، بفتا، انسی، اتاوا و... را هم در کارنامه دارد. «راهب و ماهی»، «عطر چای» و «تام جاروکش» از دیگر آثار کوتاه اوست.
سیلوی برینگاز متولد ۱۹۵۶ ابتدا در فرانسه و در زمینه هنرهای تجسمی تحصیل کرد و سپس در انگلستان انیمیشن خواند. برینگاز طی دهه‌های ۱۹۹۰ و ۲۰۰۰ میلادی، فیلم‌های انیمشین مستقلی را کارگردانی و تولید کرد که بودجه‌شان توسط شبکه ۴, فیلم ۴ و شورای فرهنگی انگستان تامین می‌شد. او اینک در حیطه آموزش انیمیشن در رویال کالج هنر و نیز دانشگاه وست مینستر مشغول به کار است و به شکلی مبسوط درمورد انیمیشن مستند و شاخه‌های وابسته سخنرانی و تدریس دارد.
مهین جواهریان دانش‌آموخته رشته گرافیک از دانشکده هنرهای زیبای دانشگاه تهران و دانش‌آموخته کارگردانی انیمیشن از دانشگاه هنر است. جواهریان کارگردان و تهیه‌کننده فیلم‌های انیمیشن، مدرس و نیز مولف آثاری در این زمینه است از جمله کتاب «تاریخچه انیمیشن ایران». او علاوه بر داوری در جشنواره‌های متعدد پویانمایی، جوایز بسیاری را در جشنواره‌های مختلف کسب کرده و عضو هیات موسس انجمن آسیفا نیز بوده است.
فرنس میکولاش متولد ۱۹۴۰ از چهره‌های مهم انیمیشن مجارستان است. او موسس و مدیر استودیو انیمیشن کچکمت فیلم و مدیر جشنواره انیمیشن کچکمت است. او سابقه نوشتن فیلم‌نامه و کارگردانی فیلم‌ کوتاه را دارد و در سال ۱۹۷۰ با شروع کار در استودیو فیلم پانونیا به دنیای انیمیشن وارد شده است.
او تهیه کننده‌ مجموعه‌های تلویزیونی متعددی از جمله داستان‌های عامیانه، عنکبوت جستجوگر، عنکبوت آبی و... است و همچنین به عنوان داور در جشنواره‌های چیاواری، پکن، آنکارا و سئول حضور داشته است.
ولکر پتزولد آلمانی در سال ۱۹۵۱ به دنیا آمده و در رشته‌های شیمی، اقتصاد، فلسفه و زیبایی‌شناسی تحصیل کرده است. او نویسنده مستقل، ناشر و مدیر جشنواره است (یکی از موسسان جشنواره فیلم کتبوس) و با پروژه‌های مختلفی از جمله جشنواره فیلم کودکان و نوجوانان شلینگل همکاری می‌کند.
آزاده شکوری‌راد متولد ۱۳۵۴ تهران و دانش‌آموخته کارشناسی مترجمی زبان انگلیسی از دانشگاه آزاد اسلامی تهران، کارشناس تولید سیما (گرایش انیمیشن) از دانشکده صدا و سیما و کارشناس ارشد ادبیات نمایشی از دانشکده هنر دانشگاه تربیت مدرس است. شکوری‌راد علاوه بر عضویت در شورای هنری شبکه‌های نسیم و نمایش و همکاری با شبکه آموزش سیما در مقام گرافیست، نویسنده وکارگردان فیلم‌ها و مجموعه‌های انیمیشن نیز است و جوایز متعددی را از جشنواره‌های مختلف دریافت کرده است.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب تهران برگزار می‌شود.
انتهای پیام
