از جشنواره‌های محدود و محفلی دوری کنیم
محمد آفریده با اشاره به هدف گسترش تعامل فرهنگی بین کشورهای حاشیه دریای خزر در جشنواره بین‌المللی فیلم وارش گفت: کشورهای همسایه دوستدار فرهنگ ایرانی-اسلامی هستند و باید به بهانه جشنواره‌هایی نظیر وارش، ارتباطات فرهنگی را تقویت و پلی فرهنگی بین کشورها ایجاد کنیم و اگر این موضوع را جدی نگیریم جشنواره‌های ما محدود و محفلی خواهد بود.
به گزارش ایسنا، مشاور عالی انجمن کارگردانان سینمای مستند همزمان با برگزاری نهمین جشنواره بین‌المللی فیلم وارش به جایگاه مازندران در سینمای ایران اشاره و بیان کرد: هنرمندان و فیلمسازان باید توجه داشته باشند که ایران فقط محدود به شهرهای بزرگی مانند تهران، مشهد، اصفهان، شیراز و… نیست. این سرزمین دارای فرهنگ‌های متنوع و غنی در سراسر کشور است که باید به هریک از آنها به صورت مجزا پرداخت.
وی با انتقاد از تمرکز فیلمسازان و هنرمندان بر پایتخت گفت: ایران اسلامی با وجود همه اقوام و فرهنگها شکل گرفته اما متاسفانه سینمای ایران دچار غفلت بزرگی از این سرمایه مهم شده زیرا فقط به شهرهای اصلی و مراکز استانها محدود و گویی هنر در این بخش متمرکز شده است.
این کارشناس و فعال فرهنگی ادامه داد: متاسفانه استان مازندران نیز همانند سایر شهرهای کشور از جمله کردستان و سیستان سهم مناسب و مطلوبی در سینمای ایران ندارد؛ بنابراین نیازمند توجه جدی به این استان برای هر حرکت فرهنگی هستیم.
به گفته آفریده، فرهنگ در همه عرصه‌های زندگی اجتماعی ریشه دارد و با توجه به اینکه انقلاب ما یک انقلاب فرهنگی بوده، نیاز داریم که بیش از پیش بر موضوعات فرهنگی تاکید کنیم زیرا تاکنون اقدامات فرهنگی متناسب با نیاز جامعه و انقلاب اسلامی در کشور صورت نگرفته است.
وی با اشاره به اهمیت موضوع فرهنگ عامه و محیط زیست در جشنواره بین المللی فیلم وارش، بیان کرد: سینما به عنوان هنر برتر و متعالی باید بیش از این به مسئله محیط زیست بپردازد. بسیاری از مشکلات کنونی کشور ریشه در عدم فرهنگ سازی دارد؛ متاسفانه امروزه بسیاری از جنگل‌ها و منابع طبیعی کشور به دلیل حرص ثروت اندوزی و قدرت نمایی عدهای نابود می‌شود و اگر مردم و به ویژه هنرمندان نسبت به این مسئله بیتوجهی کنند در آینده نزدیک شاهد مشکلات و آسیب‌های طبیعی بیشتری خواهیم بود.
این مدیر سینمایی اظهار کرد: این مسئله نیازمند حمایت دولت و همدلی همه دستگاه‌ها و نهادهای اجتماعی است تا به کمک یکدیگر سرمایههای خدادادی و فرهنگی کشور را حفظ کنیم، بر همین اساس جشنواره فیلم وارش با توجه دادن مخاطبان، هنرمندان و فیلمسازان به موضوع فرهنگ عامه و محیط زیست میتواند توجه بیشتر مسئولان را به این مسئله جلب کند.
آفریده درباره مرور سینمای آذربایجان در نهمین جشنواره بین‌المللی فیلم وارش نیز گفت: باید با سرعت بیشتری با کشورهایی مانند آذربایجان، ترکمنستان، تاجیکستان و قزاقستان که دارای اشتراکاتی با ایران هستند، تعاملات فرهنگی برقرار و از این ظرفیت به صورت جهانی استفاده کنیم. اگر این موضوع را جدی نگیریم جشنواره‌های ما محدود و محفلی خواهد بود و ما امروز چاره‌ای جز ارتباط با جامعه جهانی نداریم و خوشبختانه وارش به این مهم توجه دارد. وی ادامه داد: شخصاً در هفته فیلم آذربایجان مسئولان این کشور را به ایران دعوت کرده و تفاهم نامه‌های مختلفی نیز منعقد کردیم زیرا کشورهای همسایه دوستدار فرهنگ ایرانی اسلامی هستند، برهمین اساس باید به بهانه جشنواره هایی نظیر وارش ارتباطات فرهنگی را تقویت و پلی فرهنگی بین کشورها ایجاد کنیم.
آفریده با اشاره به جریان ثبت جنگل های هیرکانی در یونسکو نیز گفت: چنانچه مردم و مسئولان را نسبت به این مسائل حساس و درگیر کنیم، می‌توانیم امیدوار باشیم که ثبت جهانی جنگل های هیرکانی در یونسکو تسریع شود.
 نهمین جشنواره بین المللی فیلم وارش ۹ الی ۱۳ اردیبهشت ماه به دبیری مهدی قربانپور در استان مازندران در حال برگزاری است.
انتهای پیام
