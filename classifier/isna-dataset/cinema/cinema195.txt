منتقد فرانسوی از فیلمی با بازی محسن تنابنده نوشت
به بهانه نمایش فیلم «رونا مادر عظیم» در پاریس، «کلودیو مارشی» منتقد سینمایی فرانسوی در یادداشتی به موضوع جدیدترین ساخته برادان محمودی پرداخته است. 
به گزارش ایسنا، در این نقد که در سایت فرانسوی «.avoir-alire» منتشر شده آمده است: برادران محمودی با این اثر هنری جدید مکاشفه‌ی خود درباره‌ی زندگی روزمره‌ی مهاجران افغانستانی را در ایران دنبال می‌کنند. روایتی از مسئله‌ی مرگ و زندگی‌ای که یک فرد در این فیلم، به نویسندگی و کارگردانی جمشید محمودی و تهیه‌کنندگی نوید محمودی، با آن مواجه می‌شود، پرتره‌ای باظرافت و در عین حال بی‌رحمانه از سرگذشت این مهاجران ترسیم می‌کند.
زندگی عظیم و فاروق در واقع زیر بار گذشته (میراث فرهنگی و خانوادگی) و امید به آینده‌ای بهتر (بین یک رؤیای اروپایی و یا تطبیق در سیستم ایرانی) دو پاره شده است؛ گذشته و آینده‌ای که در یک بستر بورکراتیک و اداری آشکارا به گروگان گرفته شده است. در مواجهه با موج تصاویر همیشگی و انبوه مهاجرانی که به اروپا سفر می‌کنند، اغلب داستان‌های پشت چهره‌های به نمایش درآمده در رسانه‌ها را فراموش می‌کنیم. داستان این آدم‌های اهل آفریقا یا کشورهای عرب الزاماً نه خبر از آینده‌ای می‌دهند که این زنان و مردان می‌خواهند برای خودشان و نزدیکانشان بسازند، و نه به پل‌هایی رو به گذشته‌ای اشاره می‌کنند که آنها مجبور به خراب‌کردنشان شده‌اند.

در ادامه این نقد نیز آمده است: جمشید محمودی در دومین فیلم بلندش، یکی از همین داستان‌ها را تعریف می‌کند. مضامین مورد استفاده و سبک او در میزانسن (کاملاً چیده‌شده، بی‌زرق و برق با ته‌رنگ‌هایی از نئورئالیسم) این اثر را به فیلم قبلی‌اش «چند متر مکعب عشق» (۲۰۱۴) نزدیک می‌کند. «رونا مادر عظیم» چند پاره شدن خانواده‌ای را برایمان تعریف می‌کند که از جنگ گریخته و با دست‌اندازهای زندگی مواجه شده است. این فیلم که به عنوان نماینده سینمای افغانستان در نود و یکمین دوره‌ی جوایز اسکار هم انتخاب شده بوده است، فیلم «رونا مادر عظیم» که با نام «شکستن همزمان بیست استخوان» در ایران شناخته می‌شود، در حاشیه‌ی هفتمین دوره‌ی جشنواره‌ی سینمای ایران که از دوازدهم تا هجدهم ژوئن برگزار شد، در سینما «نوول اودئون» پاریس به نمایش به روی پرده رفت.
«رونا مادر عظیم» محصول مشترک ایران و افغانستان است که تاکنون در بیش از ۱۵ جشنواره بین‌المللی شرکت داشته و چند جایزه از جمله تقدیر ویژه جشنواره بوسان، بهترین فیلم از جشنواره وزول و … بدست آورده است.
محسن تنابنده، مجتبی پیرزاده، فرشته حسینی، فاطمه حسینی، فاطمه میرزایی، محیا رضایی، سعید چنگیزیان و علیرضا استادی در این فیلم نقش آفرینی کرده‌اند.
عوامل فیلم عبارتند از نویسنده و کارگردان: جمشید محمودی، تهیه کننده: نوید محمودی، مدیر فیلمبرداری: کوهیار کلاری، صدابردار: مهدی صالح کرمانی، صداگذار: بهمن اردلان، طراح صحنه: مهدی موسوی، طراح لباس: غزاله معتمد، طراح گریم: سعید ملکان، آهنگساز: سهند مهدی زاده، تدوین: جمشید محمودی، دستیار اول کارگردان و برنامه ریز: روزبه سجادی حسینی، منشی صحنه: فائزه گرکانی، مدیر تولید: علیرضا باقربیگی، عکاس: فتاح ذی نوری، جلوه‌های ویژه بصری: علیرضا قادری اقدم، طراح پوستر: بهزاد خورشیدی و روابط عمومی: سپیده حیدرآبادی.
انتهای پیام
‌
