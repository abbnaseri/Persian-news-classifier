میرکریمی،مهدویان،شعیبی و... داور یک رویداد سینمایی
داوران بخش اصلی دوازدهمین جشنواره بین‌المللی فیلم100 معرفی شدند.
به گزارش ایسنا به نقل از روابط عمومی جشنواره بین‌المللی فیلم ۱۰۰؛ رضا میرکریمی، محمدحسین مهدویان، منیره قیدی، بهروز شعیبی و بیژن میرباقری اعضای هیات داوری بخش اصلی این دوره جشنواره را تشکیل می‌دهند.
در این خبر آمده است: رضا میرکریمی فارغ‌التحصیل رشته گرافیک از پردیس هنرهای زیبای دانشگاه تهران متولد ۱۳۴۵ از زنجان است. میرکریمی علاوه بر سابقه مدیریتی و دبیری چند دوره جشنواره جهانی فیلم فجر؛ ساخت آثاری چون «کودک و سرباز»، «زیر نور ماه»، «خیلی دور، خیلی نزدیک»، «یه حبه قند»، «امروز»، «دختر» و «قصر شیرین» را در کارنامه هنری‌اش دارد.
محمدحسین مهدویان متولد ۱۳۶۰ از بابل است. او دارای مدرک کارشناسی سینما (گرایش کارگردانی) از دانشگاه سوره و همچنین کارشناسی ارشد تهیه‌کنندگی از دانشگاه صدا و سیما است. مهدویان برای ساخت فیلم «ایستاده در غبار» سیمرغ بلورین بهترین فیلم جشنواره فیلم فجر ۱۳۹۴ را نیز دریافت کرد. وی برای فیلم «ماجرای نیمروز» برای دومین بار سیمرغ بلورین بهترین فیلم جشنواره فیلم فجر ۱۳۹۵ را دریافت کرد.
منیره قیدی متولد ۱۳۵۱ در تهران است. شروع فعالیت هنری او به عنوان منشی صحنه در سال ۱۳۶۸ در فیلم «زیر بام‌های شهر» ساخته اصغر هاشمی بود. وی اولین فیلم سینمایی خود را در مقام کارگردانی با فیلم ویلایی در سال ۱۳۹۵ آغاز کرد.
بهروز شعیبی (متولد ۱۳۵۸ در مشهد) است. او برای کارگردانی فیلم «دهلیز» برنده سیمرغ بلورین بهترین فیلم سی و یکمین جشنواره فیلم فجر در بخش نگاه نو (مسابقه فیلم‌های اول) شد. از جمله فعالیت‌های وی در مقام کارگردانی به فیلم‌هایی چون: «دارکوب»، «دهلیز»، «سیانور» و… می‌توان اشاره کرد.
بیژن میرباقری متولد ۱۳۴۷ در تهران. او فارغ التحصیل رشته فیلمبرداری سینما از دانشگاه هنر است. فعالیتش را از ۱۳۶۴ آغاز و به عنوان مربی نقاشی در مرکز آفرینش‌های هنری کانون پرورش فکری کودکان و نوجوانان به کار پرداخت، همچنین وی انیماتور فیلم «نقلی و بلورهای برف» و دستیار عروسک ساز در فیلم «همبازی» بوده است. از دیگر آثارش می‌توان فیلم‌های «آفتاب می‌شود»، «گل»، «مرد و سایه»، «پسرک آبی»، «مه سا»، «دو خواهر»، «پرنده»، «پدربزرگ‌ها شعر نو بلد نیستند»، «نامه نانوشته» و «خاموشی» را نام برد.
دوازدهمین جشنواره بین‌المللی فیلم ۱۰۰ به همت حوزه هنری و به دبیری علی قربانی طی روزهای ۸ تا ۱۰ اسفند در پردیس سینمایی آزادی – تهران برگزار می‌شود.
انتهای پیام
