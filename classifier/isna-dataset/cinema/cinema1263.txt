ارزیابی جشنواره‌ی پویانمایی به روایت یک عضو هیات انتخاب
یکی از اعضای هیأت انتخاب یازدهمین جشنواره بین‌المللی پویانمایی معتقد است: حجم آثار ارائه شده با ساختار صنعتی و هدف‌گذاری مخاطب کلان در حوزه تلویزیون و گیشه، در جشنواره یازدهم آنقدرها چشمگیر نبود. هرچند تعداد معدودی آثار با کیفیت معقول، نشان از آغاز دوباره روند رو به رشد این حوزه دارد. 
امید خوش‌نظر درباره تأثیر گذاری این جشنواره در صنعت انیمیشن به ایسنا گفت: زمانی که از صنعت صحبت می‌کنیم بحث تولید، مخاطب، درآمدزایی و چرخه اقتصاد نیز مطرح می‌شود. این جشنواره در فاز مهم و اول خود به دلیل تعیین هدف‌گذاری که در حوزه انیمیشن کوتاه دارد، صرفاً یک جشنواره هنری است اما می‌تواند از طریق ارتباطاتی که بین تولید کننده‌ها، مخاطبین و سرمایه‌گذاران ایجاد می‌کند، در شکوفایی این صنعت تأثیر داشته باشد.
او افزود: حجم آثار ارائه شده با ساختار صنعتی و هدف‌گذاری مخاطب کلان در حوزه تلویزیون و گیشه، در جشنواره یازدهم آن‌قدرها چشمگیر نبود. هرچند تعداد معدودی آثار با کیفیت معقول، نشان از آغاز دوباره روند رو به رشد این حوزه دارد. امیدوارم این جشنواره بتواند با ایجاد بستر همکاری، خصوصاً در بخش بازار و نمایشگاه این ارتباطات را قوی‌تر کند و سرمایه‌گذارها، سازمان‌ها و ارگان‌ها را به تولید کننده‌های کلان بیشتری وصل کند.
عضو پیوسته انجمن فیلمسازان انیمیشن درباره آثار خارجی جشنواره امسال گفت: آثار خارجی شاخص و حرفه‌ای در این جشنواره حضور پیدا کردند، این نشانگر بلوغ بین‌المللی جشنواره پویانمایی است. بسیاری از فیلم‌سازهای مطرح دنیا این جشنواره را به عنوان یکی از اهداف خود تعریف کرده و فیلم‌های خود را برای آن فرستادند.
او ادامه داد: خوشبختانه در حوزه فیلم‌های کوتاه حرفه‌ای، کارهای ایرانی نیز آثار خوب و قابل رقابت با آثار خارجی بودند. در عین حال به نظر در حوزه دانشجویی و آکادمیک، هنوز بین آثار داخلی و خارجی فاصله زیادی وجود دارد. دلیل این اختلاف هم به نظر، تفاوت‌های ساختاری شیوه آموزش، ایجاد جسارت تجربه گرایی و همچنین انتقال دانش آکادمیک به روز در دانشگاه‌های ما با دیگر مراکز آموزشی در خارج از کشور است.
این مدرس دانشگاه با بیان اینکه "در حال حاضر کیفیت برگزاری جشنواره پویانمایی به شکل واضحی حرفه‌ای شده است" افزود: به نظرم با توجه به تجربه و ارتباط خوب این جشنواره با تمامی حوزه‌های متنوع تولیدی و هنری داخلی و خارجی، زمان آن فرا رسیده تا برای برگزاری سالانه این جشنواره نیز برنامه‌ریزی و هدف‌گذاری جدیدی صورت گیرد. چرا که بلوغ این رویداد و همچنین کیفیت و کمیت آثار تولید شده، نشان از پتانسیل و نیاز این موضوع است.
او افزود: برخی از جشنواره‌های معتبر دنیا نیز در ابتدا، به شکل دوسالانه برگزار می‌شدند که بعد از چند دوره با توجه به موقعیت جدید، اعتبار و همچنین رسالت ایجاد انگیزه خصوصاً در تولید کنندگان ملی و داخلی خود، دوره‌های برگزاری خود را سالیانه کردند. البته این تصمیم سختی برای برگزار کننده‌هاست، چرا که برگزاری یک جشنواره در یک سطح خوب به انرژی، هزینه و نیروی انسانی تمام وقت نیاز دارد و ممکن است در یکی، دو سال اول، از حجم کارها و کیفیت جشنواره کاسته شود. اما مسئولین می‌توانند در این زمینه ریسک کنند و ممکن است در دوره‌ای کمی فرود داشته باشد اما می‌تواند دوباره به اوج برسد. امیدوارم این اتفاق با درایت خوب مسئولین اتفاق بیفتد.
خوش‌نظر در بخش دیگری از صحبت‌هایش نکاتی را درباره آثار داخلی این دوره از جشنواره متذکر شد: با توجه به حضور در دوره دهکده جهانی و دسترسی همگانی به اطلاعات روز دنیا خصوصاً در حوزه انیمیشن، رصد آثار شاخص در حوزه فیلم کوتاه و بلند بسیار آسان و سریع است. بنابراین می‌توان به شاخصه‌های کیفی، بصری، و روایتی خوب و استاندارد دسترسی داشت و استفاده کرد. به نظر می‌رسد یکی از تفاوت‌های تولیدات کوتاه داخلی ما با تولیدات خارجی، نوع نگاه روایتی ما است.
او ادامه داد: هنوز عنصر فیلمنامه به جایگاه اهمیتی خود باز نگشته، هنوز میل به پیچیده گویی، داشتن لایه‌های پنهانی مفهومی و گنگ گویی در برخی آثار دیده می‌شود. هرچند این مسیر در حال تغییر است، اما همچنان جای اصلاح بیشتری دارد. به شکل خلاصه می‌توان گفت، ما هنوز استاد پیچیده کردن موضوعات ساده هستیم و نگاه روشنفکری خود را در روایت پیچیده و لایه دار می‌بینیم. این در حالیست که دنیای حرفه‌ای بیرون دقیقاً برعکس عمل می‌کند و رسالت خود را بیان ساده اما جذاب و تأثیرگذار موضوعات پیچیده می‌داند. هرچند این اختلاف در زمان حاضر در حال کمتر شدن است، اما با توجه به محدودیت شیوه ارائه آثار کوتاه و انحصار تقریبی آن به جشنواره‌های داخلی و خارجی، می‌توان این عنصر را پتانسیلی در موفقیت نمایش در این رویدادها دانست.
خوش‌نظر در پایان گفت: استفاده از عناصر، موضوعات بومی و ملی، همچنان می‌تواند یکی از دغدغه‌های هر هنرمند داخلی باشد، این موضوع همیشه مورد حمایت و اقبال در جشنواره‌های داخلی و در صورت استفاده درست و هوشمندانه مورد علاقه جشنواره‌های خارجی نیز هست. امیدوارم با توجه به توانمندی‌های هنرمندان حوزه انیمیشن هم بتوانیم در آینده نزدیک شاهد تولید و ارائه انیمیشن‌های بیشتری با سبک و هویت بومی و جنس ایرانی باشیم.
انتهای پیام
