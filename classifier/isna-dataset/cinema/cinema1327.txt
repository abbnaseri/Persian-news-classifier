«روزگاری هامون» به جشنواره کانادایی رسید
فیلم مستند «روزگاری هامون» به کارگردانی محمد احسانی  در دهمین حضور بین‌المللی خود در جشنواره «مستندهای آب» در کشور کانادا به نمایش درمی‌آید. 
به گزارش ایسنا، این فیلم در هشتمین جشنواره بین‌المللی «مستندهای آب» که از تاریخ ۲۱ تا ۲۴ مارس (اول تا چهارم فروردین) در شهر تورنتو کانادا برگزار می‌شود به روی پرده می‌رود.
«روزگاری هامون» در روز جهانی آب و در تاریخ ۲۲ مارس در بخش "تأثیر آب: چه اتفاقی می‌افتد اگر به اندازه کافی آب وجود نداشته باشد" به نمایش گذاشته می‌شود.
احسانی کارگردان این مستند با محوریت قرار دادن تالاب بین‌المللی هامون، خشک شدن این دریاچه و تأثیر آن بر زیست محیط و زندگی مردم سیستان و بلوچستان را به تصویر کشیده است.
مستند «روزگاری هامون» پیش از این نیز جایزه ویژه هیأت داوران در جشنواره «سینه اکو» پرتغال و جایزه جشنواره فیلم‌های محیط زیستی «اکو تاپ» اسلواکی را نیز کسب کرده و در جشنواره‌های «گرین پوینت نیویورک» (امریکا)، «سینما امبیته تورینو» (ایتالیا)، فستیوال محیط زیستی برزیل و جشنواره سان چایلد ارمنستان نیز حضور داشته است.
انتهای پیام
