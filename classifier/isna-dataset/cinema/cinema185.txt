افتتاح موزه ۳۸۸ میلیون دلاری آکادمی اسکار به تعویق افتاد 
افتتاح موزه آکادمی علوم و هنرهای سینمایی اسکار برای چندمین بار به تعویق افتاد و حداقل تا سال 2020 آغاز به کار نخواهد کرد. 
به گزارش ایسنا به نقل از هالیوود ریپورتر، بر خلاف اعلام پیشین که موزه آکادمی اسکار در سال ۲۰۱۹ افتتاح خواهد شد اما سازندگان این بنا که با هزینه ۳۸۸ میلیون دلاری ساخت همراه بوده حداقل تا سال آینده میلادی قادر به افتتاح آن نخواهند بود.
این پروژه که خبر ساخت آن اولین بار در سال ۲۰۱۲ مطرح شد قرار بود با بودجه ۲۵۰ میلیون دلاری و تا سال ۲۰۱۷ تکمیل شود اما تاکنون چند بار به تعویق افتاده که بنا بر گزارش‌ها دلیل این تغییرات در هزینه ساخت و زمان افتتاح سازه گنبدی شکل و اصلی ساختمان موزه است که ویژگی تعیین‌کننده بنا محسوب می‌شود.

سخنگوی موزه آکادمی اسکار در بیانیه‌ای توضیح داد: "هدف موزه آکادمی ایجاد یک تجربه موزه‌ای منحصر و بی‌همتاست که با ساخت یک سازه متشکل از یک گنبد با ۱۵۰۰ پنل شیشه‌ای و ایجاد فضای عمومی و نمایشگاهی ۳۰۰ هزار متر مربع همراه می‌شود.
در هر مقطع، ما همواره مسیری را انتخاب کرده‌ایم که به سازه موزه چیزی می‌افزاید حتی اگر این بدان معنا باشد که زمان تکمیل پروژه بیشتر از قبل شود. زمانی که با فرصت‌هایی برای بسط و توسعه نمایشگاه، فضای داخلی و مجموعه‌ها رو به رو شدیم آنها را با آغوش باز پذیرفتیم.
آکادمی علوم و هنرهای سینمایی اسکار اواخر سال گذشته میلادی اعلام کرد تا کنون ۸۰ درصد از هزینه‌های ساخت از طریق کمک‌های مالی از سوی شخصیت‌ها و کمپانی‌ها چون «استیون اسپیلبرگ»، «جفری کاتزنبرگ»، «جورج لوکاس»، کمپانی نتفلیکس و بنیاد انسان دوستانه «بلومبرگ» جمع‌آوری کرده است.
انتهای پیام

