شکایت علیه «کوین اسپیسی» پس گرفته شد 
مردی که از «کوین اسپیسی» به دلیل سوءرفتار اخلاقی شکایت کرده بود در نهایت شکایت خود را پس گرفت. 
به گزارش ایسنا به نقل از رویترز، «میشل کارابدیان» وکیل شاکی پرونده «کوین اسپیسی» اعلام کرد که موکل او به صورت داوطلبانه شکایت خود علیه «کوین اسپیسی» را که سال گذشته مطرح شده بود از دادگاه عالی منطقه نانتاکت آمریکا پس گرفته است.
در صورتی‌که «اسپیسی» در دادگاه گناهکار شناخته می‌شد تا پنج سال زندان در انتظار او بود. با این وجود او همه این اتهام‌ها را رد کرده و قرار بود فرد شاکی تمامی مستندات و اطلاعات مبنی بر ادعای خود شامل اطلاعات تلفن همراه خود را به فاصله شش ماه پس از تاریخ ۷ جولای ۲۰۱۶ (زمان اعلام‌شده وقوع جرم) در اختیار دادگاه قرار دهد.
«اسپیسی» که در سال ۲۰۰۰ برای بازی در فیلم «زیبای آمریکایی» موفق به کسب جایزه اسکار بهترین بازیگر مرد شد اولین‌بار در سال ۲۰۱۷ توسط «آنتونی رپ» متهم به سوءرفتار اخلاقی در سال ۱۹۸۶ شد؛ اتفاقی که برای «اسپیسی» بسیار گران تمام شد و باعث شد او از نقش سریال معروف «خانه پوشالی» و همچنین فیلم «همه پول دنیا» ساخته «ریدلی اسکات» کنار گذاشته شود. این بازیگر در انتها از رفتار خود عذرخواهی کرد و بعد از آن نیز نزدیک به ۲۰ نفر مدعی شدند هدف سوء رفتارهای اخلاقی او قرار گرفته‌اند.
«اسپیسی» برنده دو جایزه اسکار برای فیلم‌های «مظنونین همیشگی» و «زیبای آمریکایی» است و تاکنون ۱۰ بار نامزد «امی» شده است. او همچنین در کارنامه‌اش جایزه‌های مهم دیگری همچون «گلدن گلوب»، «تونی» و «بفتا» را ثبت کرده است.
انتهای پیام
