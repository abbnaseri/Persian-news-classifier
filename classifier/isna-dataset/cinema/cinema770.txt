معرفی برگزیدگان جشن نمایشگران عروسکی
جشن نمایشگران عروسکی خانه تئاتر با معرفی برگزیدگان نمایشی، رونمایی از یک جایزه و تقدیر از چند پیشکسوت این حوزه برگزار شد.
به گزارش ایسنا، در ادامه برپایی برنامه‌های هفته تئاتر، عصر دوشنبه نهم اردیبهشت‌ماه جشن انجمن نمایشگران عروسکی در خانه هنرمندان ایران برگزار شد که در ابتدای آن پس از اجرای نمایش کوتاه خیمه شب بازی، با یادی از درگذشتگان‌ خانواده عروسکی، لوح تقدیر و کارت هدیه‌ای به خانواده مرتضی خمسه‌ای با حضور اردشیر صالح‌پور و مسعود فروتن اهدا شد.‌
سپس فریبا دلیری بیانیه انجمن را قرائت کرد که در آن ضمن اشاره به وضعیت سختی که مردم درپی اتفاقات مختلف با آن روبرو شده اند، وظیفه نمایشگران عروسکی را در چنین شرایطی یادآور شد ‌و بر آن تاکید کرد.
در ادامه فریبا جدیکار، مجری مراسم عنوان کرد که انجمن نمایشگران عروسکی خانه تئاتر از سال آینده جایزه بهروز غریب پور را به گروه های فعال عروسکی اهدا می‌کند.
رونمایی از این جایزه با حضور مرضیه برومند، مجید رجبی معمار مدیرعامل خانه هنرمندان ایران، شهرام کرمی مدیرکل هنرهای نمایشی و بهزاد فراهانی عضو هیأت مدیرعامل خانه تئاتر انجام شد.‌
در این بخش غریب‌پور درباره نمایش خیمه شب بازی مبارک و مرشد و اشاره به آنچه در مراسم اجرا و گفته شد که این نوع نمایش، «مرشده» به معنای مرشد زن ندارد، توضیح داد: ما در دنیا یک گونه‌ نمایشی داریم که منحصر به فرد است، آن هم هنرهای نمایشی خانگی ( ویژه زنان) مثل خیمه‌ شب بازی است که در آن مرشده داشتیم.
در بخش دیگری از این مراسم، از حسن دادشکر به عنوان یکی از پیشکسوتان این حوزه با اهدای جایزه ای از سوی موسسه هنرمندان پیشکسوت تقدیر شد.
در ادامه‌ قطعه‌ای موسیقی و شعر به اجرا درآمد که با انتقاد از صدا و سیما برای حذف برخی اسطوره ها همراه شد. این بخش در واقع خطاب به نصرت کریمی، از هنرمندان قدیمی تئاتر و سینما و با یادآوری آثار نمایشی و سینمایی او بود که در سالن حضور نداشت ولی از طریق یک تماس ویدئویی برنامه را تماشا می‌کرد.
سپس مدالیوم ویژه‌ای به ماندانا کریمی که به نیابت از پدرش در مراسم بود اهدا شد.
ماندانا کریمی با عذرخواهی از حضور نداشتن پدرش گفت: نبودن ایشان را با توجه به ۹۵ سالگی‌شان بپذیرید ولی اگر هفت یا هشت سال زودتر چنین برنامه‌ای تدارک دیده می‌شد حتما حضور داشتند.‌
او که خودش هم در تئاتر فعالیت دارد، تاکید کرد: هنرمندانی که معمولا در رشته عروسکی کار می‌کنند کاملا با عشق و علاقه و با خلوصی بیشتر از دیگر هنرمندان فعالیت دارند.‌
در پایان این مراسم برگزیدگان نمایش‌های عروسکی معرفی شدند که محمد لقمانیان بیانیه هیات داوران را قرائت و تاکید کرد: قطعا نمایش‌های دیگری در سراسر کشور اجرا شده‌اند که متاسفانه امکان دیدن آنها فراهم نشده است.
برگزیدگان این جشن عبارت بودند از:
بهترین نمایشنامه: تخته سیاه نوشته مهتاب تبریزی از کیش
بهترین طراحی صحنه: سینا ییلاق بیگی برای نمایش ترنج
طراحی و ساخت عروسک: فرشته ابراهیمی برای نمایش غول بابا از مشهد
بهترین موسیقی: عبدالله آتشانی برای نمایش ترنج
بهترین عروسک‌گردانی: سه عروسک‌گردان نمایش غول بابا
بهترین کارگردانی: افسانه زمانی برای نمایش ترنج
همچنین تقدیر ویژه هیات داوران عبارتند از کارگردانی: نمایش «درخشنگ» علیرضا آقایی از ایلام
تقدیر ویژه ایده و خلاقیت و نمایش تعاملی برای کودکان: هانی حسینی و مرضیه نادری نمایش «راز گنجور»
تقدیر ویژه استفاده از تئاتر مستند در نمایش عروسکی و پرداختن به موضوع زلزله نمایش «سپاسنامه هانیه و..» مرتضی اسدی مرام از کرمانشاه
انتهای پیام
