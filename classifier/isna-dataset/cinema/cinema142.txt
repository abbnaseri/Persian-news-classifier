«رویای یک شب نیمه تابستان» مسافر مجارستان شد
نمایش «رویای یک شب نیمه تابستان» از تولیدات تئاتر مستقل تهران به دعوت جشنواره شکسپیر مجارستان راهی این کشور می‌شود تا سومین حضور بین‌المللی خود را تجربه کند.
به گزارش ایسنا به نقل از روابط عمومی تئاتر مستقل تهران، این نمایش به کارگردانی مطصفا کوشکی در تازه‌ترین حضور بین‌المللی خود روز ۲۳ تیر ماه (۱۴ جولای) در قالب پانزدهمین جشنواره تئاتر شکسپیر مجارستان «گولای» به صحنه می‌رود. در نامه رسمی مدیران فستیوال، نماینده ایران به‌عنوان نمایش اصلی جشنواره معرفی شده است.
تمرین‌های آماده‌سازی بازیگران این روزها در تئاتر مستقل جریان دارد و طبق تصمیم گروه، «رویای شب نیمه تابستان» بلافاصله پس از بازگشت از مجارستان در ایران به صحنه می‌رود. این نمایش با ۱۶۳ اجرا در تهران یکی از آثار موفق سال‌های اخیر به شمار می‌رود.
«رویای یک شب نیمه تابستان» مرداد ماه سال گذشته نیز به دعوت مسئولان جشنواره تئاتر شکسپیرِ لهستان راهی این کشور شد که اجرای گروه ایرانی در نهایت استقبال مخاطبان و نمایندگان کمپانی‌های بین‌المللی را به دنبال داشت. همچنین زمستان سال ۹۷ در دومین حضور بین‌المللی به جشنواره ITFOK کشور هند دعوت شد.
در این نمایش (به ترتیب حروف الفبا): صبا ایزدپناه، سجاد باقری، سجاد تابش، خاطره حاتمی، شهروز دلافکار، امیرمهدی ژوله، رامین سیار دشتی، الهه شه‌پرست، غزل شجاعی، آزاده صمدی، محمد هادی عطایی، مصطفا کوشکی، هومن کیایی، علیرضا کی‌منش، نازآفرین کاظمی، روشنک گرامی، محمد صادق ملک، مجید نوروزی، آذین نظری به ایفای نقش می‌پردازند.
بازی نویس، باقر سروش؛ طراح و کارگردان، مصطفا کوشکی؛ مدیر تولید و مجری طرح، حسن جودکی؛ طراح صحنه، مصطفا کوشکی؛ طراح لباس، شیما میرحمیدی؛ طراح گریم، سارا اسکندری؛ طراح نور، علی کوزه‎گر؛ موسیقی، بهرنگ عباسپور، گروه بمرانی؛ عکس و گرافیک، محمد صادق زرجویان؛ دستیار کارگردان، میثم انتظاری؛ مشاور رسانه‌ای، بابک احمدی
اطلاعات تکمیلی درباره تاریخ دقیق اجرای ایران و سامانه فروش بلیت نمایش «رویای یک شب نیمه تابستان» در خبر آینده گروه منتشر خواهد شد.

انتهای پیام
