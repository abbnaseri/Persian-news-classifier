نمایش ویژه‌ای برای «به دنیا آمدن» 
تعدادی از هنرمندان و فعالان سیاسی، اجتماعی به تماشای فیلم‌ «به دنیا آمدن» محسن عبدالوهاب نشستند.
به گزارش ایسنا، طبق گزارش رسیده، شامگاه 30 اردیبهشت ماه، مصطفی تاج زاده فعال سیاسی، محتشمی پور فعال اجتماعی، کامبیز روشن روان آهنگساز، حمید امجد نویسنده و کارگردان تئاتر و سینما، ژیلا اسماعیلیان مدیر انتشارات نیلا به دیدن فیلم «به دنیا آمدن» نشستند و با عوامل این فیلم دیدار و گفتگو کردند.
کامبیز روشن‌روان پس از تماشای فیلم گفت: فیلم بسیار خوب و خوش ساخت با بازی‌های درخشانی بود. موضوع «به دنیا آمدن» بحث روز جامعه است، موضوعی که خانواده‌های ما امروز به دلیل شرایط اجتماعی و اقتصادی درگیر آن هستند.
حمید امجد هم ضمن تمجید از فیلم در بخشی از صحبت‌هایش تاکید کرد: «به دنیا آمدن» به یادم آورد در چه شرایطی زندگی می‌کنیم و در چه دنیای واقعی هستیم.
«به دنیا آمدن» آخرین ساخته محسن عبدالوهاب هم اکنون روی پرده سینما است، در این فیلم هدایت هاشمی، الهام کردا، بهناز جعفری و… بازی می‌کنند. 


انتهای پیام 
