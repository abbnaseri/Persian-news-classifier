رده‌بندی سنی فیلم‌ها فواید زیادی دارد
سید جمال ساداتیان درباره رده‌بندی سنی فیلم‌های سینمایی گفت: رده بندی سنی فیلم‌های سینمایی کار بسیار خوبی است و فواید زیادی دارد که منجر به اتفاقات خوب می‌شود و در کشورهای دیگر سال‌هاست اجرا شده است.
این تهیه‌کننده سینما در پی ابلاغ درجه‌بندی سنی فیلم‌های سینمایی از سوی سازمان سینمایی در گفت‌وگویی با ایسنا ادامه داد: رده‌بندی سنی خوب است، اما من معتقدم که نباید در مورد اجرای آن اجبار وجود داشته باشد زیرا اجبار نتیجه عکس دارد و مقاومت ایجاد می‌کند. در مورد برخی فیلم‌ها می‌توانیم به خانواده‌ها توصیه کنیم که فیلم برای کودکان مناسب نیست که با توجه به حساسیت‌های هر خانواده‌ای نسبت به فرزندش قطعاً توصیه‌ها را می‌پذیرد.
تهیه‌کننده «متری شش و نیم» تاکید کرد: در مورد موضوع رده بندی سنی، نوع فیلم‌ها و اطلاع رسانی به خانواده‌ها بسیار مهم است به همین دلیل تهیه‌کننده‌ها، پخش‌کننده‌ها و سینمادارها می‌توانند در تبلیغات فیلم‌هایشان این موارد را لحاظ کنند.
ساداتیان ادامه داد: اطلاعات در مورد فیلم‌ها و محدودیت‌های مربوط به آن را می‌توان در شبکه های اجتماعی، بیلبوردها، بنرها و … نشان داد تا خانواده ها برای دیدن فیلمها با کودکانشان بهتر تصمیم بگیرند. سایت سینما تیکت به عنوان سایت مرجع مربوط به تهیه بلیت فیلمها نیز می‌تواند در این زمینه نقش بسیار موثری داشته باشد.
وی با بیان عده ای معتقدند که رده بندی سنی بر روی فروش فیلم‌ها تاثیر می‌گذارد، گفت: اینکه رده بندی سنی فروش فیلمها را بالا یا پایین ببرد درست است اما باید درنظر داشته باشیم که در مجموع این کار از نظر اخلاقی کار بسیار درستی است و اگر فروش فیلم را پایین آورد تهیه کننده فیلم باید فکری برای این موضوع کند. وظیفه ما این است تا به هر طریقی به مخاطب اطلاع دهیم که چه فیلمی را نمایش می‌دهیم.
تهیه کننده «بر ف روی کاج ها» یادآور شد: فیلمساز باید بدانند مخاطب فیلمش چه کسانی هستند و بر اساس آن اطلاع رسانی کنند. در کشورهای دیگر رده بنی سنی جزء ضروریات سینماست و اکثراً در متریال‌های تبلیغاتی‌شان وجود دارد.

انتهای پیام
