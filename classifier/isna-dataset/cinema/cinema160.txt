هشدار «دی کاپریو» درباره کوه زباله‌ها در هندوستان
«لئوناردو دی‌کاپریو» بازیگر سرشناس و فعال محیط زیست با انتشار پستی در صفحه اینستاگرام خود نسبت به کوه زباله در هندوستان هشدار داد که تا سال آینده ارتفاع آن از تاج محل هم بالاتر می‌رود. 
به گزارش ایسنا، «کوه زباله قاضی‌پور» در شهر دهلی نو پایتخت هندوستان ابعادی به بزرگی ۴۰ زمین فوتبال دارد و در حال حاضر ۶۵ متر ارتفاع دارد و هر ساله ۱۰ متر به ارتفاع آن اضافه می‌شود و با ادامه روند کنونی به‌زودی از ارتفاع بنای تاریخی تاج محل هم پیشی خواهد گرفت و همچنان به آلوده کردن هوا و آب و محیط زیست پیرامون خود ادامه می‌دهد.
بخشی از این محل دفن زباله، سال گذشته بر اثر بارندگی‌های زیاد فرو ریخت و جان دو تن را گرفت. حالا «لئوناردو دی‌کاپریو» در مقام یک کنشگر محیط‌ زیست، نسبت به وضعیت وخیم و نگران‌کننده آن هشدار داده است.
محل دفن زباله قاضی‌پور هند در سال ۱۹۸۴ آغاز به کار کرد و در سال ۲۰۰۲ ظرفیت آن تکمیل شد اما از آن زمان تاکنون روزانه صدها کامیون زباله در این منطقه تخلیه می‌شود و به محل زندگی پرندگان شکاری، سگ‌ها و موش‌ها تبدیل شده است.

کشور هند با ۳۷ اثر ثبت شده در فهرست میراث جهانی یونسکو یکی از کشورهای پربازدید و تاریخی جهان محسوب می‌شود اما همواره نگرانی‌هایی درباره آثار سو آلودگی‌های محیطی بر آثار تاریخی و طبیعی این کشور وجود دارد.
به عنوان مثال بنای تاریخی تاج محل همواره از فضولات حشراتی که در رودخانه خطرناک و آلوده در نزدیکی آن وجود دارند آسیب می‌بیند و معمولاً بوی بدی نیز از این رودخانه در فضا منتشر می‌شود. این رودخانه آلوده‌ترین آبراهه در هند محسوب می‌شود و در مجاورت تاج محل قرار دارد.
تاج‌محل در سال ۱۹۸۳ میلادی در فهرست میراث جهانی سازمان یونسکو به ثبت رسیده است.
انتهای پیام
