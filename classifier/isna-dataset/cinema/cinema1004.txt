 جایزه جشنواره مستند «میلنیوم» به رضا فرهمند رسید 
جایزه ویژه هیأت داوران یازدهمین دوره‌ی جشنواره مستند «میلنیوم» بلژیک توسط مدیرعامل مرکز گسترش سینمای مستند و تجربی به «رضا فرهمند» کارگردان فیلم مستند «زنانی با گوشواره‌های باروتی» اهدا شد.
به گزارش ایسنا، «زنانی با گوشواره‌های باروتی» که یکی از آثار منتخب بخش مسابقه جشنواره «میلنیوم» بلژیک بود، در آئین پایانی این رویداد که عصر دهم فروردین‌ماه در شهر بروکسل برگزار شد، موفق به کسب جایزه ویژه هیأت داوران جشنواره شده بود، اما به دلیل عدم حضور کارگردان، جایزه وی به مرکز گسترش ارسال شد.
این دیپلم افتخار عصر دیروز ۱۹ فروردین ۹۸ توسط سید محمدمهدی طباطبایی‌نژاد و با حضور مرتضی رزاق‌کریمی (قائم‌مقام و معاون مستند مرکز)، شهنام صفاجو (مدیر روابط عمومی)، شیرین نادری (مدیر بین‌الملل)، لیلا حسینی (یکی از داوران این جشنواره) به به رضا فرهمند کارگردان مستند «زنانی با گوشواره‌های باروتی» اعطا شد.
جشنواره بین‌المللی مستند «میلنیوم» از تاریخ ۲۲ تا ۳۰ مارس (۲ تا ۱۰ فروردین) در شهر بروکسل بلژیک برگزار شد.
«زنانی با گوشواره‌های باروتی» مستندی درباره‌ی «نور» ژورنالیست جنگ است که با همه‌ی مخاطره‌ها و فشارهای اجتماعی ناشی از حضورش در جنگ با داعش مصرانه مبارزه می‌کند.
این فیلم در اولین حضور بین‌المللی خود، در میان هفت فیلم مستند شاخص هفته منتقدان جشنواره «لوکارنو» سوئیس قرار گرفت، سپس کاندید بهترین فیلم از نگاه تماشاگران جشنواره «لایپزیگ» آلمان و برنده جایزه اصلی جشنواره بین‌المللی «Signes de Nuit» (نشانه‌های شب) پاریس و جایزه بهترین مستند جشنواره فیلم‌های ایرانی «پراگ» جمهوری چک شد.
«زنانی با گوشواره‌های باروتی» برنده جوایز متعدد داخلی از جشنواره بین‌المللی سینماحقیقت، جشنواره مقاومت و… نیز شده است.
این فیلم به تهیه‌کنندگی مرتضی شعبانی، از تولیدات مرکز گسترش سینمای مستند و تجربی و مرکز مستند حقیقت است.
انتهای پیام
