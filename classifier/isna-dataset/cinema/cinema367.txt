امیدوارم پروژه «فرزند صبح» به ثمر بنشیند
تهیه‌کننده «فززند صبح» بیان کرد: آثاری که قرار است در حوزه‌هایی تاریخی خصوصا تاریخ معاصر ساخته شود مدعیان زیادی دارند که اختلاف نظر آن‌ها موجب می‌شود دیگر کسی به‌سراغ این‌گونه کارها نرود.
محمدرضا شرف‌الدین در گفت‌وگو با ایسنا درباره پروژه سینمایی «فرزند صبح» که او تهیه‌کنندگی آن را برعهده داشته و به کودکی بنیانگذار جمهوری اسلامی می‌پردازد، بیان کرد: من ادامه این پروژه را به مرکز تنظیم و نشر آثار امام (ره) واگذار کردم و بعد از آن دیگر پیگیر چیزی نبودم و فقط می‌دانم که می‌خواستند با مونتاژ مجدد فیلم را آماده کنند و ورژن متفاوتی از آن چیزی که نمایش داده شد، تهیه کنند.
او ادامه داد: در این مرحله من دیگر تهیه‌کننده آن نیستم و توافق کردیم تا من ادامه پروژه را به آنها واگذار کنم. قرارداد ما زمان مشخصی دارد و از آنجایی که خود آقای افخمی تدوینی که برای بار اول انجام شده بود را نپذیرفته بودند در واقع کار تمام نشده باقی مانده بود و باید به گونه‌ای تکلیف قرارداد ما هم مشخص می‌شد. از طرف دیگر تولید فیلم هم روالی دارد و باید به آنها توجه کرد یعنی مراحل تولید تا زمانی می‌تواند طول بکشد و بعد از آن باید آماده نمایش و سهم سرمایه‌گذار پرداخت شود. به نظر ما این اثر تمام شده بود اما آقای افخمی نظر متفاوتی داشتند که من ترجیح دادم دیگر در این پروژه نباشم. این اتفاق از سال گذشته که آقای افخمی بیان کردند می‌خواهند آن را دوباره تدوین کنند، رخ داد.
این تهیه‌کننده افزود: بخش عمده‌ای از کار تولید و فیلمبرداری این اثر را من تهیه‌کنندگی کردم بنابراین من به عنوان تهیه‌کننده این اثر هستم اما به جهت آن که بعد از این همه سال باید این پروژه به اتمام می‌رسید ادامه کار را واگذار کردم تا شاید نتیجه بخش باشد.
این سینماگر درباره سختی‌های تولید فیلم با این سبک موضوعات توضیح داد: آثاری که قرار است در حوزه‌هایی تاریخی مخصوصاً تاریخ معاصر ساخته شوند مدعیان زیادی دارند زیرا ممکن است آدم‌های مختلفی در برخی از این رویدادها حضور داشتند و یا به نحوی از آن اطلاع دارند. اینها همه مدعیان آن واقعه‌اند و وقتی هنرمند یا نویسنده‌ای می‌خواهد تعریفی از آن ارائه کند تمام آن مدعیان معتقدند باید نظرات آن‌ها هم حتماً منعکس شود. این اختلاف نظرها یکی از مهم‌ترین دلایلی است که باعث می‌شود کسی سراغ چنین مسائلی نرود.
وی همچنین عنوان کرد: مرکز تنظیم و نشر آثار امام (ره) این محافظه کاری را کنار بگذارد و وارد این مسئله شود؛ همان طور که در موضوعات کتاب، متون مختلفی را کار کردند و تأثیر قابل توجهی داشتند. در حوزه فیلم و سینما هم باید این اتفاق بیافتد و جلوی هرگونه اظهار نظری را بگیرد. هنرمندان ما برای معصومین (عف) یلم و سریال می‌سازند و چون آنها مبتنی بر یک تحقیق میدانی_تاریخی و در نظر گرفتن ملاحظات جامع فقهی است هیچ‌گونه ایرادی به آن آثار وارد نبوده و در دنیای امروز و مخصوصاً با وجود نحله‌های گوناگون فکری قابل نمایش است، پس چگونه ما باید نگران بعضی از موضع‌گیری‌ها یا اظهار نظرها درباره شخصیت تأثیرگذاری باشیم که اولاً معصوم نبودند و ثانیاً خود ایشان در وصیتنامه سیاسی الهی خود تکلیف این گونه آثار و نظرات را به روشنی مشخص کردند و امکان مراجعه، ممیزی و تشخیص سره از ناسره را گذاشته‌اند. امروزه سینما دریچه ارتباطی بسیار جدی با مخاطب، جهان، تاریخ و آینده است و در این زمینه باید کارهای تأثیر گذاری انجام شود.
محمدرضا شرف الدین در پایان با تاکید بر اینکه "قرار نیست همه چیز بی‌نقص باشد و باید ریسک‌پذیر باشیم" بیان کرد: نباید به این خاطر که اثر تولید شده مطلوبمان نیست به طور کلی آن را حذف کنیم و یا بترسیم و اجازه ندهیم دیگر فیلمی ساخته شود. باید فرصت دهیم تا در این زمینه‌ها نیز کارهایی انجام شود، اگر مطلوبمان نشد بخش‌هایی‌اش را کنار می‌گذاریم و بخش دیگر را ارائه کنیم تا شاید بتوانیم به این طریق ابعاد مختلف زندگی آدم‌های بزرگی مثل حضرت امام (ره) که فرد تأثیر گذاری در تاریخ است، را روایت کنیم. نباید از وظیفه تعریف شده نسبت به توسعه تفکر ایشان و تبلیغ نسبت به این شخصیت دارد، کنار بکشیم و از حرکت کردن این مسیر بترسیم. در حال حاضر، تا جایی که من اطلاع دارم اراده اصلاح فیلم «فرزند صبح» منطبق با نظرات کارگردان وجود داشت که امیدوارم به زودی به ثمر بنشیند.
به گزارش ایسنا، «فرزند صبح» به کارگردانی و نویسندگی بهروز افخمی به زندگی امام خمینی (ره) در دوران کودکی تا هفت‌سالگی می‌پردازد و بخشی از آن نیز دستگیری ایشان در پانزده خرداد را روایت می‌کند.
این اثر تنها فیلم سینمای ایران است که به طور مستقیم درباره حضرت امام (ره) ساخته شده، اما با وجود کلید خوردن در سال ۱۳۸۳ و حتی نمایش در بیست و هشتمین دوره جشنواره فیلم فجر، همچنان در بلاتکلیفی است.
در این فیلم عبدالرضا اکبری نقش امام خمینی در میانسالی، محمدرضا شریفی‌نیا نقش سید احمد خمینی و هدیه تهرانی نقش دایه امام خمینی را ایفا می‌کنند و بازیگران دیگری همچون محمدعلی کشاورز، آتیلا پسیانی، الیکا عبدالرزاقی و فرهاد قائمیان نقش‌های دیگر را بر عهده دارند.




   ونمایی از فیلم «فرزند صبح»
  


انتهای پیام
