رویای دستیابی به آمار واقعی فروش سینمای ایران محقق می‌شود؟
رونمایی از سامانه فروش سینمای ایران درحالی برگزار شد که مدیر عامل خانه سینما تاکید کرد: امیدواریم این اتفاق باعث ایجاد تضاد نشود، بلکه یک فضای علمی، تحلیلی ایجاد کند.
به گزارش ایسنا، مراسم رونمایی از سامانه فروش سینمای ایران با حضور مدیرعامل موسسه سینماشهر و مدیرعامل خانه سینما دوشنبه ۶ اسفندماه در موسسه سینما شهر برگزار شد.
مجید مسچی مدیرعامل موسسه سینماشهر در این مراسم بیان کرد: درحال حاضر کل سینماهای ایران و حتی مجتمع‌های فرهنگی که به شکل نامنظم فیلم نشان می‌دهند، به سامانه فروش بلیت مجهز شده‌اند و جمع‌آوری داده از همه سالن‌ها امکان پذیر شده است. تاکنون مراکزی مثل شورای صنفی نمایش که نیاز به اطلاعات داشتند با توجه به این سامانه اطلاعات مورد نیاز در اختیارشان قرار می‌گرفت اما بر اساس اصراری که آقای انتظامی برای انتشار اطلاعات و شفاف سازی داشتند و همچنین همکاری‌ای که با سینماداران، پخش کننده‌ها، صاحبان فیلم و … انجام شد، آنها قانع شدند که منافع اجرای این طرح بیشتر از مضراتش است. در نهایت این تصمیم به صورت جمعی گرفته شد تا این سامانه ایجاد شود.


او درباره اطلاعاتی که در این سامانه وجود دارد نیز بیان کرد: امکان دسترسی به اطلاعات از سال ۹۱ در این سامانه قرار گرفته و در واقع ۴ نوع اطلاعات در اختیار فرد قرار می‌گیرد؛ یک اطلاعات کلی است که از وضعیت فروش سینماها وجود دارد، دوم از مسیر سینماها است و فروش یک سینما را ارائه می‌دهد. سوم اطلاعات یک فیلم است و چهارم وضعیت دفاتر پخش.
مسچی همچنین درباره به روز بودن اطلاعات این سامانه تصریح کرد: با توجه به اینکه این امکان وجود دارد که سینماها مخصوصاً سینماهای شهرستان‌ها به صورت آفلاین هم فروش بلیت داشته باشند، به محض اتصال به اینترنت این اطلاعات رد و بدل می‌شود، به همین دلیل تا قبل از ظهر هر روز، معمولاً تمامی اطلاعات ارسال می‌شود.
وی افزود: بخش دفاتر پخش، که سهم فروش هر کدام از آنها در این سامانه قرار گرفته است، مورد بحث‌ترین بخش این سامانه است.
مدیر عامل موسسه سینما شهر به این نکته هم اشاره کرد که این سامانه امکانی را ایجاد می‌کند که ما بدانیم از چه کسی باید حمایت کنیم و از چه کسی نه.
وی درباره نحوه دسترسی و آدرس این سامانه توضیح داد: Panel.cinemashahr.ir آدرس اینترنتی این سامانه است که از فردا صبح (۷ اسفند ماه) برای همه قابل دسترس است. طریقه دسترسی هم به این شکل است که یک شماره موبایل باید وارد شود، سپس کد دسترسی ارسال خواهد شد و از آن زمان به بعد، امکان استفاده از اطلاعات به وجود می‌آید.
مسچی درباره نصب سامانه فروش بلیت در تمامی سینماها هم بیان کرد: سیستم فروشی که در سینماها نصب می‌شود تمام هزینه‌هایش را سینما شهر پرداخت می‌کند و هیچ بهانه‌ای برای سینمادار وجود ندارد که چنین امکاناتی را ندارند. اکنون در ایران هیچ سینمایی وجود ندارد که به این سیستم مجهز نباشد، فقط تعدادی از سینماها هستند که به صورت دائم به اینترنت متصل نیستند و شاید فقط در این بخش است که مقداری با فاصله، اطلاعات ارسال می‌شود. فردی هم در موسسه سینما شهر ناظر بر ارسال این اطلاعات است که به صورت مداوم رصد می‌کند تا ارسال اطلاعات مرتباً صورت بگیرد.
وی با اشاره به صحت اطلاعات مربوط به فروش بلیت هم اظهار کرد: گاهی پیش می‌آید که مثلاً سینمایی برای یک سانس صبح که از طرف مدارس آمده‌اند تنها یک بلیت صادر می‌کند اما به طور کلی در سامانه فروش بلیت تمامی سینماها فایل "لاگ‌" وجود دارد که قابل پاک شدن نیست و تهیه کننده‌ها به این فایل دسترسی دارد و می‌توانند چک کنند که فیلمشان چه زمان‌هایی نمایش داشته است و همه اطلاعات به صورت تجمیع شده قرار دارند.
مدیر عامل موسسه سینما شهر درباره سیستم فروش بلیتی که خانه سینما قصد دارد، راه‌اندازی کند نیز گفت: این سیستم‌ها همه کمک‌کننده به فروش بلیت هستند و موجودی سالن‌ها در اختیارشان است. در شیراز هم یک سایت دیگری وجود دارد. ما در این شرایط از هر سیستمی که بتواند به بازاریابی سینما کمک کند، استقبال می‌کنیم.
مجید مسچی در این مراسم نحوه استفاده و اطلاعاتی که در این سامانه وجود دارد را به‌طور کامل برای حاضران توضیح داد و گفت که از فردا صبح امکان دسترسی به این اطلاعات برای همه وجود خواهد داشت.


منوچهر شاهسواری مدیرعامل خانه سینما که در مراسم رونمایی از این سامانه حضور داشت، در سخنانی بیان کرد: سال‌ها بود که نیازمند فرصتی بودیم تا به عنوان تولید کنندگان سینمایی به آمار و ارقام فروش دسترسی مستقیم و آنلاین داشته باشیم. خوشبختانه در سال‌های گذشته به یک زیرساخت عظیم و موثر و با جداول تفکیکی رسیدیم.
او ادامه داد: آنچه امروز برای ما اهمیت دارد و تقاضا شده بود، این بود که سازمان سینمایی آمار فروش روزانه بلیت را در اختیار همه بگذارد. درنهایت پس از پیگیری‌های که از طریق خانه سینما و هماهنگی با صنوف صورت گرفت، این تقاضا به سازمان سینمایی ارائه شد تا همه به سامانه دسترسی داشته باشند و از آمار واقعی فروش سینمای ایران مطلع شوند.
مدیرعامل خانه سینما با اشاره به اینکه "ممکن است در اوایل اجرای این طرح حاشیه‌هایی به وجود بیاید" گفت: درخواست ما این است که امکان دسترسی به این اطلاعات تبدیل به دعوا و جدل نشود. در کشور ما معمولاً دسترسی به اطلاعات امکان‌پذیر نیست یا به سختی صورت می‌گیرد اما اکنون با اجرای این طرح، در حوزه سینما، تمامی اطلاعات به راحتی در اختیار همه قرار خواهند گرفت. وجود این سامانه به خصوص برای تولید کنندگان، سرمایه گذاران و فعالان تولید و توزیع اتفاق بسیار خوبی است زیرا در جریان وضعیت فیلم‌هایشان قرار می‌گیرند و مطلع می‌شوند که در سالن‌هایشان چه در تهران و چه در شهرستانها مختلف چه می‌گذرد.
شاهسواری همچنین تاکید کرد: امیدواریم این اتفاق باعث ایجاد تضاد نشود بلکه یک فضای علمی تحلیلی ایجاد کند.
وی سپس گفت: دستاورد اصلی ما این است که سینما باید در تمام فضاها به سمت شفافیت برود و در حوزه هنر فقط سینما است که این اطلاعات و آمار را ارائه می‌دهد.
مدیرعامل خانه سینما در پایان صحبت‌های خود به محل برگزاری این مراسم رونمایی اشاره کرد و گفت: اینجا یکی از قدیمی‌ترین مراکز پشتیبانی فنی فیلم در ایران بوده و یک لابراتوار قدیمی فیلم است.
در پایان این مراسم نیز خبرنگاران و حاضران در این نشست از سالن نمایش فیلم این موسسه بازدید کردند که امکان چک کردن آثار سینمایی را پیش از روی پرده رفتن به صاحبان آثار می‌دهد.
این سالن به جدیدترین امکانات پخش و نمایش فیلم مجهز شده است.







انتهای پیام
