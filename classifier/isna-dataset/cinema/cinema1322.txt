جشنواره تئاتر دانشگاهی  برای حضور مهمانان خارجی هزینه‌ای پرداخت نمی‌کند
دبیر بیست‌ و دومین دوره جشنواره بین‌المللی تئاتر دانشگاهی گفت: برای حضور مهمانان خارجی در بخش بین‌المللی از چندی قبل با سفارت‌خانه‌ها و دانشگاه‌های مبدا گروه‌های شرکت‌کننده مذاکره کردیم و شرایطی را به وجود آوردیم که جشنواره هیچ هزینه‌ای را برای حضور این افراد پرداخت نکند. 
به گزارش ایسنا، اولین نشست خبری بیست و دومین جشنواره بین‌المللی تئاتر دانشگاهی ایران صبح یک‌شنبه ۱۲ اسفند ماه خیلی کوتاه با حضور محمد هادی عسکری- مدیر کل پشتیبانی امور فرهنگی و اجتماعی وزارت علوم، امین مختاری- دبیر این دوره جشنواره و مجتبی جدی- معاون بخش مناطق جشنواره برگزار شد که فقط به بخش مناطق این جشنواره اختصاص داشت و اطلاعات چندان ویژه و جدیدی ارائه نشد. همچنین بررسی بخش‌های دیگر دوره بیست و دوم جشنواره از جمله بخش بین‌الملل به نشست‌های بعدی موکول شد.
در ابتدای این نشست محمدهادی عسکری گفت: وزارت علوم پیگیر برگزاری این جشنواره در هر شرایطی است و سعی می‌کنیم با توجه بیست و یک دوره قبل، نقاط قوت این دوره را تقویت کنیم. وجه اصلی دانشگاه‌های اجتماعی بر عهده دانشجویان به خصوص دانشجویان تئاتر است. جشنواره دوره قبل پر افتخار بود و تمام نمایش‌های آن توانستند اجرای عمومی بگیرند، امیدوارم این دوره از جشنواره نیز با موفقیت سپری شود.
امین مختاری دبیر جشنواره گفت: امسال سعی کردیم از استان تهران تمرکززدایی کنیم و به بخش مناطق توجه بیشتری داشته باشیم. بر همین اساس ورک شاپ‌های بین‌المللی را در بخش مناطق برگزار کردیم و دو استاد از فرانسه و ترکیه در این ورک‌شاپ‌ها حضور داشتند.
او با اشاره به استفاده از دانشجویان در بخش داوری که خودشان را در تئاتر دانشگاهی ثابت کرده‌اند، افزود: رویکرد این جشنواره در پنج محور انتخاب شده و در بخش بین‌الملل این دوره از جشنواره، یک بخش جدید به نام تئاتر دورنما به وجود آوردیم که رقابتی است.
در ادامه این نشست مجتبی جدی درباره بخش مناطق این دوره از جشنواره گفت: ۱۸۸ اثر در بخش مناطق به مرحله بازبینی راه پیدا کردند و در نهایت ۱۳ اثر توسط هیئت انتخاب شد که یک اثر به دلیل مشکلاتی حذف شد.
او ادامه داد: با توجه به بخش مناطق در این دوره جشنواره یک کارگاه ۷ روزه در کاشان برگزار شد و یک کارگاه پانتومیم و دو کارگاه دیگر کارگردانی و بازیگری در طول جشنواره در کرمان برگزار خواهد شد.  همچنین محمدهادی عسکری درباره بودجه این دوره گفت: بودجه این دوره جشنواره تا الان به هر نحوی تأمین شده و بعد از آن هم تأمین خواهد شد. اما با توجه شرایط اقتصادی کشور و تحریم‌های آمریکا و کمبود بودجه از دبیرخانه جشنواره در خواست کردیم که صرفه‌جویی و از ظرفیت مراکز هنری اعم از مادی و … استفاده کنند.
امین مختاری نیز درباره حضور مهمانان خارجی و نحوه تأمین مخارج آن‌ها گفت: برای حضور مهمانان خارجی در بخش بین‌المللی از چندی قبل با سفارت‌خانه‌ها و دانشگاه‌های مبدا گروه‌های شرکت‌کننده مذاکره کردیم و شرایطی را به وجود آوردیم که جشنواره هیچ هزینه‌ای را برای حضور این افراد پرداخت نکند.
در بخش دیگر این نشست مجتبی جدی در پاسخ به این سوال که "چرا یک نمایش از بخش رقابت در بخش مناطق حذف شده است" گفت: جشنواره دانشگاهی ضوابطی دارد و یکی از این ضوابط این است که کارگردان‌ها باید دانشجو باشند، همچنین نمایش در جشنواره‌های دیگر تئاتری اجرا نشده باشند، اگر نمایشی این شرایط را نداشته باشد از رقابت حذف می‌شود.
مختاری نیز دراین باره گفت: جایزه اصلی این جشنواره اجرای عمومی در تهران است و اگر نمایشی در جشنواره دیگری شرکت کرده باشد، قطعاً اجرای عموم داشته است بنابراین لزومی برای شرکت در این جشنواره ندارد.
بیست و دومین دوره جشنواره بین‌المللی تئاتر دانشگاهی از پنجم تا چهاردهم اردیبهشت سال ۹۸ با دبیری امین مختاری برگزار خواهد شد و اختتامیه این جشنواره چهاردهم اردیبهشت در تالار وحدت برگزار می‌شود.
انتهای پیام
