چالش‌های زندگی به سبک مدرن در فیلم «پنج»
کارگردان فیلم «پنج» که اکران آن در گروه سینمایی هنرو تجربه آغاز شده است، بیان کرد: داستان این فیلم روایت زندگی یک پیر بافنده‌ای است که با ورود مدرنیته به زندگی‌اش دچار چالش‌هایی می‌شود.
به گزارش ایسنا،سیدمجتبی حسینی کارگردان فیلم «پنج» که به تازگی اکران آن در گروه «هنروتجربه» آغاز شده، درباره اکران فیلم خود در این گروه بیان کرد: «هنروتجربه» فرصت بسیار خوبی برای دیده شدن فیلم‌های تجربی و هنری است و ما هم از این بابت که فیلم «پنج» فرصت دیده شدن در گروه «هنروتجربه» را پیدا کرده است، بسیار خوشحالیم. سینمای «هنروتجربه» کمک می‌کند که ذائقه مخاطبان سینما تغییر کند و از سمت جریان غالب سینمای ایران که با فیلم‌های طنز و کمدی سخیف، افول سینما را در آنها شاهدیم، دور کند و به اصلاح این روند کمک کند.
حسینی با اشاره به نیازهای سینماهای «هنروتجربه» اظهار کرد: گروه «هنروتجربه» نیاز به افزایش تعداد سالن‌ها و سانس‌های نمایش فیلم دارد تا بتواند با اطلاع رسانی بیشتر، حمایت‌های بیشتری را از این فیلم‌ها داشته باشد و منجر به افزایش بیشتر مخاطبان این بخش از سینما شود. به نظر من متقاضیان سینماهای «هنروتجربه» بسیار است اما امکانات این گروه به اندازه کافی نیست.
حسینی درباره داستان فیلم «پنج» هم گفت: داستان فیلم درباره پیر بافنده‌ای است که با ساعتی قدیمی کار می‌کند و کار و ریتم زندگی‌اش را با این ساعت تنظیم کرده است. بعد از مدتی که ساعت دچار اختلال می‌شود، ریتم زندگی او نیز به هم می‌ریزد.

وی افزود: این فیلم بیشتر بر اساس پاسداشت سنت‌های ایران و شهرهای مرکزی ایران به ویژه یزد که در یونسکو به عنوان یک شهر جهانی ثبت شده، ساخته شده است. داستان این فیلم هم روایت یک زندگی است که سالیان سال به همان شکل تداوم داشته است و با ورود مدرنیته دچار چالش‌هایی در این سبک زندگی می‌شود که آن را به نمایش می‌گذارد و نقد می‌کند.
این فیلمساز درباره ساختار فیلم از نظر داستانی یا مستند بودن توضیح داد: این فیلم هر چند یک فیلم داستانی است ولی تا حدودی ساختار مستندگونه پیدا کرده است و در واقع مرز مشخصی از این نظر ندارد یعنی مشخص نیست که دقیقا با یک فیلم داستانی مواجهیم یا یک فیلم مستند و تجربی.
حسینی درباره بازخوردهایی که این فیلم در جشنواره‌های مختلف خارجی داشته است، بیان کرد: بازخورد خوبی از نمایش این فیلم در جشنواره‌های خارجی داشتیم. جالب است با وجود آن که مرز مشخصی برای فیلم داستانی، مستند یا تجربی در این فیلم وجود ندارد اما  در هر سه شاخه فیلم مستند، فیلم داستانی و فیلم تجربی جوایزی به این فیلم داده شده است که از آن جمله می‌توانم به جشنواره‌های قوم نگارانه رومانی، «کانسپشن» شیلی، «کلکته» هندوستان، «اونیروس» ایتالیا و «فستیگیوس» لس آنجلس اشاره کنم که از همه این جشنواره ها جوایزی دریافت کرده‌ایم.


انتهای پیام
