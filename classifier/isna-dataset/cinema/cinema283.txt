آخرین آمار فروش فیلم‌ها / رکوردهایی که ثبت شد
آخرین آمار فروش فیلم‌های سینمایی روی پرده در حالی مشخص شد که فیلم‌های جدید سینمایی که از هفته گذشته روی پرده رفتند توانستند نسبت به ماه گذشته مخاطبان بیشتری به سینما جذب کنند و رونق مجددی به آن بدهند.
به گزارش ایسنا، فیلم سینمایی «دختر شیطان» به کارگردانی قربان محمدپور با جذب ۲۲ هزار مخاطب پس از یک هفته نمایش، در مجموع تهران و شهرستان ۲۷۴ میلیون تومان فروش داشته که از این مقدار ۱۶۴ میلیون ۵۰۰ هزار تومان حاصل فروش در سینماهای تهران بوده است. این فیلم سینمایی تاکنون در ۸۹ سینما روی پرده رفته است.
فیلم «شبی که ماه کامل شد» ساخته نرگس آبیار که از هفته گذشته ۱۵ خردادماه روی پرده رفته ، در تهران یک میلیارد و ۶۴۳ میلیون تومان و در مجموع با جذب ۱۹۷ هزار مخاطب و نمایش در ۱۱۵  سینما، دو میلیارد و ۵۰۰ هزار تومان فروش داشته است.
«سرخپوست» نیما جاویدی در تهران و شهرستان دو میلیارد و ۱۵۰ میلیون تومان فروش کرده است که نیمی از این مقدار یعنی یک میلیارد و ۵۰۰ میلیون تومان حاصل فروش در سینماهای تهران بوده است. این اثر را تاکنون ۱۵۴ هزار نفر در ۹۹ سینما تماشا کرده‌اند.
فیلم سینمایی «ما همه با هم هستیم» به کارگردانی کمال تبریزی با جذب بیش از ۲۴۷ هزار مخاطب در مجموع پس از یک هفته نمایش نزدیک به سه میلیارد تومان(دو میلیارد و نهصد و هشتاد میلیون تومان) فروش داشته که به تفکیک یک میلیارد و ۷۹۰ میلیون از آن حاصل فروش در سینماهای تهران بوده است. این فیلم سینمایی در ۱۳۹ سینما در تهران و شهرستان نمایش داشته است.
فیلم «سامورایی در برلین» ساخته مهدی نادری که اکران آن از ۱۸ اردیبهشت ماه آغاز شده، در تهران دو میلیارد و چهارصد و هشت هزار تومان و در مجموع تا کنون با داشتن ۱۶۴ سینما و نزدیک به ۴۰۰ هزار مخاطب چهار میلیارد تومان فروش داشته است.
همچنین دیگر فیلم‌هایی که در جدول اکران ماه رمضان قرار داشتند و از ۱۸ اردیبهشت ماه روی پرده رفتند مانند «وکیل مدافع» سلمی بابائی و ونداد دوشن ۷۶ میلیون تومان، «تولدت مبارک» ساخته سمیه زارعی حدود ۳۸ میلیون تومان، «خانه دیگری» به کارگردانی بنوش صادقی نزدیک به ۷۹ میلیون تومان، «نبات» پگاه ارضی بیش از ۶۴۳ میلیون تومان، «به دنیا آمدن» ساخته محسن عبدالوهاب نزدیک به ۱۲۴ میلیون تومان فروش داشته‌اند.
فیلم «تگزاس۲» به کارگردانی مسعود اطیابی نیز که از ۲۸ فروردین‌ماه روی پرده رفته است و همچنان در برخی سینماها نمایش دارد، با جذب یک میلیون و ۵۰۰ هزار مخاطب، در مجموع نزدیک به ۱۶ میلیارد تومان فروش داشته است.
آمار و ارقام استفاده شده در این گزارش بر اساس اطلاعات موجود در سامانه فروش سینمای ایران تا امروز ( ۲۲خردادماه) نوشته و تهیه شده است.
انتهای پیام
