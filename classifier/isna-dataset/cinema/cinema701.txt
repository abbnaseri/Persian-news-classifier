جشنواره‌ی تئاتر دانشگاهی با انتقاد به پایان رسید
اختتامیه بیست و دومین جشنواره تئاتر دانشگاهی در حالی برگزار شد که گروه‌های برگزیده و حاضر در جشنواره نسبت به اعمال سلیقه و دخالت‌های صورت گرفته در بخش‌های مختلف آن انتقاد داشتند.
به گزارش ایسنا، اختتامیه بیست و دومین جشنواره بین‌المللی تئاتر دانشگاهی ایران روز شنبه ۱۴ اردیبهشت‌ماه با معرفی برگزیدگان در تالار وحدت تهران برگزار شد.
دبیر این دوره جشنواره در ابتدای مراسم با اشاره به اینکه "در شرایط خیلی سختی این رویداد را برگزار کردیم" از افرادی چون معصومه ابتکار و وزارت علوم تشکر کرد.
او سپس گفت: همانطور که همه آثاری که سال گذشته در جشنواره بودند توانستند اجرای عمومی بگیرند ما هم همان کار را پیگیری می‌کنیم و سعی داریم برای همه آنها تهیه کننده بگیریم.
در ادامه مراسم نماینده شرکت «مهرسان» که حامی مالی این جشنواره بوده سخنانی را بیان کرد و گفت: این شرکت بنا است تا تهیه کنندگی چند اثر حاضر در جشنواره را برعهده بگیرد.

پس از پخش کلیپی از مسعود دلخواه( بازیگر، کارگردان و مدرس تئاتر) برای سال‌های فعالیت او در این حوزه با حضور شهرام زرگر و مهدی مشهور تقدیر شد.
وی گفت: امسال وارد ۴۳ سال فعالیت در تئاتر می‌شوم‌. از این مقدار ۲۰ سال خارج از ایران و ۲۳ سال در ایران بودم. وقتی در آمریکا هم تئاتر کار می‌کردم ترکیبی از دانشجویان و حرفه‌ای ها را در کنار هم قرار می‌دادم. من این را از رکن الدین خسروی یاد گرفتم که به این طریق تبادل تجربه صورت می‌گرفت. امیدوارم شایسته آنچه که گفته شد، باشم.
مهدی آشنا و امیر اسمی هم برای اهدا بخش تیزر عکس و پوستر روی صحنه رفتند.
عکس:
از پریناز صفویه برای نمایش ویتسک و پریسا عباس زاده برای نمایش ویتسک تقدیر شد.
و تندیس این بخش به کیارش مسیبی برای نمایش آئورا اهدا شد.
تیزر:
محمدرضا نوحی برای نمایش دریم لند تندیس این بخش را به دست آورد.
پوستر:
مریم برادران برای نمایش کاربن و مشق شب تندیس این بخش را به دست آورد.


در ادامه این آئین برای تقدیر از کامران سپهران؛ هوتن شکیبا بازیگر که صداپیشگی شخصیت دیبی را در مجموعه کلاه قرمزی بر عهده داشته روی سن حاضر شد و با لحن و کلام این عروسک گفت: خداحافظ، ازتون متنفرم و دلم براتون گشاد شده بود.
این بازیگر ادامه داد: من تاکنون جوایزی در جشن‌ها اهدا کرده‌ام. موهایم هم سفید شده و با آن کنار آمده‌ام اما برای تقدیر نیامده بودم.
او برای تقدیر از این استاد دانشگاه گفت: من یک رفیق خیلی عزیز دارم و اوایل کتاب‌هایش را تورق نمی‌کردم تا اینکه فهمیدم کار من را دوست دارد از آن زمان به بعد تمام کتاب‌هایش را خواندم.
کامران سپهران نیز در سخنانی گفت: من در میانه راه هستم و این تقدیر مثل رویایی است که آدم دم مرگ می‌بیند و همه دوستانش را جلوی چشمش می‌بیند و من الان در این مرحله هستم.
او ادامه داد: من می‌خواستم بازیگر و کارگردان باشم و جایزه بگیرم ولی معلم شدم و دانشجویان همیشه به من لطف داشتند و زندگی فوق‌العاده‌ای را برایم رقم زده‌اند.
سپس اصغر نوری با حضور در جایگاه بیان کرد: خوشحالم که در بهترین جشنواره‌ی ممکن هستم و فکر می‌کنم اینجا متن است و بقیه حاشیه هستند. قرار است در هر جشنواره دانشجویی یک بخشی به اسم بخش ترجمه وجود داشته باشد. از این پس این بخش مزین به نام استاد محمدرضا خاکی خواهد بود.
سپس بهزاد آقاجمالی، محمدهادی عسگری معاون فرهنگی اجتماعی وزارت علوم و فرید موسوی نماینده مجلس برای اهدای جوایز بخش پژوهش نمایشنامه نویسی و ترجمه روی سن حاضر شدند.
نمایشنامه‌نویسی / جایزه اکبر رادی:
از علی کرسی زر و امیر ابراهیم زاده برای نمایش فرایند و سپیده قربانی برای نمایش تخت طاووس تقدیر شد.
تندیس این بخش به امیر حمزه حیدری گرجی برای نمایش مساله تحمل ناپذیر وجود اهدا شد.
پژوهش / جایزه فرهاد ناظر زاده کرمانی:
در این بخش از پژوهش خودآیینی تئاتر همچون مقاومت نوشته نوید قویدل و مفهوم جابجایی قدرت در نمایشنامه‌های شکسپیر: مطالعه موردی شاه لیر، ژولیوس سزار و مکبث نوشته احد خالقی تقدیر شد.
ترجمه:
برای ترجمه پسر گمشده از مهسا شیدانی تقدیر شد.
تندیس این بخش به داستان خانواده اثر صدرا صباحی اهدا شد.
بخش جشنواره جشنواره‌ها:
بهار کاتوزی، مرتضی میرمنتظمی و شهاب آگاهی
هیچ یک از آثار به عنوان برگزیده اعلام نشد

تجربه‌های اجرا:
سامان خلیلیان، علی شمس، سعید بهنام
نیلوفر نقیب ساداتی برای نمایش ۲۲ تندیس این بخش را دریافت کرد که البته این جایزه را به کل گروه اهدا کردند.
صدا و موسیقی:
تندیس این قسمت به محمد حسین مجد طاهری برای نمایش آئورا اهدا شد.
طراحی نور:
نمایش جانکاه با طراحی پدرام رضوانی، تندیس این بخش را به دست آورد.
طراحی لباس:
با حضور پانتآ پناهی‌ها، صابر ابر و اشکان خیل نژاد و مریم نورمحمدی تقدیر این بخش به سعیده خان‌بابایی برای نمایش دریم لند اهدا شد.
شادی ضیایی هم برای نمایش "مرفی" تندیس این بخش را دریافت کرد.
طراحی صحنه:
از نمایش پینوکیو، محمدرضا محمودی تقدیر شد.
تندیس این بخش نیز به پوریا اخوان برای نمایش "است" اهدا شد.
بخش نمایشنامه نویسی:
با حضور هئیت‌داوران این بخش مسعود دلخواه، نوید محمدزاده، محمد مساوات، مهدی مشهور، شهرام زرگر جایزه سوم متن به سیاوش حیدری برای نمایش وحشی اهدا شد.
جایزه دوم متن به دریم‌لند -صبا نجاتی تعلق گرفت.
او پس از دریافت جایزه خود از شرایط موجود انتقاد کرد و گفت: دو کار در این جشنواره یا بدون تماشاگر بودند یا تماشاگر محدود اجرا شدند. نمی‌دانم دقیقاً چه کاری باید انجام داد اما در مقابل آن سکوت نباید کرد.
و جایزه اول متن به نمایش "است" پرنیا شمس رسید.
بازیگری زن:
نوید محمدزاده هم در سخنانی گفت:به‌عنوان بازیگر از دیشب حالم بد است. چراکه ۴ بازیگر دیشب به تنهایی در مقابل ما ۵ داور ایستادند و بدون هیچ تماشاگری بازی کردند که از این بابت حالم بد است و از شما می‌خواهم در هنگام اعلام برگزیدگان ایستاده آنها را تشویق کنید.
وی افزود: من در ۵ دوره این جشنواره شرکت کرده‌ام و در دو دوره تندیس گرفته‌ام و از خیلی از کسانی که جشنواره را نقد می‌کنند، تئاتری‌ترم.

جایزه سوم بازیگر به مهشید کاظمی برای نمایش ناگهان "هذا حبیب‌الله مات فی حب‌الله هذا قتیل‌الله مات بسیف‌الله" اهدا شد.
جایزه دوم بازیگری زن به یاسمن رسولی برای نمایش "است" تعلق گرفت.
جایزه اول این بخش نیز به شبنم دادخواه برای نمایش آئورا رسید.
بازیگری مرد:
جایزه سوم این بخش به نمایش فرانکنشتاین با بازی سپهر طهرانچی اهدا شد.
جایزه دوم به بردیا مشهودی برای نمایش وحشی تعلق گرفت.
جایزه اول این بخش نیز به دریم‌لند مصطفی امیری اهدا شد.
کارگردانی:
جایزه سوم کارگردانی به امیر ساعتچی و حسین عباس پور برای نمایش وحشی اهدا شد.
جایزه دوم به پرنیا شمس برای نمایش "است" و جایزه اول نیز به نمایش دریم‌لند مرتضی جلیلی دوست تعلق گرفت.
او با مخاطب قرار دادن دبیر جشنواره و داوران بیان کرد: کار شما تازه شروع می‌شود زیرا این وظیفه شماست که تک تک اجراها و آنهایی که نتوانستند به جشنواره وارد شوند، بعد از این رویداد بتواند روی صحنه بروند.
جایزه هیئت داوران و تندیس جشنواره به نمایش تئوریسین سیاوش حیدری اهدا شد.
سیاوش حیدری که نمایشش بدون تماشاگر اجرا شد بعد از دریافت تندیس گفت: من اینجا نمی‌خواهم تشکر کنم بلکه چند عذرخواهی دارم. من از مخاطبان که با بی احترامی و توهین جلو ورودشان به سالن گرفته شد عذرخواهی می‌کنم. من از همه عوامل نمایشم که با بی‌احترامی از سالن بیرونشان کردند عذر می‌خواهم. من از همه کسانی که با بی‌انصافی پیکان نقدشان را به سوی ما گرفتند به جای اینکه مسببان و مسئولین این اتفاق را مورد نقد قرار دهند، تشکر می‌کنم و شرمنده بازیگران و عواملی هستم که در ملتهب‌ترین و متشنج‌ترین وضعیت و با وجودی که موبایل‌هایشان گرفته شده بود به صحنه رفتند. این جایزه برای من ارزشمند و به دلیل احترام به نظر داوران قبولش می‌کنم.
یکی دیگر از عوامل این نمایش با بیان اینکه دیشب اجازه ندادند حمید پورآذری وارد سالن شود، از او و دیگر تماشاگران عذرخواهی کرد و ادامه داد: تئاتر فرهنگ و مدرسه است. کاش مسئولین با ما مهربان‌تر باشند. ما هیچ دشمنی با کسی نداریم و کمی باید منعطف‌تر با ما برخورد کنند.
بهترین نمایش‌های جشنواره برای اجرای عمومی:
۱- نمایش «دریم‌لند» به کارگردانی مرتضی جلیلی دوست
۲- نمایش «است» به کارگردانی پرنیا شمس
۳- نمایش «وحشی» به کارگردانی امیر ساعتچی و حسین عباس‌پور
۴- نمایش «مشق شب» به کارگردانی امیر نجفی
۵- نمایش «پینوکیو» به کارگردانی محمودرضا محمودی
بهترین نمایش از طرف داوران نیز "دریم لند" مرتضی جلیلی دوست معرفی شد.
در پایان مراسم نیز بیان شد که از طرف حامی مالی این برنامه به هر تندیس یک میلیون تومان اضافه شد.
از جمله هنرمندان حاضر در این مراسم که با بیش از یک ساعت تأخیر آغاز شد می‌توان به فرهاد ناظرزاده کرمانی، محمد حسین ناصربخت، شهرام زرگر، محمدرضا خاکی، مسعود دلخواه، مرتضی میرمنتظمی، جابر رمضانی، هوتن شکیبا، نوید محمدزاده و … اشاره کرد.














انتهای پیام
