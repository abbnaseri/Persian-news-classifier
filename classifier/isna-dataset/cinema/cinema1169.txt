"رُزا بوش" در راه تهران 
تهیه کننده مستند «باشگاه اجتماعی بوئناویستا» به تهران سفر خواهد کرد تا در جشنواره جهانی فیلم فجر کارگاه برگزار کند.
به گزارش ایسنا به نقل از ستاد خبری سی و هفتمین جشنواره جهانی فیلم فجر، رُزا بوش (Rosa Bosch) تهیه کننده سینما برای برگزاری کارگاه تخصصی تولید در سینما در سی و هفتمین جشنواره جهانی فیلم فجر به ایران می آید.
وی متولد 1962 در شهر بارسولنا و تهیه کننده فیلم مستند «باشگاه اجتماعی بوئناویستا» (buena vista social club ) به کارگردانی ویم وندرس (Wim Wenders) است. این فیلم توانست نامزد جایزه اسکار در بخش بهترین فیلم مستند شود.
بوش در فیلم‌هایی مانند «خیابان 54ام» (calle 54) ساخته فرناندو تروئبا (FernandoTrueba) و ستون فقرات شیطان (The Devil's Backbone) ساخته گیرمودل تورو (Guillermo del Toro) نیز مشارکت داشته است. 
این تهیه کننده اسپانیایی در سال‌های اخیر در مقام یکی از چهره‌های شاخص در حوزه تولید مشترک در جشنواره‌ها و مجامع سینمایی سراسر جهان حضور داشته است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام 
