این مسئولیت یک حکم نظارتی است 
« نقش ما مانند یک ناظر و سیاست‌گذار است. این مسئولیت یک حکم نظارتی است ولی خط جداکننده مشخصی نمی‌توان برای آن در نظر گرفت که این وظیفه، کار اجرایی نداشته باشد. در واقع ازین پس موسسات تابعه در حوزه بین الملل باید بر اساس مصوبات این شورا  (شورای بین‌الملل) فعالیت کنند.»
این سخنان بخشی از اظهارات روح‌الله حسینی است که به تازگی با حکم رییس سازمان سینمایی به سمت مدیر کلی دفتر جشنواره‌ها و همکاری‌های بین المللی سازمان سینمایی منصوب شده است؛ او پیش از این ریاست مدرسه ملی سینما را برعهده داشت که در پی کوچک‌سازی سازمان سینمایی، با برخی موسسات مرتبط ادغام شده است.
او در گفت‌وگویی با ایسنا در ابتدای صحبت‌اش عنوان کرد: خوشحالم که در این سمت جدید در دانشگاه تهران این مصاحبه را انجام می‌دهم، چرا که به این جایگاه یعنی جایگاه علمی و دانشگاهی خود بیش از هر پست و مقام دیگری می‌بالم و معتقدم یکی از ساده‌ترین و مطمئنترین راه‌های حل مشکلات و مسایل در حوزه اجرا و در دستگاه‌های دولتی همین مراجعه و اعتماد بیشتر به دانشگاه‌ها و مراکز علمی است، نگاهی که فکر می‌کنم آقای انتظامی هم به آن اعتقاد دارند.
سینمای ایران به حدی از بلوغ رسیده که به بازارهای جهانی توجه کند
او سپس درباره وظایف این عنوان شغلی توضیح داد: این سِمت دو بخش یا شاخه دارد. یکی بخش جشنواره‌ها است و دیگری بخش بین‌الملل. البته قرار من و آقای انتظامی تأکید بر تقویت بخش بین‌الملل سینما با توجه به شرایط موجود است. منظور از شرایط موجود هم، اهمیتی است که سینما در حوزه بین الملل و به ویژه دیپلماسی فرهنگی کشورها پیدا کرده و لذا گسترش ارتباطات فرهنگی مبتنی بر سینما و نیز توسعه بازارهای جهانی سینمای ایران اهمیت یافته است. این موضوع در برنامه جامع سازمان امور سینمایی که در زمان آقای حیدریان تهیه شد به صراحت قید شده است. یعنی ریاست پیشین سازمان هم سهمی جدی و پررنگ برای این بخش قائل بودند و حتی محوری‌ترین برنامه‌شان توسعه بازارهای جهانی سینمای ایران بود. در واقع، به نظر می‌رسد مدیریت سینمای ایران به این نتیجه و بلوغ رسیده که باید برای توسعه صنعت سینما جدی‌تر از قبل به فضای بین‌المللی توجه کند و به صورت گسترده، نظام مند و صنعتی در این عرصه فعالیت کند. نکته قابل توجه هم این است که از این پس صرفاً حضور در جشنواره‌ها نیست که اهمیت و ارجحیت دارد بلکه این حضورها باید وجه اقتصادی و تجاری پیدا کند ضمن اینکه در پیشبرد اهداف فرهنگی ایران نیز موثر باشد و به ابزار موثری در حوزه دیپلماسی فرهنگی تبدیل شود.
نیازمند یک تمرکز معقول هستیم تا نظامی کارا داشته باشیم
این استاد دانشگاه در ادامه به ملزومات مورد نیاز برای رسیدن به اهداف این دفتر اشاره کرد و گفت: امیدوارم آشنایی با زبانهای خارجی و مطالعاتم در زمینه هنر و سینمای ایران در انجام وظایفم در این دفتر کمک کند. بدیهی است که تقویت و توسعه سینمای ایران در ابعاد بین المللی ملزوماتی دارد. یکی از الزامات آن ایجاد هماهنگی و تمرکزی معقول و مناسب در برنامه‌های سازمان سینمایی و موسسات تابعه است. این حرف البته بدان معنا نیست که موسسات تابعه فعالیت بین‌المللی نخواهند داشت، بلکه سعی می‌شود با محوریت این دفتر فعالیتهای سازمان و موسسات تابعه در حوزه بین الملل سامان و نظامی موثرتر و کارآتر بیابد. شورای بین الملل مسولیت این هماهنگی‌ها و سامان را بر عهده دارد.
به عبارت دیگر تمام فعالیت‌هایی که در برنامه سال ۹۸ سازمان سینمایی و موسسات تابعه آن آمده از نقطه اول و جایی که بُعد بین‌المللی پیدا می‌کنند موضوع نظر و تصمیم شورای بین‌الملل خواهند بود که در آنجا مدیرکل دفتر جشنواره‌ها و همکاری‌های بین‌الملل موظف است نظارت بر حسن اجرای آنها را بر عهده داشته باشد. پس هر آنچه که در سینمای ایران در سازمان سینمایی به شکل رسمی و دولتی در حوزه بین‌الملل انجام می گیرد در این شورا تعریف و تنظیم خواهد شد.
حسینی درپاسخ به اینکه این شورا از چه کسانی تشکیل خواهد شد، عنوان کرد: پیش از این حکم‌هایی صادر شده و ممکن است بنابر نظر آقای انتظامی تغییراتی در شورا داشته باشیم. این شورا در حال حاضر از تعدادی شخصیت حقوقی و حقیقی و مدیران‌عامل موسسات تابعه تشکیل می‌شود. مرجع تمام تصمیم‌های سازمان امور سینمایی در حوزه بین‌الملل این شورا خواهد بود.
بودجه سازمان سینمایی یک اصلاحیه نهایی خواهد خورد / ما بودجه مستقیم نداریم
مدیرکل دفتر جشنواره‌ها درباره بخش دیگر این سمت که به رویدادها و جشنواره‌های سینمایی ارتباط پیدا می‌کند توضیح داد: ما در ایران سه جشنواره داریم که هویت و کارکرد بین‌المللی دارند. جشنواره جهانی فجر به عنوان اصلی‌ترین و پس از آن جشنواره حقیقت و فیلم کوتاه بین‌المللی هستند. درباره سیاست‌های کلی این جشنواره‌ها از آنجایی که بعد بین‌المللی پیدا می‌کنند، در شورای بین الملل تصمیم‌گیری خواهد شد، ضمن اینکه جشنواره‌ها در سازمان سینمایی و در کل سپهر سینمای ایران نقشی کلیدی دارند و بنابر این برای عملکردها، برنامه‌ها و وظایفشان باید برنامه‌ریزی‌هایی کلان صورت گیرد.
جشنواره‌های بخش خصوصی نیز مطابق با قوانین موجود از این دفتر مجوز خواهند گرفت. در ضمن با شکل گرفتن شورای جشنواره‌ها ضوابط لازم برای اخذ مجوز و هرگونه حمایت به زودی اعلام خواهد شد.
حسینی در توضیح نحوه فعالیت، بودجه و محل استقرار این حوزه گفت: بودجه سازمان سینمایی یک اصلاحیه نهایی خواهد خورد ولی تغییر چندانی نخواهد داشت. با این حال حدود ۱۵ برنامه از مجموعه فعالیت‌های سازمان سینمایی در حوزه بین‌الملل یا جشنواره‌ها تعریف شده است.
ما بودجه مستقیمی در اختیار نداریم که بخواهیم در حوزه بین‌الملل خرج کنیم. بلکه نقش ما مانند یک ناظر و سیاست‌گذار است. این مسئولیت یک حکم نظارتی است ولی خط جداکننده مشخصی نمی‌توان برای آن در نظر گرفت که این وظیفه، کار اجرایی نداشته باشد. در واقع ازین پس موسسات تابعه در حوزه بین الملل باید بر اساس مصوبات این شورا (شورای بین‌الملل) فعالیت کنند.
خارج از محدوده وزارت ارشاد رفت و آمد مهمانان آسان‌تر است / قصدمان تقویت بخش خصوصی است
محل دفتر جشنواره‌ها و همکاری‌های بین‌الملل به ساختمانی در باغ فردوس منتقل خواهد شد که ساختمان شماره ۲ سازمان امور سینمایی است. این ساختمان بیرون از محدوده جغرافیایی بهارستان و وزارت ارشاد خواهد بود که این شرایط برای رفت و آمد مهمانان بین‌الملل هم آسانتر خواهد بود.
وی در مورد نوع فعالیت پخش کننده‌های خارجی بخش خصوصی اظهار کرد: ما تنها به اینکه چگونه می‌شود آنها را ارتقاء بخشید فکر می‌کنیم و این‌کار به قصد تقویت آنها خواهد بود. ما در حوزه پخش بین‌الملل مشکلات متعددی داریم و نظر کلی این است که به بخش خصوصی کمک شود تا در حوزه پخش کارآمدتر و فعال‌تر عمل کند.
اهمیتِ تولید به پخش منتقل خواهد شد / اهمیت "فرد" باید از بین برود
این مدیر سینمایی درباره مشکلات پخش بین‌الملل تصریح کرد: حوزه پخش بین المللی در سینمای ما یک حوزه نوپا است در حالی که چندین دهه است سینمای جهان به صورت جدی به آن می‌پردازد. با این حال به نظر می‌رسد چه بسا به زودی این اهمیتی که تاکنون به حوزه تولید می‌داده ایم، به پخش فیلم منتقل شود.
تا همین چند سال اخیر در سینمای ما توجه عمده و شاید بشود گفت تمام به حوزه تولید بوده اما اینکه پس از تولید برای فیلم و توزیع و مخاطب آنچه باید اندیشید و تمهید کرد کمتر توجه می شده؛ مارکتینگ، بازارهای جهانی، ذائقة مخاطب داخلی و خارجی و تنوع و تکثر آن، موضوعات جدیدی در سینمای ما هستند. بر این اساس بازاریابی تخصصی یک علم است و ما هم تلاش می کنیم به صورتی علمی و هدفمند به آن بپردازیم. برای رسیدن به این مهم در نظر داریم کارشناسان خبره‌ای تربیت کنیم و به جای اینکه فرد تصمیم گیرنده باشد و یا با تاکتیک‌های انفرادی پیش برویم سازمان‌ها، ارگان‌ها و شرکت‌ها طرف قراردادها باشند تا کانال‌های مشخص‌تر و رسمی‌تری شکل بگیرد و این گونه نباشد که تنها بر اساس تلاس و ظرفیت و کاراکترهای فردی برای فیلم‌ها مشتری پیدا کنیم.
افراد شناخته شده‌تر از سازمان‌ها هستند
ما در سینما مواردی را داشتیم که قدرت فرد بیشتر از یک سازمان بوده. البته این اتفاق در دیگر حوزه های بین‌المللی ما نیز حکم فرماست و در خیلی از بخشها و زمینه‌ها افراد هستند که شناخته شده‌تر از شرکت‌ها و سازمان‌ها کار را جلو می‌برند که البته چاره هم نیست زیرا الزامات و شرایطی برای ارگان‌های دولتی باید فراهم شود تا بتوانند در این زمینه فعالیت کنند.
یکی از کارهایی که ما باید در این شورا انجام دهیم همین موضوع است. یعنی باید کمک کنیم با اهرم‌ها و ابزار مختلف یک رویکرد مشخص و به تبع آن سامانی در حوزه بین الملل در مباحثی چون مارکتینگ، پخش و اکران‌های بین المللی شکل بگیرد. ما نباید فقط حضور جشنواره‌ای داشته باشیم بلکه باید بتوانیم فیلم‌ها را در سالن‌های سینمایی خارج از ایران به درخواست خود طرف‌های خارجی نمایش بدهیم. ایده‌آل آن است که در مناطق مختلف جهان اعم از اروپا و آمریکا، اکران فیلم‌های ایرانی با درخواست و تقاضای طرف خارجی و بدون هزینه برای ما انجام گیرد. در حقیقت باید باید این نیاز و ذائقه و تقاضا را در مخاطب خارجی ایجاد کنیم و بعد از مدتی محاسبه کنیم اگر مثلاً فرانسوی‌ها در کنار بیش از ۲۰۰ میلیون بلیتی که در داخل می‌فروشند، ۴۵ تا ۵۰ میلیون بلیت هم خارج از کشور خود و در سالن‌های خارجی برای دیدن فیلم‌های فرانسوی در اختیار دارند، چگونه می‌توان مخاطب خارجی سینمای ایران را هم بدین گونه افزایش داد.
ضمن اینکه ما باید کار کارشناسی‌ای انجام دهیم و ببینیم به طور کلی در چه مناطقی در دنیا پذیرای ما هستند زیرا هیچ سامانه‌ای وجود ندارد تا این اطلاعات را به شما بدهد.
پخش فیلم خارجی در ایران موضوعی قدیمی است
او در پاسخ به سوالی با درباره پخش و نمایش فیلم‌های خارجی در ایران توضیح داد: اکران فیلم‌های خارجی در ایران موضوعی قدیمی و پیچیده است و طبیعتاً من نمی‌توانم راجع به آنها فکر کنم و نظر دهم و باید سازمانی و شورایی پیش برود.
روح الله حسینی در پایان صحبت‌های خود با تاکید بر اینکه "شعار محوری ما در سازمان سینمایی توسعه بازارهای خارجی سینمای ایران است" افزود: این کار مراحل و آغاز و انجامی دارد که عجالتاً کشورهای منطقه می تواند شروع خوبی برای آن باشد و سپس به خارج از منطقه و اروپا و آمریکا می‌رسد. ما بازارهای بالقوه‌ای در منطقه داریم که شاید بسیار مفیدتر و موثرتر از بازارهایی مانند کانادا که کیلومترها دورتر از ماست، باشد.البته طی سالهای گذشته بویژه در دل جشنواره جهانی فجر اقدامات خوبی در این زمینه انجام گرفته است که می تواند مبنای خوبی برای فعالیتهای بعدی باشد.
خلاصه اینکه در حوزه بین‌الملل کارهای بسیاری داریم که باید انجام شود و امیدوارم با همراهی دیگر هنرمندان و مسئولان به اهداف مورد نظر و مطلوب دست پیدا کنیم.

انتهای پیام
