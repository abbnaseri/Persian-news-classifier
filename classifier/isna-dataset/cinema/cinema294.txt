آخرین وضعیت اکران «دختر شیطان» در قم
مدیر اداره سینمایی فرهنگ و ارشاد قم گفت: اظهار نظرها در خصوص مخالفت با اکران فیلم "دخترشیطان" در قم کذب محض است.
محمدکاظم رضوانی در گفت‌وگو با خبرنگار ایسنا مخالفت با اکران فیلم "دخترشیطان" در قم را کذب محض دانست و عنوان کرد: طبق بخشنامه جدید وزارت ارشاد، بناشده است تا برای اکران هر فیلمی، پروانه نمایش فیلم برای استان صادر و توسط سازمان سینمایی ارسال شود.  وی افزود: برای فیلم "دخترشیطان" هنوز این روال طی نشده است و سازمان سینمایی تا این لحظه پروانه نمایش این فیلم را برای استان قم ارسال نکرده است و بر همین اساس سینماداران قم نیز درخواستی برای اکران نداشته‌اند.  مدیر اداره سینمایی فرهنگ و ارشاد قم بیان کرد: این حق برای هر استانی وجود دارد که متناسب با فرهنگ، اقلیم و شرایط، با اکران فیلمی موافقت بکند یا آنکه اجازه اکران آن فیلم را ندهد.  وی ادامه داد: در مورد فیلم دختر شیطان نیز این شرایط وجود دارد و پس از اینکه سازمان سینمایی پروانه نمایش این فیلم را برای استان ارسال کند و سینماداران نیز برای اکران درخواست بدهند، این فیلم مورد بررسی قرار می‌گیرد و برای اکران، نظر نهایی داده می‌شود ولی هنوز اصلاً این فیلم به آن مرحله نرسیده است و اظهار نظرها در خصوص مخالفت با اکران این فیلم در قم توسط اداره کل فرهنگ و ارشاد اسلامی کذب محض است.
 انتهای پیام
