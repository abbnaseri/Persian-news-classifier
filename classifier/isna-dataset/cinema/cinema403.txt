اعلام جزییات سومین دوره‌ی هفته فیلم اروپا در ایران
سومین دوره هفته فیلم اروپایی در ۸ شهر ایران و با فیلم هایی از بیست کشور به عنوان مهمترین رویداد فرهنگی اروپا در سال‌های اخیر در ایران برگزار می‌شود.
به گزارش ایسنا به نقل از روابط عمومی گروه سینمایی «هنر و تجربه»، سومین دوره هفته فیلم اروپایی کار مشترکی از گروه سینمایی «هنر و تجربه» و اوینیک ایران (موسسات ملی فرهنگی اتحادیه اروپا) رسماً روز شنبه ۸ ماه جون مصادف با ۱۸ خردادماه در خانه هنرمندان ایران آغاز به کار میکند.
مقامات ایرانی و رییس اوینیک تهران هفته فیلم اروپایی ۲۰۱۹ را با حضور سفرای کشورهای اروپایی، فیلمسازان و کارگردانان ایرانی و اروپایی افتتاح خواهند کرد و در ادامه مراسم افتتاحیه، دو فیلم «دره تاریک» از اتریش و «ارتش خاموش» از هلند برای حاضران به نمایش درمی آید.
درسومین دوره هفته فیلم اروپایی ۲۰۱۹ که از ۱۸ لغایت ۲۷ خردادماه برگزار می شود، ۲۰ فیلم اروپایی در سینماهای هشت شهر ایران شامل بابل، اصفهان، کرمان، کیش، مشهد، تبریز، تهران و شیراز به نمایش در میآید.
این فیلم‌ها از کشورهای اتریش، بلغارستان، بلژیک، قبرس، دانمارک، فنلاند، آلمان، یونان، مجارستان، ایتالیا، نروژ، هلند، لهستان، پرتغال، سوئد، اسلوونی، اسلواکی، اسپانیا، سوییس و انگلستان انتخاب و نمایش داده خواهند شد.
همچنین سینماهای خانه هنرمندان ایران واقع در تهران، پردیس گلستان شیراز، پردیس هویزه مشهد، پردیس ستاره باران تبریز، پردیس سیتی سنتر اصفهان، سینما لبخند کیش، تماشاخانه پارس کرمان و سالن سینمای «هنر و تجربه» بابل با هفته فیلم اروپایی ۲۰۱۹ مشارکت خواهند کرد.
در بخش جنبی هفته فیلم، پنج کارگاه با حضور تهیه کنندگان و کارگردانانی از کشورهای قبرس، هلند و سوییس با موضوع فیلم‌های هنری و تولید مشترک در شهرهای تهران، شیراز، اصفهان و مشهد برگزار میشود.
برای اجرای این برنامه ها ادارات کل ارشاد استانها نیز همکاری کردهاند.
طراحی پوستر هفته فیلم اروپایی ۲۰۱۹ را بهزاد خورشیدی برعهده داشته است.
انتهای پیام 
