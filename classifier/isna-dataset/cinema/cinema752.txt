/ در سینما و تئاتر چه خبر است؟/
نشست آسیب‌شناسی جشنواره تئاتر فجر، اعلام قیمت بلیت «عروس مردگان»،توزیع «سوفی و دیوانه» در شبکه نمایش خانگی، «دلبند» در ترنتو ایتالیا و... از جمله خبرهای سینما و تئاتر است.
مدیریت دفتر انتشارات و پژوهش اداره‌ کل هنرهای  نمایشی، نشست‌ «آسیب‌شناسی جشنواره ‌بین‌المللی تئاتر فجر» را در روزهای پنجشنبه، جمعه و شنبه ۱۹، ۲۰ و ۲۱ اردیبهشت‌ ماه سال جاری در تالار مشاهیر مجموعه‌ تئاترشهر برگزار می‌کند.
به گزارش ایسنا به نقل از روابط عمومی اداره کل هنرهای نمایشی، نظر به اهمیت جشنواره بین‌المللی تئاتر فجر و نیز حساسیت هنرمندان و علاقه‌مندان به این حرکت فرهنگی هنری با قدمتی ۳۷ ساله، این جشنواره از زوایای مختلف و از سوی مدیران، هنرمندان، منتقدان، کارشناسان، اصحاب رسانه و علاقه‌مندان مورد واکاوی و بررسی قرار خواهد گرفت.
به همین منظور شش نشست در دو روز (پنجشنبه و جمعه ۱۹ و ۲۰ اردیبهشت) و یک گفت‌وگو در روز آخر (شنبه ۲۱ اردیبهشت) پیش‌بینی شده است. در هر نشست سه کارشناس، نظرات خود را به مدت ۶۰ دقیقه ارائه خواهند داد و سپس ۴۵ دقیقه به بحث و گفت‌وگو مابین مخاطبان و کارشناسان اختصاص پیدا می‌کند. همچنین گفت‌وگوی روز آخر، معطوف به ارتباط بی‌واسطه رییس و دبیر جشنواره‌ بین‌المللی تئاتر فجر با علاقه‌مندان، کارشناسان، اصحاب رسانه و… خواهد بود. جزئیات بیشتر و شرح برنامه این نشست‌ها در موعد مقرر اطلاع‌رسانی خواهد شد.
نشست «آسیب‌شناسی جشنواره‌ بین‌المللی تئاتر فجر» به دبیری مهرداد رایانی‌مخصوص و مدیریت اجرایی میلاد نیک‌آبادی برگزار می‌شود.

قیمت بلیت‌های «عروس مردگان» اعلام شد / آغاز بلیت‌فروشی از امروز
قیمت بلیتهای نمایش «عروس مردگان» اثری فانتزی و موزیکال به طراحی و کارگردانی امیدرضا سپهری، تهیه‌کنندگی مریم نراقی  اعلام شد.
بلیت‌های این نمایش از ۷۰ تا ۱۹۰ هزارتومان هستند.
این نمایش با نقش‌آفرینی ( به ترتیب الفبا) مهران احمدی، مهران امام‌بخش، نازنین بیاتی، سارا توکلی، فرناز توللی، امیر جعفری، شقایق دهقان،  ناصر عاشوری، علی عامل هاشمی، نیکی کریمی،  میلاد کی‌مرام و محمد لهراسبی از اواسط  اردیبهشت ماه بر روی صحنه می‌رود.

نمایش «عروس مردگان»  اقتباسی است از «عروس مرده» به کارگردانی تیم برتون که نمایشی فاخر و موزیکال است.  
اجرای موزیکال این نمایش برای نخستین بار در ایران روی صحنه خواهد رفت و ارکستر«ایستگاه» موسیقی این نمایش را به صورت زنده و با آهنگسازی «میلاد مهدوی» اجرا خواهد کرد.
«عروس مردگان» فقط  ۱۵ اجرا در «تهران رویال هال اسپیناس پالاس»  خواهد داشت. پیش فروش  بلیت  از امروز ۹ اردیبهشت ساعت ۱۲:۰۰  بر روی سایت  تیکت به نشانی www.tik8.com آغاز خواهد شد.

نسخه نمایش خانگی فیلم سینمایی «سوفی و دیوانه» توزیع می‌شود
به گزارش روابط عمومی فیلم، نسخه نمایش خانگی فیلم سینمایی «سوفی و دیوانه» ساخته مهدی کرم پور از فردا سه شنبه دهم اردیبهشت توسط تصویرگستر پاسارگاد در شبکه نمایش خانگی توزیع می‌شود و در شبکه نماوا به صورت آنلاین قابل تماشا خواهد بود.
«سوفی و دیوانه» درامی عاشقانه است که فیلمنامه آن توسط مهدی سجاده‌چی و مهدی کرم پور به نگارش در آمده و پس از عاشقانه پل چوبی پنجمین فیلم کرم پور در مقام کارگردان است.
امیر جعفری و به آفرید غفاریان بازیگران اصلی این فیلم هستند و بازیگران دیگری چون محمدرضا شریفی نیا، سیامک صفری، الهه حصاری و سعید امیر سلیمانی در آن به ایفای نقش پرداخته اند. همچنین رضا یزدانی خواننده شناخته شده ایرانی نیز در این فیلم به عنوان بازیگر حضور دارد و دومین همکاری خود با کرم پور را پس از اپیزود «تهران سیم آخر» از فیلم «طهران تهران» تجربه می کند.
«سوفی و دیوانه» محصول خانه همایش است.
«دلبند» در ترنتو ایتالیا
فیلم مستند «دلبند» به کارگردانی یاسر طالبی و تهیه‌کنندگی الهه نوبخت، در بخش مسابقه جشنواره بین‌المللی فیلم «ترنتو» ایتالیا به نمایش درمی‌آید.
به گزارش روابط عمومی مرکز گسترش سینمای مستند و تجربی، شصت و هفتمین دوره جشنواره بین‌المللی فیلم ترنتو Trento Film Festivalاز 7 اردیبهشت در کشور ایتالیا گشایش یافته و مستند «دلبند» ساخته یاسر طالبی در بخش مسابقه این جشنواره روی پرده خواهد رفت.
در این بخش رسمی جشنواره «ترنتو» که یکی از قدیمی‌ترین جشنواره‌های اروپایی است، ۲۷ فیلم شرکت دارند.این جشنواره تا روز ۱۵ اردیبهشت‌ماه ادامه خواهد داشت.
مستند «دلبند» پیش از این در بخش مسابقه بین‌الملل جشنواره «ایدفا» هلند،بخش سینما و فرهنگ غذاCulinary Cinema جشنواره فیلم برلین و بخش رسمی جشنواره استانبول ترکیه به نمایش درآمده بود و در جشنواره «بیگ‌اسکای» آمریکا نیز فینالیست بخش Feature Competition شده بود.
این فیلم هم‌اینک در بخش «ویترین جهان» جشنواره «هات‌داکس» کانادا حضور دارد و در خرداد ماه نیز در جشنواره «ماموت‌لیکس» آمریکا به نمایش گذاشته می‌شود.
«دلبند» قصه‌ی زندگی دشوار اما شیرین یک مادر هشتاد و سه ساله و تنها به نام «فیروزه» را روایت می‌کند که زندگی منحصر به فردی در دل رشته کوه‌های البرز دارد.
این مستند محصول مرکز گسترش سینمای مستند و تجربی و شرکت تصویر گستر الهه پارسی (الی ایمیج) به مدیریت الهه نوبخت است که پخش بین‌الملل این فیلم را نیز بعهده دارد.
انتهای پیام
