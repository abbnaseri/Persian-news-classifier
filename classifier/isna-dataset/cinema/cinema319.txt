شهرام گیل‌آبادی: "تئاتر شهر" را از بی‌تدبیری آزاد کنید
شهرام گیل‌آبادی، کارگردان و مدیرعامل خانه تئاتر با اشاره به حادثه تیراندازی در محوطه تئاتر شهر گفت: تئاتر شهر را باید از بی‌تدبیری آزاد کرد، این مجموعه نمی‌تواند این‌قدر مورد هجمه قرار بگیرد و حمایت نشود.
به گزارش ایسنا، نشست رسانه‌ای نمایش «عاشقانه‌های خیابان» به کارگردانی شهرام گیل‌آبادی صبح دوشنبه ۲۰ خردادماه درحالی برگزار شد که علاوه بر عوامل این تئاتر، مدیرعامل و دیگر مدیران «جمعیت طلوع بی‌نشان‌ها» در نشست حضور داشتند.
در ابتدای این نشست شهرام‌گیل‌آبادی، کارگردان نمایش ضمن اشاره به تیراندازی شامگاه ۱۹ خرداد ماه در محوطه تئاتر شهر بیان کرد: از اتفاق دیروز تئاتر شهر نگرانم و تئاتر شهر را باید از بی تدبیری آزاد کرد. متاسفم تئاتر شهر که نماد نمایش در ایران است به جولانگاه بی‌تدبیری تبدیل شده است.
او ادامه داد: این بی‌تدبیری تا جایی ادامه پیدا کرده که تیراندازی می‌شود و عوامل به وجود آمدن این اتفاق به داخل تئاتر شهر می‌روند و تعدادی آدم هم سعی می‌کنند در تئاتر شهر را بشکنند. این اتفاقات قابل پذیرش نیست. بحث مدیریت تئاتر شهر نیست. چندین دستگاه در به وجود آمدن این مشکل دخیل هستند و امیدوارم هر کسی مسئول آن است به سرعت اقدامی برای این امر انجام دهد. تئاتر شهر نمی‌تواند این قدر مورد هجهه قرار بگیرد و مورد حمایت نباشد. متاسفانه بی‌تدبیری و عدم برنامه‌ریزی اجتماعی ما را به روزی کشانده که دیگر آن را نتوانیم جمع کنیم.
او در ادامه صحبت‌هایش بر لزوم پرداختن به آسیب‌های اجتماعی در هنر و تئاتر تاکید کرد و گفت: این یک آزادی بیان است که منِ کارگردان بتوانم از این موضوعات در نمایش‌هایم صحبت کنم. هیچ تهدیدی نمی‌تواند حرکت ما را مختل کند. ما سعی داریم صدای خاموش کسانی باشیم که مورد ظلم واقع شده‌اند. ما به قدر توان و بضاعتمان می‌خواهیم شرایطی را به وجود بیاوریم که مردم در این امر ما را همراهی کنند و من توقعی از دولتی‌ها ندارم.
مدیرعامل خانه تئاتر درباره روند تولید نمایش «عاشقانه‌های خیابان» توضیح داد: ما از بیش از یک سال گذشته که تحقیقات روی این نمایش را آغاز کردیم با ۷۸ زن دستفروش مترو گفت‌وگو انجام دادیم. در این میان به بچه‌هایی رسیدیم که HIV دارند و مشخص نیست چه سرنوشتی خواهند داشت. کار بعدی را بر اساس کودکان خواهیم نوشت‌. در نظر سنجی‌هایی که داشتیم مشخص شد زنان دستفروش در فضای مترو احساس امنیت بیشتری دارند. اکثر این زنان سرپرست خانوار هستند و فرزند دارند. در این میان قصه‌های تاسف باری درباره کودکانی که در خانه‌ها تنها می‌مانند وجود دارد.
وی افزود: بازی‌ها از محیط مترو آغاز شد و تمرین‌ها آنجا سامان گرفت و در ارتباط با این افراد قرار گرفتند. کارمان به صورت اینتراکتیو اجرا خواهد شد و ترانه‌ای را هم در حین اجرا از رضا یزدانی خواهیم داشت. ما در این عاشقانه داستان کودکان این زنان را هم بیان می‌کنیم و به «خانه مادری» که برای جمعیت طلوع بی‌نشان‌هاست اشاره می‌کنیم.
اکبر رجبی مشهود مدیرعامل جمعیت طلوع بی‌نشان‌ها که با هدف حمایت از زنان، مردان و کودکان آسیب دیده اجتماعی فعالیت می‌کند، در ادامه این نشست بیان کرد: ما سال گذشته در چهارراه ولیعصر پسری را پیدا کردیم که گوشه چشمم قِی کرده بود (عفونت چشمی) وقتی ما او را پیش پزشک بردیم متوجه شدیم باید چشمش تخلیه شود. او جای دوری نبوده و دقیقاً در مکانی بود که بسیاری از هنرمندان و فرهیخته‌های شهر از آن عبور می‌کنند و ما هیچکدام او را ندیده بودیم. اکنون مکانی را به نام «خانه مادری» ایجاد کرده‌ایم تا زنان دستفروش بتوانند فرزندانشان را با خیال راحت به آنجا بیاورند و در خانه تنها نگذارند و یا همراه خود نبرند.
الهام پاوه‌نژاد بازیگر این نمایش با بیان اینکه اولین همکاری‌اش با شهرام گیل‌آبادی است به موضوع این نمایش اشاره و ابراز امیدواری کرد که با توجه به داستان به ظاهر ساده این نمایش، بتوانند هدفی را که مدنظر دارند، بیان کنند.
این بازیگر افزود: ما فکر می‌کنیم عشق فقط بین مرد و زن است درصورتی که معنای بزرگتر آن عشق و محبت یک زن به زن همکارش هم هست که در این نمایش یک دستفروش است و حمایت‌هایی که از او دارد که در این نمایش به آن پرداخته شده است.
رضا یزدانی که در این نمایش هم به عنوان بازیگر حضور دارد و هم ترانه‌ای را برای آن اجرا کرده است، گفت: من خواندن ترانه‌های اعتراضی را از سالها قبل آغاز کردم و این اتفاق بسیار خوبی است که با این نمایش سعی داریم تا صدای زنان سرپرست خانوار و دستفروش را به گوش دیگران برسانیم.
ابراهیم حقیقی طراح پوستر این نمایش در سخنانی با بیان اینکه "دهه ۵۰ حمید سمندریان فعالیت داشت و معنای تئاتر را او به خوبی می‌دانسته" اظهار کرد: تئاتر با سیرک فرق می‌کند و باید خواب آرام شهروند را آشفته و او را بیدار کند.
مژگان علی‌شاهی «مدیر خانه مادری» با اشاره به تیراندازی دیشب در محوطه تئاتر شهر گفت: آسیب‌ها اینقدر گسترده شده که به عرصه هنر رسیده است و در تئاتر شهر شاهد یک صحنه خشونت آمیز بودیم.
او در ادامه صحبت‌هایش به «خانه مادری» و اهمیت وجود آن برای کودکانِ مادرانی که مجبور به دست‌فروشی هستند، اشاره کرد.
زهره آشتیانی دبیر فراکسیون خانواده مجلس نیز در ادامه این نشست به طرح ماجرای ازدواج سفید اشاره کرد که مجله‌اش بعد آن توقیف شد و نیز به بحث زنان تن‌فروش که به سیاه‌نمایی متهم شدند پرداخت و افزود: خوشحالم که نام این‌نمایش «عاشقانه‌های خیابان» است زیرا آن تابو شکسته شد که می‌گوید، دست فروشی آسیب و جرم به حساب می‌آید. ما یک اتحادیه جهانی دست فروشی داریم که در اکثر نقاط دنیا برایشان قوانین و حمایت‌هایی وجود دارد. در مجلس این دوره روی بحث زنان سرپرست خانوار تاکید داشتیم و بودجه شان افزایش پیدا کرد. اما متاسفانه این مقدار افزایش به اندازه افزایش تعداد زنان سرپرست خانوار و دست فروش نیست. در کشور ما دست فروشی جرم‌ نیست فقط گفته‌اند نباید باعث سدمعبر شوند.
بهمن عباسپور نویسنده این نمایش به حضورش در میان کارتن‌خواب‌ها اشاره کرد و گفت: من پیش از مواجهه با این افراد از کارتن‌خواب‌ها بدم می‌آمد اما اکنون چنین فکری نمی‌کنم و با نوشتن این نمایشنامه سعی کردم این نگاه اشتباه را تغییر دهم و حرف‌های نگفته تک تک کارتن خواب‌ها دیده و نوشته شود. شب‌هایی که کوچه‌های جنوب تهران را می‌گشتیم کودکی ۶ساله را دیدیم که معتاد بود و در خیابان‌ها می‌چرخید. وقتی در میان آنها بودم فهمیدم این افراد اتفاقاً زنده‌اند و دغدغه همدیگر را دارند.
در پایان مراسم هم پس از پخش تیزر این نمایش، از پوستر آن که توسط ابراهیم حقیقی طراحی شده است، رونمایی شد.
در حاشیه این نشست چند نفر از زنان دستفرش دعوت شده بودند و این امکان به وجود آمده بود تا حاضران در نشست بتوانند پس از جلسه از آنها خرید کنند.

انتهای پیام
