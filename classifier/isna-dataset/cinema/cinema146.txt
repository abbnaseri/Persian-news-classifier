کدام نمایش در جذب مخاطب موفق است؟
آمار تفکیکی اطلاعات فروش و تعداد تماشاگر تماشاخانه‌های اداره کل هنرهای نمایشی تا هفته گذشته مشخص شد ولی تعدادبلیت‌های فروخته شده و میهمان نشان نمی‌دهد کدام نمایش را باید در اسنتقبال و کسب رضایت مخاطب موفق دانست!
به گزارش ایسنا به نقل از روابط عمومی اداره کل هنرهای نمایشی، آمار فروش مجموعه تئاتر شهر، تماشاخانه سنگلج و تالار هنر تا روز جمعه ۳۱ خرداد منتشر شد؛ آماری که در آن بلیت‌های مهمان بیشتر نمایش‌هایش بالاست.
بر این اساس مجموعه تئاتر شهر آمار تفکیکی اطلاعات فروش و تعداد تماشاگر دو نمایش خود را به شرح زیر اعلام کرد:
نمایش «کمیته نان» به نویسندگی و کارگردانی لیلی عاج اجرای خود را از دوشنبه ۲۳ اردیبهشت در سالن قشقایی با ظرفیت ۹۶ نفر آغاز کرد. این نمایش در طول ۲۸ اجرا تا جمعه ۳۱ خرداد پذیرای ۱۹۹۱ نفر شد. این ۱۹۹۱ نفر، با ۱۰۷۲ بلیت تمام‌بها، ۲۵۳ بلیت نیم‌بها، ۱۶۹ بلیت تخفیف‌دار و ۴۹۷ بلیت مهمان به تماشای «کمیته نان» نشستند. به این ترتیب این اثر با بهای بلیت ۳۰۰ هزار ریال در گیشه به رقم ۴۰۰ میلیون و ۱۱۰ هزار ریال دست پیدا کرد.
نمایش «مده‌آ» به نویسندگی مسعود سمیعی و طراحی و کارگردانی علی‌اصغر راسخ‌راد اجرای خود را از جمعه ۲۰ اردیبهشت در سالن قشقایی با ظرفیت ۹۶ نفر آغاز کرد. این نمایش در طول ۲۹ اجرا، میزبان ۹۵۹ نفر شد. از این ۹۵۹ نفر، ۲۱۱ نفر با بلیت تمام‌بها، ۴۵ نفر با بلیت نیم‌بها، ۳۲ نفر با بلیت تخفیف‌دار و ۶۷۱ نفر با بلیت مهمان به تماشای این اثر نشستند. به این ترتیب «مده‌آ» با قیمت بلیت ۳۰۰ هزار ریال، در گیشه به رقم ۷۷ میلیون و ۷۳۰ هزار ریال دست پیدا کرد.
تالار هنر نیز آمار فروش دو نمایش خود را به شرح زیر اعلام کرد:
نمایش «غول بابا» به نویسندگی مهدی سیم‌ریز و کارگردانی محبوبه پاداش و مهدی سیم‌ریز اجرای خود را از ۱۵ اردیبهشت در تالار هنر با ظرفیت ۲۴۰ نفر آغاز کرد. این نمایش تا جمعه ۳۱ خرداد با پشت سر گذاشتن ۳۵ اجرا، میزبان ۲۸۶۵ نفر شد. از این ۲۸۶۵ نفر، ۱۲۴۲ نفر با بلیت تمام‌بها، ۱۲۵۸ نفر با بلیت نیم‌بها، ۵۰ نفر با بلیت تخفیف‌دار و ۳۱۵ نفر با بلیت مهمان به تماشای این اثر نشستند. به این ترتیب «غول بابا» با بهای بلیت ۲۰۰ هزار ریال در گیشه به رقم ۳۸۱ میلیون و ۴۸۰ هزار ریال دست پیدا کرد.
نمایش «زیر گنبد طلا» به نویسندگی و کارگردانی بهاره میرزاپور اجرای خود را از یکشنبه ۱۹ خرداد در تالار هنر با ظرفیت ۲۴۰ نفر آغاز کرد. این نمایش در طول ۱۲ اجرا تا جمعه ۳۱ خرداد میزبان ۸۹۸ نفر شد. این ۸۹۸ نفر، با ۴۸ بلیت تمام‌بها، ۱۳۰ بلیت نیم‌بها، ۴۲۲ بلیت تخفیف‌دار و ۲۹۸ بلیت مهمان به تماشای این اثر نشستند. به این ترتیب «زیر گنبد طلا» با بهای بلیت ۲۰۰ هزار ریال در گیشه به رقم ۸۰ میلیون و ۶۵۰ هزار ریال دست پیدا کرد.
تماشاخانه سنگلج نیز آمار فروش تنها نمایشی را که اکنون روی صحنه دارد به شرح زیر اعلام کرد:
نمایش «چشم به راه میرغضب» به نویسندگی و کارگردانی حسین کیانی از چهارشنبه ۲۲ خرداد در تماشاخانه سنگلج با ظرفیت ۲۳۵ نفر روی صحنه رفت. این نمایش در طول ۹ اجرا تا جمعه ۳۱ خرداد میزبان ۷۷۱ نفر شد. از این ۷۷۱ نفر، در غیاب بلیت نیم‌بها، ۷۰ نفر با بلیت تمام‌بهای ۲۵۰ هزار ریالی (بالکن) و ۵۰ نفر با بلیت تمام بهای ۴۰۰ هزار ریالی (همکف)، ۲۶۴ نفر با بلیت تخفیف‌دار و ۳۸۷ نفر با بلیت مهمان به تماشای این اثر نشستند. به این ترتیب «چشم به راه میرغضب» با بهای بلیت ۴۰۰ هزار ریال (همکف) و ۲۵۰ هزار ریال (بالکن) در گیشه به رقم ۱۰۹ میلیون ریال دست پیدا کرد.
انتهای پیام
