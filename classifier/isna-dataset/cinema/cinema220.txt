/ در سینما و تئاتر چه خبر است؟/
اجرای «صدای خنده حضار» در تماشاخانه دیوار چهارم، انتشار اولین پوستر «کار کثیف»، پایان فیلمبرداری «گواهی امضاء» ، اجرای نمایش قلعه و.... از جمله خبرهای سینما و تئاتر است.
«صدای خنده حضار» در تماشاخانه دیوار چهارم می‌پیچد.
به گزارش ایسنا به نقل از روابط عمومی مجموعه نمایشی «دیوار چهارم»، نمایش «صدای خنده حضار» به نویسندگی مجتبی کاظمی و کارگردانی حسام افسری از اول مرداد ماه سال جاری، ساعت ۱۹:۳۰ در تماشاخانه «دیوار چهارم» به روی صحنه خواهد رفت.
بنابراین گزارش، کوروش شاهونه و حسین منفرد، در این اثر نمایشی به ایفای نقش می پردازند. حسام افسری، کارگردان اثر، ضمن معرفی بازیگران این نمایش، در رابطه با داستان و ویژگی های اثر عنوان نمود: «صدای خنده حضار متنی است که از دو سال پیش روی آن کار کردیم. نام «صدای خنده حضار» را به تعمد انتخاب کردیم؛ شاید به ظاهر در ذهن بعضی از مخاطبین، این یک نمایش سراسر کمدی به چشم بیاید، اما واقعیت این است که این نمایش اثری درباره خنده است؛ چیز هایی درباره خنده آدم هایی به ظاهر ساده که حتی به ذهنمان هم نمی رسد. شاید در جاهایی از اثر مخاطب بیش از دیدن یک کار ترسناک، عجیب، تلخ و غافلگیر کننده ی محض، واکنش نشان دهد.»
وی راجع به انتخاب بازیگرانش عنوان: «رابطه ی عمیقی بین دو شخصیت این نمایش برقرار است در واقع ما به دنبال کستی بودیم که علاوه بر توانایی فردی، شیمی رابطه ی عمیقی میانشان برقرار باشد. جدا از این، کمیک بودن بازی ها و حرکت بر روی مرز رئالیته، عمل انتخاب بازیگر را سخت تر کرده بود که خوشبختانه از ابتدای مراحل نگارش متن به ترکیب کوروش شاهونه و حسین منفرد فکر کردم که با استقبال این عزیزان از متن کست روی صحنه ی کار به بهترین شکل بسته شد.»
افسری در پایان گفت: «این روزها تمام کست پشت صحنه اش درگیر ساخت دکور پیچیده و چندوجهی کار هستند و خود اثر هم در انتظار بازبینی و شروع تبلیغات رسمی اش به سر می برد.»
«صدای خنده حضار» به نویسندگی مجتبی کاظمی و کارگردانی حسام افسری در مرداد ماه سال جاری، ساعت ۱۹:۳۰ در مجموعه نمایشی «دیوار چهارم» به روی صحنه خواهد رفت.

انتشار اولین پوستر رسمی «کار کثیف»
اولین پوستر رسمی فیلم سینمایی «کار کثیف» منتشر شد.
به گزارش مشاور رسانه‌ای پروژه، با نزدیک شدن به زمان اکران فیلم سینمایی «کار کثیف» به نویسندگی و کارگردانی خسرو معصومی در گروه سینمایی فرهنگ، سازندگان از اولین پوستر رسمی این فیلم رونمایی کردند.

طراحی این پوستر را بهزاد خورشیدی برعهده داشته است.
ساخته خسرو معصومی پس از پایان اکران فیلم «دختر شیطان» در سینماهای سراسر کشور روی پرده می‌رود.
پدرام شریفی، الهام نامی، شاهرخ فروتنیان، زنده‌یاد لوون هفتوان، رضا فیاضی، خیام وقار، مهران نائل، اکبر معززی، نیکان فهیم‌نیا، کامران فیوضات، مسعود فروتن، آروز ابی‌زاده، پیام احمدی‌نیا، ابراهیم عمادی، مهرداد فلاحتگر، حماسه دولتشاهی، رضا یوسفی، مهدی جمشیدی، سیدمهدی میراکبری، علی محمدی، سیمون باغداساریان، حسین زمانی، وحید حبیبیان، علی بهمنش، مرجان نکویی، نیما مهتابی، ساجده مرادپور، امیر پاسبان، امیرحسین آصفی، بهادر اونلو بازیگرانی هستند که در این فیلم سینمایی به ایفای نقش پرداخته‌اند.
«کار کثیف» مضمونی اجتماعی دارد و به معضل بیکاری جوانان و مهاجرت می‌پردازد.
پخش این فیلم برعهده موسسه رسانه فیلمسازان قرار دارد.

فیلمبرداری «گواهی امضاء» به پایان رسید

با حضور علیرضا استادی در برابر دوربین فیلمبرداری فیلم سینمایی «گواهی امضاء» به کارگردانی شهرام اسدزاده به پایان رسید.
به گزارش مشاور رسانه‌ای پروژه، علیرضا استادی همراه با علیرضا مهران، سیامک اطلسی، حامد جوادی، پویا صفدرپور، حامد طوسی، پوریا اصلان و پریا گوران آخرین بازیگرانی بودند که در فیلم سینمایی «گواهی امضاء» به نویسندگی و کارگردانی شهرام اسدزاده مقابل دوربین رفتند. تدوین این فیلم که از چندی پیش شروع شده بود، در روزهای آتی ادامه دارد.
امیر آقایی، نسیم ادبی، نادر فلاح، هامون سیدی، علیرضا استادی، نازنین صلح جو، سیامک اطلسی، آسیه اسدزاده، داریوش آهنچیان، علیرضا مهران، حامد جوادی، پویا صفدر پور، پوریا اصلان، حامد طوسی، پریا گوران، ایمان ده یادگاری، شهروز شهبازی، سپیده صادقی، دنا شهبازی، علی طایفه و بازیگر خردسال مهنا پیراسته بازیگران فیلم تازه اسدزاده هستند.
«گواهی امضاء» روایت متقاطع و پیچیده یک شبانه روز از زندگی فریبرز و محبوبه است که تصادف دختر بچه ٥ ساله‌شان (تینا) با اتومبیل گروه فاسدان، آنها را سر راه زوج دیگری به نام‌های اشکان و ندا قرار می‌دهد. در میان این هیاهو و درگیری‌ها هر کس به فکر نجات زندگی خودش از یک چند ضلعی تعقیب و گریز است تا گواهی برای تار و پود افکارش بدست آورد.
عوامل این فیلم عبارتند از: نویسنده و کارگردان: شهرام اسدزاده، تهیه‌کننده: سید محمد قاضی، مشاور پروژه: سیروس الوند، مجری طرح: موسسه نقطه عطف سینما و تئاتر، مدیر تولید: رحمت عبدالله‌زاده، مدیر فیلمبرداری: مهدی ایل‌بیگی، دستیار اول کارگردان و برنامه‌ریز: علی آشتیانی، صدابردار: محمد صالحی، طراح گریم: دانیال شعاعی، طراح صحنه: حسین مجد، جانشین تولید: فروزان جنیران، دستیار اول فیلمبردار و نورپرداز: مصطفی بافرونی، طراح لباس: سمیرا کشورنژاد، منشی صحنه: شهرزاد مطلق، مدیر تدارکات: مراد خانه‌زاد، فیلم پشت صحنه: پریسا آزمایش، مشاور رسانه ای و مدیر روابط عمومی: مریم قربانی نیا، عکس: حسین خدارتی.
اجرای نمایش قلعه در خانه نمایش «دا»
نمایش «قلعه» به نویسندگی و کارگردانیِ مهدی رضایی، به‌زودی در خانه‌نمایش «دا» روی صحنه خواهد رفت. این اثر که کاری از گروه «تئاتر اشتراک» است، اقتباسی از نمایشنامۀ «ناظر مرگ» نوشتۀ ژان‌ژنه است. «قلعه» به‌زودی در تیرماه ۱۳۹۸ به صحنه خواهد رفت که با بازشدن درگاه خرید اینترنتی برای این اجرا، متعاقباً خبرهای تکمیلی اعلام خواهد شد.
انتهای پیام
