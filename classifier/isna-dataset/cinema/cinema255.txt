سالن‌های پردیس سینمایی ملت  15 سالنه می‌شوند
دبیر هفتمین دوره جشنواره بین‌المللی فیلم شهر با اعلام اینکه تعداد سالن های پردیس سینمایی ملت به ۱۵ سالن افزایش خواهد یافت، از تلاش برای آماده شدن این پردیس تا قبل از جشنواره سی و هشتم فیلم فجر خبر داد.
به گزارش ایسنا، هاشم میرزاخانی مدیرعامل مؤسسه تصویر شهر و دبیر هفتمین دوره این جشنواره در نشستی که در پردیس سینمایی ملت برگزار شد اعلام کرد که از جمله اهداف اصلی جشنواره تشویق و ترغیب هنرمندان سینما به مقوله شهر و شهروندی است.
به گفته وی؛ ۱۲۸ اثر در بخش ملی و ۳۱ اثر از کشورهای دیگر به جشنواره انتخاب شدند.‌در بخش بین الملل کشورهای مختلفی حضور دارند و از بین آثارشان آثار کیفی و قابل قبولی انتخاب شده‌اند. توجه ویژه به آثار ویدیویی از بخش‌های دیگر این جشنواره معرفی شد تا به مسائل شهری بیشتر پرداخته شود. همچنین سریال هم از این دوره به جشنواره اضافه شده است تا سریال سازان به ترویج مسائل شهروندی بیشتر بپردازند.
پس از ارائه توضیحاتی درباره جزئیات جشنواره‌ها و تاکید بر شعار «شهروند مسئول، شهر سالم»، از تیزر و پوستر جشنواره رونمایی شد و در ادامه میرزاخانی درباره موسسه تصویر شهر هم صحبت کرد.‌
وی با اشاره به سابقه ۱۵ ساله فعالیت این موسسه و اینکه با چهار پردیس در اکران فیلم‌های سینمایی حضور دارد، گفت: پردیس ملت هفتمین جایگاه اکران را در کشور دارد و در تلاش هستیم تا با پیگیری مسئله پارکینگ و مشکلاتی که برای این پردیس و بیمارستان این محدوده وجود دارد حل کنیم.‌
او افزود: قرار است صندلی‌های بیشتری (۵۰۰) به ظرفیت پردیس سینمایی ملت اضافه شود و این پردیس به مجموعه‌ای با ۱۵ سالن تبدیل خواهد شد و امیدوارم تا قبل از جشنواره فیلم فجر آماده شود.
براین اساس طبقه مثبت دو چند منظوره خواهد شد، به طبقه مثبت یک سالن چهار اضافه می‌شود که ظرفیت حدود ۵۰ نفر دارند چون سالن‌هایی با ظرفیت کم در دنیا مرسوم است.‌به طبقه منفی یک نیز چهار سالن اضافه می‌شود که از ۸۰ نفر تا ۴۰ نفر ظرفیت دارند. در منفی دو نیز دو سالن با ظرفیت ۲۸ نفر اضافه می‌شوند. تمام توان این است که این سالن‌ها برای جشنواره فجر امسال آماده شوند که یا به عنوان محل اصلی جشنواره یا سینمای مردمی استفاده می‌شود.
به گفته میرزاخانی پردیس تماشا همچنان رایگان برای اهالی رسانه خواهد بود، پردیس راگا از ۱۰ شب به بعد بجز سه شنبه‌ها نیم بها است و همچنین پردیس سینمایی رازی از این پس در تمام روزهای هفته بلیت با 50 درصد تخفیف به مردم ارایه می‌کند.
مدیرعامل مؤسسه تصویر شهر در این نشست در پاسخ به اینکه بودجه جشنواره چقدر است؟ گفت: برای این دوره هنوز اسپانسری نداریم ولی در دوره قبل هم خود موسسه برگزار کننده بوده آن هم از طریق درآمدی که از اکران به دست آورده و امسال هم فعلاً بنا بر همین است اما از مشارکت و حمایت هم استقبال می‌کنیم.
میرزاخانی درباره اینکه آیا پردیس ملت با توسعه سالن‌ها می‌تواند به کاخ جشنواره تبدیل شود؟ گفت: اگر پارکینگ اینجا درست شود و محل نشست‌ها سامان یابد آمادگی داریم که برای جشنواره فعالیت کنیم.‌
او در بخشی دیگر درباره تولید فیلم‌ها در موسسه تصویر شهر بیان کرد: بودجه خوبی برای این کار درنظر گرفته شده و برنامه‌های خوبی هم تدوین شده اما منوط هست به اینکه بودجه تامین شود.
وی در پایان در پاسخ به سوال ایسنا درباره شفاف سازی مالی موسسه و اینکه آیا پنج میلیاردی که به جشنواره جهانی فجر کمک شده از سوی موسسه بوده یا خود شهرداری؟ گفت: در حوزه حمایت از جشنواره ما، بودجه‌ای تعریف نمی‌شود و ما خودمان حمایت بگیر هستیم.
او افزود: موسسه ذیل یک هیأت‌مدیره است و در حوزه کلان و شفاف سازی مجمع باید تصمیم گیری کند و ما طرح موضوع خواهیم کرد. البته بخش اکران در سایت سینماشهر قابل مشاهده است. آن پنج میلیارد تومان هم شهرداری در راستای حمایت‌هایی که خودش از پروژه‌های فرهنگی و هنری تعریف می‌کند داده است و ارتباطی با موسسه تصویر شهر نداشت.‌
انتهای پیام
