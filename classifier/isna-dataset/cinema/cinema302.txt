تقدیر از بهرام دهقانی در جشنواره فیلم «نهال» 
شانزدهمین جشنواره بین‌المللی فیلم کوتاه دانشجویی نهال با تقدیر از بهرام دهقانی (تدوینگر سینما) آغاز شد.
به گزارش ایسنا، مراسم افتتاحیه شانزدهمین جشنواره بین‌المللی فیلم کوتاه دانشجویی نهال شامگاه دوشنبه ۲۰ خرداد با حضور سیدحسن سلطانی، رئیس دانشگاه هنر، بیژن اربابی، معاون فرهنگی و اجتماعی دانشگاه هنر، شهاب‌الدین عادل، رئیس دانشکده سینما تئاتر دانشگاه هنر و جمعی از اهالی فرهنگ و هنر و سینماگران در سالن شهیدبهنام محمدی مرکز آفرینش‌های هنری کانون پرورش فکری کودکان و نوجوانان برگزار شد.
آئین افتتاحیه جشنواره فیلم نهال به بزرگداشت مقام هنری بهرام دهقانی تدوینگر باسابقه سینما و مدرس دانشگاه اختصاص داشت که در این راستا علاوه بر پخش کلیپی از فیلم‌هایی که او آن‌ها را تدوین کرده است، فیلمی از اظهارنظر برخی از سینماگران، بازیگران و کارگردانان درباره این هنرمند پخش شد.
سپس با حضور رسول صدرعاملی، غلامرضا آزادی و فریدون جیرانی از بهرام دهقانی تقدیر شد و او بعد از دریافت لوح تقدیرش گفت: همواره از جریان تجربی و آکادمیک سینما چیزهایی زیادی یاد گرفته‌ام و هیچ‌گاه در دوران کار حرفه‌ای این دو را از هم جدا ندانسته و نمی‌دانم.

سلطانی، رئیس دانشگاه هنر نیز در بخشی از سخنان خود در این مراسم بیان کرد: موضوعی شدن جشنواره یا اختصاص بخشی از آن به طرح موضوعی خاص نیازهای مفهومی و محتوایی را که جامعه ممکن است به آن‌ها مبتلا باشد مرتفع خواهد ساخت. صرف‌نظر از پرداختن به جریان هنری در قالب برگزاری جشنواره‌ای همچون نهال، این رویدادها رسالتی نیز دارند و در جشنواره نهال توجه به مباحث و موضوعات اجتماعی و ارتقای سطح فرهنگی و مناسبات اجتماعی می‌تواند به عنوان یک موضوع مورد توجه قرار گیرد.
‌شانزدهمین جشنواره فیلم نهال با نمایش ۹۵ فیلم داخلی و ۱۳ فیلم خارجی به دبیری رضا باستانی تا ۲۹ خرداد به کار خود ادامه خواهد داد.
انتهای پیام
