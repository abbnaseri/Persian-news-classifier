شهلا ریاحی در یک محفل هنری بعد از مدت‌ها + عکس 
‌شهلا ریاحی که انتشار چند عکس در ماه‌های گذشته باعث ناراحتی خانواده و همکارانش شد در جشن نوروزگان خانه تئاتر تقدیر و به واسطه‌ی حضورش در این مراسم، تصویر تازه‌ای از این بازیگر قدیمی منتشر شد.


به گزارش ایسنا، سال گذشته همین روزها بود که فرزند شهلا ریاحی از برخی بی‌اخلاقی‌ها در انتشار عکس و خبر از احوال این هنرمند انتقاد کرد؛ او به ایسنا گفته بود: شهلا ریاحی ۱۵ سال است که "دیمنشیا" و "آلزایمر" دارد و به همین دلیل در آن مقطع مدتی تحت نظر پزشکان در یک مرکز خصوصی قرار داشت.
انتشار یکسری عکس از این بازیگر قدیمی که بیماری و حالتی آشفته را در او نشان می‌داد بارها در رسانه‌ها و شبکه‌های مجازی هم مورد گله قرار گرفت و حتی در افتتاحیه جشنواره فیلم فجر امسال هم بهمن فرمان‌آرا در واکنش به به پخش تصویری گفته بود: این روزها راجع به کسانی که سن‌شان بالا رفته حرفی زده نمی‌شود و اگر هم زده می‌شود، ناخوشایند است. فیلمی از شهلا ریاحی دیدم که عکس جوانی‌اش را در حالی که آلزایمر گرفته است، به او نشان می‌دهند و می‌گویند این عکس را می‌شناسی؟ متأسفم! چرا باید اینگونه بی‌احترامی شود؟! شهلا ریاحی اولین کارگردان زن سینمای ایران است، این کار که امروز در اینستاگرم دیدم، مثل حرکتی است که کنار تخت بیماری می‌روند و در کنار کسی که اکسیژن در بینی‌اش است، عکس می‌گیرند و آن را پخش می‌کنند. این کارها برای چیست؟
چند شب قبل هم در شب کارگردانان سینمای ایران که به دبیری پوران درخشنده برگزار شد، از شهلا ریاحی یاد شد.
درخشنده در بخشی از این مراسم بیان کرده بود: لازم می‌دانم و بی‌مناسبت نیست به عنوان اولین زن فیلمساز در پس از انقلاب یادی کنم از اولین بانوی کارگردان که شش دهه پیش، زمانی که کمتر بانویی به خودش این جرأت را می‌داد که پشت دوربین به عنوان کارگردان حضور داشته باشد، به واسطه‌ی توانایی‌هایی که در زن هنرمند ایرانی سراغ داشت، اسم خودش را، «شهلا ریاحی»، به عنوان اولین فیلمساز زن ثبت کرد.
این بازیگر با وجود سختی و شرایط جسمی شامگاه ۲۰ اسفندماه در جشن نورزگان که توسط خانه تئاتر برگزار شد، شرکت کرد و اگرچه روی ویلچیر نشسته بود اما بعد از مدت‌ها در یک محفل هنری دیده شد. او در این مراسم در کنار ۱۲ هنرمند دیگر مورد تقدیر قرار گرفت.

شهلا ریاحی متولد ۱۳۰۵ است که با ساخت فیلم «مرجان» به عنوان اولین کارگردان زن سینمای ایران شناخته می‌شود.
او علاوه بر حضور پررنگ در تئاتر و تلویزیون، در فیلم‌های سینمای مختلفی همچون «دو فیلم با یک بلیت»، «دلشدگان»، «می خواهم زنده بمانم»، «عروسی خون» و.... بازی کرده است و آخرین حضورش در سینما به فیلم «نهنگ عنبر ۲» در سال ۹۵ برمی‌گردد.

انتهای پیام
