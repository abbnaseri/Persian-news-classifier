چگونه گوسفندان بر گرگ‌ها غلبه می‌کنند!؟
انیمیشن «هرم غذایی» به کارگردانی وحید نورعلی‌رضائی،روایتگر ترفند گوسفندی برای غلبه بر گرگ‌ها است. این فیلم در مرحله‌ی طراحی استوری‌بُرد قرار دارد.
به گزارش ایسنا به نقل از روابط عمومی مرکز گسترش سینمای مستند و تجربی، انیمیشن «هرم غذایی» از یک زباله‌دانی شروع می‌شود که گوسفندان در آن غذا می‌خورند و مورد حمله گرگ‌ها قرار می‌گیرند. در ادامه یکی از گوسفندان تصمیم می‌گیرد چند گوسفند را با طعم گوشت آشنا کند تا اینبار آنها به گرگ‌ها حمله کنند؛ اما در لحظه‌ی آخر گوسفندانِ گوشت‌خوار مسیر خود را تغییر داده و...
وحید نورعلی‌رضائی درباره‌ی دلیل انتخاب این سوژه توضیح داد: به نظرم این موضوع شوک خوبی به ما می‌دهد. هیچ‌کس نمی‌تواند از آنچه در وجودش هست فاصله بگیرد و در نهایت همه‌ی ما باید کاری را که برایش ساخته شده‌ایم، انجام دهیم.
وی با اشاره به اینکه داستان «هرم غذایی» سه پرده‌ای است و طی توافق با مرکز گسترش قرار شده یک پرده از آن تولید شود، گفت: این انیمیشن با تکنیک دو بُعدی ساخته می‌شود و در حال حاضر استوری‌بُرد آن طراحی شده است.
عوامل تولید این انیمیشن عبارتند از: تهیه‌کننده و کارگردان: وحید نورعلی‌رضائی، استوری‌بُرد: امیرمحمد آزادی ارمکی، کاراکتر: وحید نورعلی‌رضائی، بک‌گراند: محمد آژیرنیا، انیمیت: وحید نورعلی‌رضائی و شیوا حسنی‌پارسا، رنگ: شهرزاد اکبری، تدوین: اشکان نورعلی‌رضائی، موسیقی: شایان نورعلی‌رضائی، تهیه شده در: مرکز گسترش سینمای مستند و تجربی.
انتهای پیام
