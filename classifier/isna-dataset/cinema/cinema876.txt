فرصت دارید ۸ شب به «گذر سینما» بروید
از امروز و هم‌زمان با آغاز به کار سی‌و هفتمین دوره جشنواره جهانی فیلم فجر، «گذر سینما» با هدف گفت‌وگوی دوجانبه‌ بین شهر و جشنواره گشوده می‌شود.
به گزارش ایسنا به نقل از ستاد خبری بخش جنبی گذر سینما، وحید قاسمی - مدیر رویدادهای شهری سی‌وهفتمین جشنواره جهانی فیلم فجر گفت: «بنا نیست که این جشنواره به‌عنوان یک رویداد ایزوله برگزار شود که هیچ تعاملی با محیط ندارد و تأثیری روی محل برگزاری ندارد. به همین منظور تلاش شده مانند سایر رویدادها و فستیوال‌هایی که ارزش افزوده‌ای برای شهر دارند، این جشنواره نیز ارزش افزوده‌ای داشته و روی ارتقای کیفی زندگی شهروندان اثرگذار باشد.»
او تاکید کرد به همین منظور، کل جشنواره به بافت تاریخی تهران آمده است و در مرکز شهر برگزار می‌شود.
قاسمی افزایش مکان‌های مرتبط با جشنواره را روش دیگری معرفی کرد که باعث می‌شود تعداد بیشتری از شهروندان از برنامه‌های جشنواره بهره بگیرند و گفت: «با همین رویکرد، جشنواره جهانی فیلم فجر در دو سه سال گذشته به‌نوعی توانسته تبدیل به یک برند شود. در همین راستا رضا میرکریمی و سایر برگزارکنندگان جشنواره تصمیم گرفته‌اند این رویکرد را نهادینه کنند و دپارتمانی تعریف شد که نتیجه‌اش طراحی گذر سینما در خیابان برادران مظفر با رویکرد سینما بود.»
مدیر رویدادهای شهری سی‌وهفتمین جشنواره جهانی فیلم فجر نصب بیلبوردهای شهری با جملات معروف سینما در فضای شهری را یکی دیگر از جلوه‌ّهای بصری جشنواره در فضای شهری دانست.
به گفته وی این گذر به وجه مردمی سینما توجه دارد و هر شب چند برنامه متفاوت خواهد داشت. برنامه‌های گذر از ساعت ١٧: ٣٠ شروع می‌شود و تا ۱۲ شب ادامه دارد. موسیقی خیابانی منتخبی از موسیقی‌های سینمایی داریم و تعدادی هنرور بعضی صحنه‌های فیلم‌ها را اجرا می‌کنند. موسیقی اقوام و پنل‌های فیلم‌نامه‌خوانی از دیگر برنامه‌های ثابت گذر هستند و هر شب با نمایش یک فیلم به پایان می‌رسد.»
خیابان برادران مظفر که در ضلع شرقی سینما فلسطین قرار دارد، پیش از این سنگفرش شده و محل مناسبی برای حضور شبانه شهروندان است.
گذر سینما همزمان با سی‌وهفتمین جشنواره جهانی فیلم فجر از ۲۹ فروردین تا ۶ اردیبهشت ۱۳۹۸ در تهران از ساعت ۱۷ الی ۲۴ همه روزه در خیابان برادران مظفر برگزار خواهد شد.
انتهای پیام
