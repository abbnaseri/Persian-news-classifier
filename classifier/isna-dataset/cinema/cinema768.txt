همه رکوردهایی که «انتقام جویان» شکستند
فیلم جدید «انتقام جویان: آخر بازی» با فروش ۱.۲ میلیارد دلاری و ثبت چندین رکورد جدید می‌تواند در ادامه عنوان پرفروش‌ترین فیلم تاریخ سینما را  نیز از «آواتار» بگیرد.  
به گزارش ایسنا به نقل از ورایتی، فیلم ابرقهرمانی «انتقام جویان: آخر بازی» جدیدترین محصول استودیو مارول کمپانی دیزنی در هفته نخست اکران به فروش نجومی ۱.۲ میلیارد دلاری دست یافت تا علاوه بر ثبت رکورد بالاترین فروش آغازین تاریخ سینما، خود را برای شکستن رکورد «آواتار» در فهرست پرفروش‌ترین‌های تاریخ سینما آماده کند.
این فیلم «انتقام‌جویان: جنگ ابدیت» (۲۰۱۸) و همچنین «انتقام‌جویان» (۲۰۱۲) و «انتقام‌جویان: عصر اولتران» (۲۰۱۵) است و بیست و دومین فیلم در دنیای سینمایی مارول است که برادران «روسو» آن را با فیلمنامه‌ای مشترک از «کریستوفر مارکوس» و «استیون مک‌فیلی» کارگردانی کرده‌اند.
رکورد پیشین فروش آغازین سینمای جهان با ۶۴۰ میلیون دلار در اختیار «انتقام جویان: جنگ ابدیت» از همین مجموعه فیلم بود. از دلایل فروش آغازین چشمگیر فیلم جدید «انتقام جویان»، اکران همزمان در چین با سایر کشورهای جهان است.
«انتقام جویان: آخر بازی» در سینمای آمریکا نیز با ثبت فروش ۳۵۰ میلیون دلار، رکورددار فروش آغازین تمام ادوار شد و باز هم رکورد ۲۵۷ میلیون دلاری فیلم «انتقام جویان: جنگ ابدیت» را شکست. «جنگ ستارگان: نیرو برمی‌خیزد» (۲۴۸ میلیون دلار)، «جنگ ستارگان: آخرین جدای» (۲۲۰ میلیون دلار) و «دنیای ژوراسیک» (۲۰۸ میلیون دلار) در رتبه‌های بعدی بالاترین فروش آغازین سینمای آمریکا تا تاکنون قرار دارند.
رکورد بعدی قسمت جدید «انتقام جویان» در سینماهای چین رقم خورد، جایی که این فیلم ابر قهرمانی در پنج روز نخست اکران به رکورد فروش ۳۳۰ میلیون دلار دست یافت و در روز نخست اکران نیز رکورد فروش ۱۰۷ میلیون دلار را بر جای گذاشت.




   انتقام جویان: آخر بازی
  


این فیلم سه ساعته با اکران در ۴۶۶۲ سالن سینمایی آمریکا و با گذر از انیمیشن «من نفرت‌انگیز ۳» (۴۵۲۹ سالن)، «دنیای ژوراسیک: قلمرو سقوط کرده» (۴۴۵۷ سالن)، «انتقام جویان: جنگ ابدیت» (۴۴۷۴ سالن) و «گرگ و میش: خسوف»، رکورد گسترده‌ترین اکران سینمایی در آمریکایی شمالی را نیز به نام خود ثبت کرد.
«انتقام جویان: آخر بازی» در هفت نخست اکران حداقل ۶۳ هزار نمایش داشت و که ۱۰ هزار نمایش بیشتر از فیلم «پلنگ سیاه» بود تا رکورددار تاریخ سینما برای بیشترین نمایش در یک هفته باشد. همچنین ۲۰ سینما از جمعه تا یکشنبه (۹۶ ساعت) به طور مداوم فعالیت کردند تا پاسخگوی حجم تقاضا برای تماشای این فیلم باشند.
بالاترین متوسط فروش روزانه این فیلم در یک سالن با رسیدن به بیش از ۷۵ هزار دلار و پیشی گرفتن از فروش حدود ۶۰ هزار دلاری «جنگ ستارگان نیرو برمی‌خیزد»، با ثبت رکورد جدید همراه بود.
جدیدترین فیلم از مجموعه «انتقام جویان» علاوه بر چین، در چندین کشور دیگر نیز دست به رکورد زنی زد و در ۴۳ کشور شامل انگلستان، ایرلند، استرالیا، کره جنوبی، برزیل، مکزیک، آرژانتین و فرانسه پرفروش‌ترین فیلم اکران آغازین نام گرفت. این فیلم هم اکنون در رتبه چهارم پرفروش‌ترین فیلم‌های تاریخ سینما در گیشه جهانی قرار دارد.
«انتقام جویان: آخر بازی» هم‌اکنون با فروش ۱.۲ میلیارد دلاری در رتبه هجدهم پرفروش‌ترین فیلم‌های تاریخ سینما قرار دارد و به ادامه روند کنونی می‌تواند به فکر شکستن رکورد «آواتار» (۲.۷۸ میلیارد دلار)، «تایتانیک» (۲.۱۸۷ میلیارد دلار) و «جنگ ستارگان: نیرو برمی‌خیزد» (۲.۰۶ میلیارد دلار) به عنوان سه فیلم نخست در فهرست پرفروش‌ترین‌های تاریخ سینما باشد.
انتهای پیام
