/ در سینما و تئاتر چه خبر است؟/
انتشار اقلام تبلیغی تایید شده سازمان سینمایی، رونمایی از پوستر نمایش «نان» ، اکران و نقد و بررسی «ابر و آفتاب»، تعداد آثار ارسالی به جشنواره فیلم های ورزشی ،جشنواره منطقه ای «سروناز» در آذر ماه و... خبرهای سینما و تئاتر است.
اقلام تبلیغی تایید شده سازمان سینمایی بر روی سایت منتشر می‌شود.
به گزارش ایسنا، اقلام تبلیغی فیلم های سینمایی شامل پوستر، سردر، تبلیغات محیطی فیلم های سینمایی و جلد و پوستر آثار نمایش خانگی تایید شده سازمان سینمایی در سایت سازمان منتشر می‌شود.
به گزارش روابط عمومی سازمان امور سینمایی و سمعی بصری، اقلام تبلیغی تایید شده سازمان سینمایی جهت چاپ و استفاده در سینماها و تبلیغات رسانه‌ای و محیطی که پیش از این بصورت چاپ شده تایید می‌شد، از ابتدای تیرماه انتشار آن در سایت سازمان سینمایی به منزله تایید تلقی می‌شود.
سینماها، رسانهها، پخش کنندگان و چاپخانهها  میتوانند جهت اطلاع از اقلام تبلیغی تایید شده به آدرس cinema-org.ir مراجعه نمایند.


رونمایی از پوستر نمایش «نان» با طراحی کمال کچوئیان   پوستر نمایش «نان» به نویسندگی و کارگردانی نصیر ملکی جو، با طراحی کمال کچوئیان رونمایی شد.  نصیر ملکی جو، فارغ التحصیل دانشگاه باوهاوس کشور آلمان در رشته هنرهای عمومی و پرفورمنس آرت با رویکرد تئاتر پست دراماتیک و ویژوآل است. او نمایش «نان» را تا به حال با  اجراهای متنوع در داخل و خارج از کشور به صحنه برده است.  آزاده احمد آبادی، سارا پهلوانی، هلیا خورشیدی، زهرا سلیمیان، مهسا شیخی، حسین مهدوی در این نمایش نقش آفرینی می کنند.  سایر عوامل این نمایش عبارتند از: مشاور پروژه: محمد قدس، مجری طرح: آزاده احمدآبادی، مدیر تولید: ایمان یزدی، ‎دستیار کارگردان و برنامه ریز: زهرا سلیمیان، ‎منشی صحنه: سماء اکبری، ‎مدیران صحنه: دانیال بهداروند، مینا رمضانی، مینا سیدزاده، طراح صدا و موسیقی: فواد الهی قمشه ای، طراح صحنه و آکسسوار: نصیر ملکی جو، ‎مشاور طراح صحنه:حسین طاهربخش، ‎مشاور طراح آکسسوار: نوید سیمبر، ‎طراحی و ساخت ماسک: هادی عرب نرمی، ‎طراح نور: حسین طاهربخش، ‎طراح پوستر و بروشور: کمال کچوئیان، ساخت دکور: محمد طاهربخش، بنیامین کشاورز، سید ‎علی اصغر اسلامی، ‎ساخت آکسسوار: الناز عزتی، مینا رمضانی، نسیم یاقوتی، شاهین فتحی، ‎دوخت لباس: رکسانا دهری، سمیه خواسته، ‎دستیار صحنه و لباس: فاطمه صفیری، ‎دستیار موسیقی: دانیال بهداروند، ساخت تیزر: مصطفی قاهری، ‎عکاسان: ساره سرلک، مهسا عظیمی، مدیر تبلیغات: مریم شریعتی، ‎روابط عمومی و تبلیغات: گروه هنری پژواک  این اثر نمایشی تا ۲۴ تیرماه ، هر روز به جز شنبه ها ساعت ۱۹ در تالار حافظ به روی صحنه می‌رود. علاقه‌مندان جهت خرید اینترنتی بلیت این نمایش می‌توانند به سایت تیوال مراجعه کرده یا با شماره ٠٩٣٥٥٦٢٩٨٢٢ تماس بگیرند.

"ابر و آفتاب" پس از 23 سال در فرهنگسرای ارسباران اکران و نقد می شود
فیلم سینمایی «ابر و آفتاب» به کارگردانی محمود کلاری محصول 1375 یکشنبه 2 تیر ماه 1398 ساعت 18 در فرهنگسرای ارسباران نمایش داده شده و پس از آن با حضور عوامل نقد و بررسی می‌شود.
به نقل از روابط عمومی فرهنگسرای ارسباران، در خلاصه داستان این فیلم آمده است: یک گروه فیلمسازی در روستایی مشغول ساخت فیلمی هستند، آنها کل فیلم را فیلمبرداری کرده‌اند و تنها صحنه پایانی فیلم یعنی مرگ شخصیت اصلی فیلم باقی مانده است، کارگردان فیلم می خواهد این صحنه را در هوای آفتابی فیلمبرداری کند و برای این کار دلایل خودش را دارد؟! اما هوا ابری است و آفتاب در نمیاد، در این اثنا خبری از شهر می رسدکه همه تصمیمات فیلمساز را تحت الشعاع قرار می دهد.
این فیلم که برنده بزرگترین جایزه نقدی جهان از جشنواره ماردل پلاتای آرژانتین شده است، براساس یک رویداد واقعی ساخته شده است است. داستان این فیلم براساس وقایعی است که برای مرحوم نقشینه به هنگام ساخت فیلم «ای ایران» ناصر تقوایی رخ داد.امیر پایور، محمدرضا شریفی نیا، سوسن آقارجبی، پژمان نجات تیموری، سارا امیرخسروی و فرشید دهخدا بازیگران فیلم ابر و آفتاب هستند.
محمود کلاری نویسنده و کارگردان، مرتضی شایسته تهیه کننده، سیف الله صمدیان عکاس، کورش جاهد کارشناس سینما و جمعی دیگر از عوامل و بازیگران فیلم مهمانان پانصد و دهمین نشست باشگاه فیلم تهران هستند.
علاقمندان برای حضور دراین نشست می‌توانند به فرهنگسرای ارسباران واقع در خیابان شریعتی بالاتر از پل سیدخندان‌، خیابان جلفا مراجعه و یا با شماره‌های 20- 22872818 تماس بگیرند. همچنین برای رزرو بلیت نیز می توانند به سایت تیوال مراجعه کنند.


702 اثر از 54 کشور در دوازدهمین جشنواره فیلم‎های ورزشی ایران
702 اثر از 54 کشور متقاضی حضور در بخش‎های مختلف دوازدهمین جشنواره بین المللی فیلم‎های ورزشی ایران شدند.
به گزارش روابط عمومی جشنواره، با پایان مهلت ثبت نام در دوازدهمین دوره جشنواره بین‎المللی فیلم های ورزشی ایران، آثاری از 54 کشور برای حضور در بخش های مختلف این رویداد به دبیرخانه ارسال شده است و قرار است هیأت انتخاب به زودی بررسی آثار را آغاز کند.
جشنواره فیلم‌های ورزشی ایران، نماینده انحصاری فدراسیون جهانی فیلم و تلویزیون ورزشی (FICTS) است. مقر FICTS در میلان ایتالیا است که بیش از ۱۱۶ کشور عضو این فدراسیون هستند. این جشنواره به عنوان یکی از ۱۶ پایگاه جهانی و میزبان ۲۸ کشور آسیایی و منطقه برای ورود به جشنواره جهانی میلان مورد توجه فیلمسازان و سینماگران این کشورها است و با توجه به جایگاه بین المللی این جشنواره و استقبال از آن، آثاری از کشورهای اروپایی و دیگر کشورها نیز مهمان این رویداد هستند.
دوازدهمین دوره جشنواره بین‌المللی فیلم‌های ورزشی ایران به دبیری سیدمجتبی علوی 5 تا 8 شهریور 1398 همزمان در تهران و قشم به همت مؤسسه فرهنگی خانه هنر خیام در بخش خصوصی برگزار می‌شود.
برای مطالعه اخبار و اطلاعات بیشتر می‌توان به سایت رسمی جشنواره به نشانی www.sportfilmfest.ir مراجعه کرد.


جشنواره منطقه‌ای «سروناز» آذرماه برگزار می‌شود
شصت و سومین جشنواره منطقه‌ای سینمای جوان «سروناز»، ازچهارم تا هفتم آذرماه ۱۳۹۸ در شیراز برگزار می‌شود.
به گزارش روابط عمومی انجمن سینمای جوانان ایران، دبیرخانه جشنواره منطقه‌ای سینمای جوان شیراز «سروناز» از تعویق برگزاری این رویداد خبر داد.
این جشنواره پیش از این قرار بود دوم تا پنجم شهریور برگزار شود و بر اساس اطلاعیه دبیرخانه، تاریخ جدید برگزاری آن  4 تا 7 آذرماه اعلام شده است.
برپایه این گزارش، نخستین جشنواره ملی سینما و ادبیات نیز هم زمان با شصت و سومین جشنواره منطقه‌ای سینمای جوان شیراز در همین تاریخ برگزار خواهد شد.
جشنواره منطقه‌ای «سروناز» شیراز در سه بخش مسابقه­ فیلم کوتاه، فیلمنامه و عکس و با با حضور استان‌های: فارس، خراسان رضوی، خراسان جنوبی، سیستان و بلوچستان، کرمان، هرمزگان، اصفهان، قم، مرکزی و البرز برگزار می‌شود و هنرمندان علاقه‌مند به شرکت در آن تا تاریخ 15 مرداد98 فرصت دارند درسامانه جشنواره‌های انجمن سینمای جوانان ایران به نشانی www.iycs.ir  ثبت‌نام  و آثار خود را ارسال کنند.
نشانی ارسال آثار: تهران- میدان ونک- خیابان گاندی جنوبی- کوچه نوزدهم- پلاک ۲۰-کدپستی: ۱۵۱۷۸۷۳۸۱۱- دفتر امور جشنواره‌ها
شماره‌های تماس با دبیرخانه جشنواره: ۸۶۰۸۴۸۱۶ - ۸۶۰۸۴۸۲۹-۰۲۱

برندگان شیر طلای ونیز در سینماتک خانه هنرمندان ایران
منتخبی از فیلم‌های برنده شیر طلای جشنواره فیلم «ونیز» در خانه هنرمندان ایران به نمایش در می‌آید.
به گزارش روابط عمومی خانه هنرمندان ایران، برنامه فصل تابستان سینماتک خانه هنرمندان ایران به نمایش ده فیلم منتخب از فیلم‌های برنده شیر طلای جشنواره فیلم «ونیز» اختصاص دارد. در این برنامه فیلم‌هایی از کارگردانان مطرح سینما هم‌چون روبرتو روسلینی، روی اندرسون، فرانچسکو رزی، هانری ژرژ کلوزو و.. به روی پرده خواهند رفت و مورد نقد و بررسی قرار می‌گیرند.
بر این اساس، دوشنبه ۳ تیر و در اولین برنامه از این مجموعه، فیلم «مانون» به کارگردانی هانری ژرژ کلوزو محصول سال ۱۹۴۹ کشور فرانسه به نمایش در خواهد آمد. پس از آن، دوشنبه ۱۰ تیر فیلم «ژنرال دلارووه» اثر روبرتو روسلینی محصول سال ۱۹۵۹ کشور ایتالیا به روی پرده خواهد رفت. در ادامه، دوشنبه ۱۷ تیر فیلم «دست‌ها روی شهر» به کارگردانی فرانچسکو رزی محصول سال ۱۹۶۳ کشور ایتالیا به نمایش در می‌آید. دوشنبه ۲۴ تیر نیز فیلم «خداحافظ بچه‌ها» اثر لویی مال محصول سال ۱۹۸۷ کشور فرانسه به روی پرده می‌رود. آخرین برنامه تیرماه سینماتک خانه هنرمندان ایران نیز به نمایش فیلم «آتش‌بازی» بهکارگردانی تاکشی کیتانو محصول سال ۱۹۹۷ کشور ژاپن اختصاص خواهد داشت که دوشنبه ۳۱ تیر به روی پرده خواهد رفت.
در نخستین برنامه نمایش فیلم مردادماه نیز دوشنبه ۱۴ مرداد فیلم «بازگشت» اثر آندره زویاگینتسف محصول سال ۲۰۰۳ کشور روسیه به نمایش در خواهد آمد. پس از آن دوشنبه ۲۸ مرداد فیلم «طبیعت بی‌جان» به کارگردانی ژیا جانگ‌که محصول سال ۲۰۰۶ کشور چین به روی پرده می‌رود.
برنامه شهریورماه سینماتک خانه هنرمندان ایران نیز از این قرار خواهد بود؛ دوشنبه ۴ شهریور فیلم «فاوست» اثر الکساندر سوکوروف محصول سال ۲۰۱۱ کشور روسیه به نمایش در می‌آید. دوشنبه ۱۱ شهریور فیلم «کبوتری برای تأمل در هستی روی شاخه نشست» به کارگردانی روی اندرسون محصول سال ۲۰۱۴ کشور سوئد به روی پرده می‌رود. در آخرین برنامه این فصل نیز دوشنبه ۲۵ شهریور فیلم «رما» اثر آلفونس کوارن محصول سال ۲۰۱۸ کشور مکزیک به نمایش در خواهد آمد.
علاقمندان برای ثبت‌نام در فصل تابستان سینماتک خانه هنرمندان ایران می‌توانند به سایت تیوال یا به‌صورت حضوری به واحد سینماتک خانه هنرمندان ایران مراجعه کنند. هنرمندان عضو خانه سینما، اعضای انجمن منتقدان، خبرنگاران و دانشجویان .برای عضویت شامل تخفیف هستند.


نمایش «عموی عجیب بزرگ کوچیک من» در مرکز تئاتر کانون
اجرای نمایش «عموی عجیب بزرگ کوچیک من» به کارگردانی ناصر آویژه و نویسندگی گیتا داودی از 10 تیر 1398در مرکز تئاتر کانون پرورش فکری کودکان و نوجوانان آغاز می‌شود.
به گزارش اداره‌کل روابط عمومی و امور بین‌الملل کانون، قصه‌ی این نمایش ماجرای کتاب‌خانه‌ای‌ است که از سوی خانمی اداره می‌شود که معتقد است قصه‌ها و کتاب‌ها می‌توانند تاثیر خوب و جادویی‌ای داشته باشند و با ورود دختر کوچکی به نام سارا که مدتی‌ است به دلیل مسایل پیش آمده در زندگی‌اش غمگین و تنهاست، ماجراهای عجیبی شکل می‌گیرد.
نمایش «عموی عجیب بزرگ کوچیک من» با الهام از کتاب «مجموعه قصه‌های شل سیلوراستاین» از انتشارات کانون پرورش فکری کودکان و نوجوانان از سوی گروه نمایشی «بازی‌سازان» تولید شده است.
بر اساس این خبر آهنگ‌ساز این اثر نمایشی آرش سلگی است و اصغر فریدی‌ماسوله، سینا ییلاق‌بیگی و سهیلا جوادی به ترتیب طراحان حرکت‌، صحنه و لباس هستند.
 هم‌چنین ساخت انمیشن تئاتر «عموی عجیب بزرگ کوچیک من» را رامین بهادری ساخته و رضا خضرایی طراح نور در این نمایش است.
در عین حال در این اثر هنری الهام زارعی به عنوان دستیارکارگردان، امید علیرضایی مدیر صحنه، سهیل سالکی منشی صحنه و بهروز فائقیان به عنوان روابط عمومی و تبلیغات مجازی همکاری می‌کنند.
در همین حال طراحی پوستر و بروشور نمایش «عموی عجیب بزرگ کوچیک من» را یاسمن سلگی انجام داده و مریم آشوری، ماهک فتاح‌پور، ناصر آویژه، مهرداد باقری، شاهین گلکار، محمد اله‌دادی، سبا سلیمانی و رها آویژه بازیگران آن هستند.
این نمایش با صدای سعید چنگیزیان، الهام کردا و علیرضا ناصحی تابستان 1398 در سالن بوستان مرکز تولید تئاتر و تئاتر عروسکی کانون پرورش فکری کودکان و نوجوانان واقع در خیابان حجاب، داخل پارک لاله تهران به روی صحنه می‌رود.
نمایش «عموی عجیب بزرگ کوچیک من» 10 تیر هر روز به جز شنبه‌ها صبح‌ها ساعت ۱۰ ویژه مدارس و مهدهای کودک و ساعت 18:30 برای عموم اجرا می‌شود.
علاقه‌مندان می‌توانند برای دریافت اطلاعات بیش‌تر و ذخیره بلیت با شماره تلفن 09199962916 تماس بگیرند.
انتهای پیام 
