این فیلم می‌تواند و باید اکران شود
علی‌اصغر پورمحمدی در حاشیه اکران «خط باریک قرمز» که داستان گروهی مجرم نوجوان در کانون اصلاح و تربیت است، بیان کرد: این فیلم می‌تواند و باید اکران شود، پیشنهادم این است که تمام مسئولان و خصوصا سران سه قوه این فیلم را ببینند و حال و هوای واقعی چنین بچه‌هایی و شرایط آن‌ها را بدانند و آشنا شوند.
به گزارش ایسنا به نقل از روابط عمومی «خط باریک قرمز»، معرفی این فیلم در حضور مهمان‌های ویژه و تماشاگران و اهالی رسانه توسط رضامیرکریمی، دبیر سی و هفتمین جشنواره جهانی فیبم فجر انجام شد و بعد از او فرزاد خوشدست کارگردان و نگار اسکندرفر به نمایندگی از عوامل فیلم روی صحنه رفتند.
اولین اکران عمومی  این فیلم، با حضور علی‌اصغر پورمحمدی، مدیر سابق شبکه سوم سیما، حجت‌الاسلام احمد مازنی، رئیس کمیسیون فرهنگی مجلس شورای اسلامی، دکتر رضا پورحسین، روانشناس بالینی و قائم مقام سیمای جمهوری اسلامی ایران، مرتضی رزاق‌کریمی، قائم‌مقام مرکز گسترش سینمای مستند، غلامرضا موسوی، تهیه‌کننده سینما، محسن استادعلی، رییس هیئت مدیره انجمن مستندسازان و مستندساز، مسعود فراستی، منتقد سینما، مجتبی جباری، فوتبالیست و توماج دانش‌بهزادی در سالن شماره ۲ سینما چارسو به نمایش درآمد.
پورمحمدی _مدیر سابق شبکه سوم سیما_ که پس از مشکلات و توقف‌های پیش‌آمده در مسیر ساخت فیلم، یکی از حامیان آن بود، برای اولین بار «خط باریک قرمر» را در این نمایش عمومی تماشا کرد. او فیلم را یک اثر جدید، مبتکرانه و جسورانه معرفی کرد و گفت: ساخت این فیلمی با چنین شرایطی کار ساده‌ای نیست. حضور در زندان و ارتباط با نوجوانان و جوانانی با این مشکلات خاص، رفت و آمد به زندان با محدودیت‌های ویژه و سختی‌های زیادی که دارد و کمبود بودجه آن‌ را سخت‌تر می‌کند. با این‌که فیلم مستند بود، آن‌قدر گیرایی داشت که مخاطب را تا آخر نگه دارد، با این حال فکر می‌کم کار باید کوتاه‌تر شود و باتوجه به عرف جامعه ما، برای اکران عمومی بعضی از حرف‌ها حذف شود.
علی‌اصغر پورمحمدی درباره دلیل حمایتش از ساخت «خط باریک قرمز» گفت: طرح اولیه به نظرم تازگی داشت که می‌توانست به نتیجه قابل قبولی هم منجر شود. در طول این کار با مشکلات و موانع بسیار سختی روبه‌رو شدیم اما قاطعانه از ساخت فیلم حمایت کردم، چون این کار تجربه نشده بود و می‌شد به مسئولان زندان، قاضی و کسانی که وظیفه مراقبت از بچه‌ها را دارند، حق داد که نگران باشند.
مدیر سابق شبکه سوم سیما درباره احتمال و امکان اکران فیلم «خط باریک قرمز» گفت: فیلم می‌تواند و باید اکران شود، پیشنهادم این است که تمام مسئولان و خصوصا سران سه قوه این فیلم را ببینند و حال و هوای واقعی چنین بچه‌هایی و شرایط آن‌ها را بدانند و آشنا شوند.
«خط باریک قرمز» مستند-داستانی ساخته فرزاد خوشدست چهارمین فیلم بلند این کارگردان است که ساخت آن سه سال طول کشید. فیلم داستان گروهی مجرم نوجوان است که با حضور یک مربی تئاتر در زندان، آموزش می‌بینند تا شاید بتوانند نمایشی واقعی را در دنیای خارج از زندان به روی صحنه ببرند.
انتهای پیام
