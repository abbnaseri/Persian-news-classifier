برگزیدگان جشنواره مستقل فیلم کوتاه دانش‌آموزی «بینش» معرفی شدند
آئین اختتامیه یازدهمین جشنواره فیلم کوتاه دانش‌آموزی بینش برگزار شد.
به گزارش ایسنا، رضا بهزادیان - دبیر یازدهمین جشنواره فیلم کوتاه بینش - در این مراسم تصریح کرد: در جشنواره یازدهم ۲۱۸ فیلم از ۲۲ استان شرکت کردند و همچنین دو فیلم از کشورهای سوئد و کانادا در دو بخش داستانی و مستند به رقابت پرداختند.
وی افزود: همه اعضای تیم دبیرخانه، تشریفات و گروه موسیقی را دانش‌آموزان عزیز کشورمان تشکیل می‌دهند و بخش هیأت داوران دانش‌آموزی هم به صورت مستقل، فیلم‌ها را انتخاب می‌کند.
همچنین اجرای مراسم اختتامییه را دکتر مرتضوی بر عهده داشت.
در ادامه، حسن محمدی مدیر دبیرستان علم سلیم که برگزارکننده و حامی اصلی این جشنواره است، در سخنانی هدف از جشنواره «بینش» را لذت دیده شدن و توجه به روحیه خودباوری و بالا بردن عزت نفس دانش‌آموزان برشمرد.
در ادامه گروه موسیقی دانش آموزی "بینش" به اجرای قطعات موسیقی سنتی پرداخت.
روبوشه، مدیر آموزش و پرورش منطقه ۷ شهر تهران، سیامک گلشیری نویسنده، افشین عزیزی آهنگساز، دکتر رزاقی، روانشناس، مجید آسمانی، کارگردان، سیاوش مفیدی بازیگر و مینا هاشمی دوبلور و مجری از جمله شرکت‌کنندگان در این مراسم بودند.
در بخش پایانی، علی‌اکبر زین‌العابدین نماینده هیأت داوران، بیانیه این هیأت را در ۸ بخش قرائت کرد.
در این بیانیه آمده بود: «داوری جشنواره فیلم کوتاه بینش هر سال دشوارتر می‌شود. حضور دانش‌آموزان فیلمساز از سراسر کشور با وجود سلیقه‌های گوناگون، امکانات مادی و فنی نابرابر و تنوع فرهنگی گسترده، دلایل این سختی است. از طرفی شرکت طیف وسیعی از گروه‌های سنی از دبستانی‌ها تا پیش‌دانشگاهی‌ها در این جشنواره، ظرایف رعایت عدالت را با صدای بلند گوشزد می‌کند.
حضور پررنگ دختران فیلمساز در این دوره هم از نظر تعداد و چه از نظر کیفیت مثال‌زدنی برخی آثارشان از رویدادهای شادی‌بخش این دوره بود و نوید می‌دهد که در دوره‌های بعدی بیننده آثار بیشتر و بهتری از ایشان باشیم.
ارتقای سطح فنی آثار لذت بیشتر دیدن فیلم‌های این دوره را در برداشت.»
هیأت داوران این دوره متشکل از مازیار رضاخانی کارگردان و فعال هنری، رحمان حاصلی کارگردان و تهیه‌کننده، علی‌اکبر زین‌العابدین نویسنده، سارا نامجو، کارگردان انیمیشن، عظیم فلاح خوشنویس، سیدجواد یوسف‌بیک، مدرس و منتقد سینما، الهه آرانی نمایشنامه‌نویس، نسیم رفیعی، صداپیشه و بازیگر صداوسیما و محسن پورهاجریان، تهیه‌کننده، این شرکت‌کنندگان را شایسته دریافت تندیس جشنواره دانستند:
تندیس بهترین فیلم کوتاه داستانی: فیلم «مهربانی به توان ابدیت» ساخته نگین ایرانپور و محدثه صادقی از شهر اصفهان و فیلم «عینک رویایی» ساخته ماهان حاصلی از تهران.
تندیس بهترین فیلم کوتاه مستند: فیلم «۵۰ در ۹۰» ساخته باربد هاشم پور از تهران.
تندیس بهترین فیلم کوتاه از نگاه تماشاگران: فیلم «دو هزار پا» ساخته علی گنجی از تهران
تندیس بهترین فیلم کوتاه از نگاه دانش‌آموزان در بخش مستند: فیلم «حامد از زندگی می‌گوید» ساخته حامد براهویی از دامغان
تندیس بهترین فیلم کوتاه از نگاه دانش‌آموزان در بخش داستانی: فیلم «دو هزار پا» ساخته علی گنجی
همچنین تندیس‌های بهترین فیلمنامه به «حصار» نوشته مصطفی عالم‌زاده نوری از قم، بهترین فیلمبرداری برای فیلم «رمپ» حسین افضلی از یزد، بهترین پوستر به امیرعلی شیرخان بیک برای پوستر فیلم «حماقت»، بهترین ایده به فیلم «ماژیک» ساخته پارسا عسگری و متین فلاحی از تهران، بهترین تدوین به مینا خوش‌نیت نیکو برای فیلم «متهم»، بهترین صدابرداری به ملیحه سعیدی از اصفهان برای فیلم «ایراج»، بهترین تیتراژ به رادین قزلباش از تهران برای فیلم «خوش شانسی»، بهترین کارگردانی به محدثه صادقی و نگین ایرانپور از اصفهان برای فیلم «مهربانی به توان ابدیت»، بهترین بازیگر دختر دانش‌آموز به روژین رستمی برای فیلم «انتخاب با تو»، بهترین بازیگر زن بزرگسال به «نیلوفر نیازمند» برای فیلم «متهم»، بهترین بازیگر پسر دانش‌آموز به کسری شیرآوند برای فیلم «عینک رویایی»، بهترین بازیگر مرد بزرگسال به کیهان جعفریان برای فیلم «ماژیک و خوش شانسی»، بهترین فیلم مشارکت خانوادگی به فیلم «دیدگ» ساخته محمدنصرت ناهوکی از سیستان و بلوچستان و تندیس ویژه هیأت داوران برای استعداد برتر به دانش‌آموز فیلمساز و آهنگساز «کیان اسلام زاده» تعلق گرفت.
یازدهمین جشنواره بینش با حمایت معنوی آموزش و پرورش منطقه ۷ شهر تهران، تئاتر شهر، پژوهشسرای اشراق، وزارت ارتباطات و فناوری اطلاعات، آپارات، مؤسسه پویا همیاران فرهنگ و هنر، شرکت یاس چهارده، شهرداری منطقه ۷ تهران، دنیای سینما، مجله فرم و نقد، فرهنگسرای اندیشه، انجمن خیریه حامی، باغ نغمه‌ها، سازمان بهزیستی کشور، جشنواره ملی ابن سینا، انجمن فرهنگی - هنری عیار، انجمن و ادبیات داستانی ایرانیان، دبیرستان تربیت صالحین، دبیرستان پیام امیر، هنرستان فراصوت، شرکت آموزشی فدک، انتشارات زهد و مؤسسه فرهنگ نوین برگزار شد.
انتهای پیام
