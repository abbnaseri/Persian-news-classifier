روایت احمد الستی از  پیش‌بینی یک خطر بزرگ برای " آینده سینما"
احمد الستی معتقد است: انجمن سینمای جوان یک نهاد غیر متمرکز است اما با تغییر سیستم انجمن، دیگر  زمینه یادگیری علم سینما در همه شهرهای کشور وجود نخواهد داشت و او همچنین پیش‌بینی‌کرد که " اگر موفق به از بین بردن انجمن سینمای جوان شوید، خطر بزرگی متوجه آینده سینمای ایران است."
در پی سیاست کوچک‌سازی دولت و برنامه‌های سازمان سینمایی برای ادغام برخی مؤسسات و نهادهای زیرمجموعه این سازمان از جمله انجمن سینمای جوان، با دکتر احمد الستی مدرس سینما و فیلم کوتاه به گفت‌وگو نشستیم.
الستی در ابتدای صحبت‌هایش با ایسنا، گفت: من هم مانند بسیاری از کسانی که در این کشور فیلم تدریس می‌کنند، از شنیدن خبر مربوط به تغییر سیستم اداری انجمن سینمای جوان خیلی مضطرب شدم و مواردی که در امتداد این اخبار می‌شنوم، مرا متاسف کرده است.
او بیان کرد که دلایل بسیاری وجود دارد، برای اینکه متوجه خطراتی که برای این سازمان به وجود می‌آید، باشیم.
این مدرس سینما در ادامه گفت: در طول ۲۰ سالی که در دانشگاه‌های گوناگون تدریس کردم، دانشجوهای من کسانی بودند که قبل از اینکه با اطلاعات ما در دانشگاه آشنا شوند، پایه ریزی علمی و تجربی سینما را در دفاتر دور و نزدیک انجمن سینمای جوان فراگرفتند.
او افزود: اما با تغییر سیستم انجمن، دیگر این زمینه وجود نخواهد داشت و ما فقط به دنبال یک برنامه غلط تمرکزگرایی هستیم. در این حالت فقط در شهرهای بزرگ که مراکز آموزشی خصوصی و یا دانشگاه‌ها وجود دارند، بچه‌ها امکان فراگیری در رشته سینما را دارند. من نه تنها سطح علمی مدارس و آموزشگاه‌های خصوصی را بالا نمی‌بینم بلکه نمی‌توانم دلسوزی این مدارس را با انجمن سینمای جوان مقایسه کنم.
الستی تصریح کرد: زمانیکه ادغام مدیریتی در سازمان بزرگ‌تری انجام شود و دفتر مرکز انجمن سینمای جوان وجود نداشته باشد، دفاتر بسیار زیادی که انجمن در گوشه و کنار ایران دارد و سال‌ها تجربه پشت هر یک از آن‌ها نهفته، از بین خواهند رفت.
او با بیان اینکه "در خلال سال‌هایی که من به یاد دارم، هنرجوهای این انجمن در جشنواره‌های بین‌المللی بسیاری درخشیدند و برای این انجمن افتخار آوردند" افزود: این موضوعات جنبه سندیت دارد. در عین حال تعداد دانشجویان سینمایی ما که در این کشور تحصیل می‌کنند و فیلم می‌سازند و فیلم‌هایشان را به جشنواره‌های بین‌المللی می‌فرستند، از این افراد کمتر است.
به گفته این پژوهشگر سینما "جوانان سینمای ایران را انجمن سینمای جوان به دنیا معرفی کرده است".
او با بیان اینکه "من هیچ سمتی در این تشکیلات ندارم و این دفاعیه من برای منافع شخصی من نیست" افزود: این دفاعیه به خاطر مشاهدات من از بهترین دانشجوهایم است که از این انجمن آمدند و سرکلاس من نشستند.
این مدرس و مترجم در بخش دیگری از صحبت‌هایش بیان کرد: در حال حاضر برخی از بهترین فیلم‌سازان ما به خصوص فیلم‌سازان جوان، فارغ‌التحصیلان این انجمن از گوشه کنار ایران هستند. نباید فراموش کنیم شهرام مکری ابتدا فارغ‌التحصیل و تعلیم دیده انجمن سینمای جوانان است و بعد به دانشگاه سوره آمد، حالا هم به عنوان یکی از بهترین و پیشروترین فیلم‌سازان ایران است. افراد بسیاری مانند او هستند که در ایران یا دیگر جشنواره‌های دنیا درخشیدند که فارغ‌التحصیل این انجمن هستند.
او با تاکید بر اینکه "باید به یاد داشته باشیم انجمن سینمای جوان یک نهاد غیر متمرکز است" ادامه داد: مفهوم این موضوع این است که این انجمن، علم سینما را به گوشه و کنار ایران برده است. اما چرا فکر می‌کنیم نظام متمرکز بهتر است؟ این به شدت غلط است، خصوصاً در ایران غلط‌تر از هر جای دیگر است‌. این انجمن با ایجاد این سیستم غیرمتمرکز موجب شده که دانشجویان عرق جغرافیایی و بومی خود را در فیلم‌هایشان بیاورند و این یک نحوه آموزش درست است‌.
الستی خاطر نشان کرد: فیلم‌سازی هنری است که خیلی سریع شکل پایتخت‌های جهان را به خود گرفته است. اما انجمن سینمای جوانان در ایران با نظامی غیر متمرکز این هنر را به اقصی نقاط کشور برده است، شبیه همین موضوع در هند است که با نظامی غیرمتمرکز موجب تولید انبوه در فیلم سازی و توفیق اقتصادی کشور شده است.
او در ادامه گفت: انجمن سینمای جوان با قیمت خیلی نازل موجب می‌شود، هنرجویان فیلم بسازند و از طریق این نظام وارد نوعی از فیلم سازی شوند که به فیلم هنری منجر می‌شود، فیلمی که حس و حال بومی در آن است.
الستی افزود: مطمئن باشیم که اگر بخواهیم فیلمسازان را از گوشه و کنار ایران برای آموزش به تهران بیاوریم، آن‌ها حس بومی و جغرافیای خود را در فیلم‌هایشان از دست می‌دهند و به جریان سینمای تهرانی می‌پیوندند. این کار بسیار اشتباه است.
این مدرس سینما در پایان گفت: باید بگویم اگر موفق به از بین بردن انجمن سینمای جوان شوید، خطر بزرگی متوجه آینده سینمای ایران است.

انتهای پیام
