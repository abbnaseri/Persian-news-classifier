«بادیگارد» آغازگر چهارمین هفته فیلم ایران در بوسنی
چهارمین هفته فیلم ایران در بوسنی در حالی در شهر سارایوو آغاز به کار کرد که علاوه بر «بادیگارد» ساخته ابراهیم حاتمی‌کیا، سه فیلم دیگر در طول این جشنواره‌ی پنج روزه به نمایش درمی‌آیند.
به گزارش ایسنا، به نقل از رایزنی فرهنگی سفارت ایران در بوسنی، در چهارمین هفته فیلم ایران در بوسنی که با مشارکت صدا و سیمای ایران در بوسنی و هرزگوین و اداره کل همکاری‌های فرهنگی و امور ایرانیان خارج از کشور سازمان فرهنگ و ارتباطات اسلامی برگزار شد، نمایش فیلم «بادیگارد» ساخته ابراهیم حاتمی‌کیا آغاز کننده این هفته‌ی فیلم در سینما سیتی شهر سارایوو بود.
 محمود حیدری - سفیر ایران در بوسنی و هرزگوین - در سخنانی در آئین افتتاح این هفته فیلم، گفت: خوشحالیم که همزمان با آغاز سال نو در ایران و آغاز بهار طبیعت رویداد فرهنگی دیگری در بوسنی و هرزگوین رقم می‌خورد. هنر در زمینه‌های مختلف از ادبیات گرفته تا موسیقی و تئاتر و سینما هر گاه با فرهنگ غنی همراه باشد و دغدغه‌های انسانی را خلق کند اثری جاودان از خود به جا می‌گذارد.  
وی با بیان این‌که سینمای ایران مانند سایر هنرهای ایرانی از آنجایی‌که پشتوانه فرهنگی غنی دارد برخلاف سینمای غرب که تکیه اصلیش به صحنه‌های مبتذل و یا خشونت آمیز است توانسته آثار ماندگاری را از خود به جای بگذارد، افزود: امیدوارم این قبیل برنامه‌های فرهنگی و هنری بتواند زمینه‌های شناخت هرچه بهتر دو ملت ایران و بوسنی و هرزگوین از یکدیگر را بیش از پیش فراهم کند.

نوری - رایزن فرهنگی سفارت ایران در بوسنی - نیز در سخنانی اظهار کرد: سینمای ایران سینمای اخلاق و معرفی معارف انسانی به حساب می‌آید که همیشه دغدغه طرح موضوعات انسانی و مکارم اخلاقی را داشته و در طول چهل سال گذشته توانسته است با طرح این مضامین، سینمای معناگرایانه را در دنیا حفظ کرده و روح‌های متعالی و صیقل یافته در سراسر دنیا را به خود جذب کند. او با ابراز امیدواری برای استقبال از این میوه تازه‌ی درخت دوستی فرهنگ ایران و بوسنی و هرزگوین ادامه داد: فیلم‌هایی که در طول این هفته به نمایش در می آیند از ژانرهای مختلف سینمایی انتخاب شده‌اند تا از یک سو با پیشرفت‌های سینمای ایران در زمینه‌های مختلف هنر هفتم از ساخت انیمیشن رئال گرفته تا قدرت فیلمنامه نویسی، بازیگری، جلوه‌های ویژه و کارگردانی ایرانی در طول این سال‌ها بیشتر آشنا شده و از طرف دیگر دغدغه‌های انسانی مستتر در فیلم‌ها که زبان مشترک همه‌ی مردمان صلح دوست دنیاست به نمایش گذاشته شوند.

جودت توزلیچ - معاون فرهنگی رادیو و تلویزیونی سراسری بوسنی و هرزگوین - نیز در سخنانی با بیان این‌که تا کنون به ایران سفر نکرده است، اما فرهنگ و تمدن این سرزمین او را مجذوب خود کرده است، با اشاره به سینمای معناگرایانه در ایران گفت: سینمای ایران نیازی به تعریف من ندارد و همه می‌توانند به راحتی با کوچک‌ترین جستجو در اینترنت متوجه عظمت آن شوند. اما باید این نکته را بگویم که به واسطه شغلی که دارم از سی سال قبل تا کنون در اکثر جشنواره‌های معتبر فیلم دنیا شرکت می‌کنم و در همه‌ی این جشنواره‌ها تأثیر سینمای اخلاق گرایانه ایران بر سایر فیلم‌ها را از نزدیک دیده‌ام.
همچنین در پایان به سه نفر از حاضران در سالن سینما به قید قرعه هدایایی از طرف رایزنی فرهنگی سفارت و دفتر صدا و سیمای جمهوری اسلامی ایران در بوسنی و هرزگوین در قالب مسابقه «ایران را بشناسیم» اهدا شد.
مراسم افتتاحیه چهارمین هفته فیلم ایران در سینما سیتی سارایوو با حضور محمود حیدری سفیر، امیرحسین نوری رایزن فرهنگی سفارت بهروز ناصری مدیر دفتر صدا و سیمای جمهوری اسلامی ایران در بوسنی و هرزگوین جودت توزلیج معاون فرهنگی رادیو و تلویزیون سراسری بوسنی و هرزگوین، ابراهیم شیهیچ بازیگر سرشناس سینمای بوسنی، علاقه مندان به هنر هفتم و دوستداران فرهنگ و هنر ایرانی افتتاح شد.
در این جشنواره پنج روزه علاوه بر «بادیگارد»، «طعم شیرین خیال»، «سکوت رعنا» و «انیمیشن مبارک» نیز نمایش داده می‌شوند.

انتهای پیام
