اعلام اولویت‌ها پژوهشی معاون توسعه فناوری و مطالعات سینمایی 
معاون توسعه فناوری و مطالعات سینمایی اولویت‌های پژوهشی سال 98 سازمان سینمایی را اعلام کرد. 
به گزارش ایسنا به نقل از روابط عمومی سازمان امورسینمایی و سمعی بصری، محمود اربابی با بیان اینکه معاونت توسعه فناوری و مطالعات سینمایی درپی بهره‌گیری هر چه بیشتر از توان علمی و پژوهشی مراکز دانشگاهی و تحقیقاتی کشور جهت بهینه سازی فرایندهای دولتی و غیردولتی سینمای ایران برای توجه به حل مسائل و مشکلات است، گفت: به دلیل اهمیت آن مهمترین محورهای پژوهشی مورد نیاز سینمای ایران در سال ۹۸ بر مبنای ارزیابی از وضعیت موجود و دستیابی به وضعیت مطلوب، تعیین شده است.
معاون توسعه فناوری و مطالعات سینمایی سازمان سینمایی ادامه داد: این محورها در نگاه نخست در قالب گزارش‌های پژوهشی مورد توجه هستند اما با تبیین درست این امکان را دارند که به صورت طرح‌های پژوهشی از پیشنهاد دهندگان پذیرفته شود لذا همه استادان، پژوهشگران، طلاب و دانشجویان برای دستیابی به اهداف این پژوهش‌ها فراخوانده می‌شوند. علاقمندان باید در مرحله اول با ارائه فرم درخواست طرح اولیه پژوهشی و قطعی کردن عنوان نسبت به ارائه طرح‌نامه پژوهشی اقدام نمایند.
اربابی مهلت ارسال طرح‌نامه ها را حداکثر تا ۳۰ مرداد ۹۸ اعلام کرد و گفت: پایان‌نامه‌های دانشجویان کارشناسی ارشد و دکتری نیز طبق روال سال گذشته مورد حمایت قرار می گیرند و پایان‌نامه‌هایی که به این محورها بپردازند در اولویت حمایت قرار خواهند گرفت.
طرح‌نامه‌های آماده شده باید به آدرس cineresearcher@gmail.com ارسال شوند و اولویت‌های پژوهشی، نمونه فرم پیشنهاد طرح اولیه و طرح‌نامه در سایت مذکور در بخش «گام به گام با پژوهش» موجود است.
بنا به اعلام این معاونت علاقمندان می‌توانند برای کسب اطلاعات بیشتر به پایگاه اینترنتی معاونت توسعه و فناوری سازمان سینمایی به آدرس http://apf.farhang.gov.ir مراجعه و یا با شماره تلفن های ۳۸۵۱۲۷۳۹ و۳۸۵۱۲۵۹۶ تماس حاصل نمایند.
انتهای پیام
