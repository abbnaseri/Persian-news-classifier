«انتقام جویان: آخر بازی» ۲ میلیارد دلاری شد
جدیدترین فیلم از مجموعه فیلم‌های «انتقام‌جویان» با رساندن فروش جهانی خود به ۱.۹۱۵ میلیارد دلار در آستانه ورود به جمع چند فیلم دو میلیارد دلاری تاریخ سینما قرار گرفت. 
به گزارش ایسنا، این فیلم علاوه بر فروش ۱.۹۱۵ میلیارد دلاری که به احتمال فروان با فروش امروز (شنبه) از مرز ۲ میلیارد دلار در گیشه جهانی عبور خواهد کرد، در گیشه سینماهای آمریکا نیز به فروش ۵۰۰ میلیون دلاری دست یافته است.
«انتقام‌جویان: آخر بازی» جدیدترین محصول استودیو مارول کمپانی دیزنی در هفته نخست اکران نیز با فروش نجومی ۱.۲ میلیارد دلاری، رکورد بالاترین فروش آغازین تاریخ سینما را نیز به نام خود ثبت کرد و در سینمای آمریکا نیز با ثبت فروش ۳۵۰ میلیون دلار، رکورددار فروش آغازین تمام ادوار شد.
این فیلم دنباله «انتقام‌جویان: جنگ ابدیت» (۲۰۱۸) و همچنین «انتقام‌جویان» (۲۰۱۲) و «انتقام‌جویان: عصر اولتران» (۲۰۱۵) است و بیست و دومین فیلم در دنیای سینمایی مارول است که برادران «روسو» آن را با فیلمنامه‌ای مشترک از «کریستوفر مارکوس» و «استیون مک‌فیلی» کارگردانی کرده‌اند.
«انتقام‌جویان: آخر بازی» هم اکنون پس از فیلم‌های «آواتار» (۲.۷۸۷ میلیارد دلار)، «تایتانیک» (۲.۱۸۷ میلیارد دلار)، «جنگ ستارگان: نیرو برمی‌خیزد» (۲.۰۶۸ میلیارد دلار) و «انتقام جویان: جنگ ابدیت»، در رتبه پنجم پرفروش‌ترین فیلم‌های تاریخ سینما در گیشه جهانی قرار دارد و به با ادامه روند فروش موفق خود می‌تواند به صدر جدول پرفروش‌ترین فیلم‌های تاریخ راه یابد.
انتهای پیام
