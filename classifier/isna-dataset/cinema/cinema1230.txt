تئاتر هنرمندان مشهدی این روزها در تهران
 کارگردان نمایش «ما داریم از این خونه میریم» به بهانه اجرای این اثر نمایشی در تالار چهارسو مجموعه تئاتر شهر یادداشتی را منتشر کرد.
به گزارش ایسنا، در یادداشت حسین اکبرپور آمده است: «نمایش ما داریم از این خونه میریم پس از دوماه گفتگو بین من و بهزاد آقاجانی نویسنده نمایش و بررسی ابعاد مختلف شخصیت‌ها و طرح داستان به رشته تحریر درامد و پس از پنج بار بازنویسی توسط بهزاد آقاجانی  بود که کار برای شروع آماده شد.
مهم ترین اتفاقی که در مرحله اول برخورد با متن با آن رو به رو بودم کارگردانی یک فضای مینی مالیستی بود که بسیار روی آن تمرکز داشتم. این تجربه قدم گذاشتن در راه و شیوه‌ای بود که برایم تجربه‌ای تازه قلمداد می‌شد و من را وارد فضایی می کرد که در کارگردانی کمتر آن را به کار برده بودم.
این نمایش پیش از این در شهر مشهد اجرای عمومی داشت و پس از مدتی برای بخش «یک مرور» جشنواره تئاتر فجر ارسال شد که خوشبختانه پس از گذر از مرحله بازبینی از بین 22 اثر به عنوان یکی از آثار منتخب جشنواره تئاتر فجر روی صحنه رفت. و امروز بسیار خوشحالیم که در راستای حمایت از آثار شهرستانی چنین نمایشی در تالار چهارسو مجموعه تئاتر شهر روی صحنه می رود. »
نمایش «ما داریم از این خونه میریم» به نویسندگی بهزادآقاجانی ، کارگردانی حسین اکبرپور و بازی سروش طاهری، ندا محمدی، منصور جهانبخش، سپهر ملا حسینی هر روز ساعت 19:30 به مدت 60 دقیقه در تالار چهارسو مجموعه تئاتر شهر میزبان علاقه مندان تئاتر است.
انتهای پیام 

