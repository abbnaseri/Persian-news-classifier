نسخه ترمیم‌شده «خانه خدا» در خانه سینما
کانون فیلم خانه سینما، در برنامه آینده خود که در تاریخ یکشنبه، 12 خرداد برگزار می‌شود، نسخه ترمیم‌شده فیلم «خانه خدا» را به نمایش خواهد گذاشت و در ادامه هم نشستی با حضور محمد تهامی‌نژاد، رضا درستکار و ناصر صفاریان (دبیر کانون فیلم) برگزار خواهد شد.
به گزارش ایسنا، بنابر اعلام فیلم‌خانه ملی ایران، نگاتیوی از «خانه خدا» موجود نیست و ترمیم و تصحیح آن پس از بازبینی و بررسی کیفی دو نسخه پزتیو (یکی با حاشیه صوتی اپتیک و دیگری مگنت) و یک نسخه اینترمدیا انجام شده و نسخه آماده شده، کیفیت بسیار خوبی دارد.
«خانه خدا» نمایشی‌ست از مراحل مختلف مراسم حج، از ورود زائران هر نژاد و کشور و در سنین مختلف، تا انجام مناسک حج و بازگشت مسلمانان به کشورهای‌شان. این فیلم که در سال ۱۳۴۵ تولید شده از معدود مستندهای سینمای ایران است که به نمایش عمومی درآمده است.
«خانه خدا» که در آذرماه سال ۴۵ در سینماهای تهران، شیراز، تبریز، آبادان، مشهد و همدان اکران شد، به فروش خوبی دست پیدا کرد و حتی جمعیت زیادی از قشر مخالف سینما در آن سال‌ها را هم به سالن‌ها کشاند.
براساس عنوان‌بندی فیلم، نامی به عنوان کارگردان ثبت نشده؛ اما در اغلب منابع اابوالقاسم رضایی به عنوان کارگردان معرفی شده است. جلال مقدم مشاور کار بوده و از ابراهیم گلستان هم به عنوان تدوین‌گر یاد می‌شود. احمد شیرازی، نعمت حقیقی، محمود ایثاری و عباس دستمالچی، فیلم‌برداران فیلم هستند و اسدالله پیمان و محمود سعادت گویندگی را به عهده داشته‌اند.
حضور در این برنامه برای همه آزاد و رایگان است و علاقه‌مندان می‌توانند در روز نمایش، به خانه سینما، واقع در خیابان بهار، خیابان سمنان، شماره ۲۹ مراجعه کنند.
انتهای پیام
