خبرهایی از سینما و تئاتر
تازه‌ترین آمار فروش دو تالار نمایشی هنر و سنگلج و  اعلام اسامی فیلمنامه‌های برگزیده دو رویداد از جمله خبرهای سینما و تئاتر در ۱۴ اسفندماه هستند.
به گزارش ایسنا به نقل از روابط عمومی اداره کل هنرهای نمایشی، تازه‌ترین آمار فروش تالار هنر و تماشاخانه سنگلج تا جمعه ۱۰ اسفند مشخص شد.
با توجه به برگزاری سی و هفتمین جشنواره بین‌المللی تئاتر فجر به مدت دو هفته (از ۲۲ بهمن تا چهارم اسفند) و میزبانی مجموعه تئاتر شهر و تماشاخانه سنگلج از این رویداد، آمار ارائه‌شده از سوی تماشاخانه سنگلج مربوط به روزهای آغازین دو نمایش «وقایع اتفاقیه» و «طریقه حکومت گجرخان» است که اجرای خود را با پایان جشنواره، به ترتیب از چهارشنبه هشتم و پنجشنبه نهم اسفند آغاز کردند.
آمار فروش مجموعه تئاتر شهر که با پایان جشنواره، از جمعه دهم اسفند میزبان «یک هفته راه رفتن در بهشت» در سالن قشقایی و از یکشنبه ۱۲ اسفند میزبان «ملاقات» در سالن اصلی و «ما داریم از این خونه می‌ریم» در سالن چهارسو شد، در این جدول نیامده است.
تالار هنر نیز که پیش از آغاز جشنواره تئاتر فجر و در طول آن، پذیرای اجرای «شاهزاده و خرس» بود، از پنجم اسفند میزبان «پرواز کبک‌ها» شد.
بر این اساس، تماشاخانه سنگلج آمار تفکیکی خود را این‌گونه اعلام کرد:
نمایش «وقایع اتفاقیه» به نویسندگی علی موسویان و کارگردانی شهرام عبدلی از چهارشنبه هشتم اسفند در این تماشاخانه روی صحنه رفت. این نمایش طی سه اجرا تا جمعه دهم اسفند، میزبان ۴۲۳ تماشاگر شد. برای «وقایع اتفاقیه» در غیاب بلیت نیم‌بها، ۱۷ بلیت تمام‌بها، ۱۲۷ بلیت تخفیف‌دار و ۲۹۶ بلیت مهمان صادر شد تا با بهای بلیت ۳۰۰ هزار ریال، در گیشه به رقم ۳۵ میلیون و ۵۸۰ هزار ریال دست پیدا کند.
نمایش «طریقه حکومت گجرخان» به نویسندگی مجید امرایی و کارگردانی مشترک مجید امرایی و احسان ملکی اجرای خود را از پنجشنبه نهم اسفند آغاز کرد. برای این نمایش طی دو اجرا، در غیاب بلیت نیم‌بها، چهار بلیت تمام‌بها، ۲۰ بلیت تخفیف‌دار و ۶۱ بلیت مهمان صادر شد تا جمع کل تماشاگرانش به عدد ۸۵ برسد. «طریقه حکومت گجرخان» با بهای بلیت ۲۵۰ هزار ریال، طی این دو اجرا در گیشه به رقم ۵ میلیون ریال دست پیدا کرد.
تالار هنر نیز آمار دو نمایش «شاهزاده و خرس» و «پرواز کبک‌ها» را تا جمعه دهم اسفند به شرح زیر ارائه داد:
نمایش «شاهزاده و خرس» به نویسندگی و کارگردانی ماندانا عبقری که اجرای خود را از دهم بهمن شروع کرده است و همچنان ادامه می‌دهد تا جمعه دهم اسفند، با پشت سر گذاشتن ۲۶ اجرا میزبان ۲۰۵۴ تماشاگر شد. از این ۲۰۵۴ نفر، ۴۴۴ نفر با بلیت تمام‌بها، ۹۷۱ نفر با بلیت نیم‌بها، ۲۹۲ نفر با بلیت تخفیف‌دار و ۳۴۷ نفر با بلیت مهمان به تماشای این اثر نشستند تا با بهای بلیت ۲۰۰ هزار ریال، رقم ۲۲۹ میلیون و ۷۰۰ هزار ریال در گیشه آن ثبت شود.
نمایش «پرواز کبک‌ها» به نویسندگی داوود کیانیان و کارگردانی حمید کیانیان نیز اجرای خود را از یکشنبه پنجم اسفند آغاز کرد و در طول شش اجرا تا جمعه دهم اسفند، میزبان ۸۷۶ تماشاگر شد. از این ۸۷۶ نفر، در غیاب بلیت تخفیف‌دار، ۶۷۳ نفر با بلیت تمام‌بها، ۲۳ نفر با بلیت نیم‌بها و ۱۸۰ نفر با بلیت مهمان به تماشای این اثر نشستند تا با بهای بلیت ۲۰۰ هزار ریال، رقم ۱۳۶ میلیون و ۹۰۰ هزار ریال در گیشه آن ثبت شود.
***
اسامی فیلمنامه‌های منتخب مرحله دوم بخش کوتاه داستانی مسابقه «چهل سال چهل فیلم» اعلام شد.
به گزارش روابط عمومی «چهل سال چهل فیلم»، هیئت داوران چهل سال چهل فیلم متشکل از منیر قیدی، امید شمس، علیرضا دهقان، بهروز نورانی پور و محمود ردایی ۱۸ فیلمنامه مرحله دوم بخش مسابقه را معرفی کردند. این فیلمنامه‌ها عبارتند از: آخرین پیراهن (محمدعلی هاشم پور)، اتاق عقد (حسن حبیب زاده)، امپرسیون (یحیی نظری)، ایران (مهدی آخوندی)، پرستار کوچک (علی اصغر احمدی مقدم)، پینتبال (علی عرفان فرهادی)، خانه پدری (علی جعفرآبادی)، در قلب خاک (حامد بهلول قوچانی)، روز کور (کیوان صادقی)، زنان لجمن (زیور حجتی)، سپرده به زمین (پویا نبی)، سرپناه (علی کیوان)، سینزدهمین (امیرحسین ریاحی)، صفر مرزی (محمدمنعم)، کت قرمز (محمدابراهیم حاجی زاهدی)، کسی آن سوی دنیا نیست (طوفان نهان قدرتی)، کوله پشتی (علی اصغر احمدی مقدم) و گیله مرد (احسان مرادی).
مسابقه «چهل سال چهل فیلم» به دبیری حسین صابری برگزار می‌شود.
***
 فیلم‌نامه برگزیدگان اولین دوره کارگاه فیلم‌نامه‌نویسی دفاع مقدس توسط مرکز فیلم و سریال سازمان اوج تولید می‌شود.
به گزارش روابط عمومی سازمان هنری رسانه‌ای اوج، با اعلام گروه فیلم و سریال سازمان هنری رسانه‌ای اوج، فیلمنامه برگزیدگان اولین دوره کارگاه فیلم نامه نویسی دفاع مقدس به مرحله تولید می‌رسد.
براساس این گزارش ثبت‌نام برای اولین دوره کارگاه تخصصی «فیلم‌نامه‌نویسی دفاع مقدس» که به همت گروه فیلم و سریال سازمان هنری رسانه‌ای اوج برگزار می‌شود، ادامه دارد.
این دوره ۱۰ ماهه با هدف تربیت فیلم‌نامه‌نویسان مستعد در همۀ زمینه‌های فیلم‌نامه‌نویسی دفاع مقدس، از جمله «موضوعات اجتماعی دفاع مقدس»، «طنز دفاع مقدس» و سوژه‌های مرتبط با خطوط نبرد برگزار می‌شود.
داوطلبان تا ۲۹ اسفند ۹۷ فرصت دارند رزومه و همچنین طرح‌ها و ایده‌های خود را به آدرس filmnameh۹۷@gmail.com ارسال کنند.
داوطلبان می‌توانند برای کسب اطلاعات بیشتر با شماره ۶۶۹۴۸۰۶۷-۰۲۱ تماس بگیرند.
***

خانه تئاتر کتابخانه و مرکز اسناد خود را به نام رکن الدین خسروی نامگذاری می‌کند.
به گزارش روابط عمومی خانه تئاتر، خانه تئاتر همزمان با زادروز استاد رکن الدین خسروی کتابخانه و مرکز اسناد خود را به نام این هنرمند فقید هنرهای نمایشی، نامگذاری می‌کند.
این کتابخانه شامل ۱۴هزار نسخه کتاب و نشریه فارسی و غیر فارسی است که حدود ۱۱ هزار نسخه آن را رکن‌الدین خسروی در زمان حیات خویش به خانه تئاتر اهدا کرده است.
روز چهارشنبه ۱۵ اسفند ۹۷ همزمان با بزرگداشت این هنرمند عرصه نمایش، کتابخانه و مرکز اسناد خانه تئاتر به نام وی نام گذاری خواهد شد.
انتهای پیام
