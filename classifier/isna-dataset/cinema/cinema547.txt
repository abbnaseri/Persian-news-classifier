از ساخت «ریگی۲» بی‌اطلاعم
تهیه کننده فیلم «شبی که ماه کامل شد» در واکنش به صحبت‌های رئیس سازمان سینمایی مبنی بر ساخت فیلم «ریگی۲» بیان کرد: از تولید فیلمی با عنوان «ریگی ۲» بی‌اطلاعم و فیلم «شبی که ماه کامل شد» در بخش خصوصی تولید شده و هیچ نهاد و سازمانی در ساخت آن نقش نداشت.
به گزارش ایسنا به نقل از روابط عمومی فیلم سینمایی «شبی که ماه کامل شد» پیرو صحبت‌های حسین انتظامی رئیس سازمان سینمایی در کمیسیون فرهنگی مجلس شورای اسلامی مبنی بر اینکه سازمان سینمایی قصد دارد فیلم «ریگی ۲» را در ادامه فیلم «شبی که ماه کامل شد» با مضمون عملیات دستگیری ریگی بسازد، محمد حسین قاسمی تهیه کننده فیلم سینمایی «شبی که ماه کامل شد» گفت: با توجه به پیگیری اهالی محترم رسانه در رابطه با تولید فیلم «ریگی ۲» باید عرض کنم که در رابطه با تولید اثری به نام «ریگی ۲» بی‌اطلاعم و فیلم «شبی که ماه کامل شد» بطور صددرصد در بخش خصوصی سرمایه‌گذاری و تولید شده و هیچ نهاد و سازمانی در ساخته شدن این فیلم نقش نداشت.
او ادامه داد: «ریگی» نام یک طایفه بزرگ در سیستان و بلوچستان است و همه تلاش ما هنگام ساخت فیلم «شبی که ماه کامل شد» این بود که طایفه بزرگ و اصیل ریگی و مردم بلوچ را از گروه‌های افراطی جدا کنیم تا تندروی و افراطی‌گری به این طایفه بزرگ نسبت داده نشود. اما متأسفانه بار دیگر نام یک طایفه به خطا با افراطی‌گری مطرح شد. همه ما آگاه هستیم در جهانی که سخن از نفی افراطی‌گری است، قرار نیست با حرف‌های کم و زیاد زمینه اختلاف و تفرقه‌افکنی را ایجاد کنیم.
این تهیه کننده همچنین افزود: بدیهی است که هرگز ما ایرانیان جنگ طلب نبودیم و ملت ما تفکر تفرقه، ترور و افراطی‌گری را در طول تاریخ نفی کرده است و فیلم «شبی که ماه کامل شد» هم سعی کرده صدایی جهانی در راستای نفی خشونت داشته باشد و پیام فیلم هم در همین راستا صورت گرفته و هدف این بوده که ندای صلح، آرامش و عشق به زندگی را در دنیایی بدون خشونت سر دهد. در پایان گفتنی است با توجه به اینکه فیلم «شبی که ماه کامل شد» به زودی اکران خواهد شد مخاطبان سینما می‌توانند قضاوت نهایی و درست خود را درباره این فیلم بدون واسطه داشته باشند.
به گزارش ایسنا آخرین ساخته نرگس آبیار به تهیه‌کنندگی محمدحسین قاسمی در سی‌وهفتمین جشنواره فیلم فجر رونمایی شد و سیمرغ بهترین بازیگر نقش اول زن و مرد، بهترین نقش مکمل زن، بهترین چهره‌پردازی، بهترین کارگردانی و بهترین فیلم را از آن خود کرد.
در این فیلم سینمایی که قرار است از ۱۵ خردادماه و همزمان با عید سعید فطر در سینماهای کشور اکران شود، الناز شاکردوست، هوتن شکیبا و فرشته صدرعرفایی، فرید سجادی‌حسینی، امین میری، بانیپال شومون، آرمین رحیمیان و شبنم مقدمی ایفای نقش می‌کنند.
انتهای پیام
