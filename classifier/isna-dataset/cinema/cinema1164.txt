اظهارنظر داروغه‌زاده درباره قیمت بلیت سینماها
‌
‎معاون نظارت و ارزشیابی سازمان سینمایی تاکید کرد: افزایش قیمت بلیت سینماها نباید به نحوی باشد که با ریزش مخاطب روبه‌رو شویم.
‎ابراهیم داروغه‌زاده درباره تعیین قیمت بلیت سینماها در سال جدید در گفت‌وگویی با ایسنا بیان کرد: هزینه‌های تولید فیلم و هزینه‌های سینماداری افزایش زیادی داشته و افزایش قیمت بلیت سینما در حد منطقی و منصفانه اجتناب‌ناپذیر است.
‎او افزود: بنابراین احتمالاً با افزایش قیمت بلیت سینماها روبه‌رو خواهیم بود، ولی افزایش قیمت نباید به نحوی باشد که مخاطب سینما ریزش پیدا کند، بلکه باید طرحی پیاده شود که هم مشکلات اقتصادی سینما تا حدی مرتفع شود و هم با ریزش مخاطب مواجه نشویم. برای این منظور در اولین جلسه شورای صنفی (دوشنبه، ۲۷ اسفندماه) این موضوع طرح و بررسی خواهد شد و پیشنهاد شورا تقدیم رئیس سازمان سینمایی خواهد شد.
معاون نظارت و ارزشیابی سازمان سینمایی تاکید کرد: نباید فراموش کنیم که کماکان ارزان‌ترین سرگرمی برای خانواده‌ها سینماست، با اینکه سینما صنعت گرانی است و در همین کشور خودمان با وجود همه مشکلات اقتصادی قیمت بلیت تئاتر و موسیقی افزایش پیدا می‌کند و مخاطب خوبی هم دارند.
‎داروغه‌زاده درباره رده‌بندی سنی فیلم‌ها هم گفت: این کار از این پس با جدیت بیشتری اجرا می‌شود، چون سال ۹۷ بیشتر «توصیه» می‌کردیم ولی باید قواعدی را در سالن‌های سینما قرار دهیم تا سالن‌ها از این قانون تخطی نکنند و در سایت پیش‌خرید هم باید با دقت و به درستی اطلاع رسانی شود که حتی اگر بلیتی پیش‌خرید شد سینمادار ملزم به رعایت قانون باشد. در این راستا رسانه‌ها باید کمک کنند تا مردم آگاه شوند.
انتهای پیام
