 "کودک‌همسری" موضوع یک تئاتر شد
نمایش «نه نه نه» به کارگردانی امیرعباس رنجبر با موضوع "کودک‌همسری" فروردین ماه روی صحنه می‌رود
امیرعباس رنجبر درباره این نمایش به ایسنا، گفت: موضوع اصلی این نمایش "کودک همسری" است و نام شخصیت‌های آن برگرفته از اساطیر یونان باستان است.
وی در ادامه افزود: من معتقدم کودک همسری مختص کشورهای جهان سوم نیست، بلکه یک موضوع جهانی است. اگر در اینترنت جست و جو کنید در ۳۳ کشور دنیا، ازدواج کودکان منع قانونی ندارد. برای مثال در سال ۲۰۱۶ در آمریکا بالغ بر ۱۵ هزار کودک زیر ۱۵ سال ازدواج کرده‌اند.
نویسنده مجموعه داستان «زن‌ها مدرن می شوند» تصریح کرد: من در این نمایش سعی کردم از زوایای مختلف به موضوع "کودک همسری" بپردازم و قصد ندارم که در این نمایش مقصر را نشان دهم و بگویم مقصر خود خانم‌ها یا آقایان‌ هستند یا مقصر سنت‌هایی است که از ابتدا به اشتباه وجود داشتند.
او گفت که تصمیم دارد یک واقعیتی را نمایش دهد و اجازه دهد مخاطب، خودش درباره اینکه چه کسی مقصر است و آیا این کار درست است یا خیر، تصمیم بگیرد.
نویسنده مجموعه نمایش «اینجا پایان دنیاست» با بیان اینکه "من به دنبال این هستم که این موضوع در کشور فراموش نشود" افزود: در کشور ما موضوعی برای یک مدت باب می‌شود و مجلس، دولت، فضای مجازی، خبرنگاران و مردم روی آن کار می‌کنند، مانند حادثه پلاسکو یا کشتی سانچی اما بعد از یک مدت فراموش می‌شود. این نمایش به نوعی یادآوری است تا موضوع "کودک‌همسری" فراموش نشود.
رنجبر در ادامه بیان کرد: در این نمایش ۹ بازیگر زن و یک مرد، نقش آفرینی می‌کنند و با توجه به اوضاع اقتصادی این روزهای تئاتر و تلاش این بازیگران که با دل و جان، حدود چهار ماه است که برای این نمایش تمرین می‌کنند، امیدواریم این نمایش دیده شود.
او با تاکید بر اینکه "نمایشنامه «نه نه نه» را در این دو سه ماه که "کودک همسری" موضوع روز است، به نگارش درنیاورده است" افزود: طرح یک صفحه‌ای نمایش را در سال ۸۹-۹۰ در کارگاه نمایش نویسی آقای محمد یعقوبی که در خانه هنرمندان برگزار شد، نوشتم و در این مدت خیلی ذهنم درگیر این موضوع بود. "کودک همسری" دغدغه من بوده و اتفاقی، همزمان با موضوع روز شده است بنابراین خیلی خوشحالم که بتوانیم تأثیرگذار باشیم تا اتفاقات خوبی بیافتد.
این کارگردان در پایان خاطرنشان کرد: نمایشنامه «نه نه نه» در کتاب «اینجا پایان دنیاست» در اردیبهشت ماه توسط انتشارات نظام‌الملک چاپ شده است.

 نمایش "نه نه نه" از ۲۷ فروردین ماه تا ۲۰ اردیبهشت، ساعت ۱۷:۳۰ در سالن مهرگان اجرای عمومی دارد.
انتهای پیام
