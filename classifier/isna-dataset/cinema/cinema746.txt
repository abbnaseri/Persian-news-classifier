نشستی برای بررسی «جشنواره فیلم و عکس فناوری و صنعتی» 
محمد آفریده در نشستی برای بررسی «جشنواره فیلم و عکس فناوری و صنعتی» با تاکید بر اینکه "حلقه مفقوده فیلم‌های صنعتی و تأثیر آنها بر روند رو به رشد این عرصه بیگانه بودن مراکز صنعتی و مدیران آن با این ابزار هستند" گفت: این جشنواره تمام تلاش خود را می‌کند تا مخاطب اصلی خود را بیش از پیش با ساخت فیلم های صنعتی آشنا کند.
به گزارش ایسنا به نقل از روابط عمومی جشنواره فیلم و عکس فناوری و صنعتی، در نشستی با حضور محمد آفریده و رهبر قنبری دو تن از پیشکسوتان سینما و مستندسازانی همچون لقمان خالدی، محمد علی صفورا، پژمان مظاهری‌پور، علیرضا دهقان، محسن رمضان زاده، میرعباس خسروی نژاد و عکاسانی همچون محمد خیاطی و امید پورآذر روند فعالیت‌های ادوار گذشته این جشنواره مورد نقد و بررسی قرار گرفته و راهکارهای ارتقای جایگاه و اثرگذاری پنجمین دوره این جشنواره مطرح شد.
در ابتدای این نشست که در سالن حوضخانه مؤسسه فرهنگی صبا(فرهنگستان هنر) برگزار می‌شد، بهزاد رشیدی دبیر پنجمین جشنواره فیلم و عکس فناوری و صنعتی با اشاره به تجارب به دست آمده طی ۴ دوره برگزاری این جشنواره گفت: ارتباط مؤثر میان مراکز صنعتی و هنرمندان عکاس و مستندساز هدف اصلی این جشنواره است و باید برای حصول آن تلاش بیشتری صورت گیرد.
وی با اشاره به وضعیت صنایع کشور، افزود: حضور مستندسازان و اهالی سینما در دوره‌های گذشته جشنواره از سطح قابل قبولی برخوردار بود، اما آنچه که مسلم است مدیران و کارشناسان مراکز صنعتی نیز جزو مخاطبان اصلی جشنواره هستند و ما در دوره‌های گذشته علیرغم تلاش‌های به عمل آمده، نتوانستیم آنگونه که توقع می‌رفت و انتظار داشتیم ایشان را با این رویداد سینمایی آشنا کنیم و آنها را وادار به حضور همه جانبه در آن بکنیم.
رشیدی ادامه داد: به همین دلیل و در آستانه برگزاری پنجمین دوره این جشنواره درصدد هستیم نظرات دست‌اندرکاران و سرآمدان مستندساز در مورد برگزاری بهتر این جشنواره را دریافت کنیم، راه طی شده را و نقد و بررسی کنیم و در نخستین گام برای ایجاد ارتباط با مراکز صنعتی و فناوری شخصاً به سراغ وزارتخانه‌ها و مراکز متولی صنعت و فناوری رفته ام و البته با سطح بالای علاقه‌مندی آنها نسبت به برگزاری این جشنواره مواجه شدم.
دبیر پنجمین جشنواره فیلم و عکس فناوری و صنعتی(فردا) در ادامه گفت: در این دوره برنامه‌هایی همچون برگزاری بازدیدهای صنعتی، نشست‌های هم‌اندیشی صنعت و سینما و نمایش آثار در سطح کشور و جریان‌سازی رسانه‌ای در مورد مستندسازی فعالیت‌های صنعتی و فناوری در دستور کار قرار گرفته و همچنین برای ارتقای سطح کیفی‌ آثار با انجمن کارگردانان سینمای ایران، خانه مستند انقلاب اسلامی، مرکز گسترش سینمای مستند و تجربی و انجمن سینمای جوان ارتباطات و تعاملات جدیدی ایجاد شده است.
در ادامه این نشست هریک از حاضران نظرات و پیشنهادات خود را ارایه کردند.
رهبر قنبری کارگردان پیشکسوت در سخنان کوتاهی با اشاره به تجارب خود به ویژه در حوزه سینمای مستند صنعتی، گفت: به نظر من باید به سینمای صنعتی از مناظر دیگری نیز نگاه کرد و یکی از این مناظر تهدیداتی است که عرصه فعالیت‌های صنعتی می‌تواند به محیط زیست و اکوسیستم‌های طبیعی داشته باشد.
وی گفت: سال‌های پیش در جریان تولید یک اثر مستند از یکی از معادن با وجود عظمت و شکوهی که این صنعت داشته و عواید بیشماری را نصیب اقتصاد  کشور می‌کرد، شاهد مشکلات و معضلاتی بودم که مردم هم‌ جوار این معدن با آن روبرو بودند.
رهبر قنبری تصریح کرد: به نظر من فیلم صنعتی علاوه بر نمایش صنعت، باید به واقعیات تلخ و معضلات و مشکلات صنعت برای محیط زیست نیز بپردازد و بی‌تعارف و بدون جانبداری خطرات و تبعات منفی را نیز به مخاطب خود گوشزد کند. به طوریکه مدیران صنایع را مجاب سازد که به فکر اصلاح خود و صنعتشان نیز باشند.
محسن رمضان‌زاده مستندساز نیز در این نشست به ایراد سخن پرداخت و گفت: این جشنواره مجال مناسبی برای کشف و شناسایی استعدادهای ناشناخته در حوزه مستندسازی صنعتی و فناورانه است اما نکته مهمتر هدایت و راهبری هر کدام از آنها پس از اتمام زمان هر دوره از جشنواره است که به این واسطه در آینده توان فنی و تخصصی جشنواره به واسطه مستندسازان کارکشته و کاربلد در این زمینه ارتقا پیدا خواهد کرد.
این عضو انجمن صنفی کارگردانان سینمای مستند در ادامه گفت: در این برهه از زمان جشنواره باید برای الگوسازی و معرفی استانداردهای مطلوب در حوزه مستند صنعتی و حرفه‌ای، سفارش کار به افراد خبره و متخصص که آثار درخشانی در این گونه سینمایی داشته‌اند داده شود که امیدوارم جشنواره به این مهم دقت و توجه فراوانی داشته باشد.
پژمان مظاهری‌پور مستندساز که در ادوار گذشته جشنواره فیلم و عکس «فردا» شرکت کرده بود، دیگر سخنران این نشست بود که با انتقاد از عملکرد دولت و به ویژه معاونت علمی و فناوری ریاست جمهوری در زمینه ساخت آثار مستند صنعتی و فناوری، گفت: صندوق نوآوری و شکوفایی این معاونت  با ترتیب دادن مناقصه‌هایی در شرکت‌های دانش‌بنیان، ساخت فیلم صنعتی و فناورانه را به افرادی بی ارتباط با موضوع واگذار می‌کند که در این صورت رابطه‌ای کاسبکارانه ایجاد می شود و برای برنده شدن در مناقصه معمولا پروژه در سطح ی پایین و با مبالغ نازلی اجرا می شود.
وی ادامه داد:به نظر من جشنواره باید پروژه‌های فیلمسازی خود را در حوزه‌های تعریف شده خود به افرادی کارکشته و امتحان پس داده که از خلال برگزاری ادوار گذشته این جشنواره مطرح شده‌اند واگذار نماید تا نتیجه مطلوبی حاصل شود.
این مستندساز در پایان تصریح کرد: قطعا در این روند وصل دبیرخانه به مراجعی همچون خانه مستند انقلاب اسلامی با تمام شأنی که دارد از آنجایی که چندان تخصصی در حوزه مباحث تخصصی همچون صنعتیو فناوری ندارد، نمی‌تواند کارساز باشد و در روند کارهای اجرایی و تولیدی این جشنواره باید افراد متخصص و کاربلد در حوزه فیلم مستند طرف مشاوره مسئولان برگزاری قرار گیرند تا شاهد پیشرفت روزافزون این جشنواره و تأثیر آن بر عرصه علمی، صنعتی و فناوری باشیم.
محمدعلی صفورا مستندساز و نیز در این نشست گفت: جشنواره در ادوار گذشته اطلاع‌رسانی چندان موفقی نداشت و این در حالیست که باید حداقل از شش‌ماه قبل با انتشار فراخوان از مبادی رسمی خبری  و همچنین درگاه بسیاری از وزارتخانه‌ها از جمله نفت، نیرو و صنعت و معدن و تجارت هم فیلمساز و هم مدیران و صاحبان صنعت را در جریان این اتفاق فرهنگی و هنری قرار دهد.
این مدرس دانشگاه تربیت مدرس در ادامه گفت: این جشنواره نیاز به تدوین یک آئین‌نامه و اساسنامه مشخص با درج اهداف کوتاه‌مدت و بلندمدت دارد و اینکه با استفاده از چه تمهیداتی می‌تواند مستندسازان را ترغیب و تهییج نمایند که در عرصه فیلمسازی صنعتی و فناوری فعالیت کنند که انصافاً جوایز این جشنواره با مبالغ کم قادر به تأمین نظر فیلمسازان نبود.
در ادامه این نشست علیرضا دهقانبا اشاره به لزوم وجود تکثر نگاه به مقوله فیلم مستند صنعتی گفت: سال‌هاست که به فیلم صنعتی به چشم یک کار سفارشی و تبلیغاتی نگاه می‌شود، اینکه یک مدیر و یا یک فرد صاحب صنعت در ازای پرداخت هزینه‌ای فیلمساز را مجاب  به تولید اثری می‌کند که جنبه تبلیغی دارد در حالیکه باید مناظر گوناگون در عرصه فیلم صنعتی وارد شود و این جشنواره اتفاقاً باید محلی برای تنوع دیدگاه و سلیقه ها در عرصه فیلم مستند صنعتی و فناوری باشد.
این مستندساز در ادامه گفت: معمولاً آفت بسیاری از این جشنواره‌ها که به شکل موضوعی برگزار می‌شوند این است که به شکل شعاری و مستقیم تأکید بر پرداختن به موضوع اصلی دارند و این در حالیست که به شرط ورود تنوع دیدگاه، هر فیلمساز می‌تواند از دریچه‌ای نو به پدیده‌ای صنعتی بپردازد.
مقداد احمدیان دیگر مستندساز حاضر در این نشست نیز با اشاره به ضرورت مخاطب شناسی در این جشنواره، گفت: در وهله نخست ما باید به سراغ مراکز صنعتی برویم، اینکه جشنواره‌ای در دوره‌ای مثلاً در عسلویه برگزار می‌کند اتفاقی بزرگ و مؤثر است که باید در سایر دوره‌ها نیز تکرار شود، ما نباید منتظر باشیم که مراکز صنعتی از این اتفاق استقبال کنند و باید خود به سراغ آنها برویم. به این شکل اهمیت کار و اینکه می‌توان با استفاده از ابزار هنر معرفی خوب و مطلوبی از صنعت به طیف‌های گوناگون جامعه داشت، مسجل می‌شود.
وی در پایان سخنان خود گفت: به نظرم در راستای تعامل بیشتر با صاحبان صنایع و اصطلاحاً درگیر شدن آنها با جشنواره باید به سراغ مراجع اصلی همچون اتاق بازرگانی رفت، مکانی که محل تردد زعمای صنعت و تجارت است، افرادی که مردم و مخاطبان اغلب آنها را نمی‌شناسند اما اعتباری ملی و بین‌المللی در این عرصه دارند و نظر آنها صائب است.
لقمان خالدی مستندساز دیگری بود که در این نشست به بیان مطالب خود پرداخت و گفت: دوربین و سینما تضمین کننده سلامت صنعت هستند و از بسیاری از معضلات پیشگیری می کنند.
وی ادامه داد: این جشنواره باید از نظر مالی قوی باشد و فضا سازی رسانه ای زیادی داشته باشد، این امر منجر به این خواهد شد فیلمسازان مطرح رغبت بیشتری برای فیلمسازی و حضور در آن داشته باشند و تولیدات صورت گرفته در این جشنواره با سر و صدا و بُرد رسانه‌ای مطلوبی مطرح شوند.
این مستندساز تصریح کرد: اعتباری که جشنواره به مستندساز شرکت‌کننده در این رویداد سینمایی می‌دهد از درجه اهمیت بسزایی برخوردار است، حمایت از نوع نگاه و جسارت فیلمساز نیز پراهمیت است، فیلمساز باید با اعتبار و توانی که جشنواره به او می‌دهد فارغ از هر نوع تهدید و ارعابی به سراغ سوژه‌های بکر و غیرسطحی برود و خود را موظف کند که وارد همه عرصه‌های مرتبط با عرصه صنعت و فناوری شده و نقاط ضعف و قوت آن را تصویر کند.
سیدعباس خسروی‌نژاد مستندساز نیز در این نشست با ابزار گله از پوشش نامناسب فراخوان  دوره‌های گذشته، گفت: امیدوارم این نقیصه در جشنواره اخیر مرتفع شده باشد و جوایز نقدی خود را بیشتر نماید و فیلم‌ها را حتماً هم در زمان جشنواره و هم در مقاطع زمانی دیگر مکرر به نمایش درآورد و درمورد برگزاری ورکشاپ‌های تخصصی در حوزه سینمای مستند صنعتی اهتمام ویژه‌ای داشته باشد.
امید پورآذر و محمد خیاطی دو هنرمند عکاس صنعتی نیز در این نشست بر توجه بیشتر و کارشناسی تر به مقوله عکس صنعتی و بخش عکس در این جشنواره تأکید کردند.
در انتهای این نشست، محمد آفریده مدیر اسبق مرکز گسترش سینمای مستند و تجربی با مثبت ارزیابی کردن این نشست و دریافت نظرات کارشناسی حضار گفت: قطعاً آنچه که موجب شد تا این نشست منعقد شود دریافت همین نقطه نظرات از سوی افرادی بود که به نوعی در دوره‌های گذشته مخاطب این جشنواره بوده اند و قطعاً دبیرخانه جشنواره برایند این نقطه نظرات را در برگزاری هر چه بهتر جشنواره به کار خواهد بست.
وی ادامه داد: جهاد دانشگاهی هنر عزم جدی برای برگزاری هرچه موفق‌تر این جشنواره در دوره پنجم و ادوار آتی آن دارد و با وجود آنکه فراخوان این جشنواره منتشر شده است اما دیدگاه‌های کارشناسی دوستان حاضر در این نشست به منظور برگزاری موفق جشنواره مورد توجه قرار خواهد گرفت.
این کارشناس سینما تصریح کرد: حلقه مفقوده فیلم‌های صنعتی و تأثیر آنها بر روند رو به رشد این عرصه خطیر در کشور مراکز صنعتی و مدیران آن هستند که همچنان با وجود همه تلاش ها با این ابزار بیگانه هستند و جشنواره تمام تلاش خود را خواهد کرد که مخاطب اصلی خود را بیش از پیش با ساحت فیلم های صنعتی آشنا کند.
وی در پایان با اشاره به تجربه موفق سال‌های پیش معاونت سینمایی وزارت ارشاد در خرید رایت نمایش فیلم‌ها و نمایش مکرر آنها در محیط‌های گوناگون از جمله دانشگاهی گفت: در تلاش هستیم که پیوندی میان دبیرخانه جشنواره و محوطه‌هایی از قبیل محوطه‌های دانشگاهی و صنعتی و حتی عمومی برقرار کنیم تا آثار این جشنواره به عنوان یک محصول فرهنگی به منظور آشنایی مخاطبان و عموم مردم با فعالیت‌های صنعتی صورت گرفته، به صورت متناوب به نمایش درآیند.

انتهای پیام
