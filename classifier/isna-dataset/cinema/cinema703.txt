گزارشی از متن و حاشیه شبی برای بازیگران خانه تئاتر
مراسم شب بازیگر انجمن بازیگران خانه تئاتر با معرفی هشت برگزیده و یادی از چند چهره قدیمی و درگذشته تئاتر در زمان طولانی سه ساعت برگزار شد.‌
به گزارش ایسنا، شامگاه شنبه ۱۴ اردیبهشت ماه مراسم شب بازیگر به دبیری و با اجرای بهزاد فراهانی در سالن اصلی تئاتر شهر با حضور جمعی از هنرمندان تئاتر و نیز خانواده‌هایشان برگزار شد.
این مراسم که با بیش از ۳۰ دقیقه تأخیر حدود ساعت ۱۸:۳۰ شروع شد، در ابتدا با خواندن بیانیه‌ای کوتاه توسط دبیر شب بازیگر و از سوی انجمن بازیگران خانه تئاتر با تاکید بر سپردن امور به خود تئاتری‌ها همراه شد، آن هم در حالی که در روزهای اخیر نحوه داوری شب بازیگر با اعتراض‌ها و واکنش‌هایی روبرو شده بود و حتی ساعتی قبل از شروع مراسم هیأت داوران اولیه این رویداد در بیانیه‌ای از آنچه در پروسه داوری نهایی رخ داده انتقاد و بر اصلاح و بازبینی آئین نامه شب بازیگر تاکید کردند.
این اتفاق در پی واکنش‌های غیررسمی عده‌ای از جمله علیرضا آرا و حمید رضا نعیمی بود که با انتشار متنی از روند داوری این جشن گله کرده بودند.‌
در نهایت از بین نامزدهای معرفی شده، مجید نوروزی برای بازی در نمایش «آمادئوس»، نسرین درخشان‌زاده برای بازی در نمایش‌های «آمادئوس» و «خانه برناردا آلبا»، حسین کشفی اصل برای بازی در «شلیک به تئاتر شهر»، مونا فرجاد برای بازی در نمایش «پرواز به تاریکی»، ناصر عاشوری برای بازی در نمایش «لیرشاه» و پرستو گلستانی برای نمایش «عکس خانوادگی» برگزیده شدند.‌
فرزین محدث نیز برای نمایش «استیو جابز» جایزه گرفت و بازیگر ویژه سال ۹۷ هم میکائیل شهرستانی برای بازی در نمایش «آوازه خوان خیابان منهتن» معرفی شد.
کشفی اصل پس از دریافت جایزه خود گفت: من ۱۰ سال کارمند تئاتر شهر بودم و بلیت فروشی می‌کردم و الان که برگزیده بازیگری هستم بسیار برایم باعث افتخار است. در این مسیر میکائیل شهرستانی تنها معلم بازیگری من بوده و با اینکه خودشان نامزد بودند می‌دانم بابت این جایزه از من ذوق بیشتری دارند.‌
پرستو گلستانی هم گفت: این جایزه برای من ویژه است چون متن نمایش از مرحوم استاد محمد است و ایشان در زمان حیاتش دو بار می‌خواست آن را با بازی من اجرا کند ولی مجوز نگرفت و الان جایزه ام را به روح وی تقدیم می‌کنم.
همچنین میکائیل شهرستانی پس از دریافت جایزه ویژه بیان کرد: من این جایزه را باید بیست و چند سال پیش می‌گرفتم که آن زمان جایزه من پشت صحنه تالار وحدت دزدیده و به فردی دیگر داده شد. آن فرد هم بعدها مدیر مرکز هنرهای نمایشی شد و خودش از این ماجرا مطلع بود و به من گفت میدانی جایزه تو را به من دادند؟ که من هم گفتم می‌دانستم.‌
او افزود: من عضو هیچ گروه و نهاد و خانه تئاتر هم نیستم و با احترام به همه زحماتی که برای اعتلای تئاتر در اینجا کشیده شده، تشکر می‌کنم که جایزه دزدیده شده مرا پس دادند.‌
یکی از بخش‌های ویژه این مراسم بزرگداشت چند تن از پیشکسوتان تئاتری بود که ابتدا از مهناز شریفی تقدیر شد؛ بازیگری که خیلی اتفاقی در آبادان با ارحام صدر همکاری و در نمایش او بازی کرد، اما بعدها از سال ۵۴ کار حرفه‌ای در تئاتر را تا به امروز ادامه داده است.
علی آزادنیا از مشهد که خود را بنیانگذار تئاتر کارگری در خراسان معرفی کرد دیگر هنرمند قدیمی بود که مورد تقدیر قرار گرفت.‌
سوسن مقصودلو و رضا بابک هم دیگر بازیگرانی بود که برایشان بزرگداشتی گرفته و از آنها تقدیر شد.‌
کارگردانی این مراسم برعهده محمد رحمانیان بود که بهزاد فراهانی از نام بردن اسم او و جزئیات برنامه در روزهای گذشته خودداری کرده و به نوعی آنها را سورپرایز اعلام می‌کرد.
در این شب، چند قطعه نمایشی توسط بازیگرانی همچون رضا بهبودی، فهیمه رحیم‌نیا، فرزین محدث و سانیا سالاری برای ایفای نقش‌هایی از عبدالحسین نوشین، لرتا هایراپتیان، محمدعلی جعفری، مهدی فتحی، مهین اسکویی، عصمت صفوی، پرویز فنی زاده، جمشید مشایخی، رقیه چهره آزاد و خسرو شکیبایی اجرا شد که به نوعی روایتی از سرنوشت یا برخی مسائل و مشکلاتی بود که این هنرمندان در زمان کار خود با آن روبرو بودند و نیز نگاه و برخوردی که حکومت و نظمیه با تئاتر داشتند.
پرویز پورحسینی، ایرج راد، آتش تقی پور، جمشید جهان‌زاده، محمد متوسلانی، مونا فرجاد، جلیل فرجاد، اسماعیل خلج، ناصر آقایی، مرتضی میرمنتظمی و الهام کردا از جمله هنرمندان حاضر در این مراسم بودند.
از اتفاقات جالب توجه این برنامه قرار دادن برگه‌هایی با عنوان «خبرنگار» روی صندلی‌های یک ردیف از سالن اصلی تئاتر شهر بود تا جایگاه ویژه خبرنگاران باشد اما پشت این برگه‌ها صورت جلسات هیأت مدیره خانه تئاتر پرینت شده بود که مصوبه یکی از این جلسه‌ها انتخاب رسول صادقی به عنوان دبیر جشن هفته تئاتر بود. در این مصوبه همچنین قید شده بود به دلیل عدم پذیرش صادقی، محمودرضا رحیمی برای این سمت تعیین شده است.
صورت جلسه یکی دیگر از جلسه‌ها هم به گردهمایی، گزارش ایرج راد و شهرام گیل آبادی درباره جلسه با پلیس و نهادهای امنیتی و گزارش وام‌ها و کمک‌های بلاعوض صندوق هنرمندان اختصاص داشت.
 















انتهای پیام
