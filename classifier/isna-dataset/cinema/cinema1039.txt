دغدغه‌های تئاتری برای سال جدید / از معضلات تا اولویت‌ها
مسعود دلخواه درباره اولویت‌های تئاتر می‌گوید: من قبل از هر اولویتی روی بودجه تاکید می‌کنم و در وهله اول باید بودجه این اداره مشخص باشد تا به اولویت‌هایی که مشخص کرده، جامه عمل بپوشاند. بر همین اساس بودجه نباید کمتر از سال‌های قبل باشد، بلکه باید راه‌های منابع تأمین مالی مطمئن‌تر شود.
این بازیگر، نویسنده، کارگردان و مدرس دانشگاه در حوزه تئاتر درباره اولویت‌های کاری اداره کل هنرهای نمایشی در سال ۹۸ به ایسنا گفت: تئاتر ما تلفیقی از تئاتر تهران و شهرستان است. اولویت‌های اجرایی در این دو بخش متفاوت است. اساساً یکی از اولویت‌ها باید پرداختن به تئاتر شهرستان باشد. درباره تئاتر شهرستان چند اولویت وجود دارد، که یکی از این اولویت‌ها آموزش است،
ایجاد پل ارتباطی میان تئاتر تهران و تئاتر شهرستان
او با تاکید بر اینکه "ارتباط بین تئاتر تهران و شهرستان‌ها در سال ۹۸ می‌تواند در اولویت‌های امسال مرکز باشد" ادامه داد: برای مثال برخی از تئاترهای برگزیده در تهران می‌توانند با حمایت مرکز به شهرستان‌ها بروند و اجرا داشته باشند. همچنین دعوت تئاترهای موفق شهرستان‌ها برای اجرای عمومی در تهران یکی دیگر از اقدامات برای ایجاد ارتباطی بین تئاتر تهران و شهرستان است. در این زمینه دعوت افراد متخصص و کارشناس که بتوانند در برخی از شهرستان‌ها اقامت داشته باشند و ورک‌شاپ‌هایی را برپا کنند، می‌تواند مؤثر باشد.
اجرای نمایش‌هایی در سالن‌های دولتی تئاتر که صلاحیت ندارند
دلخواه در ادامه صحبت‌هایش گفت: در تهران نیز دو نوع تئاتر داریم؛ تئاترهای دولتی و خصوصی. درباره تئاترهای دولتی همواره این سوال وجود دراد که معیار دادن سالن اجرا به کارگردان‌ها و گروه‌های نمایشی چیست؟ چراکه شاهدیم گاهی سالن‌های خوب دولتی به نمایش‌هایی داده می‌شوند که صلاحیت لازم را ندارند. این موضوع باید شفاف‌سازی شود. ضمن تعیین این معیارها باید از جوان‌های حوزه تئاتر برای اجرای نمایش‌هایشان حمایت شود.
معضل تئاترهای خصوصی
این کارگردان تئاتر افزود: در رابطه با تئاترهای خصوصی نیز باید معیارهای اجرا مشخص شود. در حال حاضر یکی از معضل‌های تئاتر خصوصی سه یا چهار سانسه شدن آن‌هاست. این معضل به طراحی صحنه، کارگردان، گروه نمایش و کیفیت اجرا بسیار ضربه می‌زند. باید با توجه به علت این کار، راه حل پیدا کنیم.
حمایت دولت از تئاترهای خصوصی موفق
دلخواه با تاکید بر اینکه "دولت باید از تئاتر خصوصی حمایت کند" افزود: مطمئناً اگر از مدیریت تئاتر خصوصی علت معضل چندسانسه شدن نمایش‌ها را جویا شویم، می‌گویند برای تأمین منابع مالی این کار را می‌کنیم. اگر دولت یک کمیته ارزیابی و نظارتی در تهران و شهرستان‌ها تشکیل دهد و در طول سال تئاترهای خصوصی را ارزیابی کند و به آن‌ها امتیاز دهد، بر اساس این امتیازدهی می‌تواند از تئاترهای موفق‌تر حمایت کند تا دچار مشکلات مالی نشوند و بیشتر از دو سانس اجرا نداشته باشند. این معضل خنده‌داری است که در یک سالن تئاتر سه یا چهار نمایش متفاوت اجرا شود.
خانه تئاتر؛ مامن رجوع فارغ‌التحصیلان
این مدرس دانشگاه در ادامه تصریح کرد: موضوع دیگر در تئاتر به صنف بازمی‌گردد. باید فارغ‌التحصیلان در حوزه تئاتر تشویق شوند که به صنف خود رجوع کنند. عضویت در خانه تئاتر می‌تواند گسترش یابد تا این جوانان مامنی برای رجوع داشته باشند.
ایجاد پل ارتباطی بین تئاتر دانشگاهی و حرفه‌ای
او سپس بیان کرد: همچنین یک ارتباط قوی‌تر باید بین تئاتر دانشگاهی و حرفه‌ای ایجاد شود، چراکه تئاتر حرفه‌ای ما نتیجه آموزش‌ها در دانشگاه‌هاست. همین دانشجوهای تئاتر امروز هستند که تئاتر حرفه‌ای فردا را تشکیل می‌دهند. در حال حاضر پل ارتباطی بین تئاتر دانشگاهی و حرفه‌ای ضعیف است، حتی پل ارتباطی بین تئاترهای دانشگاهی هم ضعیف است.
دلخواه در پایان تاکید کرد: همه این اقدامات نیازمند تقویت بودجه است که باید عادلانه بین مدیران تقسیم شود.
انتهای پیام
