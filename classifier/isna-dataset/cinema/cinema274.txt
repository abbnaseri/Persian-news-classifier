انیمیشن «پسر دریا» برنده جایزه ویژه شهر انسی شد
انیمیشن «پسر دریا» به کارگردانی «عباس جلالی یکتا» برنده جایزه ویژه شهر انسی دربخش دورنمای فیلم‌های کوتاه جشنواره بین‌المللی فیلم انیمیشن «انسی» فرانسه شد.
به گزارش ایسنا، پنجاه و نهمین دوره جشنواره انیمیشن انسی از تاریخ ۲۰ تا ۲۵ خردادماه در کشور فرانسه برگزار شد و فیلم انیمیشن «پسر دریا» ساخته عباس جلالی یکتا و از تولیدات مرکز گسترش سینمای مستند و تجربی که در بخش مسابقه دورنمای فیلم‌های کوتاه این جشنواره حضور داشت موفق به کسب جایزه ویژه شهر انسی از این رویداد شد.
امسال ۳۰۶۹ فیلم انیمیشن از ۹۴ کشور جهان متقاضی شرکت در انسی ۲۰۱۹ بودند که در مجموع ۲۰۰ فیلم برای بخش‌های مختلف این جشنواره معتبر جهانی پذیرفته شد تا روی پرده بروند.
در بخش دورنمای فیلم‌های کوتاه انسی، ۲۳ فیلم از کشورهای ایران، کرواسی، آمریکا، آلمان، برزیل، چین، پرو، یونان و… حضور داشتند. انیمیشن کوتاه «گرگم و گله می‌برم» ساخته «امیرهوشنگ معین» دیگر اثر ایرانی پذیرفته شده در این بخش رقابتی جشنواره انسی فرانسه بود.
در خلاصه داستان انیمیشن «پسر دریا» آمده است: «زن و شوهری به همراه پسری، روی دیوار زندگی می‌کنند. حضور پسر کم‌کم تغییراتی در زندگی آنها ایجاد می‌کند…»
جشنواره بین‌المللی و معتبر انیمیشن «انسی» فرانسه به عنوان یکی از چهار جشنواره تحت حمایت انجمن بین‌المللی انیمیشن، امسال علاوه بر انیمیشن «پسر دریا»، میزبان انیمیشن «گرگم و گله می‌برم» به کارگردانی امیر هوشنگ معین در بخش «چشم‌انداز» به نمایندگی از ایران بود و انیمیشن «گرسنگی» ساخته زهرا رستم‌پور نیز در بخش آثار دانشجویی این جشنواره معتیر در عرصه انیمیشن پذیرفته شده بود.
جشنواره بین‌المللی فیلم «انسی» از تاریخ ۱۰ تا ۱۵ ژوئن ۲۰۱۹ (۲۰ تا ۲۵ خرداد) در کشور فرانسه برگزار می‌شود و برندگان نهایی آن امروز و در مراسم اختتامیه معرفی می‌شوند.
انتهای پیام
