حاشیه‌های ادامه‌دار «هفت شهر عشق» / عبدی‌زاده: شکایت کردم
کنسرت _ نمایش «هفت شهر عشق» که پس از یک بار منتفی شدن، توسط گروهی جدید به زودی روی صحنه می‌رود، همچنان درگیر حاشیه‌هایی است و مشخص نیست بالاخره اجرای آن به سرانجام می‌رسد؟
به گزارش ایسنا، حدود دو ماه قبل، خبرهایی از اجرای اپرا _ نمایش «هفت شهر عشق» به کارگردانی محمد عبدی‌زاده، تهیه‌کنندگی مرضیه مهدی‌زاده و علی آقایی‌نسب منتشر شد که قرار بود از ششم دی‌ماه در تالار وزارت کشور اجرا شود.
در آن اجرا اعلام شده بود مریلا زارعی، محمدرضا فروتن، هانیه توسلی، پانته‌آ بهرام، ابوالفضل پورعرب، اندیشه فولادوند، نسیم ادبی و محمدعلی ساربان بازی می‌کنند و منصور دانشور هم خالق و آهنگساز اثر است و ارکستر سمفونیک تهران به رهبری شهرداد روحانی به صورت زنده موسیقی این اُپرا را می‌نوازد.
اما در آستانه شروع اجرا، خبرهایی از توقیف این اثر منتشر شد که اداره کل هنرهای نمایشی آن را تکذیب و بر بازبینی بدون مشکل نمایش تاکید کرد، با این حال به دلایلی که رسمی و دقیق اعلام نشد، اجرای این اپرا - نمایش منتفی و به زمانی دیگر موکول شد.
تا اینکه به تازگی خبری از اجرای یک کنسرت - نمایش با همین نام اما با تغییر کارگردان و بعضی بازیگران در رسانه‌ها انتشار یافت.
در این باره محمد عبدی‌زاده که نویسنده و کارگردان ا و ل ی ه «هفت شهر عشق» است در تماسی با خبرنگار ایسنا از این ماجرا انتقاد کرد و گفت، بابت آنچه پیش آمده از تهیه‌کنندگان این پروژه به اداره کل هنرهای نمایشی شکایت کرده است.
او ابتدا درباره دلایلی که باعث تعطیل شدن اجرا در تالار وزارت کشور شد، ادعا کرد: ۱۰ روز مانده به اجرا، قرار بر این بود که با ارکستر سمفونیک هم تمرین داشته باشیم ولی وقتی به تالار وحدت رفتیم متوجه شدیم بر اساس آنچه که تهیه‌کنندگان ادعا کرده بودند که آقای روحانی رهبر ارکستر هستند، چنین چیزی نیست و اصلاً تصور بازیگران سرشناس کار هم بر همین بوده که با حضور ایشان قرار است کار اجرا شود و آن‌ها هم بازی را پذیرفته بودند. اما وقتی یکی از بازیگران با رهبر ارکستر صحبت کرد، آن هم در شرایطی که بازبینی انجام شده بود، او گفت که در این برنامه نخواهد بود و اما و اگرهایی دارند.
وی ادامه داد: این مسئله باعث "اعتراض به حق یکی از بازیگران" شد و به واسطه همین ماجرا، رهبر ارکستر پشت تریبون و جلوی همه گروه اعلام کرد که با توجه به مشکل داشتن موسیقی، این کار انجام‌شدنی نیست.
عبدی‌زاده گفت: به این ترتیب برنامه ما به هم خورد، ضمن اینکه سه بازیگر سرشناس ما دستمزدی نگرفته بودند و به این بهانه و هم مسئله قبلی از شرایط ناراضی بودند تا اینکه یک خبر جعلی مبنی بر توقیف نمایش منتشر شد که از طرف وزارت ارشاد هم تکذیب شد. با این حال به دنبال برطرف کردن مشکل بودیم اما تهیه‌کنندگان پولی جور نکردند که عوامل سر کار بمانند و انگار نمی‌خواستند که این کار انجام شود. بعد از مدتی قراردادی را با ارکستر سمفونیک بستند تا موسیقی کار را احیا و جمع و جور کنند و از این طریق پولی هم بگیرند که در این میان متوجه شدم با کارگردان‌های متفاوتی مثل بهروز غریب‌پور، محمد رحمانیان، هادی مرزبان، سیاوش طهمورث و رضا ثروتی هم به عنوان مشاور کارگردان صحبت می‌کنند.
وی در ادامه با بیان اینکه در کنار نویسندگی و کارگردانی، مجری طرح این پروژه هم بوده و به جز چند چهره مطرح بازیگر و موسیقی با بقیه بازیگران و عوامل خودش قراداد بسته است، گفت: در پاسخ به اعتراض من گفتند این «هفت شهر عشق» به کارگردنی محمد حاتمی با آنچه من قرار بود اجرا کنم، فرق دارد و پروژه من به پس از عید نوروز موکول شده است و پیشنهاد دادند به عنوان مشاور هنری همکاری کنم. من هم در ۱۰ بند، شروطی را تعیین کردم از جمله تسویه حساب با عوامل و بازیگران قبلی و تغییر نام این اجرا اما دیگر خبری از آن‌ها نشد و من هم به اداره کل هنرهای نمایشی شکایت کردم.
به گفته وی آهنگساز پروژه قبلی هم از این اتفاقات شکایت دارد و در حال حاضر موضوع در اداره کل هنرهای نمایشی در حال بررسی است اما توصیه شده که دو طرف سازش کنند.
عبدی‌زاده در پاسخ به اینکه آیا اطمینان دارد که متن او برای اجرا در یکی از هتل‌های مجلل تهران پالاس آماده شده، گفت: گویا هنوز متنی به اداره کل هنرهای نمایشی داده نشده و با همان مجوز کارها پیگیری شده اما به آن‌ها گفته‌اند که متن فرق دارد ولی مگر می‌شود متن نمایش تفاوت داشته باشد و اسم و لوگوی آن‌ها یکی باشد؟!
به گزارش ایسنا، اپرای «هفت شهر عشق» طبق اطلاع رسانی‌ها با تغییر نویسنده، کارگردان، بازیگران و حتی یک از تهیه‌کننده‌ها از هفتم اسفندماه در هتل یادشده اجرا خواهد شد.
برخی عوامل این اجرا طبق سایت ایران نمایش که سرمایه‌گذار آن نیز است، این‌گونه اعلام شده‌اند: نویسنده: محمدامیر یاراحمدی، کارگردان: محمد حاتمی، انتخاب بازیگر و مشاور هنری: شهرام زمانی، تهیه‌کنندگان: مرضیه مهدیزاده، منصور سهراب‌پور، مجری طرح: علی آقایی‌نسب، بازیگران: ژاله صامتی، شقایق فراهانی، سیما تیرانداز، نسیم ادبی، ریحانه پارسا و روزبه بمانی، خواننده: روزبه نعمت‌الهی، رهبر ارکستر: محمدرضا عقیلی و با همراهی نوازندگان ارکستر سمفونیک و ارکستر ملی ایران.
البته در تازه‌ترین خبر محمد معتمدی هم به عنوان خواننده معرفی شده است.  
ایسنا آمادگی خود را برای انتشار نقطه نظرات تهیه‌کنندگان این پروژه اعلام می‌کند.
انتهای پیام
