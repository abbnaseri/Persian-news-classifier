مجید مجیدی شهروند افتخاری قونیه و عضو هیات داوری یک جشنواره شد
مجید مجیدی شهروند افتخاری قونیه و نیز عضو هیات داوری جشنواره جهانی قونیه شد.
به گزارش ایسنا، جشنواره جهانی فیلم قونیه به تازگی در مراسمی که در مرکز فرهنگی مولانا در قونیه برگزار شد تندیس «بهترین کارگردان» این جشنواره را به مجید مجیدی اهدا کرد.
حال با پایان جشنواره فروزنده اربابی، تنها عضو ایرانی بنیاد بین‌المللی مولانا در ایران به ایسنا خبر داد: در این جشنواره نشست‌هایی با حضور مجیدی برگزار شد که ضمن تجلیل از او، درباره فیلم «محمد رسول الله (ص)» و نیز واکنش‌هایی که در جهان اسلام درباره این فیلم وجود داشته است صحبت شد.
او که خودش هم مورد تقدیر قرار گرفته است، گفت: علاوه بر این‌ها مجید مجیدی شهروند افتخاری قونیه شد و همچنین به عنوان عضو هیأت ژوری (داوری) جشنواره انتخاب شد.
به گفته فروزنده اربابی، در این جشنواره از نمایش فیلم «بچه‌های آسمان» خیلی استقبال شد که بیشتر تماشاگران هم غیرایرانی بودند و نشست پرسش و پاسخ هم حدود سه ساعت طول کشید.
در این نشست محور سوالات سینمای فاخر ایران و فیلم‌های تحسین شده آن بود.
جشنواره فیلم قونیه در روزهای یازدهم تا شانزدهم اردیبهشت، به مناسبت ورود خانواده مولانا به شهر قونیه، برگزار می‌شود. در جشنواره جهانی عرفانی فیلم قونیه فیلم‌هایی که درون مایه معنوی و عرفانی دارند، پذیرفته می‌شوند و کارگردانان برجسته‌ای از ترکیه، فیلم‌ها و کارگردان‌هایی برگزیده‌شان را انتخاب می‌کنند.
انتهای پیام
