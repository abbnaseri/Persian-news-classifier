/ در سینما و تئاتر چه خبر است؟/
پیام تسلیتی برای خمسه‌ای، حضور مجدد کامبیز دیرباز بر صحنه‌ی تئاتر، نمایش فیلم‌های جشنواره‌ی فیلم وارش در رامسر، رضا بهاروند با تئاتر شاه ماهی در شهرزاد و... از جمله خبرهای سینما و تئاتر است.
خانه موزه خیمه‌شب‌بازی ایران در پیامی درگذشت مرتضی شیخ احمد خمسه‌ای، یکی از مهم‌ترین هنرمندان خیمه‌شب‌بازی تاریخ نمایش ایران را تسلیت گفت.
به گزارش ایسنا به نقل از روابط عمومی اداره کل هنرهای نمایشی، در متن پیام خانه موزه خیمه‌شب‌بازی ایران چنین آمده است:
«استاد خمسه‌ای
روزگار دشوار گذشت بر شما و خانواده محترمتان، امید که اکنون در آغوش خداوند آرام باشید، خانه موزه خیمه‌شب‌بازی ایران نبودنتان را به جامعه هنری تسلیت می‌گوید، مبارک اما امیدوار است راهتان پُر رَهرو گردد.»
خانه موزه خیمه‌شب‌بازی ایران به مدیریت ستاره اسکندری و سیاوش ستاری واقع در خانه فرهنگ و هنر مانا، فعالیت خود را از اسفند ۹۷ آغاز کرد.
مراسم تشییع مرتضی شیخ احمد خمسه‌ای معروف به حاج احمد خمسه، فردا چهارشنبه ۲۸ فروردین ساعت ۱۰ صبح از مقابل منزل ایشان به نشانی جاده شهریار، بعد از سعیدآباد، روستای زرنانِ پایین، کوچه رز دو برگزار خواهد شد. پیکر ایشان نیز در قطعه هنرمندان آرامستان بهشت رضوان شهریار به خاک سپرده می‌شود.

نمایش «ماربازی» با بازی کامبیز دیرباز و نوشته صحرا فتحی به زودی به روی صحنه می‌رود.
به گزارش ایسنا به نقل از روابط عمومی نمایش «ماربازی»، این نمایش محصول کمپانی «دیار» به کارگردانی صحرا فتحی و سعید دشتی در بهار ۹۸ به روی صحنه می رود.
کامبیز دیرباز ۱۲ سال پیش با نمایش «یک زن، یک مرد» آخرین حضور خود را بر روی صحنه تجربه کرده است و اطلاعات تکمیلی بزودی منتشر می‌شود.


فیلم های نهمین جشنواره بین المللی فیلم وارش در رامسر نمایش داده می‌شوند
در جلسه ای که با حضور محمد آزاد فرماندار شهرستان رامسر و مهدی قربانپور دبیر نهمین جشنواره بین المللی فیلم وارش برگزار شد، علاوه بر بابل به عنوان پایگاه اصلی جشنواره، شهر رامسر نیز به عنوان محل نمایش آثار نهمین جشنواره بین المللی وارش معرفی شد.
به گزارش روابط عمومی نهمین جشنواره بین المللی فیلم وارش، در این نشست، فرماندار رامسر با توجه به جاذبه های طبیعی و تاریخی این شهر از دبیر جشنواره بین المللی فیلم وارش دعوت کرد تا همزمان با برگزاری این رویداد در بابل، نشست ها و پنل هایی تخصصی با حضور کارشناسان سینما در رامسر نیز برگزار شود.
نماینده عالی دولت در رامسر این شهر را شهرجشنواره ها دانست و اذعان کرد: با برگزاری هر رویداد فرهنگی می توان پتانسیل گردشگری و شهری آن را به میهمانان بین المللی بهتر و بیشتر معرفی کرد.
مهدی قربانپور دبیر جشنواره نیز ضمن اعلام آمادگی برای برگزاری این رویداد در رامسر، این شهر را یکی از مقصدهای گردشگری مازندران دانست و با توجه به سابقه برگزاری مطلوب چند جشنواره سینمایی در این شهر، از مدیران شهری خواست تا رامسر را برای میزبانی وارش آماده کنند.
در این نشست علی علوی معاون فرهنگی و سینمایی اداره کل فرهنگ و ارشاد اسلامی مازندران و مسلم نیک فرجام رییس اداره فرهنگ و ارشاد اسلامی شهرستان رامسر و جمعی از مدیران شهری نیز حضور داشتند.
نهمین جشنواره بین المللی فیلم وارش ۹ تا ۱۳ اردیبهشت در استان مازندران برگزار می شود

تماشاخانه استاد مشایخی، میزبان یک نمایش در راستای کمک به سیل زدگان کشورمان است
تماشاخانه استاد جمشید مشایخی این شب ها در ساعت ۱۹ و به مدت ۷۵ دقیقه، میزبان نمایش «حافظ خلوت نشین تو را می خواند» به نویسندگی و کارگردانی «مهدی صفار» است.
فهیمه دباغی، ناهید مرادی، المیرا غفوریان، سیامک گل سرخ، کامران پور ناجی، محسن برزگار، احد توحیدی راد، مهدی صفار، ‌ بردیا خواستار، ‌ رزگار فیض الهی، ‌ امیرمحمد نهضت و محمد رشیدی خیر آباد در این نمایش به ایفای نقش می‌پردازند. حافظ خلوت نشین تو را می خواند، شامل موسیقی زنده نیز هست.
تمامی درآمد حاصل از فروش این نمایش، صرف کمک به مردم سیل زده کشورمان خواهد گردید. علاقه مندان می توانند برای تهیه بلیت به سایت تیوال مراجعه کنند. در خلاصه داستان آمده است: «دختر و پسری عاشق یکدیگرند. دایی شهر دختر را می خواهد اما دختر او را نمی خواهد و از حضرت حافظ تقاضا می کند که به آنها کمک کند ….»


رضا بهاروند با «شاه ماهی» به شهرزاد می‌آید
نمایش «شاه ماهی» به کارگردانی رضا بهاروند در پردیس تئاتر شهرزاد به روی صحنه می‌رود.
به گزارش روابط عمومی نمایش «شاه ماهی»، این اثر به نویسندگی مشترک رضا بهاروند و احمد سلگی به کارگردانی رضا بهاروند روی صحنه می‌رود. این نمایش پس از ۹ماه تمرین آماده اجرا می شود. تجربه‌ی پیشین بهاروند نمایش «سماعی زاده» بود که در تئاتر باران با استقبال تماشاگران مواجه شد.
نمایش «شاه ماهی» از اواسط اردیبهشت در پردیس تئاتر شهرزاد به روی صحنه می‌رود. اطلاعات تکمیلی به زودی اعلام می‌شود.


هیات داوران سومین جشنواره سراسری هنرهای اجرایی_نمایشی «موندا » معرفی شدند
به گزارش ایسنا به نقل از روابط عمومی جشنواره با حکم عبدالرضا شیبانی دبیر سومین جشنواره سراسری هنرهای اجرایی_نمایشی موندا علی عابدی، سلما سلامتی و امین بهروزی آثار بخش مسابقه‌ی تئاتر سومین جشنواره سراسری هنرهای اجرایی_نمایشی موندا را داوری می‌کنند. 
۸ نمایش راه یافته به جشنواره از تهران، بوشهر، اهواز، جوانرود، بندرگز و گرگان در بخش مسابقه با رویکردِ "زبان نو در هنرهای نمایشی"از روز سه شنبه ۲۷ فروردین تا ۳۱ فروردین  و در پلاتو اجرای تئاترشهر ، عمارت نمایشی نوفل لوشاتو و تماشاخانه شانو به روی صحنه می‌روند.
همچنین،۴ اثر نمایشی در بخش ویژه از تهران و تبریز اجرا می‌شود.
سومین جشنواره سراسری هنرهای اجرایی_نمایشی موندا به همت خانه نمایش دا از ۲۷ فروردین الی ۱ اردیبهشت ۹۸ به دبیری عبدالرضا شیبانی و در خانه نمایش دا برگزار می‌شود.

تمدید ارائه تسهیلات ویژه پردیس سینمایی باغ کتاب به خبرنگاران تخصصی سینمایی
پردیس سینمایی باغ کتاب در راستای ارج نهادن به تلاش‌های اصحاب رسانه، در سال 1398 تسهیلات ویژه‌ای را برای #خبرنگاران_تخصصی_سینمایی شاغل در رسانه‌های معتبر و رسمی ارائه خواهد داد.
به گزارش روابط عمومی پردیس سینمایی باغ کتاب، طرح ارائه تماشای رایگان فیلم‌های در حال اکران برای خبرنگاران تخصصی سینمای شاغل در رسانه‌های معتبر سال 1397 توسط پردیس سینمایی باغ کتاب اجرا شد که با استقبال مطلوب اهالی رسانه مواجه شد. به همین منظور رسانه‌هایی که تمایل دارند از تسهیلات ویژه #پردیس_سینمایی_باغ_کتاب استفاده کنند می‌بایست تا تاریخ 15 اردیبهشت ماه از طریق آدرس ایمیل bgcineplexinfo@gmail.com اقدام به معرفی خبرنگاران خود نمایند که پس از بررسی نامه، نتیجه از طریق روابط عمومی پردیس سینمایی باغ کتاب به رسانه‌هایی که واجد شرایط استفاده از طرح باشند اطلاع‌رسانی خواهد شد.
براساس این خبر، پس از بررسی درخواست‌های ارسالی و اعلام نتیجه به رسانه‌ها واجد شرایط، خبرنگاران تخصصی سینمایی به اتقاق یک نفر همراه، از ابتدای خرداد ماه 1398 می‌توانند با ارائه کارت خبرنگاری معتبر رسانه خود به گیشه سینما، روزهای یکشنبه، دوشنبه و چهارشنبه‌ به صورت رایگان در پردیس سینمایی باغ کتاب به تماشای فیلم‌های روی پرده بنشینند.
همچنین اهالی رسانه در صورت نیاز می‌توانند از طریق شماره تلفن 88657228، به کسب اطلاعات تکمیلی درخصوص شرایط و نحوه اجرای طرح بپردازند.

 "صدای انقلاب" در جشنواره تئاتر نماوا می پیچد  اجرای نمایشنامه خوانی "صدای انقلاب" نوشته لئونید آندریف با ترجمه نیما کوشیار و به کارگردانی فرزاد جمشیددانایی در قالب دومین دوره جشنواره تئاتر نماوا به روی صحنه خواهد رفت. به گزارش مشاور رسانه پروژه، اجرای نمایشنامه خوانی "صدای انقلاب" نوشته لئونید آندریف با ترجمه نیما کوشیار و به کارگردانی فرزاد جمشیددانایی، روز چهارشنبه، 4 اردیبهشت ماه 1398، ساعت 13:40 ظهر در سالن آمفی تئاتر سلیمی دانشگاه صنعتی امیرکبیر تهران در قالب دومین دوره جشنواره تئاتر نماوا به روی صحنه خواهد رفت. "صدای انقلاب"، سومین اجرای نمایشنامه خوانی محفل هنری راجا پس از اجراهای "کارگر" نوشته والتر وایکس با ترجمه نیما کوشیار و به کارگردانی فرزاد جمشیددانایی و "چه کسی ما را مجبور کرد؟!" به نویسندگی و کارگردانی آرمان زندی در قالب شنبه خوانی های زابتیک در سال 1396 است. در خلاصه داستان آمده است که یک خانواده در آستانه وقوع یک انقلاب اجتماعی قرار دارند و مرد و زن باید هر کدام نقش خودشان را در انقلاب پیش رو مشخص کنند. بازیگران و عوامل اجرای نمایشنامه خوانی مذکور عبارتند از:بازیگران: آرمان زندی و پانیذ نوروزی، صحنه خوان: مریم جعفری، دستیار کارگردان و مدیرصحنه: مریم شکرریز، مسئول نور و صدا: هادی طالبی، طراح پوستر و بروشور: اکبر جلیلی، عکاس: مریم خیری، روابط عمومی و مشاور رسانه ای: سهیلا انصاری و تهیه کننده: فرزاد جمشیددانایی. مخاطبان برای تهیه بلیت اجرای نمایشنامه خوانی "صدای انقلاب" می توانند به سایت فروش بلیت تیوال مراجعه نمایند.
انتهای پیام 
