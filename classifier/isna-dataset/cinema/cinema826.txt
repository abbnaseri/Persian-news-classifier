جزئیاتی از برگزاری جشنواره تئاتر دانشگاهی
در دومین نشست بیست و دومین جشنواره بین‌المللی تئاتر دانشگاهی ایران توضیحاتی درباره تعداد آثار، نحوه اجراها و بودجه و بهای بلیت نمایش‌های حاضر در آن بیان شد.
به گزارش ایسنا، دومین نشست خبری بیست و دومین جشنواره بین المللی تئاتر دانشگاهی ایران چهارشنبه چهارم اردیبهشت‌ماه در مجموعه تئاتر شهر برگزار شد.
امین مختاری دبیر این دوره جشنواره تئاتر دانشگاهی در ابتدای نشست درباره بخش بین‌الملل این رویداد هنری توضیح داد: امسال از نظر مالی با محدودیت‌های مالی مواجه بودیم ولی با هماهنگی‌های مختلف و مذاکره با سفارتخانه‌های کشورهای مختلف توانستیم این بخش را با هزینه بسیار کمی برگزار کنیم. ۱۰ کار در بخش بین‌الملل اجرا خواهند شد.
او ادامه داد: اجراهای بخش دورنما امسال با هدف تولید مشترک بین کشورها به جشنواره اضافه شده است. دو ورک‌شاپ هم در شهرهای کرمان و کاشان قبل از جشنواره برگزار شد و در ایام جشنواره مجددا استادان این کارگاه‌ها حضور خواهند داشت و قرار است با حضور افراد برگزیده این ورک‌شاپ‌ها ادامه پیدا کند و در نهایت هم اجراهایی را در جشنواره داشته باشند. این آغاز یک بدعت مناسب برای یک جشنواره دانشگاهی است تا بتواند بُعد آموزشی و پژوهشی را در جشنواره تئاتر دانشگاهی شکل بدهد.
او درباره اختتامیه این جشنواره نیز توضیح داد: آیین اختتامیه این جشنواره ۱۴ اردیبهشت‌ماه ساعت ۱۶:۳۰ در تالار وحدت برگزار خواهد شد. حسین پویانی‌فر کارگرانی اختتامیه را برعهده دارد و در این آیین دو بزرگداشت برای مسعود دلخواه و کامران سپهران‌ خواهیم داشت.
دبیر این دوره جشنواره درباره ترکیب هیئت داوران جشنواره و نحوه انتخاب آنها نیز گفت: ما دو معیار اصلی برای انتخاب این افراد داشتیم. سعی کردیم این افراد در حوزه‌ها و رشته‌های مختلف تخصص داشته باشند و همچنین در کنار حضور استادان دانشگاهی سراغ کسانی هم رفتیم که در دوره‌های گذشته از برگزیدگان این جشنواره بودند.
مختاری درباره بودجه و کمک‌هزینه گروه‌های شرکت‌کننده در جشنواره اظهار کرد: سعی کردیم افزایش ۵۰ درصدی برای کمک‌هزینه‌ها داشته باشیم اما در حال حاضر بیشتر فعالیت‌های ما به صورت اعتباری انجام شده است و شرایط سخت‌تری نسبت به سال گذشته داشتیم و درواقع بعد از برگزاری اختتامیه وزارت علوم باید این هزینه‌ها را پرداخت کند. آنها می‌گویند ما پول و اعتباری را تخصیص داده‌ایم و تقصیر را گردن خزانه‌داری و سازمان برنامه و بودجه می‌اندازند و قطعا این اتفاق بر کیفیت برگزاری این جشنواره تاثیر مستقیم دارد.
وی با اشاره به نحوه بلیت فروشی این جشنواره نیز تصریح کرد: سایت تیوال محل فروش آثار حاضر در جشنواره خواهد بود. بهای بلیت‌ها نیز تا سال قبل برای دانشجویان ۵ هزار تومان و برای فروش آزاد ۱۰ هزار تومان بود اما امسال بلیت دانشجویی همان ۵ هزار تومان خواهد بود و به صورت آزاد به ۲۰ هزار تومان افزایش یافته است.
مختاری درباره علت حضور مسعود دلخواه هم در بخش داوری جشنواره و هم بزرگداشت، توضیح داد: این انتخاب اتفاقی نبود. ما به این علت که او در حال بازنشسته شدن است خواستیم از حضور او بیشتر در این جشنواره استفاده کنیم.
سینا نصراللهی مدیر اجرایی این جشنواره در سخنانی با اشاره به اینکه امسال ۱۲ سالن نمایشی با ما همکاری خواهند داشت، درباره تعداد آثار حاضر در جشنواره گفت: مجموعا ۵۷ اثر در ایام جشنواره اجرا می‌شوند که ۱۰ اثر برای بخش بین‌الملل هستند و ۲۷ اثر تولید خود جشنواره دانشگاهی است و از طریق فراخوان در این جشنواره شرکت کردند. ۶ کار هم از برگزیدگان جشنواره‌های دیگر دانشگاهی بودند که در این رویداد حضور دارند و ۷ اجرا در محیط‌های غیرمتعارف خواهد بود.
او در ادامه صحبت‌های خود به معضلی که گریبان گیر بیشتر جشنواره‌ها است اشاره کرد و گفت: هر ساله کارهای برگزیده برای جشنواره سال بعد به مُد تبدیل می‌شوند به این معنی که به الگویی تبدیل می‌شوند که اگر گروه‌ها اینگونه عمل کنند موفق خواهند شد. این‌ جشنواره جریان‌ساز است اما قرار نیست جریان ثابت داشته باشد و برای همین امسال این تابو را شکستیم و به همین دلیل فضای هیئت انتخاب و داوران مانند دوره‌های گذشته نیست اما در عین حال این به این معنا نیست که این افراد ارتباطی با دانشگاه ندارند.
در پایان مراسم هم از پوستر بیست و دومین جشنواره تئاتر دانشگاهی رونمایی شد که طراحی آن را سیدمهدی میراحمدی و نیما کریمی برعهده داشته‌اند.

انتهای پیام
