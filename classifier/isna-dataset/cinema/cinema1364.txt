جزییات «چشم‌انداز» پویانمایی تهران  
جزییات بخش «چشم‌انداز» یازدهمین جشنواره بین‌المللی پویانمایی تهران اعلام شد.
به گزارش ایسنا به نقل از اداره کل روابط عمومی و امور بین‌الملل کانون، بخش چشم‌انداز یونان با عنوان «انیمیشن و اسطوره»، بخش چشم‌انداز مجارستان با عنوان «مجارهای جستجوگر»، بخش چشم‌انداز فضا با عنوان «فضا و انیمیشن»، بخش دانشگاه صدا و سیمای ایران با همین عنوان و بخش آکادمی فیلم بادن در دو باکس با عنوان کلی «هنر و تکنیک» از بخش‌های جنبی و غیررقابتی یازدهمین جشنواره بین‌المللی پویانمایی تهران هستند.
نمایش آثار این بخش با تاکید بر جنبه‌های آموزشی و اطلاعاتی به شیوه غیررقابتی و با گزینش از میان تولیدات کشورهای مختلف صورت می‌گیرد. در این بخش پرداختن به موضوع‌هایی همانند استعدادهای نوپا، تبیین جایگاه پویانمایی در آثار تبلیغی، مروری بر آثار یک فیلم‌ساز و مواردی از این دست مورد توجه قرار خواهد گرفت.
در بخش چشم‌انداز مجارستان یا «مجارهای جستجوگر»، ۱۷ عنوان انیمیشن و در بخش چشم‌انداز یونان یا «انیمیشن و اسطوره»، ۱۲ عنوان انیمیشن از این کشور نمایش داده می‌شود.
همچنین در بخش «فضا و انیمیشن: کرومه، سرازینا و دیگران» ۱۷ عنوان انیمیشن نمایش داده می‌شود. پس از نظریه نسبیت انیشتین، مفهوم فضا در هنر مورد بازنگری قرار گرفت و به مهم‌ترین عنصر هنر مدرن تبدیل شد. خلق فضا در انیمیشن دو بعدی از مهم‌ترین چالش‌های این تکنیک است. فیلم‌هایی که برای این بخش در نظر گرفته شده با حذف عناصری چون رنگ و بافت و با ساده‌سازی تصاویر، سعی در بازآفرینی فضا با اساسی‌ترین مولفه‌ها یعنی خط و حرکت دارند.
بر پایه این خبر، در بخش چشم‌انداز دانشگاه صدا و سیمای ایران نیز ۱۸ انیمیشن به نمایش درمی‌آید.
چشم‌انداز آکادمی فیلم بادن نیز در ۲ باکس طراحی شده است که به ترتیب ۱۳ و ۱۴ انیمیشن در هر باکس نمایش داده می‌شود.
آکادمی فیلم سازی بادن وورتمبرگ از زمان تاسیسش در سال ۱۹۹۱ یکی از پیشروترین مدارس فیلم‌سازی دنیا بوده و مدرسان خبره صنعت فیلم و رسانه، آموزش و پرورش دانشجویان این آکادمی را برعهده دارند.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.
انتهای پیام
