اعلام جزییات بازار جهانی فیلم فجر  
فاطمه جواهرساز مدیر بازار فیلم سی‌وهفتمین جشنواره جهانی فیلم فجر آخرین جزییات از این بخش جشنواره را تشریح کرد.
به گزارش ایسنا طبق گزارش رسیده، فاطمه جواهرساز مدیر بازار فیلم سی و هفتمین جشنواره جهانی فیلم فجر با بیان اینکه امسال بیشتر از خریدارانی که برای خریداری محصولات ایرانی مناسب هستند دعوت شده است، گفت: در بخش بازار ابتدا یک بانک اطلاعاتی از حدود ۱۵۰۰ خریدار در سراسر جهان که در بازارهای بزرگ جهانی شرکت دارند، تهیه و سپس از بین آنها خریدارانی که معمولاً تمرکزشان بر آثار کشورهای منطقه است، انتخاب کردیم.
وی ادامه داد: سعی شده است خریداران محتوای vod و iptv (تلویزیون اینترنتی) نیز در بین خریداران حضور داشته باشند تا صاحبان آثار ایرانی بتوانند از این بستر هم برای فروش فیلم هایشان استفاده کنند.
جواهرساز یکی از مشکلات حضور خریداران فیلم در جشنواره جهانی فیلم فجر را ۲ رویداد بازار میپ تی وی و جشنواره سینمایی در شهر کن فرانسه که قبل و بعد جشنواره جهانی فیلم فجر برگزار میشوند، برشمرد و گفت: خیلی از خریداران به دلیل حضور در این ۲ رویداد قادر به شرکت در سی و هفتمین جشنواره جهانی فیلم فجر نیستند و از این بابت عذرخواهی کرده‌اند. البته هنوز هم ارسال دعوتنامه به دیگر خریداران خارجی ادامه دارد و پیش بینی می‌شود به این تعداد اعلام شده، افزوده شود.
مدیر بازار فیلم سی و هفتمین جشنواره جهانی فیلم فجر با اشاره به اینکه تا امروز خریداران و متقاضیان داشتن غرفه از کشورهای مختلف به ویژه منطقه درخواست حضور داده‌اند درباره تعداد غرفه‌های بازار توضیح داد: با توجه به محدودیت تعداد غرفه‌ها سعی شده است فقط از غرفه دارانی که می‌توانند به خوبی محصولاتشان را در بازار فیلم ارائه کنند، دعوت شود.
جواهرساز همچنین عنوان کرد: قرار است هفت اپراتور داخلی که در حوزه iptv فعال هستند، با هماهنگی مرکز تلویزیونی تعاملی سازمان صدا و سیما در بازار حضور پیدا کنند.
مدیر بازار فیلم سی و هفتمین جشنواره جهانی فیلم فجر در پایان از صاحبان آثار درخواست کرد در صورت تمایل به ملاقات با خریدارن خارجی، تریلر حداکثر ۲ دقیقه ای از آثارشان را برای جشنواره ارسال کنند تا این آثار برای خریداران خارجی ارسال شود.
آدرس سایت رسمی جشنوارهFajriff.com و پست الکترونیکی جشنواره info@Fajriff.com است.
سی و هفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام



