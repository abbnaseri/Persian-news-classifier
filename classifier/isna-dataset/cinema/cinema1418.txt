اعلام بخش‌های «نمایش ویژه» دوسالانه پویانمایی تهران
نمایش‌های ویژه یازدهمین دوسالانه پویانمایی تهران بر آثار اولین فیلم‌سازان انیمیشن زن، مدارس معروف انیمیشن روسیه و بریتانیا، جشنواره‌های مختلف و موسسه ایرانی هنرپویا تمرکز دارد.
به گزارش ایسنا به نقل از اداره کل روابط عمومی و امور بین‌الملل کانون، نمایش‌های ویژه یازدهمین دوسالانه پویانمایی تهران در قالب ۶ بخش با عنوان‌های جشنواره جشنواره‌ها، زنان آغازگر، شار استودیو، مدرسه زندگی، مروری بر آثار هنرپویا و وقت اضافه در کنار بخش‌های اصلی جشنواره با نمایش آثار متفاوتی برگزار می‌شود.
«جشنواره جشنواره‌ها» به سیاق دوره‌های پیشین، مجموعه‌ای از فیلم‌های موفق و مطرح جهان است که در جشنواره‌هایی از جمله انسی، زاگرب، هیروشیما، اتاوا و… درخشیده‌اند و می‌تواند برای کسانی که فرصت دیدن تمام رویدادها و فیلم‌های جشنواره را ندارند مفید باشد. در بخش نمایش ویژه «جشنواره جشنواره‌ها» ۹ عنوان انیمیشن به نمایش درمی‌آید.
بخش نمایش ویژه با عنوان «زنان آغازگر» به مرور آثار نفیسه ریاحی و نازنین سبحان سربندی می‌پردازد. در این بخش ۷ انیمیشن نمایش داده می‌شود.
بخش «مدرسه- استودیوی پویانمایی شار» به نمایش ۱۵ عنوان انیمیشن از مدرسه روسی شار می‌پردازد. مدرسه- استودیو شار یکی از پایه گذاران انجمن پویانمایی روسیه است که در سال ۱۹۹۳ و توسط کارگردانان مطرح انیمیشن یعنی فئودور خیتروک، یوری نازاروف و آندری خرژانوفسکی راه‌اندازی شد. این مدرسه- استودیو در حال حاضر از قدیمی‌ترین و معتبرترین مدارس فیلم انیمیشن در روسیه و مرکزی شناخته‌شده در سطح جهان است.
در بخش نمایش ویژه «مدرسه زندگی» هم ۱۸ انیمیشن کوتاه از مدرسه بریتانیایی با نام زندگی نمایش داده می‌شود. مدرسه زندگی موسسه‌ای است که توسط آلن دو باتن در سال ۲۰۰۸ در بریتانیا تاسیس شد و هم اکنون شعبه‌های متعددی در سراسر جهان دارد. هدف موسسه، ارائه توصیه‌ها و آموزش مهارت‌های زندگی است و دو باتن خود نویسنده کتاب های پرفروشی در این حیطه است.
مجموعه «هنر پویا» در اوایل سال ۱۳۹۲ و با هدف تولید آثار انیمیشن با محتوای سالم برای مخاطبان کودک و نوجوان و نیز ایجاد چرخه بهینه تحقیق، طراحی، تولید، عرضه و تجاری‌سازی محصولات در بخش خصوصی ایران و با شعار «فرزندان خود را آسوده‌خاطر به سینما بیاورید»، پایه‌گذاری شد.
تولیدات این مجموعه، یعنی انیمیشن های سینمایی شاهزاده ی روم و فیلشاه توانستند موفقیت‌هایی در جشنواره فیلم فجر، جشن سینمای ایران و … کسب کنند و در گیشه ی سینماهای سراسر کشور نیز پرفروش و پرمخاطب باشند. انقراض نام سومین انیمیشن سینمایی «هنر پویا» است که تولید آن در سال ۱۳۹۷ آغاز شده است. در بخش مروری بر آثار «هنر پویا» ۵ اثر از این مجموعه به نمایش درمی‌آید.
در بخش «وقت اضافه» هم ۱۱ انیمیشن نمایش داده خواهد شد. بخش «وقت اضافه» در جشنواره یازدهم پویانمایی تهران به نمایش آن دسته از فیلم‌های مطرح بین‌المللی جهان می‌پردازد که گرچه به دلیل محدودیت‌های پخش (ساعت‌ها و سالن‌های نمایش) به بخش مسابقه راه نیافته است اما مخاطب را با شیوه‌های مختلف فیلمسازی انیمیشن آشنا خواهد کرد.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.
انتهای پیام
