نمایش نسخه‌ی مرمت شده‌ی «ناخدا خورشید» در خانه سینما
کانون فیلم خانه سینما در برنامه آینده خود، در تاریخ یکشنبه، ۱۵ اردیبهشت، ساعت ۱۷، نسخه ترمیم‌شده فیلم «ناخداخورشید» اثر ناصر تقوایی را به نمایش می‌گذارد.
به گزارش ایسنا، طبق اعلام خانه سینما، پس از نمایش فیلم هم نشستی با حضور هارون یشایایی و خسرو دهقان برگزار خواهد شد.
«ناخداخورشید» برداشتی آزاد از «داشتن و نداشتن» ارنست همینگوی، نوشته ناصر تقوایی، محصول سال ۱۳۶۵ است.
داریوش ارجمند، علی نصیریان، سعید پورصمیمی، پروانه معصومی، فتحعلی اویسی، جعفر والی، غلام‌حسین نقشینه، علی اصغر گرمسیری و اصغر بیچاره، بازی‌گران فیلم هستند و دیگر عوامل عبارتند از: تهیه‌کنندگان: هارون یشایایی و محمدعلی سلطان‌زاده، آهنگ‌ساز: فریدون ناصری، فیلم‌بردار: مهرداد فخیمی، تدوین: ناصر تقوایی، طراح چهره‌پردازی: عبدالله اسکندری و سرپرست گویندگان: منوچهر اسماعیلی.
در خلاصه داستان فیلم چنین آمده: خواجه ماجد، ناخدا خورشید را لو می‌دهد و بار قاچاق لنج ناخدا به آتش کشیده می‌شود. دلالی به نام فرحان که می‌خواهد چند فراری سیاسی را از مرز آبی عبور دهد وارد بندر می‌شود و با ناخدا خورشید تماس می‌گیرد.در این میان، چند تبعیدی نیز از فرحان می‌خواهند که اسباب فرار آنان را فراهم کند. به این ترتیب، پای ناخدا به ماجراهای جدیدی کشیده می‌شود.
«ناخداخورشید» علاوه بر دریافت یوزپلنگ نقره‌ایِ جشن‌واره لوکارنو در سال ۱۹۸۸، در جشنواره فجر سال ۱۳۶۵ هم جوایزی کسب کرده است:
برنده سیمرغ بلورین بهترین بازیگر نقش اول مرد: داریوش ارجمند
برنده لوح زرین بهترین بازیگر نقش دوم مرد: سعید پورصمیمی
نامزد سیمرغ بلورین بهترین فیلم: هارون یشایایی و محمدعلی سلطان‌زاده
نامزد سیمرغ بلورین بهترین کارگردانی: ناصر تقوایی
نامزد سیمرغ بلورین بهترین موسیقی: فریدون ناصری
نامزد سیمرغ بلورین بهترین فیلم‌برداری: مهرداد فخیمی
نامزد سیمرغ بلورین بهترین بازی‌گر نقش دوم مرد: فتحعلی اویسی
حضور در این برنامه برای همه آزاد و رایگان است و علاقه‌مندان سینما می‌توانند روز نمایش به نشانیِ خانه سینما مراجعه کنند: تهران، خیابان بهار جنوبی، خیابان سمنان، شماره ۲۹، خانه سینما.
انتهای پیام

