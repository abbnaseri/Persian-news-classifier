بررسی گزارش مالی مرکز گسترش به روایت یک مستندساز 
بابک بهداد معتقد است: گزارش مالی مرکز گسترش باید از این منظر بررسی شود که اختصاص بودجه به تولید مستند، فقط برای تولید هر فیلمی است یا تولید فیلم‌های تاثیرگذار. 
به دنبال شفاف‌سازی‌هایی که در زیرمجموعه‌های سازمان سینمایی صورت گرفته عملکرد مالی مرکز گسترش سینمای مستند و تجربی در سال ۹۷ هم منتشر شد که بابک بهداد _مستندساز _ در این باره به ایسنا گفت: من به طور کلی با قضیه موافق هستم. اما این مسئله باید نقد و بررسی شود. این نقد و بررسی هم می‌تواند توسط خود مستندسازها و یا صنف کارگردانان و تهیه‌کنندگان سینمای مستند انجام شود.
او افزود: بر اساس این گزارش برخی دوستان مستندساز نسبت به سابقه خود و پروژه‌ای که دارند، بودجه بیشتری از مرکز دریافت کرده‌اند، این موضوع تا زمانی مشکل ندارد که خروجی کار خوب باشد اما زمانی که خروجی آن پروژه خوب نباشد، اختصاص بودجه بیشتر به آن قابل قبول نیست.
این مستندساز اضافه کرد: برای مثال به پروژه‌ای ۴۰۰ میلیون پرداخت شده است اما خروجی آن خوب نبوده و برعکس پروژه‌ای هم بوده که بودجه کمی دریافت کرده اما کار تأثیرگذاری بوده است. من با این مسئله مشکلی ندارم اما باید دید خروجی فیلم‌ها متناسب با بودجه‌هایشان چگونه است. باید این گزارش مالی از این منظر بررسی شود که ما فقط می‌خواهیم یک سری فیلم تولید کنیم یا قصد داریم فیلم‌های تأثیرگذاری تولید شود.
بهداد با بیان اینکه "در حقیقت باید بودجه درست برای تولید فیلم در اختیار فیلم‌ساز خوب قرار گیرد" افزود: چراکه تولید برخی مستندهای خوب یک سال یا بیشتر زمان می‌برد و فیلم‌ساز باید تمام انرژی و پول خود را در این مدت صرف مراحل تولید و مونتاژ مستندش کند و یک بودجه درست می‌تواند در این کار به او کمک کند.
کارگردان مستند "بهارستان؛ خانه ملت" ادامه داد: برای مثال گاهی اوقات در جشنواره حقیقت فیلم‌های تولیدی تلویزیون جایزه‌های اصلی را دریافت می‌کنند. این در حالی‌ست که تلویزیون متولی فیلم‌های جشنواره‌ای و خاص نیست ولی فیلمسازان جدی را که دغدغه مستندسازی دارند، جذب می‌کنند. فکر می‌کنم این مسائل باید در این گزارش بررسی شود و ببینیم که این فیلم‌ها چه اتفاقاتی برایشان می‌افتد.
بهداد در بخش دیگری از صحبت‌هایش به انتظارات خود از رئیس سازمان سینمایی اشاره کرد و توضیح داد: سینمای مستند مشکلات زیادی دارد که باید این مشکلات تا حدی رفع شود. دو انجمن صنفی کارگردانان و تهیه‌کنندگان و مستندسازانی هم به عنوان نمایندگانی از انجمن‌های دیگر جلساتی با آقای انتظامی داشتند و مشکلاتی را که در حوزه تولید و پخش وجود دارد، با ایشان در میان گذاشتند و درخواست حمایت کردند.
او افزود: اما حالا زمان عمل کردن است و باید توجه بیشتری به سینمای مستند شود و برای پخش آن فکر اساسی شود، فقط پخش هنر و تجربه برای فیلم مستند کافی نیست، الان در سینمای مستند فیلم‌هایی داریم که به مراتب خیلی بهتر از سینمای داستانی است که در سینماها پخش می‌شود و حتی در حوزه طنز به لودگی رسیده است اما مستندهایی در حوزه طنز است که به خوبی ساخته شده است.
این مستند ساز در ادامه بیان کرد: آقای انتظامی و دیگر همکارانشان باید موقعیتی را که برای سینمای داستانی وجود دارد، برای سینمای مستند هم فراهم کنند. متأسفانه در حال حاضر تفکر غلطی درباره سینمای مستند وجود دارد مبنی بر اینکه این نوع سینما مخاطب وجود ندارد در صورتیکه اینگونه نیست و اگر امکان پخش برای سینمای مستند فراهم شود قطعاً مخاطب برای آن پیدا می‌شود مانند کشورهای دیگری که سالن‌های سینما برای فیلم مستند دارند و مخاطبانی آن فیلم‌ها را می‌بینند و فروش خوبی هم دارند. همچنین تبلیغات خوب مخاطبین سینمای مستند را پیدا می‌کند.
انتهای پیام
