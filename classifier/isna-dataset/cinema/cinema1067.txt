دعوت از۳ فیلم و یک داور ایرانی به جشنواره اسپانیایی 
مهدی رحمانی به عنوان داور جشنواره اسپانیایی «Imagineindia» انتخاب شد که میزبان دو فیلم بلند و یک فیلم کوتاه از سینمای ایران خواهد بود. 
به گزارش ایسنا، هجدهمین جشنواره بین‌المللی فیلم «Imagineindia» فهرست هیأت داوران بخش مسابقه خود را در حالی اعلام کرد که نام مهدی رحمانی، فیلمساز ایرانی نیز در کنار داورانی از کشورهای اسپانیا، لهستان، ایران، روسیه، هند و قزاقستان دیده می‌شود.
مهدی رحمانی فیلم‌های سینمایی «دیگری»، «پنهان» و «برف» را در کارنامه خود دارد که موفق به حضور در جشنواره‌های متعدد داخلی و خارجی و کسب جوایزی شده‌اند. «کارت پرواز» آخرین ساخته او هنوز در ایران اکران نشده است.
جشنواره بین‌المللی فیلم «Imagineindia» هر ساله در شهر مادرید کشور اسپانیا برگزار می‌شود و میزبان فیلم‌هایی از سراسر جهان در بخش‌های مسابقه فیلم‌های بلند، مستند، کوتاه و نگاه به گذشته است.
امسال فیلم‌های سینمایی «روزهای نارنجی» ساخته آرش لاهوتی و «آپاندیس» ساخته حسین نمازی به نمایندگی از سینمای ایران در بخش مسابقه فیلم‌های بلند این جشنواره حضور دارند و فیلم «مانیکور» ساخته آرمان فیاض نیز در بخش فیلم‌های کوتاه این جشنواره نمایش خواهد داشت.
هجدهمین جشنواره بین‌المللی فیلم «Imagineindia» از تاریخ ١٧ تا ٣١ ماه می (٢٧ اردیبهشت تا ١٠ خرداد) در کشور اسپانیا برگزار خواهد شد.
انتهای پیام
