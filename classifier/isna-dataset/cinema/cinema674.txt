در تئاتر «شهرزاد» چه خبر است؟ 
نمایش «شاه ماهی» به کارگردانی رضا بهاروند از 25 اردیبهشت در پردیس تئاتر شهرزاد روی صحنه خواهد رفت.
به گزارش ایسنا به نقل از روابط عمومی پردیس تئاتر شهرزاد، نمایش «شاه ماهی» عنوان تازه ترین اثر مشترک رضا بهاروند و احمد سلگی است که از ۲۵ اردیبهشت ماه در سالن شماره ۱ پردیس تئاتر شهرزاد روی صحنه خواهد رفت و این تازه ترین همکاری بهاروند و سلگی بعد از نمایش «سماعی زاده» و «زهرماری» است.
امیر جدیدی، علی شادمان، النازحبیبی، فائزه یوسفی، کیوان محمدی، مهران میری، ساریناترقی، نصیرساکی و پرستو معین بازیگرانی هستند که در این نمایش به ایفای نقش می‌پردازند و امیر جدیدی بازیگر اصلی این نمایش بعد از گذشت چند سال دوری از صحنه نمایش، با «شاه ماهی» به عرصه تئاتر باز خواهد گذشت.
طبق برنامه ریزی های انجام شده این نمایش هرشب ساعت ۲۰:۳۰ در پردیس تئاتر شهرزاد روی صحنه می رود و امکان خرید بلیت اینترنتی این نمایش برای مخاطبان تئاتر فراهم است.
از سوی دیگر نمایش  «صد در صد» به کارگردانی مرتضی اسماعیل کاشی که برای سومین دوره اجرا، روی صحنه می‌رود و با استقبال مخاطبان مواجه شده است تا ۳۱ اردبیهشت در سالن شماره ۲ پردیس تئاتر شهرزاد روی صحنه باقی خواهد ماند.
از تاریخ ۱۶ اردیبهشت ماه و به دلیل فرارسیدن ماه مبارک رمضان این اثر نمایشی بعد از افطار و در ساعت ۲۰:۱۵ روی صحنه می‌رود.
هوتن شکیبا و ستاره پسیانی بازیگرانی هستند که در این نمایش به ایفای نقش می‌پردازند و تهیه‌کنندگی این نمایش برعهده محمد قدس است.
نمایش «حکم» عنوان تازه ترین اثر نمایشی در پردیس تئاتر شهرزاد است که اجراهای خود را از ۱۱ اردیبهشت ماه آغاز کرده است و در روزهای ابتدایی توانسته مخاطبانی را با خود همراه کند.
این نمایش به کارگردانی مسعود ترابی، هرشب ساعت ۲۱:۳۰ و بعد از افطار در سالن شماره ۳ پردیس تئاتر شهرزاد روی صحنه خواهد رفت.
این نمایش مضمونی اجتماعی دارد و به نقد یک سبک زندگی اجتماعی می‌پردازد، بهنام شرفی، ترلان پروانه، محمد هادی عطایی، مونا فائز پور، کاوه آهنگر و آذین فهیمی بازیگرانی هستند که در این نمایش به ایفای نقش می‌پردازند.
انتهای پیام 
