نقشم را قضاوت نمی‌کنم
بازیگر نمایش «اثر پرتوهای گاما بر گل‌های همیشه بهار» با بیان اینکه "نقشم را قضاوت نمی‌کنم" گفت: از ته قلبم می‌گویم بازی در کنار استاد نصیرپور رویایی بود که برایم به حقیقت پیوست. ثانیه ثانیه این کار برای من کلاس درس بود. تا همیشه خودم را مدیون راهنمایی‌های استادم خانم نصیرپور می‌دانم.
به گزارش ایسنا، مبینا طبایی در رشته گرافیک تحصیل کرده و دانشجوی طراحی لباس است، پنج سال پیش در هفده سالگی بازیگری را زیر نظر مهتاب نصیرپور شروع کرد و اولین فعالیت حرفه‌ای او بازی در نمایش «نام تمام مادران» (محمد رحمانیان) بود. همکاری در نمایشنامه‌خوانی «خواب زمستانی» به نویسندگی لیلی عاج و بازی در نمایش «هگزا شهر دوشیزگان» به کارگردانی محمد حاتمی از دیگر تجربه‌های این بازیگر جوان است. او این روزها مشغول بازی در نمایش «اثر پرتوهای گاما بر گل‌های همیشه بهار» به کارگردانی مهتاب نصیرپور است.
شاید نکته اولی که با دیدن این نمایش به چشم می‌آید، تفاوت نقش شما با یاسی در نمایش «نام تمام مادران…» است. چقدر این تفاوت برای خودتان در پذیرفتن این نقش جذاب بود؟ از نقش دختری در ایران و قصه‌ای معاصر تا دختری در برانکس. آنهم دهه ۵۰ میلادی.
اولین چیزی که در مورد نقش "روت" باید بگویم این است که "روت" برایم به شدت جذاب و چالش‌برانگیز بود. همان طور که در نمایش متوجه شدید، "روت" نقش بسیار سختی است و برای بازیگر کم تجربه‌ای مثل من این نقش، کلاس درس بود. در کل این جذابیت باعث شد تمام تلاشم را انجام دهم و به همین خاطر این نقش را بسیار دوست دارم.
قصه اصلی را خواندید یا به خواندن نمایشنامه اکتفا کردید؟
زمانی که این نقش به من پیشنهاد شد من متن اصلی را نخوانده بودم. وقتی با دراماتورژی قوی آقای رحمانیان مواجه شدم، تحت تاثیر قرار گرفتم. به نظر من، متن آقای رحمانیان از متن اصلی به شدت جذاب‌تر و بهتر بود. کنجکاو شدم و چندین مرتبه نمایشنامه اصلی را مطالعه کردم.
بعد از مادر (مهتاب نصیرپور)، "روت" نقشی که شما بازی می‌کنید، مهمترین نقش این نمایشنامه است، به ویژه که اصلاً کلید بحران را او روشن می‌کند و مهمترین ضربه را به "بتی" می‌زند. به نظر شما، "روت" منفی است؟ یا شما او را خاکستری دیدید؟
تمام تلاشم را کردم تا "روت" را قضاوت نکنم، من، شما و تماشاگران و در واقع هر شخصی می‌تواند برداشت شخصی خودش را از این شخصیت داشته باشد. من فقط سعی کردم با هدایت استاد نصیرپور نقش را به درستی بازی کنم. ممکن است من یا هر کس دیگری کاراکتری را دوست نداشته باشد، ولی من ایمان دارم که هر آدمی خودش را دوست دارد.
بازی در کنار بازیگری مثل مهتاب نصیرپور که بسیار باتجربه است، چطور بود؟
از ته قلبم می‌گویم بازی در کنار استاد نصیرپور رویایی بود که برایم به حقیقت پیوست. ثانیه ثانیه این کار برای من کلاس درس بود. تا همیشه خودم را مدیون راهنمایی‌های استادم خانم نصیرپور می‌دانم.
شما برای انتخاب نقش بیشتر به دنبال چه معیارهایی هستید؟ نقش؟ متن؟ گروه؟ کارگردان؟ شاید در این نمایش همکاری پیشین با آقای رحمانیان باعث شد به گروه اضافه شوید؟
برای انتخاب نقش، مجموع مواردی که ذکر کردید برایم دارای اهمیت است. برای بازیگری مثل من که به کارش عشق می‌ورزد و در ابتدای کار است همیشه آرامشی که از گروه به من منتقل خواهد شد، اصلی‌ترین و مهم ترین رکن است.
اغلب واکنش‌ها به بازی شما، مثبت بوده و بسیاری از بازی شما صحبت می‌کنند. این واکنش‌ها را خودتان هم دریافت کرده‌اید؟
از لطف و نگاه تماشاگران ممنونم و همیشه سعی کرده‌ام که واکنش‌ها چه منفی، چه مثبت من را از مسیری که انتخاب کرده‌ام دور نکنند. البته واکنش‌های مثبت من را خوشحال و انرژی‌ام را دو چندان کرده‌اند. از اعتمادی که استاد نصیرپور به من کردند بی‌نهایت ممنونم.همین طور از استاد محمد رحمانیان بزرگ به خاطر تمام آنچه به من آموختند، تشکر می‌کنم.

نمایش «اثر پرتوهای گاما بر گل‌های همیشه بهار» به کارگردانی مهتاب نصیرپور ساعت ۱۹:۳۰ هر روز به جز شنبه‌ها در تماشاخانه «سپند» روی صحنه می‌رود. نصیرپور، خسرو احمدی، مبینا طبایی، شهین مهین‌فر، آریانا مجد، نیکتا مستوفی و علی تاجمیر بازیگران این نمایش هستند که اجرای آن تا نیمه اردیبهشت ماه ادامه دارد.


انتهای پیام
