از تاکید داروغه‌زاده به جداسازی دو جشنواره‌ی فجر تا پاسخ ندادن به خبرنگاران
‎دبیر جشنواره ملی فیلم فجر و معاون اداره نظارت و ارزشیابی با حضورش در دومین روز جشنواره جهانی فجر بیان کرد: من هیچ تصوری از اینکه دو جشنواره ملی و جهانی فیلم فجر با هم ادغام شوند، ندارم. 
به گزارش ایسنا، ابراهیم داروغه زاده، معاون نظارت و ارزشیابی سازمان سینمایی و همچنین دبیر دو دوره جشنواره ملی فیلم فجر، در دومین روز از سی‌وهفتمین جشنواره جهانی فیلم فجر در پردیس سینمایی چارسو برای بازدید از این رویداد حاضر شد.
داروغه زاده در این بازدید حاضر به مصاحبه با خبرنگاران و پاسخ به سوالات آنها نشد و تنها با ستاد رسمی جشنواره گفت‌وگویی انجام داد. این در حالی است که موضوعاتی از جمله توقف اکران فیلم سینمایی «رحمان ۱۴۰۰» و حواشی به وجود آمده در پی این اتفاق از سوالات اصلی و مهمی است که او به عنوان معاون نظارت نظارت و ارزشیابی سازمان سینمایی پیش بینی می‌شد به آنها پاسخ بدهد.

این مسئول سینمایی به جهت آنکه دبیری جشنواره ملی فجر را در دو دوره برعهده داشته با توجه به حضورش در دومین روز این رویداد و اعلام اینکه" ادغام شدن دو جشنواره ملی و جهانی فجر کار درستی نیست،" برخی احتمال‌ها مبنی بر ادغام دوباره این دو رویداد را تاحدودی به عنوان یکی از مدیران اصلی سازمان سینمایی منتفی کرد.
او معتقد است: این شرایط (ادغام) باعث می‌شود تمرکز بر روی فیلم‌های ایرانی قرار بگیرد و بخش بین‌الملل دیده نشود.
اما با این حال هزینه‌های برگزاری این دو جشنواره که سالهاست به صورت مجزا از هم برگزار می‌شود یکی از دلایل مطرح شدن این موضوع بوده است.
مشروح اظهارات این مدیر سینمایی در حاشیه‌ی بازدیدش از جشنواره‌ی جهانی فجر در ادامه می‌آید:
ابراهیم داروغه‌زاده معاون ارزشیابی و نظارت سازمان سینمایی و دبیر جشنواره ملی فیلم فجر در ۲ سال اخیر ضمن بازدید از برنامه‌های جشنواره جهانی فیلم فجر در پردیس سینمایی چارسو گفت: هر فعالیتی که بتواند به توسعه سینمای ایران در داخل یا خارج از کشور، چه در وجه هنری و چه در وجه توسعه بازار کمک کند، مفید است.
‎وی ادامه داد: جشنواره جهانی فیلم فجر سعی می‌کند هم سینمای ما را به بهترین شکل به جهان معرفی کند و هم جهان و سینماگران جهان را با سینمای ما آشنا می‌کند بنابراین جا دارد این رویداد تقویت شود تا بتواند دقیق‌تر به اهدافش برسد و مثمر ثمرتر باشد، لذا همه ما باید کمک کنیم تا این جشنواره به اهدافش برسد.
‎داروغه‌زاده درباره عملکرد جشنواره جهانی فیلم فجر طی سال‌های اخیر گفت: من به صورت دقیق درگیر جشنواره جهانی فیلم فجر نیستم، اما طی دو، سه سال اخیر هر بار که در جشنواره جهانی فیلم فجر حضور پیدا کردم، شاهد بودم که استقبال خیلی خوبی از برنامه‌های جشنواره صورت گرفته و تمام بخش‌ها با نظم خیلی خوبی به صورت حرفه‌ای برگزار می‌شود.
‎وی اظهار کرد: تلاش برگزارکنندگان جشنواره جهانی فیلم فجر این است که جشنواره را در یک ساختار حرفه‌ای و بین‌المللی برگزار کنند. با توجه به امکاناتی که ما داریم و شرایط و محدودیت‌هایی که در ایران وجود دارد، جشنواره جهانی فیلم فجر توانسته برنامه‌های خوبی داشته باشد و کارگاه‌های آموزشی که در این جشنواره برگزار می شود یا مهمانان داخلی و خارجی که در جشنواره حضور پیدا می‌کنند، قابل قبول است.
‎داروغه‌زاده درباره جداسازی دو جشنواره ملی و جهانی فیلم فجر گفت: تجربه سی و اندی سال گذشته نشان داد که وقتی دو جشنواره ملی و جهانی فیلم فجر با هم برگزار می‌شوند، همه برنامه‌ها تحت‌الشعاع مسابقه سینمای ایران قرار می‌گیرد و همه رسانه‌ها، منتقدان و اهالی سینما نظرشان به سمت مسابقه سینمای ایران جلب می‌شود بنابراین بخش بین‌الملل کمتر دیده می‌شود و با دقت کمتری هم برگزار می‌شود. به نظر من جدا شدن دو جشنواره کمک‌کننده است.
‎وی تاکید کرد: من هیچ تصوری از اینکه دو جشنواره ملی و جهانی فیلم فجر با هم ادغام شوند، ندارم.
‎معاون ارزشیابی و نظارت سازمان سینمایی در پایان بیان کرد: ممکن است نظر آن افرادی که خواهان ادغام این دو جشنواره هستند این باشد که هر دو رویداد در یک بازه زمانی پشت سر هم برگزار شود که اگر ادغام به این صورت باشد، قابل قبول است ولی همزمان برگزار شدن دو جشنواره موجب می‌شود بیشتر نظرات و توجه اهالی سینما، رسانه‌ها و منتقدان به سمت مسابقه سینمای ایران برود زیرا در آن بخش فیلم‌های ایرانی برای نخستین بار رونمایی می‌شوند و جذابیت بیشتری برای همه دارند.
‎سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران در حال برگزاری است.
انتهای پیام
