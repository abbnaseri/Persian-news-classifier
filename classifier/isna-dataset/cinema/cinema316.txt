درخواست برای بازگرداندن امنیت به تئاتر شهر
هیات مدیره خانه تئاتر در پی حادثه تیراندازی در محوطه تئاتر شهر در نامه‌ای خطاب به شهردار و شورای شهر تهران با انتقاد از بی‌مهری مسئولان شهری به این مجموعه این پرسش را مطرح کرده‌اند که آیا دستفروشان در برابر ساختمان موزه‌ هنرهای معاصر، حوزه‌ هنری، کتابخانه‌ ملی و مجلس شورای اسلامی هم حق سد معبر و پهن کردن بساط‌شان را دارند؟
به گزارش ایسنا به نقل از روابط عمومی خانه تئاتر، پس از حادثه‌ای که دو شب قبل در محوطه تئاتر شهر رخ داد و درگیری مسلحانه میان دو دستفروش را به همراه داشت، هیأت مدیره خانه تئاتر نامه‌ای سرگشاده خطاب به شهردار و شورای شهر منتشر کرده و از پیروز حناچی و اعضای شورای شهر تهران خواسته امنیت را به تئاتر شهر بازگردانند.
در متن این نامه آمده است:
«بی‌اغراق، فرهنگی‌ترین مکانِ هر شهر، تئاتر شهر آن به حساب می‌آید.
ما خانواده‌ تئاتر از شما مسئولان محترم سوال می‌کنیم که آیا تا به حال از تئاتر شهر (قلبِ تپنده‌ تئاتر پایتخت) دیداری داشته‌اید؟ آیا از وضعیت محوطه‌ تئاتر شهر خبر دارید که این ماه‌ها با حضور چهره‌های نامرتبط با فضای فرهنگی این مجموعه‌ هنری در پیاده‌رو و اراذل و اوباش در محوطه‌ اطراف آن چه چهره‌ای به خود گرفته است؟
آیا تئاتر شهر فعلی معرف فرهنگی‌ترین مکان این کلان‌شهر است؟ آیا دستفروشان در برابر ساختمانِ موزه‌ هنرهای معاصر، حوزه‌ هنری، فرهنگستان هنر، کتابخانه‌ ملی، مجلس شورای اسلامی و بسیاری از اماکن تفریحی و ادبی دیگر حق سد معبر و پهن کردن بساط‌هایشان را دارند؟ چرا این‌قدر نسبت به تئاتر شهر بی‌مهر و بی‌تفاوت شده‌اید؟
روز یکشنبه ۱۳۹۸/۳/۱۹ در محوطه‌ تئاتر شهر تهران، در نزاع میان دو نفر، یکی دیگری را با اسلحه‌ گرم هدف قرار داده است. آقای شهردار و مسئولان محترم شورای شهرِ تهران، این خانه دیگر امن نیست!
نامهربانی و عدمِ توجه به خواسته‌های معمول خانواده‌ تئاتر، زیباترین و فرهنگی‌ترین مکانِ این شهر را به زشت‌ترین نقطه‌ آن بدل کرده است. ما با داشته‌هایمان چه کرده‌ایم؟ اگر دیروز اقدام کرده بودیم، امروز با چنین فاجعه‌ای مواجه نبودیم.
از شما بزرگواران خواستاریم در اسرع وقت، تئاتر شهر را به حال هوای سابق آن بازگردانده و همه‌ دست‌فروشان را برای همیشه به نقطه‌ مناسب‌تری انتقال دهید. ما در برابر آرامش و امنیت کارکنان این مجموعه، هنرمندان و شهروندان عزیز مسئولیم.»
انتهای پیام

