رضا فیاضی از دغدغه های اکران فیلم کودک گفت
جشنواره‌ها، محل تبادل نقطه‌نظرات است و پخش‌کننده‌ها با حضوری که در جشنواه‌ها دارند، به دیده شدن هرچه بهتر آثار، کمک می‌کنند. جشنواره کودکان و نوجوانان، موقعیتی بسیار خوب برای دیده شدن آثار سینمایی است.
رضا فیاضی، بازیگر آثار کودک و نوجوان در گفت‌وگو با ایسنا درباره وضعیت اکران فیلم‌های کودکان و نوجوانان،گفت: فیلم‌های کودکان و نوجوانان از قابلیت فروش خوبی برخوردارند، اما به چگونگی وضعیت اکرانشان توجهی نمی‌شود و بیشتر سرمایه‌گذاران، راغب به کار در این حوزه نیستند.
این بازیگر و کارگردان یادآور شد: من در جشنواره‌های کودک زیادی شرکت داشته‌ام و جایزه هم گرفته‌ام، اما خیلی از فیلم‌هایم هنوز اکران نشدند. این مسئله تنها شامل حال من نمی‌شود و فیلم‌های کودک زیادی داریم که از کیفیت خوبی برخوردارند، اما هنوز موفق به اکران عمومی نشده‌اند.
فیاضی در ادامه بیان کرد: کارکرد سینما در بازخوردی که با مردم دارد، نمایان می‌شود، برای مثال سال قبل فیلم «ضربه‌فنی» به کارگردانی غلامرضا رمضانی، که در جشنواره کودک مورد تحسین واقع شد، توانست اکران عمومی بگیرد و دیدیم که خیلی موفق عمل کرد و مخاطبان زیادی را به سینما کشاند، این موفقیت برای دیگر فیلم‌ها نیز امکان‌پذیر است، به شرطی که موفق به اکران عمومی شوند.
این بازیگر همچنین درباره اهمیت جشنواره فیلم کودکان و نوجوانان، اظهار داشت: جشنواره‌ها، محل تبادل نقطه‌نظرات است و پخش‌کننده‌ها با حضوری که در جشنواره‌ها دارند، به دیده شدن هرچه بهتر آثار، کمک می‌کنند؛ در واقع، جشنواره موقعیتی بسیار خوب برای دیده شدن آثار سینمایی است.
وی ادامه داد: در بخش بین‌الملل جشنواره فیلم های کودکان و نوجوانان، نیز این اتفاق می‌افتد و خریداران خارجی در جشنواره شرکت می‌کنند و خواهان خرید آثار می‌شوند و از این طریق عیار آثار سینمایی مشخص می‌شود و سینمای ایران با سینمای دیگر کشورها تعامل ایجاد می‌کند، که این اتفاق نقطه مثبت جشنواره است.
بازیگر مجموعه تلویزیونی «هادی و هدی» درباره کمکی که جشنواره به اکران عمومی آثار کودک می‌کند خاطرنشان کرد: به نظر من جشنواره می‌تواند یاری دهنده باشد و راهی ایجاد کند که در نهایت به اکران عمومی آثار، ختم شود؛ حتی می‌تواند فیلم‌های جشنواره را در فرهنگسراها و دیگرنقاط فرهنگی کشور به نمایش بگذارد و به بیشتر دیده شدن آثار کمک کند.
وی همچنین در رابطه با موضوعاتی که باید در فیلم‌های کودک مطرح شوند، گفت: فیلم باید با ذائقه کودکان ساخته شود و ضمن آن درخصوص معضلات کودکان، صحبت کرد و به کودکان شیوه غلبه بر این مشکلات را آموخت. به خصوص این امر برای فیلم‌های نوجوان پررنگ‌تر می‌شود، چراکه نوجوانی سخت‌ترین دوره زندگی هر آدمی است و صحبت کردن درباره مشکلات دوران بلوغ، مثل اعتیاد و یا معضلاتی که نوجوانان در این دوران با آن مواجه می‌شوند بسیار اهمیت دارد و به اعتقاد من اگر فیلم‌های کودک از نوجوان جدا شوند و برای هر گروه بر مبنای نیازهای خودشان فیلم بسازیم، بی‌شک اتفاقات خوبی برای این حوزه سینمایی خواهد افتاد.

انتهای پیام
