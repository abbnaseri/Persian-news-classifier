موفقیت «اسرار دریاچه» در جشنواره «فونیکس ملبورن»
مستند «اسرار دریاچه» ساخته آرمین ایثاریان که به معرفی منطقه باستانی تخت سلیمان می‌پردازد، جایزه بهترین مستند جشنواره فونیکس ملبورن استرالیا را از آن خود کرد.
به گزارش ایسنا جشنواره فونیکس ملبورن که در ایران با عنوان «ققنوس ملبورن» هم شناخته می‌شود، در پنجمین دوره خود برندگان بخش‌های مختلف را اعلام کرد که «اسرار دریاچه» به کارگردانی آرمین ایثاریان توانست جایزه بهترین مستند را دریافت کند.
براساس آنچه در سایت این جشنواره آمده است، فیلم‌هایی از بیش از صد کشور جهان در این رویداد شرکت کرده بودند که به غیر از مستند «اسرار دریاچه» در بخش‌های دیگر نیز فیلم‌هایی از ایران شرکت کرده بودند.
«اسرار دریاچه» آخرین ساخته بلند آرمین ایثاریان به معرفی منطقه باستانی تخت سلیمان می‌پردازد: «در منطقه باستانی تخت سلیمان با بیش از ۳۰۰۰ سال قدمت که در استان آذربایجان غربی قرار دارد، دریاچه‎ای عمیق با داستان‎ها و افسانه‎های بسیاری درباره گنج‎های سلسله‌های مختلف تاریخی هست که به‌خاطر سمی بودن آب ِآن و قرارگیری در ارتفاع، تاکنون دست‌نیافتنی بوده و هیچ‌کس به اعماق آن نرسیده بود.»
انتهای پیام
