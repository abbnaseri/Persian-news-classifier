کارگردان لبنانی رئیس داوران نوعی نگاه کن شد
«نادین لبکی» سینماگر لبنانی به عنوان رئیس هیات داوران بخش "نوعی نگاه" هفتاد و دومین جشنواره فیلم کن انتخاب شد. 
به گزارش ایسنا، «نادین لبکی» که سال گذشته با فیلم «کفرناحوم» برنده جایزه هیأت داوران کن شد و با این فیلم توانست نامزد بهترین فیلم خارجی جوایز گلدن گلوب و اسکار شود به عنوان رئیس داوران بخش "نوعی نگاه" کن ۲۰۱۹ شد و جای «بنیسیو دل‌تورو» را گرفت که سال گذشته این مسئولیت را بر عهده داشت.
این کارگردان، بازیگر و فیملنامه‌نویس لبنانی تاکنون سه فیلم شامل «کارامل»، «حالا کجا برویم؟» و «کفرناحوم» ساخته که همه آنها در جشنواره کن رونمایی شده‌اند.
وی پس از انتخاب به عنوان یکی از داوران جشنواره کن گفت: زمانی را به یاد می‌آورم که به عنوان دانشجوی سینما به جشنواره می‌آمدم و از این که معتبرترین جشنواره سینمایی جهان را تجربه می‌کردم بسیار هیجان زده بودم. صبح‌های زود بیدار می‌شدم و در صف‌های طولانی برای گرفتن بلیت می‌ایستادم. اکنون ۱۵ سال از زمانی گذشته که در بخش سینه‌فونداسیون کن شرکت می‌کردم، زمانی که قلبم سرشار از امید بود. امروز به عنوان رئیس داوران "نوعی نگاه" کن انتخاب شدم و بی‌صبرانه در انتظار تماشای فیلم‌ها هستم.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام
