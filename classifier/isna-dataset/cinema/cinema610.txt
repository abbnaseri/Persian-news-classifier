برای اکران در ماه مبارک رمضان ریسک کردیم
تهیه کننده فیلم «به دنیا آمدن» می‌گوید: اگر تبلیغات برای طرح ویژه ماه رمضان وجود داشت، اکران بهتری را برای فیلم‌های روی پرده در این ماه شاهد بودیم. 
محمد احمدی در گفت‌وگویی با ایسنا در پاسخ به اینکه چرا فیلم «به دنیا آمدن» با تأخیر زیاد و آن هم در ماه رمضان روی پرده رفته است؟ بیان کرد: شرایط اکران در سینما را همه می‌دانیم و فیلم‌هایی که فرهنگی باشند و به قصد گیشه ساخته نشده باشند شرایط سخت‌تری برای نمایش دارند. برای اکران فیلم «به دنیا آمدن» از دو سال قبل تلاش زیادی و حتی دو قرارداد هم با سرگروه داشتیم اما متأسفانه شرایط برای اکران پیش نیامد. سال گذشته هم برای اکران آزاد فیلم اقدام کردم اما خیلی از این کار رضایت نداشتم و انصراف دادم.
وی ادامه داد: من خیلی به فیلم «به دنیا آمدن» اعتقاد داشته و دارم و دوست داشتم شرایط خوبی در اکران داشته باشد اما وقتی دیدم سه سال این فیلم آماده نمایش بود و هنوز اکران نشده و اوضاع هم هر روز بدتر می‌شود ریسک کردم تا آن را در ماه رمضان اکران کنم، اما متأسفانه امسال ماه رمضان سینما خیلی مخاطب ندارد ولی امیدوارم اوضاع بهتر شود.
احمدی در پاسخ به اینکه آیا فکر نمی‌کند اگر شرایط بهتری برای اکران ماه رمضان در نظر گرفته می‌شد وضعیت فیلم او نیز بهتر بود؟ گفت: اولین نکته در اکران ماه رمضان این است که باید متقاضی‌ای برای اکران در این ماه وجود داشته باشد تا سینماها هم در این مدت رونق بگیرند. اما آن‌هایی که فکر می‌کنند می‌توانند در گیشه شرایط بهتری داشته باشند معمولاً عید فطر یا فصل‌های دیگری را غیر از ماه رمضان برای نمایش فیلمشان در نظر می‌گیرند.
او افزود: در مجموع شرایط طوری است که آدم احساس می‌کند فقط فیلم‌هایی در ماه رمضان اکران شده‌اند که در باقی ماه‌ها فرصتی برای اکران ندارند. با این حال نباید فراموش کرد با وجود طرح ویژه بلیت نیم بها تا پیش از افطار و بعد امکان اکران افطار تا سحر، اگر تبلیغات بهتری برای این طرح صورت می‌گرفت شرایط می‌توانست متفاوت‌تر باشد.
فیلم «به دنیا آمدن» محصول سال ۱۳۹۳ و به کارگردانی محسن عبدالوهاب است. هدایت هاشمی و الهام کردا دو بازیگر اصلی این فیلم هستند که در خلاصه داستانش آمده است: «زن و شوهری در آستانه میان‌سالگی برای ادامه مسیرِ زندگی‌شان با یکدیگر دچار مشکل می‌شوند.»
انتهای پیام
