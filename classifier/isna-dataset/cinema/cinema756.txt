در افتتاحیه‌ی جشنواره‌ی فیلم «وارش» چه گذشت؟
رییس شورای سیاستگذاری نهمین جشنواره بین المللی فیلم وارش در آیین افتتاحیه این رویداد عنوان کرد: بابل یکی از بهترین مراکز سینمایی در استان و ایران است و برگزاری جشنواره فیلم وارش به عنوان رویدادی بین‌المللی در این شهر می تواند منافع زیادی برای کشورمان داشته باشد.
به گزارش ایسنا، طبق گزارش رسیده، آیین افتتاحیه نهمین جشنواره بین المللی فیلم وارش صبح امروز (دوشنبه ۹ اردیبهشت) در سینما آزادی بابل برگزار شد.
در ابتدای این مراسم پس از قرائت آیاتی از قرآن کریم و پخش سرود جمهوری اسلامی ایران، کلیپ معرفی مشاوران انتخاب جشنواره نمایش داده شد.
خوشامدگویی دبیر جشنواره به مهمانان ایرانی و خارجی
مهدی قربانپور دبیر نهمین جشنواره بین المللی فیلم وارش با حضور روی سن ضمن خوشامدگویی به مهمانان ایرانی و خارجی بیان کرد: امسال افتخار داشتیم این جشنواره را در قدیمی ترین سالن شهر بابل یعنی سینما آزادی که سال ۱۳۵۳ در این شهر احداث شد، برگزار کنیم. جشنواره فیلم وارش خاستگاه مردمی دارد و همیشه تمایل داشتیم همراه آنها باشد.
وی افزود: به مهمانان این جشنواره خیر مقدم می‌گویم و خوشحالم که کنارتان هستم. امیدوارم جشنواره خوبی را در کنار هم برگزار کنیم.
در ادامه گزارشی تصویری از فعالیت بخش های مختلف جشنواره از آماده سازی کاخ جشنواره تا دبیرخانه و بخش‌های دیگر نمایش داده شد.
بابل یکی از بهترین مراکز سینمایی در ایران است
محمود شالویی مدیر کل اداره فرهنگ و ارشاد اسلامی استان مازندران نیز عنوان کرد: اهالی سینما و اصحاب رسانه با جشنواره بین المللی فیلم وارش آشنایی کافی دارند. این جشنواره به همت مردانی بزرگ در سال های گذشته آغاز به کار کرده و در این دوره احیا شده است. برای برگزاری این رویداد افراد زیادی مشارکت کردند. امام جمعه محترم بابل و دکتر نجفی برای این امر همت زیادی به خرج دادند. مهندس نیاز آذری نیز زحماتی را متقبل شدند و مهندس ولی زاده نیز از ما حمایت کردند.
رییس شورای سیاستگذاری جشنواره خاطر نشان کرد: آقای قربانپور نیز با اصرار من دبیری این جشنواره را دوباره برعهده گرفتند و امروز شاهد موفقیت این رویداد هستیم. استاندار محترم و همه مدیران دست به دست هم دادند تا این جشنواره با کیفیت مطلوبی برگزار شود. در جلسه پایان اسفند ماه نیز مسئولان و نمایندگانشان برای حمایت همه جانبه از جشنواره اعلام آمادگی کردند. وزارت فرهنگ و ارشاد اسلامی و سازمان سینمایی نیز سنگ تمام گذاشتند تا همانطور که انتظار می رفت این رویداد در قامت بین المللی برگزار شود. شورای محترم شهر بابل، مهمانان ایرانی و خارجی و… نیز همگی در برگزاری خوب این رویداد سهم دارند.
وی ادامه داد: بابل یکی از بهترین مراکز سینمایی در استان و ایران است. جشنواره فیلم وارش به عنوان رویدادی بین المللی می‌تواند منافع زیادی برای کشورمان داشته باشد. بسیاری از برگزیدگان جشنوارههای سینمایی در سطح بین المللی کار خود را از این جشنواره آغاز کردهاند و انتظار میرود فیلمسازان جوان این دوره نیز در ادامه موفقیتهای این چنینی را تکرار کنند. امیدواریم این جشنواره با وجود اقدامات زیرساختی و مجموعههای پایه گذاری شده دیگر متوقف نشود و همواره پویا و فعال به کار خود ادامه دهد.
در ادامه فیلم کوتاه «لوتوس» به کارگردانی محمدرضا وطن دوست برای مهمانان نمایش داده شد.
اجرای قطعه موسیقی بهاران توسط گروه وزیری بخش بعدی این مراسم بود. علی اصغر رستمی خواننده، محمود هراسانی نوازنده سنتور، حسین نوروزی، نوازنده نی، مازیار منصوری کمانچه، برزو بهرامی تنبک و سازهای کوبهای، مجید محمدی حاجی سرپرست گروه و نوازنده تار اعضای این گروه موسیقی را تشکیل می‌دهند.
سرگئی دوروتسوی، ادوارد پیچوگین، حسین نیاز آذری نماینده مردم بابل و عضو هیات رئیسه کمیسیون عمران مجلس شورای اسلامی، علی نجفی نماینده مردم بابل و سخنگوی کمیسیون امنیت ملی و سیاست خارجه مجلس شورای اسلامی، قربانعلی ولی زاده معاون استاندار، محمود شالویی مدیر کل فرهنگ و ارشاد اسلامی استان مازندران و رییس شورای سیاستگذاری نهمین جشنواره بین المللی فیلم وارش، حجت الاسلام و المسلمین باباییان امام جمعه شهر امیرکلا، مهدی قربانپور دبیر، مهرداد اسکویی، بهزاد فیروزی، محمدرضا وطن دوست، آرزوولی پور رئیس کتابخانه های عمومی بابل، جمعی از مدیران شهری و… از جمله مهمانان این مراسم بودند.
شهریار ربانی اجرای این مراسم را برعهده داشت.
نهمین جشنواره بین المللی فیلم وارش ۹ تا ۱۳ اردیبهشت ماه در شهرهای بابل، رامسر و ساری در حال برگزاری است.
انتهای پیام
