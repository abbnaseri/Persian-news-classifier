روایتی از خودکشی در شکلی نامتعارف + فیلم
کارگردان فیلم کوتاه "اینجا جاده‌ها پایان ندارد" با اشاره به موضوع فیلمش گفت:موضوع فیلم درباره زندگی، مرگ و امید است.خودکشی در شکلی نامتعارف (خودسوزی)، که در برخی مناطق ملموس و قابل توجه می‌باشد.
این روزها در بسته "فیلم‌های کوتاه روز" پنج فیلم کوتاه در گروه هنر و تجربه در حال اکران است که "اینجا جاده‌ها پایان ندارد" به کارگردانی توفیق امانی یکی از این پنج فیلم است.
توفیق امانی درباره ساخت این فیلم به ایسنا گفت: این فیلم را حدود سال ۸۸ ساختم. موضوع فیلم درباره زندگی، مرگ و امید است.، خودکشی در شکلی نامتعارف (خودسوزی)، که در برخی مناطق ملموس و قابل توجه می‌باشد.
او افزود: تاثیر بر مخاطب و وا داشتن روانشناسان و جامعه شناسان به واکنش و یافتن راه حلی منطقی برای مرتفع ساختن این معضل، هدف اصلی من برای ساخت چنین فیلمی بود که در قالبی داستانی و دراماتیک هم وقایع را واکاوی کند و هم احساس مخاطب را هدف قرار دهد.
امانی تصریح کرد: فیلم در طول این چند سال که از ساختنش می‌گذرد در محافل و جشنواره‌های مختلفی در سطح ملی و بین‌المللی حضور پیدا کرد و دیده شد. اکنون که با گذشت چند سال بنا شده که این فیلم از طریق هنر و تجربه برای عموم اکران شود، خوشحالم چون این قضیه بیانگر عدم تاریخ مصرف دار بودن اثر از نگاه سینمایی و ساختاری‌ست.
او با بیان اینکه بخشی از تبلیغات این بسته فیلم‌های روز کوتاه بر عهده خود ما کارگردان‌هاست، افزود: در عین حال گروه هنر و تجربه هم برای تبلیغات این فیلم‌ها در رأس قرار دارد و تیزرهایی برای این منظور پخش و اطلاع رسانی کرده و تا کنون به شکلی درخور از این فیلم‌ها حمایت کرده است.
این فیلم‌ساز در بخش دیگر صحبت‌هایش گفت: استقبال مردم عادی از فیلم کوتاه تا قبل از اکران فیلم‌های کوتاه توسط هنر و تجربه خیلی قابل توجه نبود، اما با اکران‌های فصلی و غیر فصلی هنر و تجربه در شهرهای مختلف، مخاطبان عام هم به تدریج به سینماها کشیده شده‌اند و بی گمان این اتفاق خیلی خوبی برای شروع یک برنامه و ماجرای دراز مدت است.
او در پایان افزود: با اطمینان می‌گویم اگر این روند تداوم داشته باشد، دیدن فیلم کوتاه در سینماها نیز به یک امر عادی و روزمره برای مردم بدل می‌گردد و بیشتر با مفهوم و ابعاد و ویژگی‌های این نوع از فیلم آشنا می‌شوند.
در ادامه می‌توانید تیزر این فیلم را مشاهده کنید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
