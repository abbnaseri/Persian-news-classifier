پیام‌های که همچنان برای "کمال الملک" سینما مخابره می‌شود
در پی درگذشت جمشید مشایخی،علاوه بر هنرمندانی که در فضای مجازی این فقدان را تسلیت گفتند،نهادها و مدیران هنری نیز همچنان در حال انتشار پیام تسلیت هستند.
هاشم میرزاخانی مدیرعامل موسسه تصویر شهر و دبیر هفتمین جشنواره بین المللی فیلم شهر در پیامی درگذشت جمشید مشایخی را تسلیت گفت.
به گزارش ایسنا، وی در این پیام نوشته است: انسانی شریف، مردی بزرگ و هنرمندی مردمی جهان خاکی را به سوی منزل گاه ابدی خویش ترک کرد.
"جمشید مشایخی" هنرمند ارزشمندی که با نقش‌آفرینی‌های هنرمندانه‌اش در ذهن و زمانه ما ماندگار شد.
سینمای ایران گوهر گرانبهایی را از دست داد اما نام کمال الملک سینمای ایران همیشه در فرهنگ و هنر ما زنده و پاینده است.
موسسه تصویر شهر و جشنواره فیلم شهر در سوگ استاد جمشید مشایخی با همه اهالی هنر و سینما همدرد است.
درگذشت ایشان را به خانواده گرامی اش، جامعه هنری و دوستداران سینما تسلیت می گویم.»


پیام تسلیت فرهنگستان هنر برای درگذشت جمشید مشایخی
◼علیرضا اسماعیلی، سرپرست فرهنگستان هنر و گروه تخصصی سینمای این فرهنگستان درگذشت جمشید_مشایخی؛ هنرمند فقید عرصه سینما، تئاتر و تلویزیون را تسلیت گفتند. ◼به گزارش روابط عمومی فرهنگستان هنر، متن پیام تسلیت ایشان به این شرح است: اِنَّالِلَه وَاِنَّااِلَیْهِ رَاجِعُوْنَ مرد خردمند هنرپیشه را
عمر دو بایست در این روزگار
تا به یکی تجربه اندوختن
با دگری تجربه بردن به کار
بی گمان استاد جمشید مشایخی که مصداق بارز این شعر سعدی است، هماره عمر بر سر تجربه اندوزی و آموختن فن و هنر بازیگری گذارد و تجربیات در این عرصه را دوباره به کار گرفت و گوهر هنر وجود خود را با صیقل روزگار و مردم، خوش آب و رنگ ساخت و همین امر وی را از بزرگان و سر آمدان هنر این مرز و بوم گرداند.
استاد جمشید مشایخی در طول عمر با برکت خود در سینمای ایران، همواره هنرپیشه‌ای پرتوان، مسلط به حرفه پرفراز و نشیب بازیگری و متکی به ارزش‌های فرهنگی و سنت‌های کهن این مرز و بوم بوده است. در سالیان متمادی بازیگری وی در سینما و تلویزیون، حفظ اخلاق و شرافت انسانی و معنویت و جوانمردی از اصول بارز نگاه هنری ایشان بود. چه سخت بود همچون جمشید مشایخی، دهه‌ها بر تارک بلند هنر و سینمای ایران ایستادن و چه خوش ایستادن. تاریخ هنرهای نمایشی ایران همواره بازی‌های درخشان این هنرمند گرانمایه را به یاد خواهد سپرد و از آن به عنوان برگی درخشان در کتاب هنر سینمای ایران یاد خواهد کرد.
فرهنگستان_هنر و گروه تخصصی سینمای فرهنگستان فقدان این هنرمند گرانمایه را به مردم هنر پرور ایران زمین، جامعه هنری و همچنین خانواده محترم ایشان و به خصوص فرزند هنرمندش استاد نادر مشایخی تسلیت گفته و از خداوند بزرگ برای آن مرحوم رحمت و غفران الهی مسألت می‌نماید. روحش قرین رحمت الهی، و یادش گرامی باد.»

پیام تسلیت مدیر تماشاخانه سنگلج
پریسا مقتدی مدیر تماشاخانه سنگلج در پیامی درگذشت استاد جمشید مشایخی را تسلیت گفت
به گزارش روابط عمومی تماشاخانه ی سنگلج، در پیام پریسا مقتدی آمده است:
مرد نکونام نمیرد هرگز
رسم جهان این است؛ یک روز می‌آییم، یک روزمی‌رویم و اکنون انسانی بزرگ و هنرمندی توانا، پیشکسوت مهربان ما در تئاتر سنگلج جهان خاکی را به سوی منزلگاه ابدی خویش ترک کرده است.
خاطره ی نقش های متفاوت، تاثیرگذار و هنر مردمی ایشان در ذهن و قلب مردم ایران نقش بسته است.
درگذشت استاد جمشید مشایخی چهره ی ماندگارِ بازیگری تئاتر و سینمای ایران را صمیمانه به خانواده‌ی ایشان، جامعه فرهنگ و هنر و مردم سرزمینم تسلیت می گویم.


تسلیت سازمان سینمایی حوزه هنری برای یک فقدان
در پی درگذشت جمشید مشایخی بازیگر پیشکسوت سینما، تئاتر و تلویزیون، سازمان سینمایی حوزه هنری در پیامی درگذشت این هنرمند را تسلیت گفت.
به گزارش سوره سینما، در پیام تسلیت سازمان سینمایی حوزه هنری آمده است:
«بازگشت همه به سوی خداوند مهربان است
استاد جمشید مشایخی، همانا جای شما در هنر این سرزمین بسیار خالی خواهد بود.
شش دهه حضور سنجیده، تحسین برانگیز و ثبت خاطرات ارزشمند شما برای هنر این سرزمین را فراموش نخواهیم کرد.
سازمان سینمایی حوزه هنری، درگذشت این هنرمند گرانمایه را به جامعه هنری کشور و خانواده محترم ایشان، تسلیت می گوید و برای روح آن مرحوم آرامش و آمرزش و برای خانواده ایشان صبر و شکیبایی از درگاه خداوند متعال خواستار است.»

پیام تسلیت رجبعلی‌معمار
مجید رجبی‌معمار، مدیرعامل خانه هنرمندان ایران و رئیس تماشاخانه ایرانشهر، درگذشت این بازیگر پیشکسوت سینما و تئاتر را تسلیت گفت.
در متن این پیام آمده است: «خبر درگذشت استاد جمشید مشایخی در روزهای آغازین فصل بهار، یک‌بار دیگر جامعه هنری ایران را در غمی بزرگ فرو برد. استاد مشایخی با بیش از نیم قرن فعالیت هنری و ایفای نقش در صحنه هنرهای نمایشی برای همیشه در صحنه ذهن ما باقی خواهد ماند.
درگذشت این هنرمند گرامی را به خانواده و بازماندگان محترم ایشان و به ویژه جامعه هنری کشور تسلیت می‌گویم و از خداوند متعال برای آن عزیز روحی شاد و آرام طلب دارم.»

جمشید مشایخی ۱۳ فروردین ماه درگذشت و مراسم خاکسپاری این هنرمند ۱۷ فروردین ماه راس ساعت ۹:۳۰ صبح از مقابل تالار وحدت برگزار می‌شود.

انتهای پیام
