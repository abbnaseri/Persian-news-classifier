جدیدترین آمار تماشاگران تئاتر
آخرین آمار تفکیکی اطلاعات فروش و تعداد تماشاگر تماشاخانه‌های اداره کل هنرهای نمایشی به استثنای مجموعه تئاتر شهر مشخص شد.
به گزارش ایسنا به نقل از روابط عمومی اداره کل هنرهای نمایشی، آخرین آمار فروش تالار هنر تا جمعه سوم اسفند و تماشاخانه سنگلج تا جمعه ۱۹ بهمن مشخص شد.
با توجه به برگزاری سی و هفتمین جشنواره بین‌المللی تئاتر فجر به مدت دو هفته (از ۲۲ بهمن تا چهارم اسفند) و میزبانی مجموعه تئاتر شهر و تماشاخانه سنگلج از این رویداد، آمار ارائه شده از تماشاخانه سنگلج مربوط به هفته پایانی اجرای نمایش «شاه آباس» است. این نمایش با آغاز برگزاری جشنواره تئاتر فجر به کار خود پایان داد.
مجموعه تئاتر شهر نیز علی‌رغم پیگیری‌ها، هنوز آمار فروش هفته پایانی اجراهای پیش از جشنواره خود را ارائه نکرده است. این آثار شامل نمایش‌های «ازدواج آقای می‌سی‌سی‌پی» (سالن اصلی)، «آوازه‌خوان خیابان منهتن» (تالار چهارسو)، «در انتظار گودو» و «ماه در آب» (سالن قشقایی) و «کالبدشکافی» و «برفک» (سالن سایه) می‌شود که تا ۱۸ بهمن روی صحنه بوده‌اند.
بر این اساس تماشاخانه سنگلج از اول بهمن ۹۷ میزبان «شاه آباس» به نویسندگی و کارگردانی حسین نوشیر شد. نمایشی که طی ۱۷ اجرا تا ۱۹ بهمن (اجرای پایانی)، میزبان ۱۰۷۲ تماشاگر بود. برای «شاه آباس» ۳۷۵ بلیت تمام‌بها، ۲۸۸ بلیت نیم‎بها، ۱۷ بلیت تخفیف‌دار و ۳۹۲ بلیت مهمان صادر شد تا با بهای بلیت ۲۵۰ هزار ریالی، در گیشه به رقم ۱۳۲ میلیون و ۶۲۵ هزار ریال دست پیدا کند.
تالار هنر نیز که همزمان با برگزاری سی و هفتمین جشنواره بین‌المللی تئاتر فجر به فعالیت عادی خود ادامه می‌داد، آمار نمایش «شاهزاده و خرس» را تا جمعه سوم اسفند به شرح زیر اعلام کرد:
نمایش «شاهزاده و خرس» به نویسندگی و کارگردانی ماندانا عبقری که اجرای خود را از دهم بهمن شروع کرده است و همچنان ادامه می‌دهد تا جمعه سوم اسفند، با پشت سر گذاشتن ۲۰ اجرا میزبان ۱۵۷۰ تماشاگر شد. از این ۱۵۷۰ نفر، ۳۵۹ نفر با بلیت تمام‌بها، ۷۲۷ نفر با بلیت نیم‌بها، ۲۶۸ نفر با بلیت تخفیف‌دار و ۲۱۶ نفر با بلیت مهمان به تماشای این اثر نشستند تا با بهای بلیت ۲۰۰ هزار ریال، رقم ۱۸۴ میلیون و ۷۰۰ هزار ریال در گیشه آن ثبت شود.

انتهای پیام
