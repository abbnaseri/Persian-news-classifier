/ خبرهایی از سینما و تئاتر /
حضور رضا یزدانی در تئاتر شهرام گیل آبادی، معرفی هیات انتخاب جشنواره ملی تئاتر فتح خرمشهر، اتمام اجرای «هملت،شاهزاده اندوه» با دو اجرای ویژه، فرصت باقی‌مانده برای جشنواره فیلم ورزشی و... از جمله خبرهای سینما و تئاتر است. 
رضا یزدانی خواننده در نمایش «عاشقانه‌های خیابان» به کارگردانی شهرام گیل‌آبادی ایفای نقش می کند.
‎به گزارش ایسنا به نقل از روابط عمومی گروه، رضا یزدانی در نمایش «عاشقانه‌های خیابان» به کارگردانی شهرام گیل‌آبادی به عنوان بازیگر و خواننده به روی صحنه می آید. پیش‌تر نیز حضور الهام پاوه نژاد، سیما تیرانداز و ژاله صامتی برای بازی در این نمایش قطعی شده بود.

‎در خلاصه این نمایش که به‌صورت مشترک توسط محمد چرمشیر و بهمن عباسپور نوشته‌شده آمده است: «عاشقانه‌های خیابان» روایتی عاشقانه وخاص از زندگی پیچیده و دشوار زنان دست‌فروش در خیابان‌ها و مترو است.

‎شهرام گیل‌آبادی که کارگردانی آثار متعددی را در کارنامه دارد، چندی پیش‌نمایش «یک دقیقه و سیزده ثانیه» را که اثری درباره بحران کارتن‌خواب‌ها در ایران است را در تماشاخانه ایرانشهر به روی صحنه برده بود.
‎نمایش «عاشقانه‌های خیابان» مطابق با جدول زمان‌بندی‌شده تماشاخانه ایرانشهر از ۲۷ خرداد در سالن استاد سمندریان اجرای عمومی خود را آغاز و پیش‌فروش آن نیز از روز جمعه ۱۷ خردادماه در سایت تیوال به آدرس www.tiwall.com شروع خواهد شد.


معرفی هیئت انتخاب متون بخش مسابقه صحنه جشنواره ملی تئاتر فتح خرمشهر

طبق اعلام دبیرخانه بیست و دومین جشنواره ملی تئاتر فتح خرمشهر، نادر برهانی‌مرند، محمد چرمشیر و محمد امیریاراحمدی اعضای هئیت انتخاب متون بخش مسابقه صحنه این رویداد را تشکیل می‌دهند.

به گزارش روابط عمومی اداره کل هنرهای نمایشی، گروه داوران انتخاب متون بخش مسابقه صحنه بیست و دومین جشنواره ملی تئاتر فتح خرمشهر معرفی شدند.
بر این اساس نادر برهانی‌مرند (نمایشنامه‌نویس، کارگردان و بازیگر)، محمد چرمشیر (نمایشنامه‌نویس و مدرس تئاتر) و محمد امیریاراحمدی (نمایشنامه‌نویس و کارگردان) داوری انتخاب متون بخش مسابقه صحنه بیست و دومین جشنواره ملی تئاتر فتح خرمشهر را بر عهده دارند.
طبق اعلام دبیرخانه این جشنواره، پس از اتمام مهلت تمدید شده این بخش (۱۶ خرداد) بازخوانی آثار ارسالی توسط هئیت داوران آغاز شده و مطابق گاهشمار جشنواره، نتایج این بخش اوایل تیر ماه اعلام خواهد شد.
بیست و دومین جشنواره ملی تئاتر فتح خرمشهر در چهار بخش مسابقه تئاتر صحنه، مسابقه نمایش‌های کوتاه، مسابقه نمایشنامه‌نویسی و نمایش‌های محیطی و میدانی آبان ماه سال جاری به دبیری حمیدرضا آذرنگ در منطقه آزاد اروند برگزار خواهد شد.



«هملت، شاهزاده اندوه» به کار خود پایان می‌دهد
نمایش «هملت، شاهزاده اندوه» به کارگردانی محمد عاقبتی و بازی افشین هاشمی روز دوشنبه ۱۳ خرداد و با ۲ اجرا در ساعت ۱۸:۳۰ و ۱۹:۳۰ به کار خود پایان می‌دهد.
نمایش «هملت، شاهزاده اندوه» نوشته محمد چرمشیر بازخوانی «هملت» ویلیام شکسپیر است که با کارگردانی محمد عاقبتی و بازی افشین هاشمی از ۸ خرداد در سالن شماره ۲ تماشاخانه سپند به صحنه رفته و روز دوشنبه ۱۳ خرداد با ۲ اجرا به کار خود پایان می‌دهد.
این نمایش در آخرین روز اجرای خود در ساعت ۱۸:۳۰ و ۱۹:۳۰ به صحنه می‌رود.
اجرای کوتاه مدت «هملت، شاهزاده اندوه» پایانی بر اجراهای این اثر نمایشی که اولین بار ۱۰ سال پیش در فستیوال «مونولیو» روی صحنه رفت و پس از آن اجراهای متعددی در داخل و خارج از کشور داشت، خواهد بود.
فروش بلیت این اثر نمایشی توسط سامانه تیوال انجام می‌شود.

۵۰۳ اثر از ۴۸ کشور در راه دوازدهمین جشنواره فیلم‎های ورزشی / مهلت ۸ روزه تا پایان فراخوان
در حالی که ۸ روز تا پایان مهلت ثبت نام و ارسال آثار به دوازدهمین جشنواره بین‎المللی فیلم‎های ورزشی ایران باقی مانده است، ۵۰۳ اثر از ۴۸ کشور متقاضی حضور در این دوره از جشنواره شدند.
به گزارش روابط عمومی جشنواره بین‎المللی فیلم‎های ورزشی، آثاری از ایران، ترکیه، هند، ایتالیا، فرانسه، آلمان، روسیه و امریکا بالاترین تعداد آثار ارسالی را تاکنون به نام خود ثبت کرده اند.
جشنواره فیلم‌های ورزشی ایران، نماینده انحصاری فدراسیون جهانی فیلم و تلویزیون ورزشی (FICTS) است. مقر FICTS در میلان ایتالیا است که بیش از ۱۱۶ کشور عضو این فدراسیون هستند.
جشنواره فیلم‎های ورزشی ایران به عنوان یکی از ۱۶ پایگاه جهانی و میزبان ۲۸ کشور آسیایی و منطقه برای ورود به جشنواره جهانی میلان مورد توجه فیلمسازان و سینماگران این کشورها است و با توجه به جایگاه بین المللی این جشنواره و استقبال از آن، آثاری از کشورهای اروپایی و دیگر کشورها نیز مهمان این رویداد هستند.
دوازدهمین دوره جشنواره بین‌المللی فیلم‌های ورزشی ایران به دبیری سیدمجتبی علوی و ریاست احسان شیعه با همکاری شبکه ورزش سیما، سازمان صداوسیما، وزارت ورزش و جوانان، سازمان منطقه آزاد قشم، کمیته ملی المپیک و پارالمپیک و سازمان سینمایی، تابستان امسال به همت موسسه فرهنگی خانه هنر خیام در بخش خصوصی برگزار می شود.
برای مطالعه متن کامل فراخوان این جشنواره و اطلاعات بیشتر می‎توان به سایت رسمی جشنواره به نشانی www.sportfilmfest.ir مراجعه کرد. مهلت ارسال آثار ۲۰ خرداد ۱۳۹۸ تعیین شده است.


نمایش هزار یک شب روی صحنه تالار وحدت
نمایش هزار و یکشب ویژه بانوان در تالار وحدت روی صحنه می‌رود.
به گزارش روابط عمومی و امور بین الملل بنیاد رودکی، گروه هنری مهرگان به کارگردانی و طراحی حرکات مهرنوش مهری نفر نمایش هزار یک شب را روز شنبه ۲۵ خردادماه ساعت ۱۸ در تالار وحدت اجرا می‌کند.

مهدی کوشکی نمایش جدید خود را در کانادا اجرا می‌کند به گزارش روابط عمومی نمایندگی کمپانی «Theart group entertainment» در ایران مهدی کوشکی کارگردان و بازیگر پرکار سینما و تئاتر ایران در تابستان پیش رو نمایشی را در کانادا به صحنه خواهد برد. این نمایش به دعوت این کمپانی و با تهیه کنندگی «حمیدرضا کمالپور» و «محمدرضا منصور» در سه شهر تورتو ،مونترال و ونکوور اجرا خواهد شد. ژانر این نمایش کمدی-درام و مضمون آن برگرفته از دغدغه های سیاسی و اجتماعی روز ایران است. تمرین های این نمایش مدتی است آغاز شده و بازیگران این نمایش نیز از ستاره‌های سینما و تئاتر ایران هستند که به زودی معرفی خواهند شد. کوشکی پیش از این نمایش دکلره را در کانادا اجرا کرده بود.

کوروش نریمانی با نمایشی کمدی به عمارت نوفل‌لوشاتو می‌آید
کوروش نریمانی کارگاه «کمدی خلاق» را در عمارت نوفل‌لوشاتو برگزار کرده و قرار است پس از پایان این دوره، نمایشی کمدی را با بازی سیامک صفری و تعدادی از هنرجویانش، در عمارت نوفل‌لوشاتو روی صحنه ببرد.
به گزارش روابط عمومی عمارت نوفل‌لوشاتو، کوروش نریمانی سومین دوره کارگاه‌های بازیگری کمدی خود را با عنوان «کمدی خلاق» از نخستین روزهای خرداد، در این مجموعه نمایشی آغاز کرده است.
این کارگاه با حضور ۴۵ هنرجو و در سطح پیشرفته روزهای پنجشنبه و جمعه هر هفته توسط «آکادمی هنرهای اجرایی افرا» در عمارت نوفل‌لوشاتو برگزار می‌شود.
مدت زمان بخش اول این دوره آموزشی یک ماه و نیم است که از ساعت ۱۲ الی ۱۷ روزهای پایانی هفته برپا می‌شود.
بخش اول این دوره شامل ۱۰ جلسه کلاسی آموزشی و بخش دوم تمرین کارگاهی نمایش جهت اجراست که اجرای پایانی دوره در عمارت نوفل‌لوشاتو با حضور سیامک صفری روی صحنه خواهد رفت.
همچنین به هنرجویانی که این دوره را به پایان برسانند گواهی‌نامه‌ای از سوی آکادمی هنرهای اجرایی افرا اعطا خواهد شد.


نمایش های «است»  و «خیانت به پینتر» به صحنه می‌رود

به گزارش روابط عمومی مرکز تئاتر مولوی، نمایش «است» به نویسندگی پرنیا شمس و امیر ابراهیم زاده، و کارگردانی پرنیا شمس از 17 خرداد تا 10 تیر و نمایش «خیانت به پینتر» به نویسندگی و کارگردانی رضا الهی از 19 خرداد تا 10 تیرماه در سالن اصلی مرکز تئاتر مولوی به صحنه می‌روند.
گفتنی ست در نمایش «است» پروانه ذابح، یاسمن رسولی، نگار رئوفی، شادی صف شکن، مهتاب کریمی، صدف ملکی و ماهور میرزانژاد به ایفای نقش می پردازند.
همچنین در نمایش نیز «خیانت به پینتر» اسماعیل کمالی دهقان، عرفان امین و پریا مهاجرانی به ایفای نقش می پردازند.
علاوه بر این در نمایش «است» شهاب رحمانی (دراماتورژ)، پوریا اخوان (طراح صحنه)، علیرضا میرانجم (طراح نور)، لیلا طاهری (طراح لباس)، علی میرزایی (دستیار کارگردان)، مریم دیهول (طراح تیزر)، محسن بنی هاشمی (ساخت دکور) و سارا اعظم پناه، محمدحسین خسروی (دستیاران طراح صحنه) و در نمایش «خیانت به پینتر» عماد درویشی (مشاور متن)، شقایق انصاری (دستیار کارگردان)، سارا اعظم پناه (طراح صحنه)، شایان حبیبی (طراح نور)، محمد عابدی نسب (ساخت دکور) و پریسا شمس (دستیار صحنه) به همکاری می پردازند.

هر دوی این نمایش ها از آثار شرکت کننده در بیست و دومین جشنواره تئاتر دانشگاهی بودند. نمایش «است» که محصول تلاش تعدادی از دانشجویان دانشگاه سوره است در این جشنواره توانست تندیس طراحی صحنه، تقدیر دوم بازیگری زن، تندیس بهترین متن و تقدیر دوم کارگردانی را از آن خود کرده و به عنوان اثر برگزیده معرفی شد. همچنین نمایش «خیانت به پینتر» که ماحصل تلاش تعدادی از دانشجویان دانشگاه تهران است نیز در دوره اخیر از جشنواره تئاتر دانشگاهی، در بخش هایی همچون بازیگری مرد، نمایشنامه و طراحی صحنه کاندید دریافت جایزه شد.

علاقمندان می‌توانند برای دیدن نمایش های «خیانت به پینتر» به کارگردانی رضا الهی و «است» به کارگردانی پرنیا شمس همه روزه -به جز شنبه ها- به ترتیب در ساعت های 18 و 20:30 به مرکز تئاتر مولوی دانشگاه تهران به نشانی خیابان انقلاب، خیابان ۱۶ آذر، جنب باشگاه دانشجویان، مرکز تئاتر مولوی مراجعه کنند.
انتهای پیام 
