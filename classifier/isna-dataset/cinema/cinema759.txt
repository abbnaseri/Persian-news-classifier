تابش دبیر جشنواره فیلم‌های کودک و نوجوان شد
طی حکمی از سوی سرپرست سازمان سینمایی، علیرضا تابش به عنوان دبیر سی و دومین جشنواره فیلم‌های کودک و نوجوان منصوب شد.
به گزارش ایسنا به نقل از روابط عمومی سازمان سینمایی، در حکم حسین انتظامی خطاب به تابش با اشاره به سابقه او در مدیریت فرهنگی و سینمایی آمده است: امیدوارم با توجه به اهمیت این جشنواره در ارتقای سطح کیفی آثار مرتبط با کودکان و نوجوانان که نقش مهمی در مناسبات جامعه امروز و فردا ایفا می‌کنند و همچنین بهره‌مندی از توانایی و مشارکت همه فعالان حوزه های مرتبط در برگزاری شایسته جشنواره موفق و موید باشید. ضمن قدردانی از مشارکت شهرداری اصفهان در برگزاری این جشنواره، امید می رود این الگوی هم‌افزایی به سایر فعالیت های فرهنگی هنری تسرّی یابد.
بر اساس این خبر،  علیرضا رضاداد به دلیل انجام عمل جراحی و به منظور پیشگیری از هرگونه وقفه در فعالیت‌های مرتبط  با برگزاری جشنواره از رئیس سازمان سینمایی درخواست کرد که مسئولیت دبیری جشنواره به فرد دیگری واگذار شود.
حسین انتظامی در پاسخ به درخواست  علیرضا رضاداد نوشت: عطف به مرقومه ارسالی و با آرزوی سلامتی و تندرستی آن برادر عزیز ، بدینوسیله با درخواست جنابعالی موافقت می‌شود و وظیفه خود می‌دانم از تلاش‌های مجدانه جنابعالی در  مدیریت این جشنواره که گسترش کمی و کیفی آن را به ارمغان آورده است قدردانی کنم. همچنین درخواست می شود با حضور خود در شورای سیاستگذاری این جشنواره، همچنان یاریگر سینماگران و جشنواره باشید.
انتهای پیام
