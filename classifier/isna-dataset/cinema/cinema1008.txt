«دونده» امیر نادری اعلان جشنواره‌ی جهانی فیلم فجر 
تصویری از فیلم «دونده» از آثار ماندگار سینمای ایران بر پوستر سی‌وهفتمین جشنواره جهانی فیلم فجر نقش بست.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، پوستر سی‌وهفتمین جشنواره جهانی فیلم فجر با طراحی حمیدرضا بیدقی و با عکسی از فیلم «دونده» ساخته امیر نادری رونمایی شد.
در این دوره از جشنواره جهانی فیلم فجر فیلم «دونده» ساخته امیر نادری در بخش «فیلم های کلاسیک مرمت شده» حضور دارد.
«دونده» اولین فیلم ایرانی پس از انقلاب اسلامی است که در جشنواره‌های معتبر جهانی حضور پیدا کرد وتوانست توجه سینمای دنیا را به سینمای نوین ایران جلب کند. این فیلم همچنین موفق به کسب جوایز متعددی از جشنواره‌های مطرح دنیا شد.
جانمایه این فیلم داستانی تلاش، آگاهی و خودباوری است و با نگاهی انسانی توانست مفاهیم ارزشمندی را در قالب یک اثر سینمایی به نمایش بگذارد. «دونده» در همان سال‌ها در کنار موفقیت های جهانی یکی از فیلم های مورد توجه مردم ایران بود و همچنین توانست به یکی از فیلم های ماندگارِ تاریخ سینمای معاصر ایران تبدیل شود.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.



انتهای پیام
