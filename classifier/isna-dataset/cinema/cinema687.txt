تدارک محمد رضایی راد برای اجرای «فرشته تاریخ» 
محمد رضایی‌راد – نویسنده و کارگردان تئاتر- به زودی تازه‌ترین اثر نمایشی خود با عنوان «فرشته تاریخ» را در یکی از سالن‌های تهران روی صحنه می‌برد.
به گزارش ایسنا، «فرشته تاریخ» عنوان تازه‌ترین نمایشنامه محمد رضایی‌راد پس از اجرای نمایش «فعل» است که با رویکردی آزاد، به روایت آخرین شب از زندگی «والتر بنیامین»، فیلسوف و نظریه‌پرداز مشهور آلمانی می‌پردازد.
والتر بنیامین، از چهره‌های متفاوت تاریخ فلسفه در قرن بیستم است که با وجود عمر کوتاه و مرگ زودهنگامش، تأثیر عمیقی بر بسیاری از روشنفکران، هنرمندان و نظریه‌پردازان پس از خود داشته است.
اندیشه‌های بنیامین سپهر وسیعی از موضوعات گوناگون، از فلسفه «تاریخ» و «زبان» گرفته تا «هنر» و «زیبایی شناسی» و حتی نگارش رساله‌ای دربارۀ «حشیش» را در بر می‌گیرد. در عرصه «تئاتر» نیز، گذشته از اثر مشهور او دربارۀ «خاستگاه نمایش سوگوار آلمانی»، می‌توان به دوستی نزدیک و ارتباط فکری عمیق بنیامین با «برتولت برشت» - شاعر و نمایشنامه‌نویس و نظریه پرداز آلمانی- اشاره داشت که در مقالات گوناگون وی درباره آثار برشت نمود یافته است.
تمرین و آماده‌سازی نمایش «فرشته تاریخ» به نویسندگی و کارگردانی محمد رضایی‌راد که از پاییز سال گذشته آغاز شده، اکنون به مراحل نهایی رسیده و گروه اجرایی این نمایش اکنون در انتظار طی شدن مراحل اداری و کسب مجوزهای لازم برای آغاز رسمی تبلیغات و پیش فروش بلیت‌های خود هستند.
این نمایش با نگاهی به آرا و اندیشه‌های والتر بینامین، به روایتی از آخرین شب زندگی این اندیشمند بزرگ اروپایی و تلاش او برای نجات خود می‌پردازد.
با ظهور فاشیسم و به قدرت رسیدن نازیسم در اروپا، بنیامین نیز همچون بسیاری از روشنفکران آلمانی راه تبعیدی خود خواسته را در پیش می‌گیرد و ابتدا مدتی را در فرانسه ساکن می‌شود. با پیشروی فاشیسم در اروپا و تسخیر فرانسه، بنیامین از راه کوهستان خود را به اسپانیا می‌رساند تا شاید بتواند با کشتی از اروپا خارج شود، اما به دست مرزبانان اسپانیا گرفتار می‌شود و سرانجام، به آخرین صفحه از زندگی خود می‌رسد. او که می‌داند صبح روز بعد، قرار است به نیروهای گشتاپو تحویل داده شود، شبانه با مصرف مقدار زیادی قرص مرفین به زندگی خود خاتمه می‌دهد.
«فرشته تاریخ» یازدهمین نمایش «گروه تئاتر خانه» به سرپرستی محمد رضایی‌راد است که در سال‌های اخیر آثاری چون «فعل»، «آنک انسان»، «داستان‌هایی از بارش مهر و مرگ» و «بر اساس دوشس ملفی» را روی صحنه برده‌اند.
از جمله موفقیت‌های این گروه در سال‌های اخیر می‌توان به دریافت «مدال افتخار آکادمی سمندریان» (۱۳۹۴) برای فعالیت حرفه‌ای در زمینه تئاتر، دریافت جایزه بهترین طراحی صحنه از «سمپوزیوم بین المللی طراحی صحنه و لباس» برای نمایش «فعل» و دریافت پیاپی جایزه بهترین نمایش سال از «انجمن منتقدان، نویسندگان و پژوهشگران تئاتر» برای نمایش‌های «فعل» (۱۳۹۶)، «بر اساس دوشس ملفی» (۱۳۹۵) و «آنک انسان» (۱۳۹۳) اشاره داشت.

انتهای پیام
