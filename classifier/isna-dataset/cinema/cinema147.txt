«کارت پرواز» ۳ جایزه از جشنواره آمریکایی گرفت
فیلم سینمایی «کارت پرواز» ساخته مهدی رحمانی موفق به کسب سه جایزه بهترین کارگردانی، فیلمنامه و بازیگر زن از جشنواره «Queen Palm» آمریکا شد. 

به گزارش ایسنا، جشنواره بین‌المللی «Queen Palm» در کالیفرنیای آمریکا در حالی به کار خود پایان داد که مهدی رحمانی برای ساخت فیلم «کارت پرواز» موفق به دریافت جایزه طلایی بهترین کارگردانی و امیر عربی، مهدی رحمانی و بابک میرزاخانی موفق به دریافت جایزه طلایی بهترین فیلمنامه در بخش مسابقه اصلی فیلم‌های سینمایی این جشنواره شدند.
همچنین ندا جبرئیلی بازیگر زن اصلی فیلم «کارت پرواز» موفق به دریافت جایزه نقره بهترین بازیگر زن از این جشنواره شد و جایزه طلایی بهترین بازیگر زن این جشنواره به «سارا بوث» برای فیلم «آخرین تماس» تعلق گرفت.
فیلم سینمایی «کارت پرواز» به تهیه‌کنندگی مهدی رحمانی و بهمن کامیار در پنج رشته اصلی این جشنواره نامزد دریافت جایزه شده بود.
اکران فیلم سینمایی «کارت پرواز» اخیراً در گروه سینمایی هنر و تجربه آغاز شده و منصور شهبازی، ندا جبرئیلی، محمدعلی نجفی، اصغر رفیعی جم، شیرین یزدانبخش، طلا معتضدی، امین قوامی و علی کلانتری بازیگران این فیلم هستند.
 عوامل این فیلم عبارتند از: کارگردان: مهدی رحمانی، نویسنده: امیر عربی، مهدی رحمانی و بابک میرزاخانی، مدیر فیلمبرداری: محمد رسولی، تدوین: محمدرضا موئینی، آهنگساز: بابک میرزاخانی، طراح صحنه و لباس: ویدا روشنی، طراح گریم: محسن دارسنج، صدابردار: امیر نوبخت حقیقی، صداگذار: امیرحسین قاسمی، طراح جلوه‌های بصری: امیر سحرخیز، مدیر تولید: سعید شرفی‌کیا، مشاور رسانه‌ای: مریم قربانی‌نیا، تهیه‌کننده: مهدی رحمانی و بهمن کامیار
انتهای پیام
