حاشیه‌های «هفته تئاتر» پیگیری می‌شوند؟
رییس هیات مدیره خانه تئاتر گفت: آنچه در هفته گرامیداشت تئاتر گذشت و نیز برخی مسائل جانبی آن بررسی و ارزیابی می‌شوند. 
به گزارش ایسنا، هفته گرامیداشت تئاتر به دبیری محمودرضا رحیمی شامگاه ۱۵ اردیبهشت‌ماه در مراسمی طولانی و پس از برگزاری جشن‌ها و برنامه‌های انجمن‌های مختلف خانه تئاتر به پایان رسید، اما این هفته گرامیداشت، حاشیه‌هایی هم داشت که مهم‌ترینش به شب بازیگر مربوط می‌شد و بعد تبعیض‌هایی که در دادن پول به انجمن‌ها برای برگزاری برنامه‌ها و جشن‌هایشان اتفاق افتاد.
حاشیه‌ها درباره شب بازیگر و نحوه داوری‌ها کار را به جایی رساند که برخی هنرمندان تئاتر علاوه بر اعتراض، بر اصلاح آئین‌نامه تاکید کرده و حتی در مواردی حرف از انحلال انجمن بازیگران خانه تئاتر و تشکیل دوباره آن شد.
ضمن اینکه کناره‌گیری منیژه محامدی از عضویت در خانه تئاتر با ذکر این دلیل که «خانه تئاتر، خانه برخی افراد خاص شده و رابطه بر آن حکم فرماست و عملاً اقدامی که به نفع تئاتر و جامعه تئاتر باشد از آن نمی‌بینیم که اگر می‌دیدیم، شرایط امروز تئاتر ایران به این وضع دردناک نمی‌شد» از اتفاقات قابل تأمل در جریان برپایی این هفته گرامیداشت بود.
در این راستا ایرج راد رئیس هیأت مدیره خانه تئاتر در گفت‌وگویی با ایسنا در پاسخ به اینکه با توجه به درخواست اخیرش از وزیر فرهنگ و ارشاد اسلامی برای کمک به ثبت قانونی خانه تئاتر، چقدر ضوابط و آئین‌نامه‌های موجود در خانه تئاتر و بویژه آنچه مربوط به «هفته تئاتر» است را ضروری‌ میداند، با بیان اینکه درخواستش از وزیر فرهنگ به اشتباه انعکاس یافته است گفت: از آنجا که مراسم اختتامیه هفته تئاتر تازه تمام شده فعلاً نمی‌توانم درباره برخی مسائل پیش آمده اظهارنظر دقیق کنم و باید در فرصتی این موارد پس از ارزیابی آنچه گذشته، بررسی شود چون گاهی مواردی هست که دیگران از آن اطلاعی ندارند و همان‌ها باعث انتقادهایی می‌شود.
او همچنین درباره درخواست برای حمایت وزیر از قانونی شدن خانه تئاتر به عنوان صنف توضیح داد: آنچه من مطرح کرده بودم درباره امنیت شغلی هنرمندان و برنامه پنج ساله ششم توسعه بود. این مسئله قرار بود تا سال ۹۶ اجرایی و عملیاتی شود ولی برای تاخیرش دلایل مختلف عنوان کردند؛ از جمله اینکه در سال ۹۵ دو وزیر فرهنگ تغییر کرد و جلسات مرتبط برگزار نشد پس این مسئله هم باقی ماند.
راد که از طرف خانه تئاتر در جلسات مربوط به این موضوع شرکت می‌کند، ادامه داد: سال گذشته این جلسات در وزارت ارشاد و در روزهای چهارشنبه با حضور نمایندگان صنوف مختلف تئاتر و سینما و موسیقی و نیز بخش‌های فرهنگی دیگر و بر اساس سه محور تشکیل شد؛ یکی حقوق ایام بیکاری که ما به تعریف کلی و مورد قبول صنوف رسیدیم و اواخر سال قبل برای تصویب به هیأت وزیران ارسال شد. موضوع دیگر درباره امنیت شغلی هنرمندان بود و آخری هم درباره انجمن‌های صنفی.
وی بیان کرد: انجمن‌های صنفی شکل‌های گوناگون دارد که برای آن هم به تعریف‌های مختلف رسیدیم و هم اینکه کدام یک بهتر است، بررسی شد. با این حال این قضایا همچنان در حال پیگیری هستند که امیدواریم تا پیش از پایان این دوره مجلس به نتیجه برسیم ولی من خودم خیلی خوش‌بین نیستم چون معمولاً مسائلی از این دست خیلی پیچیده می‌شوند و به سرانجام درست نمی‌رسند. هرچند مسئله به حدی رسیده که دیگر باید پیگیر آن بود تا تکلیف انجمن صنفی هنر، امنیت شغلی و حقوق بیکاری به مشخص شود.
به گزارش ایسنا، آنچه درباره درخواست برای قانونی شدن خانه تئاتر به عنوان صنف منتشر شده خبری ارسال شده از سوی روابط عمومی خانه تئاتر و به بهانه ارائه گزارش از دیدار هیأت مدیره خانه تئاتر با وزیر بوده است.
انتهای پیام
