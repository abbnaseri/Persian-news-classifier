اعلام 3 فیلم مروری بر آثار سینمای آلمان جشنواره‌ی جهانی فجر 
سه فیلم از آثار بخش «مروری بر آثار سینمای آلمان» در سی‌وهفتمین جشنواره جهانی فیلم فجر معرفی شدند.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، سه فیلم «بیست و پنج کیلومتر بر ساعت»، «از این سبزتر نمی‌شد، باغبان این را گفت و پرواز کرد» و «دروازه بان» در بخش «مروری بر آثار سینمای آلمان» به نمایش درمی‌آید.
«بیست و پنج کیلومتر بر ساعت» (25 KM/H)، نهمین ساخته مارکوس گولر (Markus Goller) و نامزد بهترین فیلم جوایز فیلم آلمان (لولا) است. این فیلم روایتگر داستان دو برادر است که پس از ملاقات یکدیگر در تشییع جنازه پدرشان به یاد آرزوهای کودکی می افتند به همین دلیل درصدد برمی آیند که در یک سفر به دنبال بخشی از آرزوهای گمشده خود بروند.
از عوامل دیگر این اثر می توان به بازیگران آن لارس آیدینگر (Lars Eidinger) و بیارنه مدل (Bjarne Mädel) برنده جایزه ارنست لوبیچ اشاره کرد.
«ازاین سبزتر نمی شد، باغبان این را گفت و پرواز کرد» (Grüner wird's nicht, sagte der Gärtner und flog Davon) دیگر اثر این بخش است که برای مخاطبان جشنواره جهانی فیلم فجر به نمایش درمی آید.
کارگردان این فیلم فلوریان گالنبرگر (Florian Gallenberger) خالق آثاری چون «جان رابه» (2009) و«کولونیا» (2015) است. وی که در سی و پنجمین دوره جشنواره جهانی فجر عضو هیات داوران بین الملل بوده است، «ازاین سبزتر نمی‌شد، باغبان این را گفت و پرواز کرد» را بر اساس کتابی به همین نام نوشته گیرنوت گریکش ساخته است.
این فیلم روایتگر باغبان پیری است که هم در کار و هم در زندگی مشترک دچار مشکل شده است. وی پس از درگیریهای متعدد تصمیم میگیرد با یک هواپیمای قدیمی سفری را آغاز کند تا تجربه‌هایی جدید که سالها در پی آنها بوده است، دست یابد.
«دروازه بان» (The Keeper) ساخته مارکوس .اچ . روزنمولر (Marcus H. Rosenmüller) زندگی برت تراوتمان دروازه بان مشهور منچستر سیتی در سالهای 1948 تا 1964 را به تصویر می‌کشد. «دروازه بان» روایتگر یک اسیر آلمانی پس از جنگ جهانی دوم است که در اردوگاهی  نزدیکی شهر منچستر نگهداری میشود و در طی یک پروسه از چهرهای منفور به قهرمانی محبوب در ورزش انگلستان مبدل میشود.
 فیلم «دروازه بان» ضمن حضور در بخش مسابقه جشنواره هامبورگ، توانسته است به دو نامزدی جوایز فیلم آلمان (لولا) دست پیدا کند.
در بخش «مروری بر آثار سینمای آلمان» 6 فیلم منتخب از آثار این کشور به نمایش در می آید.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام 
