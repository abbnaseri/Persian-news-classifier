فیلمی که یک سوپراستار گمنام را به تصویر می‌کشد
کارگردان فیلم «عقب گرد» درباره این تله‌فیلم که به مستندسازی زندگی یک تکاور ارتشی پرداخته است، گفت: شهداء سوپراستارهای گمنام هستند و ما باید به عقب برگردیم و کسانی مانند شهید ابراهیم خانی را که افراد موثری در جامعه ما بودند، بهتر بشناسیم.
مجید فرجی کارگردان فیلم "عقب گرد" که درباره زندگی شهید تکاور ابراهیم خانی است، در گفت‌وگویی با ایسنا با بیان اینکه "شهدا سوپر استارهای گمنام هستند" گفت: "عقب گرد" به این موضوع می‌پردازد که ما باید به عقب برگردیم و کسانی مانند شهید ابراهیم خانی را که افراد مؤثری در جامعه ما بودند را بهتر بشناسیم و بفهمیم.
او ادامه داد: دو ماه پروسه پیش‌تولید این فیلم طول کشید و فیلمبرداری آن نیز در ۲۰ روز انجام شد. این اثر جلوه‌های ویژه بزرگی هم دارد و زمان حال و گذشته را ادغام کردیم یعنی اتومبیل مدرن است ولی در فضای قدیم قرار گرفته است و حرف‌هایی که بیان می‌شود، رخ می‌دهد و به همین دلیل ساخت جلوه‌های ویژه‌اش زمان خواهد برد و احتمالاً تا مردادماه پروسه تولید این اثر به پایان می‌رسد.
این کارگردان درباره منابع اطلاعاتی که برای ساخت این فیلم استفاده کرده و همچنین محتوای آن توضیح داد: این اثر داستانی، روایت جوانی است که اسم پدرش موسی است و به دنبال آن است که گزارش سانحه را از ابراهیم خانی بگیرد تا پدرش بتواند درصد جانبازی اش را بگیرد و در این راه برای این جوان اتفاقاتی رخ می‌دهد. در واقع در این اثر، تصویری از ابراهیم خانی نداریم و تنها خاطرات و روایاتی از این شهید را می‌بینیم. تاکیدمان بر این بود که به تأثیرات اخلاقی او بر دو نسل اشاره کنیم.
فرجی اضافه کرد: منابع مورد نیاز ما از طریق همرزمان شهید به دست آمد به این صورت که ما فراخوانی را منتشر کردیم و از آن طریق توانستیم همرزمان او را پیدا کنیم و از آنها بخواهیم اطلاعاتی که وجود دارد را در اختیار ما قرار دهند. دو نفر از افرادی که در این اثر حضور دارند شخصیت‌های واقعی هستند و بقیه داستان و اتفاقاتی است که رخ داده و به نوعی بازسازی شده است اما کاملاً مستند هستند، فقط به جای برخی افراد حقیقی بازیگران نقش آفرینی کردند و به دلیل دسترسی نداشتن به افراد واقعی از آنها استفاده شد. البته سعی کردیم در این مستند از چهره‌ها استفاده نکنیم به همین دلیل تمام بازیگران بچه‌های تئاتر هستند.
این فیلمساز با اشاره به دیگر تجربیات‌اش در ساخت مستندهایی درباره شهدا تاکید کرد: من در طول دوران کاری‌ام تنها برای دو شهید مستندهایی ساخته‌ام. معتقدم هر کدام از شهدا ویژگی‌هایی دارند که در تمام زندگی‌شان جاری بوده و خانواده‌شان می‌توانند الگوی رفتاری باشند. شهید خانی به اعضای خانواده خود خدمت می‌کرد، به بچه‌های خود احترام می‌گذاشت و به کسانی که سرباز و زیر دستشان بودند محبت داشته است. او همیشه سعی داشته خودش را اصلاح کند و از نظر اخلاقی روی خودش کار کند. در تمام خاطراتی که از او پیگیری می‌کردیم این خصیصه اخلاقی در او کاملاً مشهود بود و همه می‌گفتند یک انسان بسیار ساده و اخلاقی بوده. همه ما باید در حوزه فعالیت خود یک فرد با اخلاق و متخصص و محبوب باشیم، راهی که اکثر شهیدان رفتند. در اهالی هنر هم چهره‌های مثل شهاب حسینی با رفتارشان، اخلاق را بصورت عینی به ما نشان دادند.
فرجی در پایان صحبت‌ها خود بیان کرد: قسمت‌هایی از این فیلم در کردستان فیلمبرداری شده، بخش‌هایی از آن در مسیر و جاده‌ها و بخشی دیگر در مشهد و تهران انجام شد. ما متأسفانه مدیران زیادی نداریم که خط شکن و منعطف باشند و بخوانند ساختارهای جدید را تجربه کنند. اما دکتر آجرلو و حوزه هنری از سبک‌های جدید استقبال می‌کنند و همین امر باعث شد ما بتوانیم این اثر را بسازیم.
از دیگر عوامل این فیلم می‌توان به مدیر تصویر برداری: محمد علمداری، مدیر صدابرداری: سعید فرجی، دستیار کارگردان: عاطفه پاکمهر، مدیر تولید: محمد جواد سلیمانی، مدیر جلوه‌های ویژه: جواد محرابی. بازیگران اصلی: مهدی کمیلی، امیر رحیم زاده، سید محمد میر حبیبی، زهرا نظریان، با حضور امیر کنشلو، سرهنگ جمشیدی اشاره کرد.


انتهای پیام
