چرا نیروهای موسسه رسانه‌های تصویری تعدیل شدند؟ 
مدیرعامل مؤسسه رسانه‌های تصویری با ابراز امیدواری از اینکه پیش از مهلت تعیین شده این مؤسسه با زیرمجموعه‌های سازمان سینمایی ادغام شود، درباره تعدیل نیروهای مؤسسه گفت: فقط با کسانی که قراردادشان تمام شده بود تسویه حساب شده است.
‌به گزارش ایسنا، اواخر سال گذشته مسئله کوچک‌سازی و ادغام برخی زیرمجموعه‌های سازمان سینمایی مطرح شد که در برخی بخش‌ها با نگرانی اهالی آن حوزه همراه بود. در این بین مؤسسه رسانه‌های تصویری پیشگام طرح ادغام و کوچک‌سازی شده و هر کدام از بخش‌های آن در یکی از زیرمجموعه‌های سازمان سینمایی که با آن‌ها تداخل مأموریت دارد، ادغام می‌شود.
طبق اعلام مهدی یزدانی _ مدیرعامل مؤسسه _ احتمالاً بخشی از مؤسسه رسانه‌های تصویری به اداره نمایش خانگی می‌رود، بخشی دیگر به معاونت نظارت و ارزشیابی سازمان و بخشی هم به معاونت پژوهشی سازمان سینمایی خواهد رفت. همچنین قرار است بخشی که در حوزه سریال از تولید حمایت می‌کند، به بنیاد فارابی منتقل شود و آنچه به زیرساخت ارتباط پیدا می‌کند، به مؤسسه سینما شهر منتقل شود یا مثلاً آنچه برای حمایت از مستند یا فیلم‌های آموزشی بوده، به مرکز گسترش سینمای مستند و تجربی برود.
در پی اجرایی شدن این طرح اخیراً شنیده شده که چند ده نفر از نیروهای مؤسسه رسانه‌های تصویری در پایان سال گذشته تعدیل شده و با آن‌ها قطع همکاری شده است؛ در حالی که به اذعان برخی از دست‌اندرکاران این مؤسسه، تقریباً بیشتر نیروها فعال بوده‌اند.
درباره آخرین وضعیت ادغام مؤسسه یزدانی به ایسنا گفت: این مسئله همچنان در دست پیگیری است. با توجه به اینکه مأموریت‌ها و وظایف مؤسسه در حداقل سه حوزه ستاد و مؤسسات وابسته سازمان سینمایی باید انجام شود و همزمان تغییراتی هم در ساختار سایر مؤسسات و خود سازمان سینمایی باید انجام می‌شد، مذاکرات نهایی صورت گرفته است.
او افزود: امیدوارم با تصویب پیشنهادها توسط مجامع عمومی و هیأت امنا مؤسسات و ریاست سازمان سینمایی قبل از مهلت تعیین شده (۶ ماه) نهایی و ادغام انجام شود.
یزدانی درباره تعدیل نیروها هم گفت: برخی رقم‌های مطرح‌شده مثل تعداد ۸۰ نفر صحت ندارد ولی فقط با همکارانی که قراردادشان به پایان رسیده تسویه حساب شده و سایر همکاران متناسب با مشاغل‌شان حسب قانون به محل کار جدید منتقل خواهند شد.
مدیرعامل مؤسسه رسانه‌های تصویری پاسخ شفافی به تعداد افراد تعدیل شده نداد اما ایسنا طبق یک پیگیری غیر رسمی به آمار ۴۰ نفر رسید که به اذعان برخی کارمندان حاضر در مؤسسه، وضعیت معیشتی این خانواده‌ها در شب عید نگران‌کننده شد که همچنان این نگرانی وجود دارد.
انتهای پیام
