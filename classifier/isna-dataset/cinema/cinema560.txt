فیلم «آلمادوار» در کن به صدر جدول منتقدان راه یافت
فیلم «درد و شکوه» ساخته «پدرو آلمادوار» که در جشنواره کن رونمایی شده تاکنون بیشترین امتیازات را از میان ۷ فیلم نمایش داده شده بخش رقابتی از نگاه منتقدان سینمایی به خود اختصاص داده است. 
به گزارش ایسنا، هفتاد و دومین دوره جشنواره فیلم کن در حالی از سه شنبه هفته گذشته با نمایش فیلم «مرده‌ها نمی‌میرند» به کارگردانی «جیم جارموش» آغاز به کار کرده که تا به امروز هفت فیلم از میان آثار بخش رقابتی به روی پرده رفته‌اند که فیلم «درد و شکوه» ساخته کارگردان اسپانیایی «پدرو آلمادوار» بیشترین نظر مثبت منتقدان را به خود اختصاص داده و مجموع نمره ۳.۴ را از ۴ کسب کرده است.
«استفانی زاخارک» از مجله تایم، «جاستین چانگ» از لس‌آنجلس تایمز، «پیتر بردشاو» منتقد سینمایی ارشد گاردین، «نیک جیمز» از مجله معتبر سینمایی «سایت اند ساوند» انگلیس، «جولین جستر» و «دیدیه پرون» از مجله لیبراسیون فرانسه، «وانگ مویان» از نشریه «پیپر» چین، «میشل سیمنت» منتقد سرشناس مجله سینمایی «پوزتیف» فرانسه، «آنتن دولین» منتقد روزنامه «مدوزا» روسیه، «کاتیا نیکودموس» از هفته‌نامه معتبر خبری «دی زایت» آلمان به همراه منتقدان مجله سینمایی اسکرین پس از تماشای هر فیلم بخش رقابتی از یک تا ۴ ستاره را بر اساس کیفیت فیلم به آنها اختصاص می‌دهند.
فیلم «درد و شکوه» از سوی منتقدان نشریه‌های تایم، لس‌آنجلس تایمز، دی زایت و پوزیتیف توانسته ۴ ستاره کامل را دریافت کند و گاردین و سایت اند و ساوند نیز هر یک ۳ ستاره به این فیلم اختصاص داده‌اند.
«آلمادوار» در جدیدترین فیلم خود به نام «درد و شکوه» برای هشتمین بار با «آنتونیو باندراس» و برای ششمین بار با «پنه لوپه کروز» همکاری کرده است و داستان این فیلم روانشناختی نیز درباره کارگردانی به نام «سالوادور مالو» است که در عرصه حرفه‌ای خود رو به افول است و به همین دلیل نگاهی به زندگی و انتخاب‌هایش در گذشته دارد: دوران کودکی در دهه ۱۹۶۰ و مهاجرت همراه با خانواده در جستجوی خوشبختی، تجربه اولین عشق در دهه ۱۹۸۰، درد و رنج جدایی، نویسندگی به عنوان درمان و فراموش کردن گذشته، کشف سینما، مواجهه با عدم امکان‌پذیری فیلمسازی و…
پس از فیلم «درد و شکوه»، فیلم «آتلانتیکس» به کارگردانی «ماتی دیوپ» سینماگر جوان و ۳۶ ساله فرانسوی به کسب نمره ۲.۸ در رده دوم آرای منتقدان قرار دارد و «باکارو» از کارگردان برزیلی «کلبر مندوسا فیلهو» با ۲.۶ و پس از آن نیز «ببخشید جا ماندی» از «کن لوچ» و «جو کوچک» ساخته «جسیکا هاسنر» با امتیاز یکسان ۲.۵ قرار گرفته‌اند.

باید منتظر ماند و دید در ادامه نمایش فیلم‌ها در کن، کدام فیلم‌ها می‌توانند بیشتر بازخورد مثبت منتقدان را جلب کنند و در نهایت هیأت داوران کن به ریاست «الخاندرو گونزالز ایناریتو» کدام فیلم را شایسته دریافت نخل طلا می‌داند.
انتهای پیام
