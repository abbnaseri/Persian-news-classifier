رقابت ۱۲ فیلم برای گوی بلورین کارلووی‌واری 
فهرست فیلم‌های انتخاب‌شده برای حضور در پنجاه و چهارمین جشنواره بین‌المللی فیلم کارلووی‌واری (KVIFF) در کشور جمهوری چک اعلام شد. 
به گزارش ایسنا، در بخش رقابتی این فیلم ۱۲ فیلم شامل «پدر» به کارگردانی «کریستینا گروزاوا» و «پیتر والچنوف» (بلغارستان)، «خواهر ناتنی» ساخته: «دامین کوزول» (اسلوونی)، «بی‌تفاوتی زیبا» به کارگردانی «کیوانچ سزر» (ترکیه)، «باکره آگوست» ساخته «جوناس تروئبا» (اسپانیا)، «لارا» به کارگردانی «ژان اوله گرستر» (آلمان)، «بگذار آن‌جا روشن باشد» از «مارکو اسکوپ» (اسلواکی)، «مردی از آینده» ساخته «فیلیپ ریوس» (شیلی)، «باد موسمی» به کارگردانی «هونگ چائو»، (انگلیس)، «پرتره موزائیکی» ساخته «یی‌ژیانگ ژای» (چین)، «قصیده‌ای برای هیچ‌چیز» به کارگردانی «دیون بالتازار» (فیلیپین)، «پاتریک» ساخته «تیم میلانتس» (بلژیک) و «به سوی ستاره‌ها» ساخته «مارتا استفنز» (آمریکا)، در بخش رقابتی جشنواره کارلووی‌واری ۲۰۱۹ برای کسب جایزه گوی بلورین بهترین فیلم و سایر جوایز بخش اصلی رقابت می‌کنند.
همچنین در بخش رقابتی «شرقِ غرب» نیز آثاری از کشورهای کوزوو، رومانی، روسیه، چک، عربستان سعودی، صربستان، اوکراین، لیتوانی، ترکیه، استونی، اسلواکی و یونان پذیرفته شده‌اند.
سینمای ایران امسال نماینده‌ای در جشنواره کارلووی‌واری ندارد، این در حالی است که سال گذشته فیلم «امیر» به کارگردانی نیما اقلیما (بخش رقابتی شرقِ غرب)، «هجوم» ساخته شهرام مکری (بخش غیررقابتی نگاهی دیگر) و «۳ رخ» به کارگردانی جعفر پناهی و «همه می‌دانند» ساخته اصغر فرهادی (بخش افق‌ها) در این رویداد سینمایی حضور داشتند.
پنجاه و چهارمین جشنواره فیلم کارلووی‌واری (Karlovy Vary) از تاریخ ۲۸ ژوئن تا ۶ جولای (۷ تا ۱۵ تیر) در کشور جمهوری چک برگزار می‌شود.
انتهای پیام
