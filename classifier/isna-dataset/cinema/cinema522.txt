اعلام برندگان یک جایزه‌ی فیلم‌نامه‌نویسی در حاشیه کن
برندگان جوایز بهترین فیلمنامه "انجمن دیدگاه پاریس" اعلام شد.
به گزارش ایسنا، طبق گزارش رسیده، محمد حقیقت مدیر” انجمن دیدگاه پاریس”، در کن و همزمان با برگزاری جشنواره جهانی فیلم کن، اسامی برندگان اولین دوره جایزه بهترین فیلنامه نویس کوتاه را اعلام کرد.
بنا بر این گزارش، ۹۰ فیلم نامه کوتاه برای شرکت در مسابقه ارسال شد که در مرحله اول ده نفر به مرحله نامزدهای اولیه رسیدند و اکنون از بین آنها سه برگزیده نفرات اول تا سوم که جوایز نقدی را دریافت می‌کنند، بشرح زیر اعلام شد: جایزه اول همراه با ۱۳۰۰ یورو به آذر طالقانی برای نوشتن فیلمنامه"بگو اکشن" جایزه دوم مسابقه فیلمنامه نویسی به همراه هزار یورو اهدا شد به سیاوش مقدم برای نوشتن فیلمنامه "یک دستور پخت ساده برای کوکی شکلاتی" و جایزه سوم فیلمنامه نویسی اهدا شد به ارمغان فلاح به همراه ۷۰۰ یورو بخاطر فیلمنامه "خط عابر پیاده" همچنین یک دیپلم افتخار نیز تعلق گرفت به نیما رحیم پور برای فیلمنامه "هیولا” مدیر انجمن "دیدگاه پاریس" اعلام کرد که درجهت حمایت از فیلمنامه‌نویسان جوان سینمای ایران، این مسابقه هرسال برگزار شده است و از سال آینده کسانی می‌توانند در این مسابقه شرکت کنند که کمتر از سی سال سن داشته باشند.
داوران این مسابقه فیلمنامه نویسی عبارت هستند از: ۱- داریوش مهرجویی، فیلمساز و نویسنده ۲- علی عباسی، فیلمساز ایرانی مقیم سوئد که سال گذشته فیلم ”مرز ” او جایزه بزرگ بخش نوعی نگاه جشنواره کن را بدست آورد، ۳- کیوان کثیریان منتقد و سردبیر سایت سینما سینما، ۴ - محمد حقیقت منتقد، سینماگر و عضو کمیته انتخاب جشنواره جهانی فیلم کن (از ۱۹۹۱ تا ۲۰۰۵) و ۵ مهناز شکری‌پور دانشجوی سینما در فرانسه و سینه‌فیل.
انتهای پیام
