میرکریمی داور جشنواره زردآلوی طلایی ارمنستان شد/ نمایش ۱۰ فیلم ایرانی 
۱۰ فیلم کوتاه و بلند ایرانی امسال در شانزدهمین جشنواره فیلم زردآلوی طلایی ارمنستان به روی پرده می روند و رضا میرکریمی نیز یکی از داوران بخش رقابتی اصلی این رویداد سینمایی است. 
به گزارش ایسنا، جشنواره فیلم زردآلوی طلایی ارمنستان که سال گذشته اصغر فرهادی را را به عنوان رئیس هیأت داوران رقابتی خود انتخاب کرده بود، در دوره جدید خود از رضا میرکریمی دیگر سینماگر ایرانی برای حضور در جمع هیأت داوران این جشنواره سینمایی دعوت کرد.
این جشنواره سینمایی امسال در بخش رقابتی کوتاه منطقه‌ای خود میزبان فیلم‌های ایرانی «روز برای شب» (کاوه ابراهیم پور)، «کلاس رانندگی» (مرضیه ریاحی)، «بازگشت» (شهریار پورسیدان)، «ذبح» (سامان حسین‌پور و آکو زندکریمی)، «تاریکی» (سعید جعفریان)، «خاکسترها» (آریان گلصورت) و «آواز گنجشک» (فرزانه امیدوارنیا) به عنوان محصول مشترک ایران و دانمارک است.
همچنین در بخش غیررقابتی پانورامای جشنواره زردآلوی طلایی ارمنستان نیز سه فیلم ایرانی «دارکوب» ساخته بهروز شعیبی، مستند «دلبند» به کارگردانی یاسر طالبی و «فقدان» ساخته فاطمه ذوالفقاری به نمایش گذاشته خواهند شد.
شانزدهمین جشنواره فیلم زردآلوی طلایی ارمنستان از تاریخ ۷ تا ۱۴ جولای ۲۰۱۹ (۱۶ تا ۲۳ تیر) برگزار می‌شود.
انتهای پیام
