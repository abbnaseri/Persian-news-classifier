برای اکران فیلم کوتاه، پاتوق طراحی کنید
پویا نبی معتقد است: ایجاد یک پاتوق برای اکران فیلم‌های کوتاه، مخاطبان بیشتری را جذب می‌کند، بر همین اساس برای اکران آن باید پاتوق‌های خاصی در گروه هنر و تجربه طراحی شود.
در بسته "بهاریه فیلم کوتاه" گروه هنر و تجربه پنج فیلم روی پرده‌های سینماست که یکی از آن‌ها «خوابگردها» نام دارد. این فیلم کوتاه ۱۶ دقیقه‌ای به نویسندگی و کارگردانی پویا نبی است.
این کارگردان در گفت‌وگو با ایسنا، درباره نحوه شکل‌گیری و ساخت «خوابگردها» گفت: خوابگردها سومین فیلم کوتاه من است. مقدمات تولید آن از اواخر سال ۹۵ شروع شد و تیر ماه ۹۶ به پایان رسید.
او افزود: من اصولاً داستان‌ها و فیلم‌هایی که با جریان سیال ذهن همراه هستند و کمی روحیه تجربه گرایی دارند، را بیشتر می‌پسندم. ایده اولیه فیلم خوابگردها با مطالعه بخشی از کتاب "تفسیر خواب" نوشته زیگمونت فروید در ذهنم شکل گرفت. این کتاب به وجوه مشترک واقعیت و خواب می‌پردازد؛ به اینکه چقدر از چیزهایی که در واقعیت می‌بینیم، از رویاهای ما نشأت می‌گیرد.
نبی درباره داستان این فیلم کوتاه گفت: در «خوابگردها» پسری وجود دارد که نمی‌داند چطوری، چه زمان و به چه نحوی وارد یک عمارت تاریخی فروریخته شده و زمان برای او متوقف مانده است. قصه فیلم از جایی شروع می‌شود که این ساختار روزمره پسر جوان با آمدن یک دختر بهم می‌ریزد. هرچه قصه جلوتر می‌رود، فضا دیوانه‌کننده‌تر می‌شود.
او با بیان اینکه "با توجه به میزان تبلیغات و فصل اکران، استقبال مردم از این "بهاریه فیلم کوتاه" خوب بوده است" افزود: برای همه اعضای این گروه اکرانی مهم بود که فیلم‌هایی را در یک بسته اکرانی بچینیم که تفاوت دیدگاه داشته باشند. برای مثال انیمیشنی با درون مایه طنز در این بسته قرار دارد یا وجود فیلمی مثل "خوابگردها" که کاملاً فرم گرا است و یا فیلم "زونا" که قصه‌ای کلاسیک دارد.
نبی افزود: این چینش به این دلیل انجام شد که وقتی مخاطب این بسته اکرانی را در سینما می‌بیند، حداقل از یک یا دو فیلم خوشش بیاید. همچنین برخی از چهره‌های مهم فرهنگی مانند لیلی گلستان، رامبد جوان، همایون اسعدیان، حسین مهدویان، هومن بهمنش، علیرضا شجاع نوری و … از پکیج "بهاریه فیلم کوتاه" حمایت کردند.
کارگردان فیلم کوتاه «ماه عسل» با اشاره به اینکه "ایجاد یک پاتوق برای اکران فیلم‌های کوتاه، مخاطبان بیشتری را جذب می‌کند" افزود: دراین یک ماهی که گروه ما اکران داشته، تمام سینماها را رصد کرده‌ایم و طبق بررسی‌هایمان فروش ما در "خانه هنرمندان" بیشتر بوده و در "سینما فرهنگ" کمتر، این موضوع نشان می‌دهد که اکران فیلم کوتاه در یک سری جاها پتانسیل بیشتری دارد، بنابراین برای اکران آن باید پاتوق‌های خاصی در گروه هنر و تجربه طراحی شود.
او افزود: من اگر در شکل‌گیری چارت بندی فیلم‌های هنر و تجربه به ویژه فیلم‌های کوتاه تصمیم‌گیرنده بودم، بخش عمده‌ای از انرژی و تبلیغاتم را روی جاهایی می‌گذاشتم که پتانسیل بیشتری در جذب مخاطب دارند مانند خانه هنرمندان.
نبی در پایان گفت: در حال حاضر یک سردرگمی برای مخاطبان وجود دارد، چراکه هنر و تجربه مانند بدنه اصلی سینما نیست که مردم هر سانسی بتوانند فیلم‌های کوتاه اکرانی آن را ببینند. به نظرم با تبلیغات مناسب‌تر و ایجاد پاتوق برای فیلم‌های کوتاه و تمرکز بر همان پاتوق می‌توان مخاطبان بیشتری را جذب کرد.
عوامل فیلم «خوابگردها» عبارتند از تهیه کننده و کارگردان: پویا نبی، نویسندگان: پوریا شجاعی و پویا نبی، مدیر فیلمبرداری: علی قاضی، طراح نور: آرش رمضانی، تدوین: سهراب خسروی، طراحی و ترکیب صداها: سید علیرضا علویان، طراح چهره پردازی: عباس عباسی، صدابردار: رشید دانشمند، طراح صحنه: کامیاب امین عشایری، طراح لباس: رعنا امینی، مدیر تولید: محمد یمینی، مدیر تدارکات: امیر اسکندری، جلوه‌های ویژه میدانی: آرش آقابیک، جلوه‌های ویژه بصری: حسن پیله ور، دستیار اول و برنامه ریز: هانیه بساتینی، عکاس: مریم تختکشیان، منشی صحنه: فرشته حجازی، تصحیح رنگ و نور: هوتن حق شناس، بازیگران: ایمان صیاد برهانی و شادی کرم رودی، بازیگران خردسال: آرمان مرادی و صبا محمدی، گروه فیلمبرداری: آرش رمضانی، ادیب سبحانی، مصطفی صادقی و اکبر دهقان، استدیو کم: عاطف امیری، گروه چهره پردازی: مسعود علمداری و آرزو کی قباد، دستیار صحنه: وهاب یحیی زاده، دستیار لباس: فرشته ملکان، دستیار صدابردار: سعید زند، دستیار تدوین: مجتبی اصفهانی، گروه صداگذاری: رضا غرابی تهرانی و منصوره اسماعیلی، مدیر فنی صدا: خشایار بابایی زاده، گروه تدارکات: علی اویسی، صادق ابراهیمی، مصطفی خلج، کاظم شریفی و جواد نوروزی، سرمایه گذار و مجری طرح: انجمن سینمای جوانان ایران.
در ادامه می‌توانید تیزر این فیلم کوتاه را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
