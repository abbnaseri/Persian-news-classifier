روایتی از قرارهای‌مان با جمشید مشایخی + فیلم
جمشید مشایخی هنرمند سرشناس سینمای ایران در این سال‌ها به درخواست ایسنایی‌ها در موارد و مناسبت‌های مختلف پاسخ مثبت داد و حالا 13 فروردین ماه خبر درگذشت‌اش مخابره شد،خبری که تکذیب نشد و برخلاف چند ماه گذشته که خبرهای کذبی درباره‌ی این هنرمند منتشر می‌شد اما این‌بار خبر متاسفانه تایید شد.
ایسنا به بهانه‌ی درگذشت این بازیگر قدیمی تئاتر، سینما و تلویزیون مروری دارد بر دیدارهایش با جمشید مشایخی. 
جمشید مشایخی می‌گفت: بعد از بازی در نقش "کمال‌الملک" به این نتیجه رسیدم، ای کاش به جای بازیگر نقاش بودم، چون هم زیباتر است و هم بسیار آرامش می‌دهد.
زنده‌یاد جمشید مشایخی در سال 85  درحدود 12 سال قبل در گفت‌وگوی مشروح با ایسنا از دوران فعالیت هنری‌اش و خاطراتش گفت که مشروح این گفت‌وگو در این لینک موجود است.
تولد 80 سالگی کمال الملک سینمای ایران در ایسنا
 جمشید و نادر مشایخی در سال 93   (پدر و پسر هنرمند) در سال‌روز تولدشان در ایسنا حاضر شدند.
 جمشید مشایخی  آذر ماه در سالروز تولد 80 سالگی‌اش و پسرش نادر مشایخی در سالروز تولد 56 سالگی به ایسنا آمدند؛سال‌ها قبل‌تر هم مشایخی در غرفه‌ی ایسنا در نمایشگاه مطبوعات و خبرگزاری‌ها حاضر شد.


جمشید مشایخی در جشن تولدی که در ایسنا برگزار شد؛ قبل از خاموش کردن شمع تولدش آرزو کرد که در هیچ جای دنیا جنگ نباشد.
نادر مشایخی نیز آرزو کرد که هیچ وقت همدیگر را قضاوت نکنیم و تا می‌توانیم به هم کمک کنیم.
لوح تقدیر این خبرگزاری به مناسب تولد به این دو هنرمند اهدا شد که در متن لوح‌ تقدیر ایسنا برای جمشید مشایخی آمده بود:
«هنرمند ارجمند، پیشکسوت گرامی
جناب آقای جمشید مشایخی، فخر هنر هفتم ایران زمین؛
بسیار مایه سعادت و افتخار ماست، عرض شاد باش سالروز هشت دهه حیات پربار و پر برکت حضرتعالی، در خبرگزاری دانشجویان ایران (ایسنا).
بی‌شک، ستاره نام شما بر تارک آسمان هنر ماندگار این مرز و بوم خواهد درخشید.
همیشه پایدار باشید.سپیدمویی که زندگی را به راستی صحنه یکتای هنرمندی دانست.»



دیدار جمشید مشایخی با ناصر حجازی 
جمشید مشایخی در سال 90 با همراهی خبرنگار ایسنا به دیدار زنده‌یاد ناصر حجازی رفت.
او در دیدار با دروازه بان سابق فوتبال ایران؛ حجازی را جهان پهلوان عرصه فوتبال برشمرد و گفته بود: همیشه برای ورزشکاران ارزش زیادی قائل بوده‌ام ولی سه نفر در ورزش ایران برایم در اوج بوده و هستند؛ «جهان پهلوان غلامرضا تختی»، «روان شاد پهلوان سید محمد طباطبایی» و «ناصر خان حجازی» که جهان پهلوان عرصه فوتبال ایران هست و همیشه برایش احترام بسیار ویژه‌یی قائل هستم. او هیچ گاه نوکر کسی نبوده و هرگز مجیز کسی را نگفته و همواره انسان راستگو و رک گویی بوده است. از صراحت لهجه‌اش همیشه خوشم می‌آید. آدمی اهل چاپلوسی و تملق نبوده و نیست. حرفش را رک ولی در نهایت ادب می‌زند. انتقاد می‌کند برای آن که عاشق مردم و مملکتش است. او همانند بنده همواره باور داشته است که مردم ولی نعمت ما هستند. در ورزش هم هر کاری را که انجام داده با عشق به مردم و سرزمین ایران بوده است. نشستن در کنار بزرگ مردی که عاشق ملت ایران و سرزمین ایران بوده، برایم افتخار بزرگی است.

حجازی هم به نقشهای ماندگار بازیگر سینمای و تئاتر ایران اشاره و عنوان کرده بود: تماشاگر بازی‌های خوب مشایخی بوده است از جمله در فیلم به یاد ماندنی قیصر: آقای مشایخی از بزرگان زمان ماست و با هنرپیشه‌های امروزی فرق‌های زیادی دارد و صراحت لهجه‌اش همیشه زبانزد بوده است.


سال 94 ،پرویز پرستویی که در اختتامیه جشنواره فیلم فجر سیمرغ‌اش را به عزت الله انتظامی، جمشید مشایخی، داود رشیدی، علی نصیریان و محمدعلی کشاورز اهدا کرده بود، در آستانه سال نو به دیدارشان رفت؛ بزرگانی که همیشه از آنها به عنوان "پنج تن بازیگری" یاد کرده و معتقد است دیگر در سینمای ایران مانند آنها تکرار نخواهد شد.

جمشید مشایخی یکی از بازیگرانی بود که ایسنا با همراهی پرویز پرستویی به دیدارش رفت.



مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


مشایخی در آن دیدار با بیان اینکه سالهاست عاشق پرویز پرستویی است، گفته بود: این رک گویی و اینکه مجیز کسی را نمی گوید ارزش زیادی دارد آن هم در روزگاری که همه متملق شدند. همچنین فاطمه معتمد آریا که او هم بازیگر باشخصیتی است.
این بازیگر در صحبت هایش به ناصر تقوایی اشاره داشت و این دغدغه را مطرح کرده بود که «چرا این هنرمند بزرگ نباید کارکند؟ چرا شرایط برای او فراهم نیست و این جای تاسف دارد.»
پرستویی در ادامه صحبت‌های مشایخی مطرح کرده بود:« الان وضعیت به گونه‌ای است که به ناصر تقوایی بگویند کار کن هم نمی‌کند و این نامردی است که وضعیت را به جایی برسانیم که بگوید کار نمی‌کنم. در شرایطی که برای حیوانات جمع می شویم و اعتراض می کنیم چرا ما سینمایی ها برای کار نکردن تقوایی اعتراض نمی کنیم؟»
این بازیگر با اشاره به همبازی شدن در دو فیلم «بانوی من» و «سیزده۵۹» در کنار مشایخی از فروتنی و اخلاق او به عنوان ویژگی گم شده در سینمای امروز یاد کرد و گفته بود: «ای کاش بازیگرانی که غوره نشده مویز می شوند از امثال ایشان الگو بگیرند.»



مرداد ماه 97 قرار ایسنایی‌ها با جمشید مشایخی در بیمارستان 
خبرنگار ایسنا سه‌شنبه دوم مردادماه سال سپری شده در یکی از عصرهای گرم تابستان به عیادت جمشید مشایخی، هنرمند پیشکسوت سینما، تئاتر و تلویزیون که نزدیک به سه هفته بود، در بیمارستان بستری شده بود و تحت عمل جراحی سختی هم قرار گرفته، رفت.
جمشید مشایخی در آن دیدار خطاب به مردم گفته بود:« "به نام خداوند جان و خرد کزین برتر اندیشه برنگذرد
من چند ماهی است که دچار انواع و اقسام بیماری‌ها شده‌ام و حدود ۸ ماه است که به بیمارستان رفت و آمد دارم. من به پزشکانم و همچنین مهرتاش مهدوی که به موقع مرا به بیمارستان رساند، بدهکارم زیرا که زحمت بسیاری برای من کشیده‌اند. آخرین عمل جراحی که بر روی من انجام شد، بسیار سنگین و سخت بود و درد زیادی کشیدم اما می‌توانم بگویم لطف و محبت مردم و همچنین دعای آنها و آمدنشان به اینجا برای عیادت من باعث شد که بر روال بهبود حال من اثر مثبت داشته باشد. تشکر می‌کنم از همه هنرمندان و هموطنان عزیزم که به من لطف دارند و از خداوند خواسته‌اند که سلامت را به من بازگرداند. من نیز از خداوند می‌خواهم که به آنها سلامتی عنایت کند."»
این هنرمند در بخش دیگری از صحبت‌هایش مطرح کرده بود: «تعداد زیادی از هنرمندان ما که واقعا در عرصه هنر وجودشان شناخته شده است، بیکارند دلیل آن هم این است که همه‌جا باند بازی شده است. متاسفانه شرایطی هم ایجاد شده است که انتقادی که سازنده باشد هم نمی‌توانیم داشته باشیم. بگذارید از من دلخور شوند، من هنر را رها میکنم و می‌روم اما واقعا خیلی از بچه‌ها الان بیکار هستند. زیبایی ظاهری نمی‌تواند تنها دلیل موفقیت باشد و الان زمانی است که باید جوانانی که کار بلد هستند دور هم جمع شوند و با هم همکاری کنند تا بتوانند این ممکلت و هنرش را به جهانیان نشان دهند. فقط باید حواسمان باشد که مشکلات را به گردن جوانان یا پیشکسوتان نیندازیم زیرا که همه ممکن است دچار خطا و اشتباه شوند. من وظیفه دارم این حرف‌ها را بزنم تا شاید کسانی پیدا شوند که این حرف‌ها را بشنوند و ترتیب اثر دهند.»



مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


جمشید مشایخی 13 فروردین ماه از دنیا رفت و مراسم تشییع این هنرمند 17 فروردین ماه ساعت 9:30 صبح از تالار وحدت برگزار می‌شود.
انتهای پیام 
