از خشم و هیاهو تا اشک‌ها و لبخندها + فیلم
نمایش «خنکای ختم خاطره» در حالی اجرای خود را در جشنواره تئاتر فجر به پایان رساند که به یکی از شلوغ‌ترین و حاشیه‌دارترین نمایش‌های جشنواره تبدیل شد.
به گزارش ایسنا، این نمایش به نویسندگی و کارگردانی حمیدرضا آذرنگ از حدود دو ماه قبل در تماشاخانه ایرانشهر به صحنه رفت و با توجه به بازخورد خوب اجرای چند سال قبل از این نمایشنامه و بازی فاطمه معتمدآریا در این اجرا، از همان ابتدا یکی از تئاترهای پرمخاطب چند وقت اخیر پایتخت بود.
«خنکای ختم خاطره» در سی‌وهفتمین جشنواره بین‌المللی تئاتر فجر در بخش مسابقه بین‌الملل حضور داشت و در آخرین شب جشنواره (سوم اسفندماه) در دو نوبت روی صحنه رفت.
استقبال از این نمایش در شب آخر بیشتر از قبل ادامه داشت و در نوبت اول اجرا که ساعت ۱۸:۳۰ بود، تعداد زیادی از افرادی که بلیت در دست داشتند پشت در تماشاخانه ایرانشهر ماندند و با ازدحام و هرج‌ومرجی که پیش آمد، عده قابل توجهی امکان ورود به سالن را پیدا نکردند و از آنجا که طبق برنامه‌ریزی انجام‌شده این نوبت از اجرا با حضور داوران همراه بود، با کمترین تأخیر آغاز شد.
با این حال مردم جامانده از نمایش که با جواب قانع‌کننده‌ای روبه‌رو نشده بودند، به زور وارد سالن انتظار ایرانشهر شدند و در نهایت پس از اعتراض و تا حدودی بلاتکلیفی، عده‌ای بلیت‌ها را برای گرفتن پولشان پس دادند و عده‌ای هم منتظر نوبت دوم اجرا شدند.
اجرای دوم با تأخیر و حدود ساعت ۲۱ آن هم در شرایطی به صحنه رفت که تمام افراد منتظر از نوبت قبلی هم وارد سالن شدند و آخرین «خنکای ختم خاطره» با جمعیتی زیادتر از ظرفیت سالن اجرا شد و ممکن بود اتفاقی کوچک حادثه‌ای ناگوار را رقم بزند.
آذرنگ در پایان این نمایش که داستانی مرتبط با جنگ و شهیدان جنگ تحمیلی ایران دارد، با توجه به حاشیه‌های آخرین شب اجرا، خطاب به تماشاگران خود گفت که به جای تمام کسانی که در این سال‌ها باید از مردم عذرخواهی می‌کردند، از آن‌ها عذرخواهی می‌کند.
فاطمه معتمدآریا هم در ادامه عذرخواهی آذرنگ گفت: عذرخواهی من و همه گروه هم پشتش.



مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4



انتهای پیام
