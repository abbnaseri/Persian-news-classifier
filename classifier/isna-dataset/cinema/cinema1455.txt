"هفت خان رستم" برای کودکان به صحنه می‌رود
موسیقی نمایش «هفت خان رستم» نَقلی برای کودکان، به کارگردانی بهاره جهاندوست از چهارشنبه ۸ اسفندماه به مدت ۳ شب در پردیس تئاتر شهرزاد به روی صحنه خواهد رفت.
به گزارش ایسنا، جهاندوست با اعلام این خبر گفت: این اجرا پنجمین اثر نمایشی من در حوزه شاهنامه و نقالی است و مهم‌ترین ویژگی آن بازنویسی طومار داستان هفت خان رستم از روی طومارهای معتبر نقالان با سابقه برای کودکان است. در نمایش‌های قبلی که من کار کرده ام با وجود اینکه بخشی از داستان‌ها توسط نقالان کودک اجرا می‌شد اما مخاطب نمایش عموماً بزرگسالان بودند اما این بار داستان هفت خان رستم را به طور ویژه برای مخاطب کودک به روی صحنه خواهیم برد.
وی افزود: در این نمایش از یک گروه موسیقی و گروه نقاشی برای اجرای زنده همراه با نقالی استفاده می‌شود که جذابیت بیشتری برای کودکان خواهد داشت. ۳۶ کودک در این نمایش به هنرنمایی خواهند پرداخت که از مهرماه امسال تمرینات لازم را پشت سر گذاشته اند.
مدیر «گروه هنری چامه» گفت: یکی از بهترین و آموزنده‌ترین داستان‌های شاهنامه برای کودکان، داستان هفت خان رستم است که علاوه بر فضای فانتزی و تخیلی دارای آموزه‌های نمادین بسیاری است و ضمن هیجانی که سفرها و نبردهای این داستان به همراه دارد، رفتار پهلوانی، شجاعت، خردورزی و امیدواری را به مخاطب بخصوص کودکان منتقل می‌کند. بنابراین تصمیم گرفتم برای اینکه این آموزه‌ها منجر به شکل‌گیری یک معرفت و شناخت عمیق‌تر در کودکان شود آن را با موسیقی و نقاشی همراه کنم.
آیدین بیات، سرپرست گروه موسیقی این نمایش گفت: قطعات موسیقی که برای این داستان از شاهنامه ساخته شده اغلب در دستگاه چهارگاه است که برای رزم به کار گرفته می‌شود اما با توجه به روند قصه، موسیقی در خدمت نقل قرار گرفته و از دستگاه‌های اصفهان و شور نیز در این نمایش استفاده کردهایم تا مخاطب کودک با آواها و موسیقی ایرانی آشنا و همراه شود و تمام حواس مخاطب با نمایش ارتباط مفید برقرار کند.
وی افزود: ویژگی منحصر به فرد موسیقی نمایش هفت خان رستم این است که تقریباً تمامی این آهنگ‌ها توسط کودکان و هنرجویان ارکستر «خوش هنر» پیشنهاد و ساخته شده و تنظیم آنها بر عهده من بوده است.
به گفته بیات، گروه ارکستر خوش هنر، متشکل از نوازندگان کودک و نوجوان سازهای ایرانی و غیر ایرانی است که در فستیوال‌ها و برنامه‌های بسیاری در خارج از کشور شرکت کرده و موفق به کسب مقام برتر در آنها شده است.
زهرا هوشیار، سرپرست گروه نقاشی این نمایش درباره ویژگی‌های اجرای نقاشی گفت: حین اجرای نقالی، یک پرده ده متری از داستان هفت خان رستم به صورت زنده توسط کودکان با تکنیک پاستل روغنی طراحی و رنگ آمیزی خواهد شد.
وی افزود: پرده خوانی همواره با نقالی همراه بوده و به همین دلیل بهاره جهاندوست کارگردان این نمایش برای تکمیل نمایش، سعی کرده با نقاشی زنده این شکل هنری را برای ارتباط بیشتر با مخاطب داستان در نمایش ارائه کند.
هوشیار ادامه داد: پرده نقاشی شامل ۹ تصویر از شرح هفت خان رستم و نبردها و سفرهای شخصیت‌های این داستان است که بر اساس آثار منتخبی که از سه ماه قبل توسط کودکان و نوجوانان به دست ما رسیده است انتخاب شده و اجرایی می‌شود.
نمایش تلفیقی «هفت خان رستم» از چهارشنبه به مدت سه شب در پردیس تئاتر شهرزاد تهران به روی صحنه می‌رود و علاقمندان می‌توانند برای تهیه بلیت به سایت tik8.com مراجعه کنند.
انتهای پیام
