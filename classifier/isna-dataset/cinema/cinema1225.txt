آرزوی الهام کردا برای جشنواره‌ی تئاتر فجر در واپسین روزهای سال
الهام کردا در نوشتاری به ارزیابی جشنواره‌ی تئاتر فجر سپری شده پرداخت و آرزو کرد: مهمترین رویداد تئاتری کشور باز هم مهمترین باشد نه فقط در کلام بلکه در عمل و باز هم همه‌ی ما آرزوی شرکت در این فستیوال را داشته باشیم.
این بازیگر تئاتر و سینما در نوشتاری که در اختیار ایسنا در واپسین روزهای سال گذاشت، نوشت: «من هنوز و تا هر زمانی جشنواره تئاتر فجری در کار باشد، بابت شرکت کردن در آن ذوق دارم و استرس. سعی می‌کنم که بهترین خودم را در این مهمترین رویداد تئاتری ارائه کنم. این در مورد خیلی از دوستان و همکاران تئاتری من هم صدق می‌کند و این یعنی اینکه، این جشنواره مهم است و خیلی مهم است و همچنین شرکت کردن در این جشنواره هم مهم است حتی کار کردن برایش مهم است. حالا چرا در این اتفاق خیلی مهم آنقدر راحت می‌شود وارد شد و آنقدر راحت می‌شود از آن ایراد گرفت و آنقدر راحت می‌شود از جایزه نگرفتن‌ها ناراحت شد و اعتراض کرد و یا از گرفتن جایزه امتناع کرد؛ اتفاقی است که چند سال اخیر باب شده و قطعاً بخشی از آنها به مسوولینی ربط دارد که آنقدر جشنواره را دم دستی گرفته‌اند و مابقی ربط به نسل تازه‌ی عصیانگری دارد که کاش این رادیکال بودن و عصیانگری را در آثار و افکار و جهان بینی آنها می‌دیدیم نه در صدای بلندشان. خلاصه که این همه بخش در جشنواره و این همه کار و این همه جایزه نه تنها به کیفیت این جشنواره کمک نکرده بلکه ضربه هم زده است.
سال‌هایی بود که بهترین کارگردان‌های تئاتر در جشنواره‌ی تئاتر فجر کار اجرا می‌کردند و این وظیفه‌ی جشنواره و مسوولین تئاتر است که به هر ترتیبی شده، دوباره این کارگردان‌ها را به جشنواره و اجرا در جشنواره ترغیب کند.
جای بعضی کارها، نه، خیلی از کارها در جشنواره‌ی تئاتر دانشجویی و تجربه و دانشگاهی و …است نه بزرگترین فستیوال تئاتری کشور.
جشنواره‌ی امسال در حالی برگزار شد که مهمترین کارگردان تئاتر کشور در سالن مستقل در حال اجرا بود و هنوز برای من سوال است که چرا به جای این همه کار بی‌خاصیت، آن کارگردان را راضی به اجرا در جشنواره نکردند و اساساً چرا آن کارگردان دیگر حاضر به اجرا در جشنواره‌ی تئاتر فجر نمی‌شود. آرزوی من این است که مهمترین رویداد تئاتری کشور باز هم مهمترین باشد نه فقط در کلام بلکه در عمل و باز هم همه‌ی ما آرزوی شرکت در این فستیوال را داشته باشیم.»
انتهای پیام
