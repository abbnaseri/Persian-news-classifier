«زنانی با گوشواره‌های باروتی» برنده جایزه ویژه «میلینیوم» بلژیک
فیلم مستند «زنانی با گوشواره‌های باروتی» به کارگردانی رضا فرهمند و تهیه‌کنندگی مرتضی شعبانی، برنده‌ دیپلم افتخار جایزه ویژه هیات داوران جشنواره «میلینیوم» بلژیک شد.
به گزارش ایسنا به نقل از روابط عمومی مرکز گسترش سینمای مستند و تجربی، یازدهمین دوره‌ی جشنواره مستند «میلینیوم» از دوم تا دهم فروردین‌ماه ۹۸ در شهر بروکسل پایتخت کشور بلژیک برگزار و فیلم مستند «زنانی با گوشواره‌های باروتی» به کارگردانی رضا فرهمند، ضمن نمایش در بخش مسابقه بین‌الملل جشنواره، موفق به کسب دیپلم افتخار جایزه ویژه هیأت داوران این رویداد شد. این فیلم از تولیدات مرکز گسترش سینمای مستند و تجربی و مرکز مستند حقیقت است.
«زنانی با گوشواره‌های باروتی» مستندی درباره‌ی «نور» ژورنالیست جنگ است که با همه‌ی مخاطره‌ها و فشارهای اجتماعی ناشی از حضورش در جنگ با داعش مصرانه مبارزه می‌کند. این فیلم در اولین حضور بین‌المللی خود، در میان هفت فیلم مستند شاخص هفته منتقدان جشنواره «لوکارنو» سوئیس قرار گرفت، سپس کاندید بهترین فیلم از نگاه تماشاگران جشنواره «لایپزیگ» آلمان و برنده جایزه اصلی جشنواره بین‌المللی Signes de Nuit [نشانه‌های شب] پاریس و جایزه بهترین مستند جشنواره فیلم‌های ایرانی «پراگ» جمهوری چک شد. پخش بین‌المللی این فیلم مستند بر عهده‌ی مرجان علیزاده است.
«زنانی با گوشواره‌های باروتی» برنده جوایز متعدد داخلی از جشنواره‌هایی مانند جشنواره بین‌المللی سینما حقیقت و جشنواره مقاومت نیز شده است.
«لیلا حسینی» - کارشناس امور بین‌الملل مرکز گسترش - نیز یکی از اعضای داوران جشنواره «میلینیوم» بود. «مارتیچکا بوژیلووا»، «نینا توسایین»، «آنتونیو ویگیلانته»، «دن کوکی‌یر»، «فردی سارتور» و «ایو کالبرت» دیگر داوران این رویداد بودند.
«مانکن‌های قلعه حسن‌خان» ساخته سام کلانتری نیز در بخش غیر رقابتی «دیدگاه‌های نو» این جشنواره روی پرده رفت. این فیلم نیز محصول مرکز گسترش سینمای مستند و تجربی است.
«نور، سایه، زندگی» به کارگردانی شهریار پورسیدان و «اصلاح» ساخته بلال طاهری نیز از دیگر آثار مستند ایرانی جشنواره «میلینیوم» بودند که در بخش غیررقابتی به نمایش درآمدند.

انتهای پیام
