اعطای جایزه کارگردانی جشنواره‌ی بیروت برای «لوتوس»


محمدرضا وطن‌دوست کارگردان و تهیه‌کننده مستندداستانی «لوتوس» برنده جایزه الف زرین بهترین کارگردانی از جشنواره بین‌المللی فیلم بیروت شد.
به گزارش ایسنا، مستند «لوتوس» تنها نماینده سینمای ایران در بخش مسابقه هجدهمین «جشنواره بین‌المللی فیلم بیروت» بود که از تاریخ ۲۲ تا ۲۸ آپریل ۲۰۱۹ (۲ تا ۸ اردیبهشت ۹۸) در کشور لبنان برگزار شد.
جشنواره بین‌المللی فیلم بیروت که یکی از معتبرترین فستیوال‌های فیلم در خاورمیانه و آسیا به شمار می‌رود، به جشنواره‌ی کارگردان‌ها شهرت دارد.
هیأت داوران این رویداد سینمایی پس از اعطای جایزه بهترین کارگردانی به محمدرضا وطن دوست برای ساخت این فیلم درباره آن نوشتند: "تصاویری بی‌نظیر، بیانی هنرمندانه، روایتی جذاب و پرکشش، پایانی غافلگیرانه و فوق‌العاده که تأثیر جنگ، مهاجرت و آسیب‌های محیط زیستی را همزمان به ما گوشزد می‌کند".
«لوتوس» پیش از این، در جشنواره‌های معتبر حضور داشته و برنده جایزه نگاه هنری از جشنواره بین‌المللی فیلم «بیگ اسکای» آمریکا، تندیس فیروزه‌ای ویژه‌ی هیأت داوران در بخش بین‌الملل جشنواره سینماحقیقت، تندیس کتاب زرین بهترین فیلم بخش بین‌الملل در جشنواره فیلم رشد و تندیس شایستگی بهترین فیلم در دهمین جشن مستقل سینمای مستند خانه سینما را دریافت کرده است و نامزد نهایی بهترین فیلم در جشنواره مستند «شفیلد» انگلستان، جشنواره فیلم «لوس‌آنجلس» آمریکا، جشنواره فیلم مستند «ییلهوا» جمهوری چک، جشنواره فیلم «منچستر» انگلستان، نامزد کسب چهار جایزه در جشنواره بین‌المللی فیلم «زردآلوی زمستانی» مقدونیه و همچنین نامزد بهترین کارگردانی در بیستمین جشن بزرگ سینمای ایران و دهمین جشن مستقل سینمای مستند نیز بوده است.
این مستند داستان زندگی پیرزنی است که ۱۲ سال در انتظار مجوز ورود به جزیره نشسته است تا به دیدار تنها ساکن آن برود.
مجری طرح این فیلم مؤسسه فرهنگی و هنری «خانه فیلم وطن‌دوست» است که با حمایت شهرداری ساری و مشارکت حوزه هنری مازندران، در مرکز گسترش سینمای مستند و تجربی تهیه شده است.
انتهای پیام
