نمایش آثار سینماگران ایرانی در جشنواره فیلم هنگ‌کنگ / برگزاری مسترکلاس اصغرفرهادی
 چهل و سومین جشنواره بین‌المللی فیلم هنگ کنگ (HKFA) میزان چند فیلم ایرانی در بخش‌های مختلف خواهد بود. 
به گزارش ایسنا، فیلم «روزهای نارنجی» به کارگردانی آرش لاهوتی در بخش سینمای جهان جشنواره فیلم هنگ کنگ به روی پرده خواهد رفت.
«روزهای نارنجی» پیش از این در جشنواره مانهایم آلمان جایزه بهترین فیلم جشنواره با عنوان «سینماگر بزرگ تازه وارد»، جایزه فیپرشی (فدراسیون بین‌المللی منتقدان سینما) و جایزه کلیسای جهانی را دریافت کرد و در چهارمین دوره جشنواره سینه ایران تورنتو برنده جایزه بهترین فیلمنامه و جایزه بهترین بازیگر زن شد.
در بخش سینمای جهان جشنواره فیلم هنگ‌کنگ علاوه بر فیلم «روزهای نارنجی» فیلم «جوی» ساخته سودابه مرتضایی به نمایندگی از کشور اتریش نیز حضور خواهد داشت.
فیلم «خشت و آینه» به کارگردانی ابراهیم گلستان میهمان بخش "کالیدوسکوپ" جشنواره است که با نمایش نسخه ترمیم شده این فیلم همراه خواهد بود.
اصغر فرهادی نیز با جدیدترین ساخته‌اش در بخش "استادان و مؤلفان" جشنواره فیلم هنگ‌کنگ حاضر است و طبق اعلام جشنواره قرار است یک مسترکلاس نیز در این رویداد سینمایی برگزار کند.
چهل و هفتمین جشنواره فیلم هنگ‌کنگ از تاریخ ۱۸ مارس تا ۱ آوریل (۲۷ اسفند تا ۱۲ فروردین) برگزار می‌شود.
انتهای پیام
