این خانه‌ی کوچک را ویران نکنید
یک فیلمساز معتقد است: در سازمان سینمایی دیواری کوتاه‌تر از فیلم‌سازان فیلم کوتاه پیدا نمی‌کنند، درحالی‌که در همه جای دنیا این فیلم کوتاه است که به حمایت دولتی نیاز دارد ولی سینمای بلند تجاری را مردم و بخش خصوصی حمایت می‌کنند. در کشور ما بر عکس است؛ دولت‌ها و سازمان فارابی برای تولید فیلم بلند وام بلاعوض میلیاردی می‌دهند. 
در پی سیاست کوچک‌سازی دولت و برنامه‌های سازمان سینمایی برای ادغام برخی مؤسسات و نهادهای زیرمجموعه این سازمان از جمله انجمن سینمای جوان، با بهمن دادفر، به‌عنوان یکی از فیلمسازان فیلم کوتاه به گفت‌وگو نشستیم.
بهمن دادفر در گفت‌وگو با ایسنا، درباره این طرح گفت: من نیز به عنوان یک فیلم‌ساز حوزه فیلم کوتاه با ادغام این انجمن مخالف هستم. در زمان مدیریت آقای حیدریان که در هیئت مدیره انجمن فیلم کوتاه بودم، جلسه‌ای بین انجمن فیلم کوتاه ایران و معاونت وقت سازمان سینمایی برگزار شد که در همان جلسه عدم علاقه‌مندی آقای حیدریان به سینمای فیلم کوتاه و هنری مشهود بود. از همان موقع نگرانی‌های ما شروع شد که قرار است چه بلایی سر فیلم کوتاه بیاید.
او افزود: بعد از روی کار آمدن آقای انتظامی اخباری مبنی بر حمایت از سیاست کوچک‌سازی دولت به گوش ما رسید که قرار است انجمن سینمای جوان نیز مانند مؤسسه رسانه‌های تصویری در این طرح ادغام شود. اولین نکته این است که این انجمن صبغه خیلی طولانی‌تر از این نوع مؤسسات دارد.
این فیلم‌ساز با بیان اینکه "فیلم‌سازان بزرگ ایرانی که امروز بار تمام آبروی سینمای ایران بر دوش آن‌هاست، فارغ‌التحصیل انجمن سینمای جوان در تهران و شهرستان‌ها هستند و سابقه فیلمسازی کوتاه دارند" ادامه داد: انجمن سینمای جوان فقط یک سازمان نیست بلکه یک پاتوق بزرگ برای بسیاری از جوانان در گوشه و کنار ایران است که به سینمای کوتاه علاقه‌مند هستند و در این انجمن آموزش دیده‌اند، کسانی که با عشق به سینما، وارد این حرفه شدند، نه از روی سفارش یا به‌خاطر دستیابی به پول بلکه آنها دغدغه هنر دارند.  
او خاطرنشان کرد: دفاتر سینمای جوان در شهرستان‌ها با کمترین هزینه و باکیفیت‌ترین آموزش نسبت به مؤسسات خصوصی، به تربیت هنرجوهای خود می‌پردازد و آن‌ها نیز با کمترین بودجه‌ها فیلم‌سازی می‌کنند. اگر انجمن سینمای جوانان ایران هیئت امنایی شود، آینده سینمای ایران به خطر می‌افتد.
دادفر در ادامه گفت: درست است که نام این انجمن عریض و طویل و تعداد دفاتر آن زیاد است، اما بودجه این انجمن بسیار کم است. سالانه ۱۴ میلیارد تومان به این انجمن داده می‌شود. با این بودجه باید ۷۰ دفتر و کمتر از ۲۰۰ پرسنل متخصصی که در این دفاتر مشغول هستند، را اداره کند و منابع مالی و تجهیزات این دفاتر را تأمین کند.
او با بیان اینکه "متأسفانه در سازمان سینمایی دیواری کوتاه‌تر از فیلم‌سازان فیلم کوتاه پیدا نمی‌کنند و هر بلایی که می‌خواهند سر ما می‌آورند" افزود: به فیلم‌های کوتاه به سختی اکران می‌دهند و بچه‌ها باید با جنگ، اکرانی از گروه هنر و تجربه بگیرند. مثلاً به محض اینکه بخواهند در جشنواره فجر جایزه‌ای را حذف کنند، آن جایزه از بخش فیلم کوتاه است.
دادفر افزود: ۱۴ میلیارد تومان امروز بودجه دو فیلم سینمایی سخیف است و انجمن سینمای جوان با این پول حقوق تمام کارمندان خود را می‌دهد، یک جشنواره بین‌المللی و تعدادی جشنواره منطقه‌ای برگزار می‌کند. این در حالی است که بنیاد سینمایی فارابی با همه تشکیلات خود بودجه بسیار بیشتری در اختیار دارد اما برای فیلم‌سازان جوان چه کار می‌کند؟ یا مرکز گسترش سینمای مستند و تجربی بودجه‌ای بیشتر از انجمن سینمای جوان دریافت می‌کند، اما تنها یک دفتر دارد.
این فیلم‌ساز بیان کرد: اصولاً بچه‌های فیلم کوتاه، بچه‌های کم‌توقعی هستند. کسی که با ۵ یا ۷ میلیون تومان فیلم کوتاه می‌سازد و تمام جوایز جشنواره‌های جهانی را درو می‌کند، نباید مورد تشویق سازمان سینمایی و دولت قرار گیرد؟ باید حذف شود؟
دادفر در بخش دیگری با بیان اینکه"بعد از سال‌های طولانی در تاریخ فوتبال ایران، به تازگی یاد گرفتیم به تیم‌های پایه بپردازیم، چون حالا متوجه شدیم که این نوجوانان هستند که اگر درست آموزش ببینند می‌توانند آینده خوبی را برای فوتبال بسازند" افزود: حالا فکر کنید که این کار را کشورهای پیشرفته علاوه بر فوتبال برای سینمای خود انجام می‌دهند. در همه کشورهای صاحب اندیشه و پیشرفته از فیلم‌های کوتاه حمایت می‌شود. فقط اگر در گوگل جست‌وجو کنیم، متوجه می‌شویم در دنیا چقدر حمایت‌های دولتی و مالی از فیلم کوتاه می‌شود.
این فیلم‌ساز ادامه داد: در کشوری مانند آلمان، اگر یک فیلم‌ساز فیلم کوتاه که تازه فارغ‌التحصیل شده، ایده‌ای برای ساخت یک فیلم کوتاه ۱۰ دقیقه‌ای داشته باشد، در ساخت، اکران و پخش فیلمش مورد حمایت قرار می‌گیرد. اما در ایران کدام سازمان دولتی را داریم که از فیلم کوتاه حمایت کند؟
او با طرح پرسشی "چرا در کشور ما فکر می‌کنند نباید از فیلم کوتاه، حمایت شود؟ " افزود: در همه جای دنیا این فیلم کوتاه است که به حمایت دولتی نیاز دارد. ولی سینمای بلند تجاری را مردم و بخش خصوصی حمایت می‌کنند. در کشور ما بر عکس است. دولت‌ها و سازمان فارابی برای تولید فیلم بلند وام بلاعوض میلیاردی می‌دهند. من به شما قول می‌دهم با اختصاص یکی از این وام‌ها به فیلمسازان فیلم کوتاه، می‌شود ۲۰۰ فیلم کوتاه با کیفیت تولید شود که تعداد زیادی از آنها درخشان و در سطح جهانی مطرح خواهند شد.
دادفر در ادامه گفت: در خیلی از کشورهای دنیا از فیلم کوتاه حمایت می‌شود و در جشنواره‌هایشان به آن فاند داده می‌شود. حال شما ببینید از پول بیت‌المال چه هزینه‌ها و بودجه‌های کلانی خرج ریخت و پاش و فرش‌های قرمز و عکس‌های یادگاری آقایان می‌شود، در حالی‌که اگر فقط ده درصد آن به بخش فیلم کوتاه منتقل می‌شد، آنها می‌توانستند عکس‌های یادگاری‌شان با فیلمسازان مستعد جوان در جشنواره‌های بزرگ جهانی بگیرند.
او در پایان افزود: البته چه بسا که امروزه به طور مثال با پول من و شما هیأت‌های سازمانی و دولتی وزارت ارشاد یا فارابی به کن سفر می‌کنند که در کنار فیلمسازی که از بدنه فیلم کوتاه به سمت سینمای بلند رفته و حالا در جشنواره کن فیلم دارد، عکس‌شان را در کنار آن فیلمساز ثبت کنند. غافل از اینکه فراموش کرده‌اند آن فیلمساز در کجا رشد کرده است. این آقایان عزیز امروز به جای اینکه به سینمای کوتاه بها بدهند، به حذف آن می‌اندیشند. با این رفتارشان کاری می‌کنند که فیلمسازان فیلم کوتاه به شکل زیرزمینی به تولید فیلم بپردازند. باز هم می‌گویم این یک هشدار است. لطفاً حواستان را جمع کنید و این خانه کوچک را ویران نکنید. این انجمن خانه عشق است برای ما فیلم‌سازانی که به هنر و فیلم کوتاه می‌اندیشیم.


انتهای پیام
