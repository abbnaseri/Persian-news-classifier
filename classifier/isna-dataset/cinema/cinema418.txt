مشارکت مرکز گسترش در تولید فیلم‌های سینمایی تجربی
مرکز گسترش سینمای مستند و تجربی با تصمیم سازمان امور سینمایی، عهده‌دار مسئولیت حمایت و مشارکت در تولید فیلم‌های بلند سینمایی با گرایش تجربی شد.
به گزارش ایسنا به نقل از روابط عمومی مرکز گسترش سینمای مستند و تجربی، فیلم تجربی به عنوان نوعی از فیلمسازی که با ساختارشکنی در قواعد رایج سینما و کشف شیوه‌های نوین فنی و روایی، سعی در گسترش مرزهای بیانی این هنر و ارائه تجربه‌ای نو و خلاقانه دارد، می‌تواند عامل پویایی و جذابیت آثار و ارتقاء سلیقه فرهنگی مخاطبان سینما شود.
از این رو مرکز گسترش سینمای مستند و تجربی به عنوان مجموعه‌ای که از بدو تأسیس، متولی حمایت و تولید فیلم‌های تجربی بوده و طی دوره‌های مختلف فعالیت، آثار متعددی را با این رویکرد تهیه کرده است، با تصمیم رئیس سازمان سینمایی و در راستای اهمیت و توجه هر چه بیشتر به فیلم تجربی به عنوان سینمایی که معانی و اندیشه‌های بدیع را در قالبی تازه و متفاوت بیان می‌کند، عهده‌دار مسئولیت حمایت از تولید فیلم‌های بلند سینمایی با گرایش تجربی شده است.
با توجه به رویکرد فوق، این «مرکز» با ایجاد شورای تخصصی پنج نفره متشکل از مدیرعامل و قائم‌مقام مرکز و ۳ تن از فیلمسازان یا تهیه‌کنندگان مطرح سینما که صاحب تجربه در این حوزه هستند، به بررسی فیلم‌نامه‌ها اقدام خواهد کرد.
فرآیند بررسی و تولید آثار سینمایی تجربی با ارائه‌ی موارد زیر امکان‌پذیر خواهد بود:
۱) درخواست تهیه‌کننده به همراه پروانه ساخت سینمایی
۲) طرح ۷ تا ۱۰ صفحه‌ای به همراه سیناپس و نسخه کامل فیلمنامه
۳) نمونه کار برای متقاضیان فیلم اول سینمایی
حمایت مرکز گسترش سینمای مستند و تجربی در تولید این آثار بصورت مشارکت در ساخت بوده و حداکثر زمان بررسی فیلمنامه تا اعلام نتیجه قطعی ۲ ماه خواهد بود.
انتهای پیام
