«خلیل عقاب» سوژه یک مستند شد
فیلم مستند «آشیانه عقاب» از تولیدات جدید مرکز گسترش سینمای مستند و تجربی به کارگردانی مریم اسلوبی و تهیه‌کنندگی مهدی شامحمدی، آخرین مراحل فیلمبرداری را پشت سر می‌گذارد. این فیلم  پرتره‌ای از زندگی پهلوان «خلیل عقاب» پدر سیرک ایران است.
به گزارش ایسنا، مهدی شامحمدی در گفت‌وگویی، درخصوص مراحل تولید این مستند گفت: ۷۰ درصد از فیلمبرداری «آشیانه عقاب» به پایان رسیده و دو سکانس پایانی فیلم باقی مانده است. برای فیلمبرداری این دو سکانس منتظر اتفاقی در فیلم هستیم که ممکن است ۲۰ روز یا ۶ ماه دیگر رخ دهد. البته به صورت همزمان مراحل مختلف پس از تولید از جمله مونتاژ در حال انجام است.
وی با بیان اینکه اصراری به حضور فیلمش در جشنواره سینماحقیقت امسال ندارد، اظهار کرد: نمی‌توان عجله‌ای در ساخت مستند پرتره به خرج داد، به همین دلیل تصمیم دارم این فیلم را در جشنواره سینماحقیقت سال بعد شرکت دهم.
این تهیه‌کننده با اشاره به شناختی که از خلیل عقاب پیش از ساخت فیلم داشته است، عنوان کرد: چند سال پیش به سیرک پسر او «ابراهیم» رفتم و خیلی لذت بردم. در همان اجرا، اتفاقی مستند رخ داد؛ به این نحو که ابراهیم، پدرش را صدا کرد و فیلمی از گذشته‌های دور او در سالن پخش شد. عجیب بود که در یک سیرک معارفه‌ای مستند اتفاق افتاد و نسل جوان هم با چهره پهلوان خلیل عقاب آشنا شدند.
وی افزود: البته عطا مهراد و سیاوش جمالی سرپرستی این پروژه را به کارگردانی مریم اسلوبی برعهده داشتند و پس از تصویب طرح در مرکز گسترش، در حال پیگیری آن بودند که تولید پروژه خودشان جدی‌تر شد و از آن جایی که برای این‌کار نیاز به تمرکز داشتند، من تهیه‌کنندگی این مستند را برعهده گرفتم.
در خلاصه موضوع مستند «آشیانه عقاب» آمده است: «پهلوان خلیل عقاب که تاریخ سیرک ایران با او آغاز می‌شود، در کانکسی در ویرانه‌های سیرکش روزگار می‌گذراند. او با مرور خاطراتش، از مرگ در این وضعیت هراس دارد و تصمیم گرفته سیرک را از نو برپا کند…»
عوامل تولید این مستند عبارتند از: کارگردان: مریم اسلوبی، تهیه‌کننده: مهدی شامحمدی، مشاوران پروژه: عطا مهراد، سیاوش جمالی، محمد حدادی، مرتضی پایه‌شناس، فیلمبردار: مسعود شکرنیا، صدابردار: مهدی کریمی، تدوین: مرتضی پایه‌شناس، موسیقی: افشین عزیزی، صداگذاری: حسین ابراهیمی، تهیه شده در: مرکز گسترش سینمای مستند و تجربی.

انتهای پیام
