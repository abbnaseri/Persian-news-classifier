اشتباهی سهوی در خواندن یک نام در جشنواره تئاتر فجر
در حالی که هیئت داوران «مسابقه‌ی تئاتر ایران یک»، حسین کیان را برای موسیقی نمایش «آقامحمدخان» حائز دریافت تندیس تشخیص داده بودند، این عنوان برای موسیقی همین نمایش، به اشتباه به عرفان خاتونی‌مقدم اعطا شد.
به گزارش ایسنا به نقل از روابط عمومی سی‌وهفتمین جشنواره‌ی بین‌المللی تئاتر فجر، شامگاه شنبه چهارم اسفند در اختتامیه‌ی جشنواره‌ی سی و هفتم در اعلام نام نفر برگزیده‌ی «مسابقه‌ی تئاتر ایران یک» در حوزه‌ی موسیقی اشتباهی سهوی رخ داده است که دبیرخانه‌ی جشنواره ضمن اعلام نام درست، بابت این اشتباه پوزش می‌طلبد.
پیش‌تر داوران «مسابقه‌ی تئاتر ایران یک» متشکل از حسین مسافرآستانه، الهام کردا و رضا گوران اسامی چهار نامزد را در حوزه‌ی موسیقی به شرح زیر اعلام کرده بودند: میثم عبدی برای موسیقی نمایش «عروسی خون» کیان حسین برای موسیقی نمایش «آقامحمدخان» امیر دوستی برای موسیقی نمایش «مرگ و دوشیزه» عرفان خاتونی‌‎مقدم برای موسیقی نمایش «رومئو و ژولیت»
در حین برگزاری اختتامیه اما به علت تکثر نامزدها در بخش‌های گوناگون مسابقه، در اشتباهی سهوی نام عرفان خاتونی‌مقدم برای موسیقی نمایش «آقامحمدخان» به عنوان نفر برگزیده و حائز دریافت تندیس جشنواره اعلام شد.
بر این اساس، دبیرخانه‌ی جشنواره‌ی سی و هفتم ضمن عذرخواهی و تصحیح این اشتباه، حسین کیان را برای موسیقی نمایش «آقا محمدخان» حائز دریافت تندیس به عنوان نفر برگزیده اعلام می‌کند. عنوان برتر این بخش برای موسیقی نمایش «عروسی خون» به میثم عبدی تعلق گرفت.
انتهای پیام
