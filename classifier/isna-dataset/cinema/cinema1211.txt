آغاز اکران نوروزی از ۲۵ اسفند ماه / قیمت بلیت را وزارت ارشاد معلوم می‌کند
هفت فیلم اکران نوروزی سینماها با آغاز نمایش از ۲۵ اسفند ماه معرفی شدند.

به گزارش ایسنا، جلسه کارگروه اکران چهارشنبه ۲۲ اسفند ماه برگزار شد و طبق اعلام غلامرضا فرجی سخنگوی کارگروه، هفت فیلم برای اکران نوروزی از میان ۱۴ فیلم انتخاب شدند.

به این ترتیب در سرگروه «آزادی» فیلم «زندانی‌ها» به کارگردانی مسعود ده نمکی، سرگروه ایران «رحمان ۱۴۰۰» منوچهر هادی، در سرگروه استقلال فیلم «تختی» بهرام توکلی، سرگروه زندگی «چهار انگشتی» حامد محمدی، در سرگروه فرهنگ فیلم «پیشونی سفید ۳»، در سرگروه باغ کتاب فیلم «ژن خوک» سعید سهیلی و سرگروه آستارا؛ فیلم «متری شش و نیم» سعید روستایی از ۲۵ اسفند ماه در سینماها اکران می‌شوند.
فرجی در پاسخ به اینکه آیا با توجه به مدت زمان نمایش فیلم‌هایی که بیش از ۱۲۰ دقیقه هستند و حرف و حدیث‌هایی که برای افزایش قیمت بلیت این فیلم‌ها مطرح شده بود، چنین موضوعی در جلسه مطرح شد؟ گفت: به طور کلی هر تصمیمی برای تعیین قیمت بلیت از سوی وزارت ارشاد گرفته می‌شود.
او همچنین درباره فیلم‌هایی که به اکران نوروزی نرسیدند و نیز برخی خبرهایی که درباره «دیدن این فیلم جرم است» منتشر شده بود، بیان کرد: معرفی فیلم‌های نوروزی در جلسه کارگروه بدون بحث خاصی به نتیجه رسید چون سرگروه‌ها و پخش‌کننده‌ها و صاحبان فیلم‌ها برای ارائه قرارداد با یکدیگر توافق کرده بودند و امروز بدون مشکل به جمع‌بندی رسیدیم. ضمن اینکه برای فیلم «دیدن این فیلم جرم است» قراردادی به شورا ارائه نشد.
وی درباره تبلیغات زودهنگام فیلم «رحمان ۱۴۰۰» منوچهر هادی هم در سطح شهر که پیش از جلسه و معرفی فیلم‌های نوروزی اتفاق افتاده است، گفت: وقتی فیلمی به عنوان برنامه نوروزی ارائه می‌شود، می‌تواند کارهای دیگر را هم پیگیری کند و به همین دلیل براساس توافقاتی (که با سرگروه) انجام داده بودند، تبلیغات آن‌ها زودتر انجام شده است.
انتهای پیام
