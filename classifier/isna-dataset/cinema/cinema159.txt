چرا «مادر»  امشب روی صحنه نمی‌رود؟
کارگردان نمایش «مادر» بیان کرد: ما از طریق بسته شدن سایت فروش بلیت نمایشمان متوجه شدیم امشب (۳ تیر) اجرا نداریم اما هنوز توضیحی مبنی بر علت این اتفاق به ما داده نشده است.
علی احمدی  در گفت‌وگویی با ایسنا بیان کرد: من هم علت اینکه امشب نمایشمان روی صحنه نخواهد رفت را نمی‌دانم و هنوز برای خودم سوال است که چرا چنین تصمیمی گرفته شده است، طبیعتا این اتفاق اصلا خوشایند ما نیست اما چیزی با عنوان توقیف نمایش مطرح نشده است.
او درباره نحوه مطلع شدن از این اتفاق گفت: من متوجه شدم سایت فروش بلیت‌مان بسته شده و در نهایت از طریق خود سایت و پیام‌هایی که در اینستاگرام دریافت کرده بودم، فهمیدم که این اتفاق افتاده است. بر این اساس هنوز توضیحی به ما داده نشده است.
کارگردان نمایش «مادر» افزود: بعد از اینکه متوجه این اتفاق شدیم به مرکز هنرهای نمایشی مراجعه کردیم و به آقای خسرو احمدی به عنوان تهیه‌کننده اثر گفته‌ شد نمی‌توانید امشب اجرا داشته باشید اما هنوز علت این تصمیم و اینکه تا کی نمی‌توانیم نمایش را روی صحنه ببریم مشخص نیست.
علی احمدی در پایان صحبت‌های خود گفت: این نمایش پیش از آنکه روی صحنه برود بازبینی شده بود و مجوز مرکز هنرهای نمایشی را دریافت کرده بود. امشب نیز چهارمین شب اجرایمان بود و بلیت‌های این نمایش تا یک هفته اول به فروش رفته بود و امروز سایت برای خرید بلیت روزهای آینده باز شده بود که این اتفاق افتاد.
خسرو احمدی تهیه‌کننده این اثر درباره علت روی صحنه نرفتن این نمایش به ایسنا گفت: هنوز توضیحی به ما داده نشده و اگر قرار باشد تغییراتی در نمایش ایجاد کنیم آن را اعلام خواهیم کرد. همیشه این اتفاق می‌افتد، ایرادی ندارد و مساله جدی‌ای پیش نیامده است.
او همچنین گفت: امشب (۳ تیر) اجرا نداریم و نمی دانیم برای شب‌های آینده شرایط به چه شکل پیش خواهد رفت.
به گزارش ایسنا، در نمایش «مادر» که در سالن استاد ناظرزاده کرمانی تماشاخانه ایرانشهر روی صحنه رفته است، بازیگرانی مانند رویا میرعلمی، پژمان جمشیدی، سهیل مستجابیان و حدیث بیابانگرد ایفای نقش می‌کنند.
انتهای پیام
