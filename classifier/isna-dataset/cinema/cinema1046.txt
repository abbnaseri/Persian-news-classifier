مروری بر فیلم‌های مستند «کامران حیدری» در نیویورک
برنامه‌ی مروری بر فیلم‌های مستند «کامران حیدری» از روز 16 فروردین‌ماه 98 در شهر نیویورک آغاز شده و به مدت یک‌ماه ادامه خواهد داشت.
به گزارش ایسنا به نقل از روابط عمومی مرکز گسترش سینمای مستند و تجربی، در این برنامه که با عنوان WIND FROM IRAN: Four by Kamran Heidari برگزار می‌شود، چهار فیلم «من نگهدار جمالی، وسترن می‌سازم»، «دینگومارو»، «علی آقا»، «وا کَس چه؟» از آثار مستند کامران حیدری در «اسپکتکل تیاتر» شهر نیویورک روی پرده می‌رود.
فیلم مستند «وا کَس چه؟»، آخرین ساخته‌ی این کارگردان که درباره‌ی ابراهیم منصفی شاعر و ترانه‌سرای جنوبی‌ست نیز در اولین نمایش جهانی خود، در این رویداد به نمایش درخواهد آمد.
استیون اریکسون منتقد وب‌سایت‌هایی چون سایت راجر ایبرت از برگزارکنندگان این رویداد است. اریکسون در مقاله‌ای پیرامون آثار کامران حیدری، مستند «من نگهدار جمالی، وسترن می‌سازم» را ادامه‌ی سنتی در فیلمسازی ایران می‌داند که انعکاس‌دهنده‌ی فیلم‌هایی با موضوع فیلمسازی و کارگردانی همچون «کلوزآپ» و «زیر درختان زیتون» عباس کیارستمی هستند. این منتقد تفاوت «من نگهدار جمالی، وسترن می‌سازم» با این فیلم‌ها را در نقش‌آفرینی بسیار کم و مستند باقی ماندنِ اثر کامران حیدری می‌داند.
سینمای اسپکتکل تیاتر از سالن‌های سینمای مستقل و هنری نیویورک است که برنامه‌ی «مروری بر آثار کامران حیدری» در آن برگزار خواهد شد.
انتهای پیام 
