در اولین جلسه شورای مدیران سازمان سینمایی چه گذشت؟
اولین جلسه شورای معاونین و مدیران سازمان سینمایی در سال جدید برگزار شد.
به گزارش ایسنا به نقل از روابط عمومی سازمان امور سینمایی و سمعی بصری، در ابتدای این جلسه که به ریاست حسین انتظامی برگزار شد، سید صادق موسوی مدیرعامل انجمن سینمای جوانان گزارشی را از اقدامات انجام شده در مناطق سیل زده و استقرار سینما سیار در کمپ‌ها ارائه کرد.
در ادامه رمضانعلی حیدری خلیلی معاون توسعه مدیریت و منابع سازمان سینمایی مطالبی را در خصوص بودجه سال ۹۸ مطرح کرد و با تاکید انتظامی مقرر شد، موسسات جزییات برنامه‌هایشان را برای اختصاص بودجه اعلام کنند.
بررسی وضعیت اکران نوروز سومین بحث مطرح شده در جلسه امروز بود که ابراهیم داروغه زاده معاون ارزشیابی و نظارت و محمود اربابی معاون توسعه فناوری و مطالعات سینمایی سازمان گزارشی را ارائه کردند.
محمود اربابی با ارائه آماری از 25 اسفند تا 19 فروردین، مجموع فروش را 40 میلیارد تومان و تعداد مخاطب را 2 میلیون و 900 هزار نفر اعلام کرد و از افزایش فروش و مخاطب نسبت به زمان مشابه سال‌های قبل خبر داد.
انتهای پیام 
