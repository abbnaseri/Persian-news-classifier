پیام تبریک مدیرعامل فارابی برای جوایز «قصر شیرین» 
در پی موفقیت فیلم «قصر شیرین» در بیست‌ودومین جشنواره جهانی فیلم شانگهای چین، مدیرعامل بنیاد سینمایی فارابی پیام تبریکی را منتشر کرد.
به گزارش ایسنا به نقل از روابط عمومی بنیاد سینمایی فارابی، در متن پیام تبریک «علیرضا تابش» مدیرعامل بنیاد سینمایی فارابی، آمده است:
اخبار مسرت بخش موفقیت‌های سینماگران ایرانی در عرصه بین‌الملل، برگ افتخارآمیز دیگری را به کارنامه فرهنگ‌و هنر با شکوه ایران زمین می‌افزاید. فیلم «قصر شیرین» در اولین حضور بین‌المللی خود در جشنواره جهانی فیلم شانگهای با دریافت سه جایزه «بهترین فیلم»، «کارگردانی» و «بازیگر مرد» از این رویداد مهم آسیایی، توانست افتخار دیگری را برای سینمای نجیب و فرهنگی ایران به ارمغان آورد.
ضمن ابراز صمیمانه‌ترین تبریکات به آقایان سیدرضا میرکریمی و حامد بهداد و عوامل این فیلم، که همچون دیگر هنرمندان وزین این سرزمین در عرصه سینمای بین‌الملل باعث سربلندی سینمای نجیب ایران شدند، امید دارم همچنان این موفقیت‌ها استمرار یابد.»
انتهای پیام
