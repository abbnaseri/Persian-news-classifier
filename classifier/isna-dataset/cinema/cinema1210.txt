حوزه هنری در جذب مخاطب سینما موفق بوده است؟
حوزه هنری در جذب مخاطب سینمایی، با ۸ درصد افزایش میزان تماشاگر نسبت به دیگر سینماها روبه رو بوده و با این روند بزودی به رشد ۴۰ درصدی از فروش سینمای کشور خواهد رسید.
به گزارش ایسنا به نقل از روابط عمومی سازمان سینمایی حوزه هنری، محسن مومنی شریف رییس حوزه هنری در جمع مدیران سینماهای حوزه هنری در استان‌ها در خصوص عملکرد بخش‌های سینمایی حوزه هنری گفت: سال ۹۷، سال پرجنب و جوشی برای دوستان سینمایی بوده و انگیزه‌های قوی‌ای  را در این حیطه به نمایش گذاشته است. سازمان سینمای حوزه هنری و مجموعه بهمن سبز فرصت خیلی مناسبی را  برای حوزه هنری و گفتمان انقلاب اسلامی ایجاد کرده و دستاوردهای انقلابی را جامه عمل پوشانده‌اند. این در حالی است که در گذشته‌های دور از ظرفیت‌ها و دستاوردهای سینماها و سینماگران‌مان غافل بوده‌ایم و بخش سینمایی حوزه هنری کمترین تاثیر را در سینماهای کشور و نمایش فیلم‌ها داشته است.
وی افزود: خوشبختانه، از زمانی که تصمیم بر اداره سینماها توسط موسسه بهمن سبز گرفته شد، شاهد شرایط جدیدی در این عرصه هستیم. این در حالی است که حوزه هنری در بخش‌های مختلف سینمایی کشور بالاخص در عرصه نمایش صاحب رای و قدرت است و از این مهم‌تر، اعتمادی است که مردم به مجموعه سینمایی حوزه هنری پیدا کرده‌اند که با وجود تبلیغات منفی عده‌ای خاص علیه سینماهای حوزه هنری، در فروش فیلم‌ها شاهد درصد بالای نسبت مخاطبان و مشتریان‌مان به نسبت سینماهای‌مان هستیم.
 مومنی شریف خاطر نشان کرد: با اینکه سینماهای ما در بعضی شهرها، نیاز به بازسازی و نوسازی دارند، مخاطب سالن‌های ما در سال جاری ۸ درصد بیشتر از سینماهای دیگر بوده و سهم ۲۰ درصدی از فعالیت سالن‌ها و سهم ۲۸ درصدی از مخاطبان را به خود اختصاص داده‌ایم و انتظار می‌رود در سال‌های آینده این رقم با رشد بیشتری همراه بوده و به رشد۴۰ درصدی از فروش سینمای کشور و تعلق آن به حوزه هنری در سال جدید امیدواریم.
وی ضمن تاکید بر تلاش‌های مسئولان سینمایی در موفقیت سینماهای حوره هنری خاطر نشان کرد: بخشی از این موفقیت به علت برخوردهای خوب و نحوه مواجهه مسئولان و کارکنان سینمایی حوزه با مخاطبان بوده که منجر به اعتماد مردم شده است؛ به هرحال سینمای ایران به شان و اعتقاد مخاطب احترام بگذارد و ما قادر هستیم این اصول را به سینما بیاوریم.
رییس حوزه هنری مطرح کرد: شعار سازمان سینمایی حوزه هنری و مجموعه بهمن سبز، سینمای خانواده است بنابراین آثار ما باید مناسب خانواده‌ها بوده و به صیانت و حفظ شان آن تاکید داشته باشد. خوشبختانه، در سال‌های اخیر با وجود مشکلات اقتصادی کشور، مجموعه بهمن سبز در بازسازی سینماها و افزودن صندلی‌ها موفق بوده است، تاکنون ۲۳ سینما در حوزه هنری نیز بازسازی شده و ۱۰ سینما بر این مجموعه افزوده شده است. در حال حاضر ۱۱ هزار صندلی به سینماهای ما افزوده شده و بیشتر هم خواهد شد که نشان می‌دهد علیرغم  مشکلات اقتصادی که همه کشور و صنعت سینمایی کشور را درگیر کرده، نمی‌توان همه مشکلات را منوط به مشکلات اقتصادی دانست بلکه بهبود وضعیت به نیروهای انگیزه‌دار و معتقد به اهداف و وظایف نیز بستگی دارد. اگر تحریم‌های اقتصادی نبود ما به پیشرفتی نمی‌رسیدیم چرا که گاهی تنگناها و کمبودها به بروز استعدادها کمک می‌کنند و فکر را به کشف راه‌های فراتر از آنچه که وجود دارد راهنمایی می‌کند.
در این گردهمایی؛ محمد حمزه زاده رئیس سازمان سینمایی حوزه هنری و مسئولان سینمایی حوزه هنری و بهمن سبز و مدیران سینماهای حوزه هنری در استان‌ها حضور داشتند.

انتهای پیام


