بازگشت بازیگر «پایتخت» به تئاتر
«نسرین نصرتی» بازیگر نقش فهیمه در مجموعه تلویزیونی پایتخت پس از شش سال دوری از تئاتر، با نمایش «پدر | مادر» روی صحنه می‌آید.
به گزارش ایسنا، او بازی در آثاری از قبیل: «مأموریت غیر ممکن»، «محمد رسول‌الله»، «شاید برای شما هم اتفاق بیفتد»، «شهر زیبا» و «در آغاز یک روز» در سینما، «سی‌امین روز»، «تا ثریا»، «رو به آسمان» و مجموعۀ سریال «پایتخت» در تلویزیون، «قهوۀ تلخ»، «تنها راه ممکن»، «کاکتوس»، «خانۀ پدری»، «دو دلقک و نصفی» و «خداحافظی نکن» در تئاتر را در کارنامه هنری‌اش داشته است.
«نسرین نصرتی» آخرین اجرای تئاتر خود را در جشنوارۀ مقاومت در سالن چهارسوی تئاتر شهر سپری کرد. حال، پس از شش سال فاصله از فضای تئاتر ایران، با نمایش «پدر | مادر» به کارگردانی رضا احمدی در تئاتر مستقل تهران به نقش‌آفرینی می‌پردازد. مسعود کرامتی، مهدی پاکدل، آرش تبریزی، سارا امیدوار و ندا اسدی نیز از دیگر بازیگرانِ این نمایش هستند.
«پدر | مادر» دوگانه‌ای به نویسندگی فلوریان زلر است که گروه اجرایی، یک شب، «پدر» را در هفتادوپنج دقیقه و شب بعدی، «مادر» را در هشتاد دقیقه به اجرا خواهد بُرد. این روند گفته می‌شود تجربۀ جدیدی است که از بیست‌ونُهم خردادماه تا پایان تیرماه ۱۳۹۸ ادامه خواهد داشت. به عبارتی، اجرای «پدر» یا «مادر» به صورت جداگانه، هر یک شب در میان، در معرض دید تماشاگران قرار خواهند گرفت.
مترجمان نمایشنامۀ «پدر»، حمیدرضا امان پورقرائی و مریم حیدری و همچنین مترجم نمایشنامۀ «مادر»، تینوش نظم‌جو هستند.
دیگر عوامل این اثر عبارت‌اند از: دستیار کارگردان و برنامه‌ریز: کامران اقتداری؛ طراح صحنه: میثم نویریان؛ طراح لباس: مژگان عیوضی؛ طراح نور: رضا خضرایی؛ منشی صحنه: الهه غلام‌زاده؛ طراح پوستر و بروشور: سینا افشار؛ طراح مولتی‌مدیا: کیومرث صمدی؛ طراح آرایه‌های صوتی: عرفان خاتونی‌مقدم و روابط عمومی: ندا کاوندی و مهران عشریه.
پیش‌فروش بلیت این نمایش، از چهارشنبه بیست‌ودوم خردادماه در سایت تیوال آغاز شده است.
«پدر | مادر» از بیست‌ونُهم خردادماه تا سی‌ویکم تیرماه ۱۳۹۸، هرروز ساعت ۲۱:۳۰ در تئاتر مستقل تهران به نشانیِ ضلع شرقیِ چهارراه ولیعصر (تئاتر شهر)، خیابان رازی، نبش کوچۀ زند وکیل، پلاک ۵۰ روی صحنه خواهد رفت.
انتهای پیام
