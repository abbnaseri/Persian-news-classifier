صیانت از اعتبار آثار دانشجویی؛ رویکرد اصلی جشنواره فیلم «نهال»
دبیر شانزدهمین جشنواره فیلم کوتاه دانشجویی «نهال» گفت: از آنجایی که این جشنواره تنها جشنواره‌ای است که صرفاً به آثار دانشجویی اختصاص دارد لذا صیانت از اعتبار آثار دانشجویان رویکرد اصلی ما در این جشنواره است که انصافاً بسیاری از آنها نیزاز کیفیت تکنیکی بالایی برخوردارند.
به گزارش ایسنا، نشست خبری شانزدهمین جشنواره بین‌المللی فیلم کوتاه دانشجویی «نهال» پیش از ظهر امروز شنبه ۱۱ خرداد با حضور رضا باستانی؛ دبیر جشنواره، پویا زیدآبادی؛ قائم مقام دبیر جشنواره، مینا صادقی و امین عباسی؛ دبیران اجرایی و شکیبا علی‌حسینی؛ دبیر روابط عمومی جشنواره در سالن فلاحت‌پور دانشکده سینما و تئاتر دانشگاه هنر برگزار شد. در ابتدای این نشست، رضا باستانی؛ دبیر جشنواره با اشاره به اینکه دوره شانزدهم «نهال» از ۲۰ خردادماه آغاز می‌شود، گفت: این جشنواره در دوره شانزدهم خود با رویکرد جدیدی قصد برگزاری دارد و آن صیانت از آثار دانشجویی است و از آنجا که این جشنواره تنها رویداد سینمایی است که صرفاً به آثار دانشجویان می‌پردازد لذا با تأکید بر توجه و دیده شدن بیشتر آثار دانشجویان این جشنواره را برگزار می‌کنیم و به همین دلیل در بخش خارج از مسابقه (تماشا) جشنواره فیلم‌های بیشتری را شرکت دادیم تا به این واسطه آثار دانشجویی که بسیاری از آنها آثار درخور توجهی هستند بهتر و بیشتر دیده شوند. وی به آمار آثار ارسالی به دبیرخانه این جشنواره در دو بخش داخلی و بین‌المللی اشاره کرد و افزود: در بخش داخلی ۵۷۳ اثر به دبیرخانه جشنواره ارسال شد که از این میان ۳۵ اثر در بخش کوتاه داستانی، ۱۱ اثر انیمیشن، ۴ اثر مستند، ۹ اثر در بخش سال اولی‌ها، ۵ اثر در بخش تجربی و ۳۱ اثر در بخش تماشا برای حضور در جشنواره پذیرفته شدند. باستانی گفت: ۲۰۷ اثر نیز در بخش بین‌المللی جشنواره به دبیرخانه ارسال شد که پس از بحث و بررسی و طی شدن پروسه داوری، ۱۳ اثر شاخص برای حضور در جشنواره انتخاب شدند و باید به این نکته اشاره کنم که ۳۹ کشور با ارسال آثار دانشجویی خود در این دوره از جشنواره مشارکت داشتند. دبیر شانزدهمین جشنواره بین‌المللی فیلم کوتاه دانشجویی «نهال» تصریح کرد: اگر بخواهم به اسامی هیئت داوران در بخش داخلی و بین‌المللی اشاره‌ای داشته باشم می‌توانم از رامتین شهبازی، تیام یابنده، محمدحدادی، پیمان نعیمی، آرمان فیاض یاد کنم. وی ادامه داد: نمایش آثار این دوره از جشنواره ۲۱ تا ۲۹ در سالن فارابی پردیس هنرهای کاربردی دانشگاه هنر صورت خواهد گرفت و گالری خانه هنرمندان نیز از ۲۲ تا ۲۸ خرداد، میزبان آثار منتخب بخش عکس و پوستر جشنواره خواهد بود که کارشناسانی همچون امیر عابدی، علی نیک‌رفتار، غوغا بیات، رضا معطریان و… داوری بخش عکس و آرش تنهایی، زهرا پاشایی، آرش امین‌اللهی و… داوری بخش پوستر را به عهده داشتند.
دبیر شانزدهمین جشنواره بین‌المللی فیلم کوتاه دانشجویی «نهال» با اشاره به اینکه این دوره از جشنواره نگاه ویژه‌ای به برگزاری کارگاه و ورکشاپ‌های تخصصی داشته است، گفت: این اقدام به منظور استفاده دانشجویان علاقه‌مند به مقوله سینما صورت پذیرفت تا آنها بدون هزینه و در اوقات فراغات خود در جریان مباحث تخصصی سینما قرار گیرند که خوشبختانه گویا نتایج و ثمرات مثبتی هم به دنبال داشته است.
باستانی تأکید کرد: طبق سنت همیشگی «نهال» در گرامیداشت و تجلیل از مقام هنری یکی از پیشکسوتان سینما، در دوره شانزدهم آئین تجلیل از بهرام دهقانی؛ تدوینگر باسابقه سینمای ایران را خواهیم داشت که در ۲۰ خرداد و در جریان مراسم افتتاحیه که در سالن بهنام محمدی کانون پرورش فکری و کودکان و نوجوانان برگزار می‌شود، این بخش را نیز خواهیم داشت. وی در پایان سخنان خود با اشاره به اینکه باید تلاشی مجدانه و دلسوزانه صورت گیرد که آثار فیلم و عکس دانشجویی که در میان آنها آثار باکیفیت بالا و حرفه‌ای نیز فراوان است بیش از پیش دیده شوند، گفت: امسال ما برای پذیرش فیلم‌ها مبلغ ورودیه درنظر گرفتیم اما شاهد حضور پررنگ آثار خارجی در این دوره از جشنواره بودیم و حتی امسال ما فیلم برگزیده اسکار دانشجویی را نیز در جشنواره خواهیم داشت که این امر مایه خرسندی است که جشنواره توانسته اعتبار خوبی را در میان رویدادهای سینمایی مشابه به دست آورد.
امین عباسی؛ دبیر اجرایی جشنواره دیگر سخنران این نشست بود و گفت: «نهال» در هر دوره برگزاری خود قدم جدید برداشته است و ما نیز امسال برای تداوم این حرکت رو به رشد جشنواره اتفاق دیگری را رقم زده‌ایم و آن اینکه تصمیم گرفتیم تا جشنواره را از انحصار دانشجویان رشته سینما خارج کنیم.
وی ادامه داد: در این راستا و در گام نخست به جمع‌آوری گنجینه‌ای از آثار سینمایی دانشجویان دانشگاه‌های مختلف پرداختیم، دانشجویانی که حتی با وجود غیرمرتبط بودن رشته تحصیلی‌شان اما علاقه‌مند به فیلمسازی بودند و آثاری قابل ارائه را نیز در اختیار داشتند و ما در جریان جمع‌آوری این گنجینه با کانون عکس و فیلم دانشگاه‌های مختلف ارتباط ایجاد کردیم و در مورد دانشکده‌های هنری این رابطه میان ما و انجمن عکس و فیلم دانشجویان حفظ شد و تداوم یافت. عباسی تصریح کرد: در گام بعدی به منظور خارج کردن جشنواره از انحصار دانشجویان سینما، سعی در بازخوانی آثار سینمایی دانشجویان در دانشگاه‌ها و مراکز آموزش عالی غیرهنری و سینمایی داشتیم، جلساتی که در آن آثار دانشجویی برای دانشجویان علاقه‌مندی که رشته تحصیلی آنها غیرمرتبط با حوزه سینماست اکران شده و نکته جالب اینکه مسئول برگزاری این جلسات بازخوانی را نیز از فردی خارج از محیط دانشکده سینما و تئاتر و دانشجویی غیرهنری انتخاب کردیم. وی با اشاره به اینکه دبیرخانه جشنواره در گروه اجرایی خود نیز حتی از دانشجویان غیرسینمایی نیز استفاده کرده است، در پایان گفت: برگزاری جلسات بازخوانی و پرسش و پاسخ میان دانشجویان با کارشناسان سینمایی از جمله دستاوردهای بزرگ این دوره از جشنواره بود که نمونه بارز آن برگزاری یکی از این جلسات در دانشکده علوم اجتماعی دانشگاه تهران با حضور کارشناسان سینمایی است. مینا صادقی؛ دبیر اجرایی جشنواره «نهال» نیز در ادامه ضمن تأیید این دستاورد مهم که این جشنواره به آن نائل آمده است، گفت ما در برگزاری این جشنواره سعی کردیم به شکلی شبکه‌ای عمل کنیم، در هسته مرکزی این جشنواره یک گروه هفت نفره حضور دارند که همانطور که اشاره شد برخی از آنها دانشجوی غیرسینمایی هستند اما ما در بسط ارتباطات خود با سایر مراکز و حتی دانشکده‌های غیرسینمایی ار رابطینی استفاده کردیم که علاقه‌مند به فعالیت در این عرصه بودند و از طریق آنها به تبلیغات و اطلاع‌رسانی جشنواره پرداختیم و برای هر کدام از آنها شرح وظایفی تعیین شد که براساس آن با دبیرخانه جشنواره همکاری داشتند. وی در پایان سخنان خود گفت: توزیع پوستر و فراخوان این جشنواره نیز از طریق مجاری گوناگون به انجام رسید که این میان مدارس و مؤسسات آموزشی سینمایی، شعب انجمن سینمای جوان در سراسر کشور با ما همکاری خوبی داشتند. این گزارش حاکی است در ادامه این نشست، پویا زیدآبادی؛ قائم مقام دبیرجشنواره اشاره‌ای به جذب حامی و اسپانسر در این جشنواره داشت و گفت: از آنجا که یکی از اهداف بزرگ ما در برگزاری این جشنواره تبدیل این رویداد به یک آکادمی فیلم با محوریت آثار دانشجویی است و در جشنواره امسال نیز جایزه ویژه آکادمی را نیز به فیلم برگزیده اعطا خواهیم کرد لذا با «نماوا» قراردادی منعقد شده است تا طی آن دانشجویان عضو آکادمی «نهال» به شکل آنلاین فیلم‌ها را تماشا کرده و رأی مخالف و موافق خود را نسبت به آن فیلم ثبت کنند که می‌تواند مبنایی برای اهدای جایزه در این بخش باشد.  شانزدهمین جشنواره بین‌المللی فیلم کوتاه دانشجویی «نهال» ۲۵ جایزه در رشته‌هایی همچون بهترین فیلمبرداری، بهترین تدوین، بهترین کارگردانی، بهترین صدابرداری، بهترین بازیگری زن، بهترین بازیگری مرد و… در اختتامیه به برگزیدگان اهدا خواهد کرد. انتهای پیام
