 بازیگران اسکاری در «مسیر بازگشت»
«رابرت دنیرو»، «مورگان فریمن» و «تام لی جونز» در فیلم اکشن-کمدی «مسیر بازگشت» به کارگردانی «جورج گالو» همبازی می‌شوند. 
به گزارش ایسنا به نقل از هالیوود ریپورتر، این پروژه سینمایی که قرار است در بازار جشنواره فیلم کن ۲۰۱۹ برای اولین بار معرفی شود، با فیلمنامه‌ای نوشته «جورج گالو» نویسنده فیلم «پسران بد» مقابل دوربین خواهد رفت و سه بازیگر سرشناس و برنده اسکار شامل «رابرت دنیرو»، «تام لی جونز» و «مورگان فریمن» در آن به ایفای نقش خواهند پرداخت.
«مسیر بازگشت» بر اساس فیلمی به همین نام ساخته «هری هورویتز» (۱۹۸۲) کارگردان درگذشته آمریکایی ساخته خواهد شد و داستان آن درباره «مکس باربر» (دنیرو) است که به رئیس یک گروه خلافکاری بدهکار است و در تلاش است با ساخت یک فیلم وسترن و استفاده از «دوک مونتانا» (تام لی جونز) به عنوان بازیگر او در روز نخست فیلمبرداری بکشد و یک کلاهبرداری بیمه‌ای انجام می‌دهد اما به طور شگفت‌انگیزی «مونتانا» عملکرد فراتر از انتظارات دارد و تصمیم می‌گیرد از اشتباهات گذشته خود رهایی یابد و در این راه «مکس» و دیگران را نیز همراه خود می‌کند.
«دنیرو» و «جونز» پیش از این در فیلم «خانواده» محصول ۲۰۱۳، «دنیرو» و «فریمن» در همان سال در فیلم «آخرین وگاس» و «جونز» و «فریمن» در سال ۲۰۱۷ در فیلم «تازه کار» با یکدیگر همبازی بوده‌اند.
فیلم «مسیر بازگشت» از ماه ژوئن در نیومکزیکو مقابل دوربین می‌رود.
انتهای پیام
