انتشار برخی گزارش‌های مالی آسیب‌زننده است!
امیر مهران معتقد است:  من در عین حالی که موافق  انتشار گزارش عملکرد مالی انجمن سینمای جوان یا مرکز گسترش هستم اما فکر می‌کنم انتشار برخی مسائل در این لیست منتشر شده، ممکن است به روابط فیلم‌سازان با عوامل و همکارانشان آسیب بزند.
مجموعه‌های سازمان سینمایی از جمله انجمن سینمای جوان و مرکز گسترش سینمای مستند و تجربی گزارشی از عملکرد مالی خود در سال ۹۷ را منتشر کرده‌اند، امیر مهران _ انیمیشن‌ساز در گفت‌وگویی با ایسنا، درباره این موضوع گفت: این اتفاق از جهت مدیریتی اتفاق خوبی است. در این راستا یک شفاف سازی درباره بودجه‌ای که به این سازمان‌ها اختصاص داده‌اند، انجام می‌شود که این بودجه صرف فیلم‌سازی شده یا موارد دیگر.
او افزود: اما در این گزارشی که منتشر شد، مسئله‌ای وجود دارد، برای مثال در این گزارش رقم مبلغی که به عنوان کمک هزینه به من پرداخت شده از مبلغی که من دریافت کردم، حدود ۲۰ درصد بیشتر است و من وقتی علت آن را جویا شدم، به من گفتند بخشی از این مبلغ اضافه شده، متمم قرارداد من است و مبلغی که مرکز گسترش در فیلم من سهیم است، نیز در این گزارش آمده است.
مهران اضافه کرد: اتفاق بدی که با این موضوع رخ می‌دهد، ایجاد یک سوءتفاهم بین فیلم‌سازان و عوامل فیلم و همکاران اوست، چرا که ممکن است من خیلی صادقانه به دوستانم مبلغ کمک هزینه را گفته باشم ولی حالا یک اختلاف بیست درصدی به وجود آمده است. در ساخت فیلم کوتاه برآورد هزینه‌ها مانند ساخت یک فیلم سینمایی، حرفه‌ای نیست و خیلی اوقات به خاطر کمبود بودجه با دوستی و رفاقت‌ها ساخت یک فیلم کوتاه به اتمام می‌رسد که با ایجاد این نوع سوءتفاهم‌ها، این دوستی و رفاقت‌ها آسیب می‌بیند.
این انیمیشن‌ساز در ادامه تصریح کرد: من در عین حال که موافق این گزارش مالی هستم اما فکر می‌کنم وقوع چنین مسائلی ممکن است آسیب‌زننده به روابط فیلم‌سازان با عوامل و همکارانشان باشد. هرچند که ارائه هزینه‌ها در این بخش شاید کمی مشکل‌ساز باشد ولی ارائه گزارش مالی از بخش‌های فرهنگی مانند جشنواره‌ها یا ایونت‌ها باید کاملاً مشخص باشد.
مهران در بخش دیگری از صحبت‌هایش درباره انتظارات خود از رئیس سازمان سینمایی، حسین انتظامی، که به تازگی حکم خود را از وزارت ارشاد گرفته است، گفت: انتظار اینکه توجه بیشتری به فیلم کوتاه و انیمیشن شود، یک انتظار تکراری و کلیشه‌ای است. در عین حال من درباره انیمیشن واقعاً این انتظار را دارم. بچه‌های فیلم کوتاه به واسطه ارتباط‌هایی که با فیلم حرفه‌ای دارند، شاید بتوانند از روابط‌شان استفاده کنند؛ شاید خیلی زیاد نه ولی شرایط بهتری از بچه‌های انیمیشن که بیشتر گوشه نشین و بدون هیاهو هستند، دارند.
او در پایان افزود: فکر می‌کنم اگر در ایران بیشتر روی انیمیشن سرمایه‌گذاری شود، به استانداردهای جهانی نزدیک می‌شود. همانطور که الان چند سالی است که مراکزی مانند «اوج» روی آن سرمایه‌گذاری کرده‌اند و شاهد اتفاقات خوبی در این زمینه بوده‌ایم. اگر سازمان سینمایی هم حمایت خود را از انیمیشن و سینمای انیمیشن بیشتر کند، اتفاقات خوبی در این زمینه رخ می‌دهد.
انتهای پیام
