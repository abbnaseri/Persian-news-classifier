راهیابی «عرق سرد» به جشنواره فیلم سیدنی استرالیا
فیلم «عرق سرد» به کارگردانی سهیل بیرقی در بخش فیلم‌های بلند جشنواره بین‌المللی فیلم سیدنی استرالیا به نمایش گذاشته خواهد شد. 
به گزارش ایسنا، بخش «فیلم‌های بلند» جشنواره فیلم سیدنی استرالیا، ویژه فیلم‌های برنده جوایز سینمایی از سراسر جهان و همچنین آثاری است که سزاوار کشف شدند، هستند و فیلم «عرق سرد» در این بخش از جشنواره در کنار حدود ۴۰ فیلم سینمایی به روی پرده می‌رود.
«عرق سرد» درباره‌ی ممنوع الخروج کردن یک ورزشکار زن توسط شوهرش است و تمامی بازیگران این فیلم در جشنواره‌ی فیلم فجر کاندید دریافت سیمرغ شدند. همچنین امیر جدیدی و سحر دولتشاهی برای بازی در این فیلم موفق به دریافت سیمرغ بلورین بهترین بازیگر نقش اول مرد و نقش مکمل زن شدند.
باران کوثری، امیر جدیدی، لیلی رشیدی، هدی زین‌العابدین و سحر دولتشاهی بازیگران اصلی «عرق سرد» هستند.
این فیلم پیش از این در بخش رقابتی جشنواره فیلم استکهلم، بخش "آینده آسیا" سی و یکمین جشنواره فیلم توکیو و همچنین جشنواره فیلم «بنگلور»، «پالم اسپرینگز» و بخش ویترین بین‌المللی جشنواره فیلم «پاناما» نیز به روی پرده رفته است.
جشنواره فیلم سیدنی ۲۰۱۹ از تاریخ ۵ تا ۱۶ ژوئن (۱۵ تا ۲۶ خرداد) در کشور استرالیا برگزار می‌شود.
انتهای پیام
