نمایش بهترین فیلم جشنواره‌ی سینماحقیقت 
عصر دوشنبه هفته جاری، مستند «خانه‌ای برای تو» به تهیه‌کنندگی مهدی شامحمدی و کارگردانی مهدی بخشی‌مقدم، در کانون فیلم «سینماحقیقت» مرکز گسترش سینمای مستند و تجربی به نمایش درمی‌آید. این فیلم برنده نشان فیروزه بهترین فیلم دوازدهمین جشنواره بین‌المللی سینماحقیقت بوده است.
به گزارش ایسنا به نقل از روابط عمومی مرکز گسترش سینمای مستند و تجربی، مستند ۷۱ دقیقه‌ای «خانه‌ای برای تو» که یکی از ۵ فیلم منتخب جشنواره فیلم فجر بود، از ساعت ۱۷:۳۰ عصر روز دوشنبه ۲ اردیبهشت ۹۸ در سالن سینماحقیقت این «مرکز» به نمایش عمومی درآمده و سپس با حضور مهدی شامحمدی و مهدی بخشی‌مقدم (تهیه‌کننده و کارگردان)، ناصر صفاریان (مسئول نمایش و نشست فیلم‌ها) و همایون امامی (منتقد میهمان) مورد نقد و بررسی قرار می‌گیرد.
در خلاصه موضوع «خانه‌ای برای تو» آمده است: «داود جوان ۳۰ ساله اهل یکی از روستاهای اطراف گیلان، کمتر از یک سال از ازدواجش می‌گذرد که در شغلش دچار ورشکستگی شده و همزمان متوجه می‌شود که به سرطان پیشرفته‌ای دچار شده است. او در این شرایط برای زندگی‌اش تصمیمات جدیدی می‌گیرد…»
عموم علاقمندان جهت تماشای این فیلم مستند و شرکت در جلسه نقد و بررسی آن می‌توانند از ساعت ۱۷:۳۰ عصر دوشنبه (۲ اردیبهشت) به کانون فیلم «سینماحقیقت» واقع در خیابان سهروردی شمالی، میدان شهید قندی، شماره ۱۵، مرکز گسترش سینمای مستند و تجربی مراجعه نمایند.
شرکت در این برنامه برای عموم آزاد است.
«خانه‌ای برای تو» در دوازدهمین دوره جشنواره بین‌المللی سینماحقیقت، موفق به کسب نشان فیروزه بهترین فیلم، تندیس بهترین کارگردانی و موسیقی متن شد. این فیلم در جدول پُرمخاطب‌ترین فیلم سینماحقیقت هم رتبه‌ی نخست را بدست آورد.
انتهای پیام
