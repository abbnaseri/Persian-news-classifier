در اولین جلسه شورای عالی جشنواره فیلم کودک و نوجوان چه گذشت؟
شهردار اصفهان گفت: با توجه به شرایط خاص به وجود آمده برای کشور در فضای بین المللی، جشنواره فیلم کودک و نوجوان در اصفهان باید به یک فرصت طلایی برای خانواده‌های اصفهانی تبدیل شده و از این رویداد سینمایی به خوبی بهره برداری شود.
به گزارش ایسنا طبق گزارش رسیده، قدرت الله نوروزی در اولین جلسه شورای عالی برنامه ریزی سی و دومین جشنواره بین المللی فیلمهای کودکان و نوجوانان اصفهان اظهار کرد: تاکید بر نام اصفهان برای برگزاری این جشنواره، صرفاً تاکید بر یک محدوده جغرافیایی نیست بلکه اصفهان بخشی از برند این جشنواره است. در عین حال لازم است این رویداد مهم بین المللی بتواند در عرصه جهانی بیش از گذشته عرض اندام کرده و به اصفهان محدود نشود.
وی تصریح کرد: برگزاری جشنواره در اصفهان باید شرایطی را فراهم کند تا افراد فعال و علاقمند در حوزه فیلم که از نام و نشان کمتری برخوردارند نیز بتوانند به عرصه آمده و آثارشان دیده شود. با توجه به شرایط خاص به وجود آمده برای کشور در فضای بین المللی، جشنواره فیلم کودک و نوجوان در اصفهان باید به یک فرصت طلایی تبدیل شده و از این رویداد سینمایی به خوبی بهره برداری شود.
شهردار اصفهان با بیان اینکه میتوان از افراد علاقمند و داوطلب برای برگزاری هر چه بهتر جشنواره و کاهش هزینهها استفاده کرد، ادامه داد: این موضوع برای شهرداری اصفهان بسیار مهم است زیرا ضمن فرصت دادن به جوانان و رشد استعدادهای آنان، یک سرمایه گذاری جدید برای آینده محسوب میشود.
وی با بیان اینکه باید حس برگزاری رویداد جشنواره فیلم کودک و نوجوان در اصفهان ایجاد شود، اضافه کرد: این موضوع بسیار مهمی است زیرا گاهی اوقات رویدادی در شهر اتفاق می افتد اما حس شوق انگیز را در میان شهروندان ایجاد نمیکند، شور و حسی که جشنواره در شهر ایجاد میکند بسیار مهم است. باید شرایط برای هر مهمان خارجی یا داخلی که از فرودگاه وارد اصفهان میشود به گونهای فراهم شود که برگزاری این رویداد بین المللی را در نقاط مختلف سطح شهر به شکلی ملموس ببیند.
نوروزی ضمن تأکید بر جلب مشارکت سایر ارگانها و سازمانها در برگزاری جشنواره فیلم کودک، اظهار داشت: دیگر دستگاه ها و نهادها هم باید از روند تولید و نمایش فیلم و جریان فیلمسازی برای کودکان و خانواده ها حمایت کنند.
وی بیان داشت: شهرداری اصفهان در خصوص برگزاری این جشنواره در اصفهان نگاه روشنی داشته و با نگاه بین المللی نه تنها به کودکان کشور بلکه به کودکان سراسر جهان فکر میکند.
شهردار اصفهان در پایان بر لزوم ایجاد دبیرخانه دائمی جشنواره در اصفهان، تأکید کرد.
زنجیره صنعت سینما در اصفهان شکل گیرد
دبیر سی و دومین جشنواره بین المللی فیلم‌های کودکان و نوجوانان اصفهان نیز در ادامه این جلسه اظهار کرد: طی چند روز گذشته فراخوان و مقررات سی و دومین دوره جشنواره منتشر شد و انتظار میرود مانند سالهای گذشته شاهد استقبال فیلمسازان داخلی و بین المللی برای شرکت آثارشان در این جشنواره باشیم.
علیرضا تابش با اشاره به اینکه اصفهان شهر خلاق سینمای کودک نیز هست، تصریح کرد: به موازات برگزاری جشنواره فیلم کودک و نوجوان در اصفهان ضروری است این شهر به پایگاه مطمئن برای حمایت از تولیدات سینمایی ویژه کودکان و نوجوانان تبدیل شود تا در طول سال، در کنار برگزاری جشنواره کودک، رویدادهای دیگر مانند نمایشگاه دستاوردهای صنعت سینما که سال گذشته برگزار شد، ادامه یافته و زنجیره صنعت سینما در شهر اصفهان شکل گیرد.
وی ادامه داد: شورای برنامه ریزی جشنواره علاوه بر اینکه زیر نظر شهردار اصفهان و عضویت نهادهای سینمایی و فرهنگی، یک نگاه کلان به وضعیت جشنواره فیلم کودک و نوجوان دارد باید نیم نگاهی نیز به وضعیت سینمایی و هنری شهر اصفهان در عرصه های تولید و اکران فیلم هم داشته باشد.
پیوند بیشتر جشنواره با مردم
دبیر سی و دومین جشنواره بین المللی فیلم های کودکان و نوجوانان اصفهان با بیان اینکه جشنواره فیلم کودک امسال همزمان با رویداد مبارک عید غدیر برگزار میشود، افزود: از فرصت جشنهای این ایام می‌توان برای پیوند هر چه بیشتر مردم با جشنواره استفاده کرد.
وی اضافه کرد: تلاش برای انزوای ایران و تشدید ایران هراسی در عرصه جهانی و شدت دادن به تحریم‌ءها، در دستورکار دشمنان ملت ایران قرار دارد و این شرایط برگزارکنندگان این جشنواره بین المللی را مصمم می کند ضمن فراهم کردن حضور چهره ها و مهمانان شاخص بین المللی و برگزاری رویدادهای جانبی در جشنواره، نسبت به معرفی هر چه بهتر توانمندی سینمای نجیب ایران در عرصه بین الملل بیش از گذشته اقدام شود.
وی با عنایت به سیاست عدالت فرهنگی تاکید کرد: امسال نیز همزمان با برگزاری جشنواره در اصفهان، نمایش منتخب فیلم های کودک و نوجوان در سراسر کشور در همان ایام انجام خواهد شد. امیدواریم شور و رایحه جشنواره فیلم کودک و نوجوان اصفهان در کل کشور جریان یابد و کودکان و نوجوانان بتوانند در کنار خانواده های خود از مواهب این جشنواره استفاده کنند. همچنین جشنواره امسال موضوع استان های درگیر سیل و کودکان و نوجوانان این استان ها را نیز مد نظر دارد و مردم در کنار هنرمندان، مسئولیت اجتماعی خود را انجام خواهند داد.
دبیر سی و دومین جشنواره بین المللی فیلم کودک و نوجوان گفت: با توجه به اینکه دنیای کودکان نسل جدید، دنیای دیجیتال است لازم دیدیم در این دوره از جشنواره به محتوای سرگرمی کودکان در فضای دیجیتال، توجه داشته باشیم، به همین دلیل بخش ویژه ای برای آثار "وب سری" در نظر گرفته شده تا توجه جدی تری به نیازهای کودکان در این حوزه صورت گیرد.
وی با بیان اینکه بخشی برای همکاری سینمایی شهرهای خواهرخوانده با اصفهان در نظر گرفته شده است گفت: از حضور رسانههای بین المللی برای پوشش اخبار این جشنواره استقبال می کنیم، تا همانگونه که پوشش اخبار جشنواره در رسانه های محلی و ملی انجام می شود پژواک بین المللی این رویداد بیش از گذشته باشد.
تابش با بیان اینکه دو دوره المپیاد فیلمسازی نوجوانان با موفقیت برگزار شده است، گفت: امسال اصفهان میزبان سومین دوره المپیاد فیلمسازی نوجوانان خواهد بود و شاهد برگزاری این رویداد مختص نوجوانان، همزمان با برگزاری سی و دومین جشنواره بین المللی فیلم های کودکان و نوجوانان خواهیم بود.
همچنین رییس کمیسیون فرهنگی ورزشی شورای شهر اصفهان در جلسه شورای عالی برنامه ریزی جشنواره بین المللی فیلم کودک و نوجوان اظهار کرد: جشنواره سال گذشته با توجه به شرایط موجود و افزایش چندبرابری هزینه‌ها در وضعیت بسیار خوبی برگزار شد و با مدیریت هزینه ها توانست به شاخص های کیفی مدنظر خود دست یابد.
فریده روشن با بیان اینکه افزایش مشارکت هنرمندان اصفهانی از اتفاقات خوب سال گذشته بود، تصریح کرد: برگزاری جایزه زاون نیز اتفاق مهم و ارزشمندی بود که به لحاظ روحی به هنرمندان و سینماگران اصفهانی آرامش بخشید.
در این جلسه همچنین مرتضی کاظمی عضو شورای سیاستگذاری جشنواره و مشاور وزیر فرهنگ و ارشاد اسلامی، مرضیه برومند و رسول صدرعاملی اعضای شورای برنامه ریزی و کارگردان سینما و علیرضا رضاداد عضو شورای برنامه ریزی جشنواره نکات، دغدغه ها و پیشنهادهای خود را در خصوص برگزاری این جشنواره مطرح کردند.
دکتر نوروزی، شهردار اصفهان در این جلسه از خدمات علیرضا رضاداد دبیر دو دوره اخیر جشنواره بین المللی فیلم های کودکان و نوجوانان اصفهان تقدیر کرد.
سی و دومین جشنواره بین‌المللی فیلم‌های کودکان و نوجوانان اصفهان به دبیری علیرضا تابش از ۲۸ مرداد تا ۴ شهریور ماه در اصفهان برگزار می‌شود.
انتهای پیام
