این فیلم‌های کوتاه را تماشا کنید
سازندگان «فیلم‌های کوتاه روز» که در گروه هنر و تجربه اکران می‌شود، بر حمایت از فیلم‌های کوتاه تاکید کردند.‌
به گزارش ایسنا بر اساس خبر رسیده، شب گذشته ۱۶ اسفندماه مراسم اکران خصوصی پنج فیلم کوتاه " تو فقط مادر من باش " ، " استون " ، " اینجا جاده ها پایان ندارد " ، " آلان " و  " درس " در سالن استاد ناصری خانه هنرمندان با حضور عوامل فیلم‌ها ، برخی اهالی رسانه ، هنرمندان و مهمان های ویژه با اجرای شیرین صمدی برگزار شد.

در ابتدا و قبل از ورود به سالن نمایش ، مراسم امضا و عکس با حضور مهمانان و عوامل فیلم برگزار شد. ابتدا مجری به حضور بین المللی این آثار و جوایزی که دریافت کرده‌اند اشاره کرد و بعد رقیه توکلی کارگردان " تو فقط مادر من باش  " گفت : از محمد قانعی فرد تهیه کننده فیلم که مسبب ساخت این فیلم شد تشکر می کنم و امیدوارم از دیدن فیلم های ما لذت ببرید .
بهرنگ دزفولی زاده کارگردان " استون " در ادامه بیان کرد : از همه کسانی که برای دیدن و حمایت از فیلم های کوتاه تشریف آوردند تشکر می کنم و از مریم تجدد به عنوان تهیه کننده که همراه من بود قدردانی می کنم .
وی افزود : اگر فیلم های ما را دوست داشتید در صفحات اینستاگرام خود و به صورت دهان به دهان تبلیغ کنید چون فضای فیلم کوتاه بخصوص در اکران ، نیاز به حمایت دارد.
این کارگردان با اشاره به اهمیت بخش هنر و تجربه در اکران فیلم ها بیان کرد : یک سری فیلم دلی تولید می شوند که بسیار درخشان و تاثیرگذار هستند اما امکان اکران ندارند ، تعدادی از آن ها اکران می شوند ولی صاحبان برخی ، از نداشتن سانس های زیاد گله مند هستند. من می گویم توانایی و بضاعت هنر و تجربه همین‌قدر است و تمام تلاش خود را برای بهتر دیده شدن فیلم ها انجام می دهد.
وی افزود: سوال من از دوستان گله‌مند این است؛ آیا اگر هنر و تجربه این امکان اکران را هم به‌وجود نمی آورد قرار بود فیلمتان کجا و چگونه نمایش داده شود و به اکران عمومی برسد ؟! پس بهتر است به جای گله تشکر کنیم .
همچنین مصطفی گندمکار کارگردان " آلان " گفت: زجر آورترین نکته برای فیلمساز این است که فیلمش با تولید و کیفیت خاص ساخته اما با بدترین حالت نمایش داده شود و پخش نامناسبی داشته باشد. اگر امشب کیفیت فیلم ها در برخی مواقع پایین بود به خاطر کیفیت سالن است .
در ادامه مهدی بوستانی شهر بابکی کارگردان " درس " بیان کرد : موضوع فیلم من در مورد جریانی است که همه می‌دانند و مقوله‌ای ناگفته و ندانسته در آن نیست ، آن چیزی که در فیلمم مهم است فرم روایت گری و تجربه گری است که می تواند در فیلم‌های کوتاه باشد .
این کارگردان ادامه داد : امیدوارم از دیدن فیلم ها لذت ببرید و تا جایی که ممکن است حمایت کنید .
پس از پایان صحبتهای فیلمسازان ، پنج فیلم کوتاه برای حاضران در سالن نمایش داده شد و توفیق امانی کارگردان " اینجا جاده ها پایان ندارد " تنها غایب مراسم دیشب بود.
این پنج فیلم در قالب یک بسته نمایشی و به عنوان " فیلم های کوتاه روز " در بخش سینمای هنر و تجربه اکران می‌شوند.
انتهای پیام
