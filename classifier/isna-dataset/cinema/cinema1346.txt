از آغاز جشنواره پویانمایی تا دو خبر دیگر از سینما
آغاز جشنواره‌ی پویانمایی از فردا، اعلام داوران جشنواره شبدیز، نقد و بررسی «همسر» در ارسباران از جمله خبرهای دریافتی سینماست.
به گزارش ایسنا به نقل از اداره کل روابط عمومی و امور بین‌الملل کانون، یازدهمین جشنواره بین‌المللی پویانمایی تهران از صبح روز یک‌شنبه 12 اسفند  1397در تهران کلید می‌خورد.
کانون پرورش فکری کودکان و نوجوانان در 22 سال اخیر متولی برپایی این دوسالانه هنری بود و امسال یازدهمین دوره آن را در بخش‌های مختلف رقابتی و جنبی برگزار می‌کند.
بر همین اساس، 12 اسفند و در روز اول جشنواره از ساعت 8:30 صبح تا 23 در چندین سانس فیلم‌هایی از بخش‌های مختلف مسابقه در مرکز آفرینش‌های فرهنگی هنری کانون در خیابان حجاب و سینما تئاتر کانون واقع در خیابان خالد اسلامبولی به نمایش درمی‌آید.
همچنین در این روز نشست‌ها و کارگاه‌هایی با عنوان‌های «فیلم‌نامه‌نویسی خلاق»، «پایان‌نامه‌های برتر»، «11 تکنیک، 11 فیلم‌ساز» و «نقد فیلم» برگزار می‌شود.
سالن‌های نمایش کانون در سراسر کشور نیز از صبح روز یک‌شنبه اکران‌های ویژه خود را آغاز می‌کنند که صبح‌ها ویژه دانش‌آموزان مدارس است و عصرها برای دانشجویان و خانواده‌ها خواهد بود.
همچنین بازار انیمیشن نیز در جشنواره پویانمایی تهران از ساعت 14 تا 21 برپا می‌شود و در بخش میتینگ هم فرصتی برای دیدار و مذاکره بین فیلم‌سازان و سرمایه گذاران و تهیه‌کنندگان فراهم می‌شود. امسال برای اولین بار پیچینگ انیمیشن ایران نیز برگزار می‌شود.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ به دبیری محمدرضا کریمی‌صارمی در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.

داوران جشنواره منطقه‌ای «شبدیز» اعلام شد
بهرام دهقان،شهرام مکری و محمدرضا وطن‌دوست به‌عنوان داوران بخش فیلم شصت و دومین جشنواره منطقه‌ای سینمای جوان «شبدیز» معرفی شدند.
این هیئت از میان ۳۷ فیلم داستانی، ۲۲ فیلم مستند، ۷ فیلم پویانمایی و ۵ فیلم تجربی  که در مرحله پایانی این رویداد حضور دارند، بهترین‌های هر بخش را برخواهند گزید.
شصت و دومین جشنواره منطقه ای سینمای جوان «شبدیز» ۱۴تا ۱۷ اسفند ماه ۹۷ به مدت ۴ روز و با حضور استان‌های (آذربایجان غربی، آذربایجان شرقی، کردستان، لرستان، ایلام، چهارمحال و بختیاری، کهکیلویه و بویراحمد، خوزستان، بوشهر، تهران و کرمانشاه) توسط انجمن سینمای جوانان ایران و اداره کل فرهنگ و ارشاد اسلامی استان کرمانشاه برگزار می‌شود.

اعلام جزییات نشست تخصصی «اقتباس برای فیلمنامه پویانمایی»
چهارشنبه 15 اسفند و در چهارمین روز برپایی یازدهمین جشنواره پویانمایی تهران نشست تخصصی «اقتباس برای فیلم‌نامه پویانمایی» برگزار می‌شود.
 نشست «اقتباس برای فیلم‌نامه پویانمایی» با هدف کشف زیرمتن‌های مناسب برای اقتباس در حوزه پویانمایی، بررسی روند تبدیل این متون به فیلم‌نامه نهایی و تحلیل میزان موفقیت این فیلم‌نامه‌ها در یازدهمین جشنواره پویانمایی تهران برگزار می‌شود.
فیلم‌های سینمایی «آخرین داستان» ساخته اشکان رهگذر، «هزار افسان: افسانه زال و سیمرغ» ساخته اصغر صفار و عباس جلالی‌یکتا، «ایستوک» به کارگردانی رولند توث و «سنجاب» اثر مایکه مولر آثار انتخاب شده برای این نشست هستند.
نشست «اقتباس برای فیلم‌نامه پویانمایی» ساعت 15 روز چهارشنبه 15 اسفند 1397 در سالن کنفرانس مرکز آفرینش‌های فرهنگی هنری کانون پرورش فکری کودکان و نوجوانان در خیابان حجاب برگزار می‌شود.
این نشست با این نگاه برگزار می‌شود که جایگاه فیلم‌نامه در پویانمایی، جایگاهی مهم و نیازمند توجه کامل سازندگان و تحلیل‌گران این حوزه است و هر اثری چه کوتاه و چه بلند به پشتوانه یک فیلم‌نامه دقیق و صحیح است که ظرفیت‌های اجرایی خود را شکوفا می‌کند. با چنین رویکردی داستان‌های تاریخی و اسطوره‌ای هر کشور و فرهنگ قابلیت مهمی برای تبدیل‌شدن به فیلم‌نامه‌های پویانمایی جذاب و هدفمند دارند.
یازدهمین جشنواره بین‌المللی پویانمایی تهران از 12 تا 16 اسفند 1397 در مرکز آفرینش‌های فرهنگی هنری کانون پرورش فکری کودکان و نوجوانان با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.



"همسر" در فرهنگسرای ارسباران اکران و نقد می شود
فیلم سینمایی «همسر» به کارگردانی بیورن رونگه محصول 2017 سوئد و انگلستان، یکشنبه 12 اسفند ماه 1397 ساعت 18 در فرهنگسرای ارسباران نمایش داده شده و پس از آن نقد و بررسی می‌شود.
به نقل از باشگاه فیلم تهران، این فیلم درباره زنی است که همراه شوهرش برای دریافت جایزه نوبل ادبیات به استکهلم سفر کرده است و در جریان سفر درباره انتخاب‌هایی که در زندگیش داشته دچار تردید می‌شود.
این فیلم در نود و یکمین مراسم اسکار نامزد جایزه بهترین بازیگر نقش اول زن برای بازی گلن کلوز شد. فیلم همسر همچنین در گلدن گلوب 2019 برنده بهترین بازیگر نقش اول زن شد.
کورش جاهد کارشناس سینما، مهمان پانصدمین نشست باشگاه فیلم تهران است.‌
علاقمندان برای حضور دراین نشست می‌توانند به فرهنگسرای ارسباران واقع در خیابان شریعتی بالاتر از پل سیدخندان‌، خیابان جلفا مراجعه و یا با شماره‌های 20- 22872818 تماس بگیرند.

انتهای پیام   
