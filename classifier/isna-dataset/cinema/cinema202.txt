مخاطب 9 میلیونی سینما برای گیشه‌ی بهاره 
۱۹ فیلم سینمایی که در بهار امسال روی پرده رفتند ۱۱۲ میلیارد تومان را در صنعت سینمای کشور به گردش درآوردند و بیش از ۹ میلیون مخاطب را به سالنهای سینمایی کشاندند اما این اعداد تنها ظاهر اتفاقات رخ داده در این سه ماهه را نشان می‌دهد ...
به گزارش ایسنا از ابتدای سال ۹۸ تاکنون یعنی در سه ماه فروردین، اردیبهشت و خرداد، ۱۹ فیلم سینمایی روی پرده رفتند. این تعداد فیلم توانستند برای سینمای ایران ۱۱۲ میلیارد تومان عایدی به همراه داشته باشند.
گیشه سینما از این مقدار به تفکیک ۵۷ میلیارد و ۳۵۷ میلیون تومان در فروردین‌ماه، ۲۶ میلیارد و ۶۶۳ میلیون تومان در اردیبهشت ماه و ۲۸ میلیارد و ۷۹۱ میلیون تومان در خردادماه فروش داشت.
در یک مقایسه آماری از میزان فروش همین بازه زمانی با دو سال گذشته می‌توان دید در فروردین ماه که هر ساله به دلیل وجود تعطیلات نوروزی جزو پرفروش‌ترین ماهِ سال است، در سال گذشته (۹۷)، حدود ۴۲ و نیم میلیارد تومان و در سال ۹۶، بیش از ۲۷ میلیارد تومان بوده است. بنابر این با نگاهی اجمالی به این اعداد مشخص است که در سال ۹۸ رشد قابل ملاحظه‌ای در گیشه سینما داشته‌ایم. اما سوال این است که آیا این افزایش فروش همراه با افزایش مخاطب هم بوده یا تنها تاثیر افزایش بها بلیت‌ها بوده است؟

بهای بلیت سینماها در سال ۹۸ از ۱۵ هزار تومان در سینماهای مدرن، به ۲۰ هزار تومان (با احتساب ارزش افزوده) افزایش پیدا کرد البته با این نکته که در روزهای شنبه، یکشنبه، دوشنبه و چهارشنبه بهای بلیت به همان میزان قبل و تنها پنجشنبه، جمعه و روزهای تعطیل بلیت سینماها افزایش قیمت دارند.
تعداد مخاطبان سینمای ایران از ابتدای سال (۹۸) تاکنون عددی بیش از ۹ میلیون نفر را به ما نشان می دهد این در حالی است که در سال گذشته براساس آماری که موسسه سینماشهر بنابر فروش مکانیزه سینماهای سراسر کشور اعلام کرد سینمای ایران در سیزده روز ابتدایی سال ۱۳۹۷ مجموعاً یک میلیون و ۹۳۴ هزار و ۷۸۳ نفر مخاطب جذب کرده است که با این رقم نسبت به مدت مشابه سال ۹۶ با رقم یک میلیون ۶۲۸ هزار و ۷۶۳ نفر رشدی معادل ۱۸.۸ درصد را شاهد بوده است.
سینمای ایران در سال ۹۷ از روزهای آغازین گیشه بهاری‌اش تا پایان خردادماه که ۱۹ فیلم سینمایی روی پرده برد توانست حدود ۹ میلیون و ۸۰۰ هزار نفر را به سینما جذب کند که از این مقدار بیش از ۴ میلیون نفر در تهران و بقیه در دیگر شهرستانها بودند و مجموع فروش این تعداد فیلم در سه ماهه ابتدایی سال ۸۴ میلیارد و ۵۶۰ میلیون تومان شده است.
بنابر این از نظر تعداد مخاطب تفاوت قابل ملاحظه ای در دو سال اخیر مشاهده نمی‌شود در حالی که آمار فروش افزایشی حدود ۲۷ میلیاردی را نشان می‌دهد. بر این اساس شاید بتوان ثابت کرد سینمای ایران نتوانسته در زمینه جذب مخاطبِ بیشتر، قدمی بردارد و در بهترین حالت تنها همان مخاطبان ثابت خود را حفظ کرده است.
پرفروش‌ترین فیلم سینمایی که در این سه ماهه (سال ۹۸) روی پرده رفته «متری شیش و نیم» سعید روستایی با فروشی نزدیک به ۲۷ میلیارد تومان و دو میلیون و ۲۳۰ نفر مخاطب بوده و در رتبه دوم «رحمان ۱۴۰۰» منوچهر هادی با فروش بیش از ۲۲ میلیارد تومان و یک میلیون و ۷۹۷ نفر مخاطب و در رتبه سوم «تگزاس ۲» مسعود اطیابی با فروش ۱۷ میلیاردی و یک میلیون و ۷۰۰ هزار نفر مخاطب قرار دارند.
سه فیلم پایین جدول از نظر فروش نیز به ترتیب «تولدت مبارک» سمیه زارعی نژاد با نزدیک به ۳۸ میلیون تومان، «خانه دیگری» بهنوش صادقی ۷۹ میلیون تومان و «وکیل مدافع» سلمی بابائی و ونداد دوشن با ۸۴ میلیون تومان قرار دارند که هر سه فیلم در جدول اکران ماه رمضان قرار داشتند.
امسال هفت فیلم سینمایی «رحمان ۱۴۰۰»، «متری شیش و نیم»، «چهارانگشت»، «زندانی‌ها»، «پیشونی سفید ۳»، «ژن خوک» و «غلامرضا تختی» در جدول اکران نوروزی قرار گرفتند که در مجموع تنها در ایام نوروز بیش از ۳۰ میلیارد تومان عایدی برای سینمای ایران داشتند و به تعبیری تقریباً این میزان فروش یک و نیم برابر سال گذشته است.

در این بین فیلم سینمایی «رحمان ۱۴۰۰» که یک اثر کمدی است به دلیل انجام یک تخلف در زمان پخش بعد از حدود یک ماه نمایش روی پرده سینماها توقیف شد و نتوانست تا پایان مهلت مقرر خود روی پرده بماند و فیلم سینمایی «تگزاس ۲» جایگزین آن شد.
از دیگر اتفاقاتی که در این فصل شاهد آن بودیم ضعف شدید اکران در ایام ماه رمضان بود. امسال اکران سری دوم فیلم‌های سینمایی که اصلاحا اکران دوم نوروز گفته می‌شود، با آغاز ماه رمضان همزمان شد.
در این دوره ۶ فیلم سینمایی «نبات»، «به دنیا آمدن»، «سامورائی در برلین»، «وکیل مدافع»، «تولدت مبارک» و «خانه دیگری» روی پرده رفتند اما به غیر از فیلم «سامورائی در برلین» که توانست نزدیک به پنج میلیارد تومان فروش داشته باشد دیگر آثار نمایش داده شده در این ماه حتی نزدیک به یک میلیارد فروش هم نداشتند که البته در همان ایام بسیاری از سینماگران نسبت به چیدمان اکران انتقاداتی را بیان کردند و سینماداران هم اظهار می‌کردند که این مقدار فروش حتی به انداره قبوض پرداختی سینماها هم نشده است.
در بین ۱۹ فیلم اکران شده در این فصل نیمی از آثار در ژانر کمدی قرار داشتند و حتی در بین ۵ فیلم پرفروش این سه ماهه، ۴ فیلم و در بین ۱۰ فیلم بالای جدول هفت فیلم محتوایی طنز داشتند. سهم کودکان و نوجوانان از سینما نیز تنها دو فیلم «پیشونی سفید ۳» و «تولدت مبارک» بود که چیزی حدود ۱۰ درصد از کل آثار نمایش داده شده، را شامل می‌شود.
نکته قابل اشاره دیگر در اکرانهای این فصل بحث ابلاغ تصمیمی مبنی بر اعمال محدودیت سنی برای فیلمهای سینمایی بود. به این ترتیب آثاری که روی پرده سینماها قرار گرفتند بر اساس محتوایشان دارای درجه بندی سنی شدند و در تمامی تیزرهای تبلیغاتی و همچنین سامانه فروش بلیت سینمای ایران این نشان حک شد تا مخاطبان با توجه به آن فیلم مناسب را انتخاب کنند. به طور مثال فیلمهایی مانند «شبی که ماه کامل شد»، «به دنیا آمدن»، «تگزاس ۲»، «چهار انگشت» بادرجه بندی سنی ۱۲+ و یا فیلم «متری شیش و نیم» با درجه بندی سنی ۱۵+ سال اکران شدند.
در پایان لازم به ذکر است که تمامی آمار و ارقام استفاده شده در این گزارش بر اساس اطلاعات موجود در سامانه سینمای ایران گردآوری و تنظیم شده است.


انتهای پیام

