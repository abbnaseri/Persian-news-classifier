اعتراض به اعطای نخل طلای افتخاری به «آلن دلون» 
جشنواره فیلم «کن» اعلام کرد همچنان طبق برنامه جایزه نخل طلای افتخاری این دوره خود را با وجود برخی مخالفت‌ها به «آلن دلون» اعطاء می‌کند. 
به گزارش ایسنا به نقل از ورایتی، پس از اعلام این که جشنواره کن امسال جایزه نخل افتخاری خود را به «آلن دلون» اسطوره سیننمای فرانسه می‌دهد، سازمان زنان آمریکا و هالیوود به سبب برخی اظهار نظرهای «آلن دلون» درباره خشونت علیه زنان و همچنین حمایت از قدرت گرفتن جناح راست در فرانسه، از اعطای این جایزه به وی انتقاد کردند.
«ملیسا سیلورستون» بنیانگذار مرکز زنان و هالیوود در صفحه توئیتر خود نوشت که از دادن جایزه نخل طلا به کسی که به اعمال خشونت علیه زنان اقرار کرده و چنین ارزش‌های منزجر کننده‌ای دارد، بسیار نامید شده است. جشنواره کن به تنوع و شامل شدن همه سلیقه‌ها اختصاص دارد اما با تقدیر از «آلن دلون» به واقع کن از این ارزش‌های زشت تقدیر می‌کند.
جشنواره کن ضمن عدم واکنش مستقیم به مسائل مطرح شده درباره «آلن دلون» عنوان کرد که جشنواره به سبب این که وی یکی از بازیگران افسانه‌ای فرانسه و بخشی از تاریخ جشنواره کن است، همانطور که پیش از این از چهره‌هایی چون «کلینت ایستوود»، «وودی آلن» و «آنیس واردا» تقدیر به عمل آمد. پس از «ژان پل بلموندو» و «ژان پیر لیو» به نظر بسیار مهم بود تا از بازیگر بزرگی چون «آلن لون» تجلیل کند.
«آلن دلون» ۸۳ ساله واکنشی به این اظهارت نداشته و گرچه صحبت‌های بحث‌برانگیز او جنسیت گرایانه و متعصبانه توصیف شده است اما وی هیچ گاه به طور رسمی متهم به ارتکاب خشونت و یا جرمی نشده است.
سازمان حمایت از حقوق زنان فرانسه (OSEZ) نیز عنوان کرد تصمیم جشنواره کن مبنی بر اعطای نخل طلا به «آلن دلون» سیگنال‌های منفی برای زنان و قربانیان خشونت خانگی ارسال خواهد کرد.
«آلن دلون» که بازی در ۸۰ فیلم از جمله چندین شاهکار سینمایی را در کارنامه دارد، اولین بار در سال ۱۹۶۰ و زمانی که ۲۵ سال داشت با بازی در فیلم «ظهر بنفش» توسط «رنه کلمنت» کارگردان فیلم کشف شد.
بسیاری از فیلم‌ها با بازی «آلن دلون» تبدیل به کلاسیک‌های سینما شدند و وی در طول دوران حرفه‌ای خود با کارگردانان نامداری چون «آنتونیونی»، «ویسکونتی»، «ملویل» و «گدار» همکاری کرد و در کنار بازیگران بزرگی نیز چون «ژن گابن»، «عمر شریف»، «لینو ونتورا»، «کلودیو کاردیناله»، «مونیکا ویتی» و… مقابل دوربین رفت.
«دلون» اولین بار در سال ۱۹۶۱ با فیلم «لذت زندگی» قدم به جشنواره کن گذاشت و سپس با فیلم‌های «خسوف» (۱۹۶۲)، «یوزپلنگ» (۱۹۶۳) و «آقای کلین» (۱۹۷۶) حضور در جشنواره کن را تجربه کرد.
وی چندی پیش از دنیای بازیگری خداحافظی کرد و تنها حسرت خود را که همچنان با او همراه مانده را بازی در فیلمی به کارگردانی یک زن عنوان کرده است.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام

