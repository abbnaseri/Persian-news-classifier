کاهش بودجه تئاتر، افزایش بیکاری تئاتری‌ها
بزدوده معتقد است: کاهش بودجه تئاتر در سال 98 به ما می‌گوید باید امسال کمتر کار کنیم و تئاتر را به عنوان شغل اصلی‌مان کنار بگذاریم و با این همه سابقه و تجربه به سراغ رشته دیگر برویم. این مسائل برای خانواده هنرمند و تئاتر بسیار سخت است.
عادل بزدوده نمایشنامه‌نویس، کارگردان نمایش عروسکی و عروسک‌ساز درباره اولویت‌های کاری که اداره کل هنرهای نمایشی در سال جدید باید انجام بدهد، با ایسنا گفت‌وگو کرد.
این هنرمند تئاتر با بیان اینکه "طبق آخرین اخباری که شنیدم بودجه سال ۹۸ نسبت به سال گذشته کاهش یافته است و با این اتفاق تئاتر را در بزرگترین فشار قرار دادند" گفت: من در این حوزه با هیئت دولت و مجلس شورای اسلامی که بودجه‌ی کمی برای هنر و تئاتر در نظر می‌گیرند، مشکل دارم. چرا فکر نمی‌کنند جامعه به مسائل فرهنگی نیاز دارد؟ چرا به مسائل تربیتی و مسائلی که به ترویج فرهنگ کمک می‌کند، کم توجهی می‌کنند؟
او ادامه داد: به نظر من تمام هنرمندانی که در ایران تحصیل کردند و هنر را به عنوان شغل خود انتخاب کردند، نادیده گرفته می‌شوند، خانواده هنر به خصوص هنرمندان تئاتر بیشتر مشمول این موضوع می‌شوند و بیشتر تحت فشار قرار می‌گیرند. همین امر موجب می‌شود به نازل‌ترین وجه ممکن کارهای خود را ارائه دهند، بدون اینکه بخواهند تأثیرات فرهنگی داشته باشند.
بزدوده تصریح کرد: خانه تئاتر شانه به شانه مدیرانی را که کشتی تئاتر را هدایت می‌کنند، همراهی می‌کنند و کمک کننده هستند. این در حالیست که در بودجه‌نویسی و تجزیه و تحلیل بودجه اجازه ورود ندارند و همچنین بساطی به وجود می‌آید.
او با بیان اینکه "حالا باید ببینیم برای سال ۹۸ با این بودجه چه کاری انجام دهیم" افزود: این بودجه به ما می‌گوید باید امسال کمتر کار کنیم و تئاتر را به عنوان شغل اصلی‌مان کنار بگذاریم و با این همه سابقه و تجربه به سراغ رشته دیگر برویم. این مسائل برای خانواده هنرمند و تئاتر بسیار سخت است.
این کارگردان نمایش عروسکی در ادامه بیان کرد: حرف اصلی من این است که ما هنرمندان نادیده انگاشته شدیم و در این نادیده گرفتن پایه‌های هنر متزلزل‌تر از از قبل خواهد شد. با کاهش چند میلیاردی بودجه سال ۹۸، بیکاری در حوزه تئاتر افزون‌تر خواهد شد و فرار دوستان هنرمند از این فضا جامعه را متضرر می‌کند.  بزدوده با اشاره به اینکه کاهش بودجه کار هنرمندان در شهرستان‌ها را هم تحت تأثیر قرار می‌دهد، افزود: جامعه ما فقط تهران نیست، جامعه ما، جامعه ایران است. قبلاً که به بچه‌های شهرستان بودجه کمی تعلق می‌گرفت، حالا هم با کاهش بودجه، سهم کمتری دارند و بیکاری هنرمندان شهرستانی هم افزایش می‌یابد.
او ادامه داد: من نمی‌دانم تا چه زمانی باید از این قبیل صحبت‌های منفی داشته باشیم و آیا روزی می‌رسد که بگوییم حالمان خوش است؟
این عروسک ساز تصریح کرد: به نظر من یکی از راه‌کارها کم کردن تعداد جشنواره‌هاست، چرا که برگزاری این تعداد از جشنواره لزومی ندارد. برگزاری سه یا چهار جشنواره تأثیرگذار، کافی است. با این کار بودجه به درستی تقسیم می‌شود.  این کارگردان تئاتر افزود: نکته دیگر این است که فقط وزارت ارشاد نیست که از بودجه دولتی استفاده می‌کند بلکه نهادهای موازی دیگری هم هستند که از این بودجه بهره‌مند می‌شوند. تا زمانیکه تمام فعالیت‌های فرهنگی هنری یک کاسه نشوند، ما این جدایی‌ها را خواهیم داشت و شاهد ضربه‌پذیرتر شدن خانه هنر می‌شویم.
بزدوده در واکنش به این موضوع که اداره کل هنرهای نمایشی در اولویت‌های سال ۹۸ به بخش تئاتر کودک هیچ توجهی نکرده است، خنده‌ای کرد و گفت: این خنده تلخ من برای این است که حدود نیم قرن است که در این حوزه فعالیت می‌کنم اما دریغ از اینکه نگاهی به این حوزه شود. متأسفم و دلگیری من فقط از این موضوع نیست. در بحث کودک همه بخش‌ها از دانشگاه‌ها گرفته تا وزارت ارشاد و علوم کم کاری کردند. فقط انتظار این است که کارها خلاقانه و تأثیر گذار باشد، اما زمانی میوه خوب خواهیم داشت که زمین خوبی داشته باشیم و به خوبی به آن رسیدگی کنیم.
انتهای پیام
