آغاز جشنواره فیلم 100 با پیام حمزه‌زاده
دوازدهمین جشنواره بین‌المللی «فیلم 100» از امروز 8 اسفند ماه در پردیس سینمایی آزادی آغاز می‌شود و به مدت دو روز میزبان بیش از 400 سینماگر از ایران و جهان است.
به گزارش ایسنا به نقل از روابط عمومی جشنواره «فیلم ۱۰۰»؛ محمد حمزه زاده رئیس سازمان سینمایی حوزه هنری همزمان با آغاز این رویداد سینمایی و جشن سینماگران جوان کشور طی پیامی به این جشنواره نوشت: «هنر امروز، برای جاودان شدن و برقراری ارتباط با جامعه‌ای که درگیر سرعت و شتاب است، چاره‌ای ندارد جز توجه به ابزارهایی تازه و روش‌هایی خلاقانه‌تر.
جشنواره بین‌المللی «فیلم ۱۰۰»، مسیری است که بیش از ده سال پیموده شده و اکنون در روند رشد، شکفتگی و بالندگی خود قرار دارد. نهال تنومند فیلم‌های اخلاقی، قلب مخاطبانی را تسخیر کرده که هنر را برای تعالی روح و جان می‌خواهند و سینما برایشان ابزاری است تا از اخلاق سخن بگویند.
آرزوی همه ما رشد فیلمسازانی است که تعهد و تخصص را پیوند بزنند و در دوران تازه حیات نظام مقدس جمهوری‌اسلامی، و آغاز عصر تازه انقلاب در چهل سالگی، پرچمدار سینمای معنوی و اخلاقی باشند.
جشنواره بین‌المللی فیلم ۱۰۰، زمینه رشد و نمو سینماگرانی است که این هنر صنعت جذاب را با محتوایی عمیقاً مذهبی و دینی و مفاهیم شریف اجتماعی و فرهنگی به ضیافت چشمان مخاطبان می برند.
تردید نداریم که از رهگذر این حرکت خوب سینمایی نسل جدیدی از فیلمسازان و سینماگران متولد می‌شوند که در آینده سینمای این مرز و بوم افتخار می‌آفرینند.»
انتهای پیام
