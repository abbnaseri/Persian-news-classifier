«ریست» لطفی در تهران ساخته می‌شود
دومین فیلم سینمایی محمدرضا لطفی به نام «ریست» به تهیه کنندگی امیر سیدزاده در تهران ساخته می‌شود.
به گزارش ایسنا، طبق گزارش رسیده، فیلم سینمایی «ریست» به کارگردانی محمدرضا لطفی و تهیه کنندگی سیدامیر سیدزاده، پس از دریافت پروانه ساخت، پیش تولید خود را در تهران پشت سر می گذارد تا پس از انتخاب بازیگران و لوکیشن‌ها، در هفته‌های آینده وارد مرحله فیلمبرداری شود.

عوامل این فیلم در حال مذاکره با چند چهره سینمایی و تئاتری برای ایفای نقش اول فیلم هستند که بزودی قطعی خواهد شد. «ریست» دومین تجربه محمدرضا لطفی پس از فیلم «روایت ناپدید شدن مریم» است.

فیلمنامه «ریست» که نویسندگی آن نیز برعهده لطفی است و با فرم و شمایل جدیدی ساخته خواهد شد و گفته می‌شوداز ساختار متفاوت و زاویه‌ای نو برخوردار است و پیچیدگی‌های جالبی دارد که در سینمای ایران تجربه نشده است و حدود یک سال تحقیق و پژوهش آن به طول انجامیده و دو سال هم نگارش آن زمان برده است.
محمدرضا لطفی سالها به عنوان منتقد و نویسنده سینمایی در نشریات و مطبوعات و رسانه‌های دیداری و شنیداری فعالیت داشته است و امیر سیدزاده تهیه کننده این فیلم نیز پیش از این آثاری همچون «مادر قلب اتمی»، «تنها دوبار زندگی می کنیم»، «زندگی جای دیگری است»، «آمین خواهیم گفت» را تهیه کرده و در سال جاری هم سه فیلم «سهیلا شماره ١٧»، «ناخواسته» و «پاسیو» را روی پرده سینماها داشته است.
انتهای پیام

