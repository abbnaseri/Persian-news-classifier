حمید کیانیان از اجرای "پرواز کبک ها" در تهران گفت
حمید کیانیان گفت: یکی از دلایل من برای انتخاب بچه‌های معلول به عنوان بازگر تئاتر این است که اعتماد به نفس از دست رفته‌شان را به آن‌ها بازگردانیم تا عزت نفس پیدا ‌کنند و توانمندی‌هایشان دیده شود.
کارگردان تئاتر «پرواز کبک‌ها» در گفت‌وگو با ایسنا در خصوص دلایل طراحی این تئاتر توضیح داد: یکی دیگر از دلایل انتخاب این بچه‌ها آشتی مردم با معلولین است؛ چرا که در حال حاضر مردم با معلولین قهر هستند و اگر باهم ملاقاتی داشته باشند به دیده ترحم نگاه می‌کنند و قصد من از این کار این است که مردم به دیده احترام به این بچه‌ها نگاه کنند.

وی افزود: نمایش پرواز کبک‌ها از پنج اسفند ماه در تالار هنر تهران به مدت ۱۵ روز آغاز شده است و تا ۲۰ اسفند ماه اجرای آن ادامه خواهد داشت.
کیانیان ادامه داد: نمایش «پرواز کبک‌ها» توسط بچه‌های خیریه توانمندسازی باران اجرا می‌شود که تا امروز در ۳۱ شهر کشور بیش از ۵۶۶ اجرا را پشت سر گذاشته‌اند و اجرا تهران، سی‌ودومین اجرای این گروه و اولین نمایشی است که خود من هم در کنار بچه‌ها هستم و همراه آن‌ها بازی می‌کنم.

این کارگردان تئاتر بیان کرد: بازیگران این نمایش همه معلولیت‌هایی از ناحیه پا و دست و برخی از آن‌ها هم ضعف شدید عضلانی و … دارند با این وجود استقبال خوبی در تهران از این نمایش به عمل آمده است. با بازیگران این نمایش حدود ۱۰ سال کار شده است، دوره‌های آموزش بازیگری را دیده‌اند و برخی از آن‌ها در جشنواره‌ها بین‌المللی هم دارای مقام‌های اول و دوم هستند.

وی در خصوص مقام‌های بین‌المللی بازیگران این تئاتر خاطرنشان کرد: این بازیگران در جشنواره‌های بین‌المللی آلمان، ایتالیا، هلند، بلژیک، ارمنستان، اوگاندا و ۳۵ گروه داخلی دارای ۱۶ رتبه برتر هستند و نمایش آن‌ها هم نمایش برگزیده جشنواره شد.

کیانیان مطرح کرد: موضوع نمایش «پرواز کبک‌ها» در رابطه با فضای مجازی است که نوجوانان ما درگیر آن هستند و چگونگی برخورد والدین با آن‌ها تا بتوانند از این فضا به خوبی استفاده کنند و مدیریت آن‌ها از اهداف این اجرا است. دلیل انتخاب این موضوع هم به این خاطر است که امروز عصر نوجوانان است و اگر نتوان اتفاقات این فضا را مدیریت کرد، ممکن است برای آن‌ها اتفاقات خوبی رخ ندهد.

این طراح و کارگردان تئاتر گفت: ۱۱ سال است که با این بچه‌ها کار نمایش درمانی انجام می‌دهم؛ در اصل ما به دنبال معلولینی هستیم که در خانه‌های خود محبوس بودند و به دلیل اتفاقات زیادی بیرون نمی‌آمدند، سپس با آن‌ها اتودهای درمانی کار می‌کنیم و به اتودهای نمایشی می‌رسیم و پس از آن نمایش را در سرتاسر کشور اجرا می‌کنیم.

وی گفت: کار کردن با این بچه‌ها حس خوب را به من منتقل می‌کند و من عاشق آن‌ها هستم و در هر صورت از بودن در کنار آن‌ها لذت می‌برم؛ تمرین این نمایش حدود یک ماه از اول بهمن ماه تا اول اسفند ماه زمان برد و ما در این یک ماه، هفته‌ای چهار جلسه تمرین می‌کردیم تا کار را به اجرا برسانیم.

کیانیان افزود: شهرهایی که در آن‌ها این نمایش اجرا شده است، شامل شیراز، یزد، اصفهان، تهران، تبریز، فردوس، شهرهای شمالی، زاهدان می‌شود که استقبال‌ها فوق‌العاده و بی‌نظیر بود، به عقیده من دلیل استقبال مردم از این نمایش این است که با دیدن بازی بازیگران معلول و هنرهای نمایشی آن‌ها به توانمندی‌های خودشان هم پی می‌برند.

این طراح تئاتر در خصوص اجرای بعدی خود اضافه کرد: کار بعدی به نام «خانم خزوک» کاری در رابطه با کودکان و کاملاً موزیکال است که کاملاً برای اجرای آن آمادگی داریم و به امید خدا سال جدید روی صحنه خواهد رفت و بازیگران کار هم مانند باقی نمایش‌ها من بچه‌های معلول هستند.
 انتهای پیام
