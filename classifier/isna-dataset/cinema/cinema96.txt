بازگشت حجازی‌فر با «رومئو و ژولیت» به تئاتر
هادی حجازی‌فر، بازیگر و کارگردان تئاتر با روی صحنه آوردن "رومئو و ژولیت" پس از نزدیک به سه‌سال فعالیت مداوم در سینما، به عرصه تئاتر باز می‌گردد.
به گزارش ایسنا، نمایش جدید هادی حجازی‌فر با نام "رومئو و ژولیت؛ یا تو چرا تیبالت رو کشتی؟!" که نگاهی پارودیک به تراژدی رومئو و ژولیت دارد، از روز سه‌شنبه یازدهم تیرماه در تئاتر هامون روی صحنه خواهد رفت.
این نمایش که نخستین تجربه کارگردانی حجازی‌فر در تئاتر پس از دوری چندساله وی از این عرصه و حضور مداوم در سینماست، بازسازی اثری است که پیش‌تر ۱۰ سال پیش به صحنه رفته بود و برنده جایزه بهترین کارگردانی و اثر منتخب در دوازدهمین جشنواره بین‌المللی عروسکی تهران بوده است.
بهادر مالکی، امیر سلطان احمدی و میثم کریم‌پور در رومئو و ژولیت به ایفای نقش می‌پردازند و امیر زاغری به‌عنوان طراح صحنه، مهرنوش بلمه به‌عنوان طراح و سازنده اکسسوار، بابک کیوانی به عنوان آهنگساز و پری‌ناز لطف‌الهی به‌عنوان دستیار کارگردان حجازی‌فر را در این نمایش همراهی می‌کنند.
پیش‌فروش بلیت‌های این نمایش از روز یکشنبه ساعت ۱۲ در سایت تیوال آغاز شده و اجرای آن تا ۳۱ تیرماه هرشب ساعت ۲۰:۴۵ در سالن تئاتر هامون ادامه خواهد داشت.

انتهای پیام
