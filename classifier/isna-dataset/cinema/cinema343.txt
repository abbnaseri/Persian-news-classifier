هنر، پلی برای ایجاد درک متقابل بین کشورها
مدیر مؤسسات ملی فرهنگی اتحادیه اروپا در ایران، گفت: در تلاشیم تا پل‌های فرهنگی‌مان را با ایران بسازیم زیرا که معتقدیم تبادل فرهنگی عنصر اصلی در عمق‌بخشی به درک متقابل از یکدیگر است.
به گزارش ایسنا و به نقل از روابط عمومی گروه سینمایی هنر و تجربه، مراسم افتتاحیه هفته فیلم‌های اروپایی عصر شنبه ۱۸ خرداد در خانه هنرمندان برگزار شد.
در این مراسم سفرای کشورهای هلند، قبرس، اسلواکی، اکوادور، اسپانیا، دانمارک، پرتغال و رایزن‎ فرهنگی مجارستان، معاون سفیر اسلوونی، دبیر اول سفارت هلند، رایزن فرهنگی لهستان، دبیر اول و رایزن فرهنگی سوئیس، معاون سفیر اسپانیا، رایزن فرهنگی ایتالیا، رایزن فرهنگی بلغارستان، دبیر اول سفارت سوئد، دبیر سفارت نروژ، ژان ون دو لد کارگردان فیلم «ارتش خاموش» و همچنین شریعتی رئیس اداره امور همکاری‌های دینی، فرهنگی، هنری و ورزشی وزارت امور خارجه، محمدعلی کیانی مدیرکل همکاری‌های فرهنگی و امور ایرانیان خارج از کشور سازمان فرهنگ و ارتباطات اسلامی، محمدجواد حق‌شناس عضو شورای اسلامی شهر تهران، سیدمهدی طباطبایی‌نژاد مدیرعامل مرکز گسترش سینمای مستند و تجربی، علیرضا تابش مدیرعامل بنیاد سینمایی فارابی، مجید رجبی معمار مدیرعامل خانه هنرمندان، رائد فریدزاده معاون امور بین‌الملل بنیاد سینمایی فارابی، روح الله حسینی مدیرکل دفتر جشنواره‌ها و همکاری‌های بین‌المللی سازمان سینمایی و …حضور داشتند.
در ابتدای این برنامه الکساندر ریگر مدیر مؤسسات ملی فرهنگی اتحادیه اروپا در ایران (اوینیک EUNIC) و دبیر انجمن فرهنگی اتریش در توضیحی درباره فعالیت‌های این نهاد گفت: اوینیک از ابتدای تأسیس خود در سال ۲۰۰۶، همواره در پی ایجاد اعتماد، درک و فهم میان ملل اروپایی و دیگر نقاط جهان از طریق فرهنگ بوده است. ما معتقد به هم‌رسانی اقدامات سازنده، تشویق تنوع فرهنگی و درک متقابل فرهنگ‌ها هستیم. خرسندم از این که امروز می‌توانیم این‌جا، برای اولین‌بار توضیحات مختصری درباره فعالیت‌های مختلف اوینیک در سراسر جهان ارائه کنیم. هفته فیلم اروپای امسال ۲۰۱۹، هدفمندترین پروژه فرهنگی اروپا تا به امروز و گویای ماه‌ها فعالیت کشورهای شرکت‌کننده از جمله اتریش، بلغارستان، بلژیک، قبرس، دانمارک، فنلاند، آلمان، یونان، مجارستان، ایتالیا، نروژ، هلند، لهستان، پرتغال، سوئد، اسلوونی، اسلواکی، اسپانیا و سوئیس است که در قیاس با سال پیش، توانسته‌ایم هم شمار کشورهای شرکت‌کننده و هم شهرهای دخیل در پروژه را تا ۲۵ درصد افزایش دهیم که این امر گویای اهمیت عظیمی است که کشورهای اتحادیه اروپا و البته سوئیس و نروژ برای گسترش تعاملات فرهنگی خود با ایران قائل هستند.
او هم‎چنین از تلاش برای گسترش این مراودات خبر داد و گفت: در تلاشیم تا پل‌های فرهنگی‌مان را با ایران بسازیم زیرا که معتقدیم تبادل فرهنگی عنصر اصلی در عمق‌بخشی به درک متقابل از یکدیگر است. همچنین مفتخریم که فیلم‌سازانی از قبرس، هلند، سوئد و سوئیس کارگاه‌هایی را در تهران و دیگر شهرها برگزار می‌کنند که امیدواریم آغازگر گفتمانی پرثمر و حتی بیش از آن، همکاری‌های جدیدی شود. امیدواریم فیلم‌های اروپایی که در بابل، اصفهان، کرمان، کیش، مشهد، تبریز، تهران و شیراز اکران می‌شوند به عمق بخشیدن درک تنوع فرهنگی و هنری اروپا کمک کنند. امیدواریم جامعه ایران که با فیلم‌سازان، کارگردانان و بازیگران در سطح جهان خود خو گرفته‌اند، از فیلم‌های منتخب ما الهام بگیرند.
دبیر انجمن فرهنگی اتریش عنوان کرد: اولین اکران امروز، فیلم «دره تاریک» نامزد اسکار در سال ۲۰۱۴ به کارگردانی آندرس پروچاسکا، تدوین‌گر سابق میشاییل هانکه است. فیلمی تکان دهنده از منظر دیداری که در روستایی برفی در تریول، با مکان‌بخشی نوین به اسطوره‌سازی کابویی در کوه‌های برفی اتریش قرن ۱۹ پیش می‌رود. پروچاسکا و فیلمبردارش تامس کیناست با به‌کارگیری چوب تیره و توناژ رنگی زمین که در مواردی تقریباً مونوکروم به نظر می‌آید، رنگ‌آمیزی چشمگیری ارائه می‌دهند. در میان ۲۶ جایزه‌ای که این فیلم موفق به دریافت‌شان شد، در هشت بخش بهترین فیلم اتریش در سال ۲۰۱۵ کسب مقام کرد.
در ادامه ژاک وارنر، سفیر کشور هلند با بیان این‌که امسال افتخار برگزاری جشنواره فیلم اروپا در ایران نصیب سفارت هلند شده است، افزود: ما با کمک و همراهی گروه سینمایی هنر و تجربه توانستیم ۱۹ فیلم اروپایی را در هشت شهر ایران معرفی کنیم. امسال ما نه تنها به دنبال فیلم‌هایی با کیفیت ارزشی بالا بودیم که جایزه برده‌اند و نامزد دریافت جوایز بین‌المللی هم هستند، بلکه یک موضوع دیگر را هم برای انتخاب مدنظر قرار دادیم، این‌که فیلم‌ها می‌بایست نشان‎دهنده ارزش‌های اروپایی بوده و پیام‌های مثبتی برای جوامع دنیا دربر داشته باشند. این پیام‌ها می‌توانند برای بالا بردن آگاهی مثلاً در مورد محیط زیست و تغییرات اقلیمی باشند مانند فیلم سوئیسی که درباره انقراض تدریجی زنبورهاست. بعضی وقت‌ها این پیام‌ها در مورد مواظبت و حمایت از جوامع و فرزندان‌مان هستند مثل فیلم نروژی که در مورد یک حمله تروریستی در سال ۲۰۱۱ است که در اثر آن تعداد زیادی کودک کشته شدند.
او درباره دیگر فیلم‌هایی که قرار است در این هفته نمایش داده شوند، گفت: فیلم هلندی که نشان‌دهنده اهمیت بالای حمایت از کودکان‌مان در مقابل خشونت و درگیری است. این فیلم داستان پسر بچه کوچکی است که در آفریقا ربوده می‌شود تا به اجبار به عنوان یک کودک سرباز کار کند. یک خواننده مشهور هلندی که سفیر انجمنی است به‌نام کودک جنگ، می‌خواسته در هلند نسبت به سرنوشت تعداد بسیار زیادی کودک در آفریقا که در اثر جنگ و درگیری بحران‌زده شده‌اند آگاهی مردم را بالا ببرد. این خواننده مشهور از کارگردان هلندی فیلم، آقای ژان ون دولد که امروز در اینجا حضور دارند، خواست تا به او کمک کند این داستان را برای درست کردن فیلم آن بنویسد. آن‌ها در ساختن این فیلم از تجارب واقعی کودکانی که مورد حمایت انجمن کودکان جنگ قرار گرفتند، استفاده کردند. تمامی درآمد حاصل از این فیلم به این انجمن اهدا می‌شود. اکران این فیلم هلندی تأثیر بسیار قابل توجهی گذاشت به حدی که از کارگردان آن دعوت شد که فیلم را در سازمان ملل متحد در نیویورک، در کمیسیون اروپا و در دادگاه بین‌المللی لاهه به نمایش بگذارد.
به گفته سفیر هلند، تصاویر گویای هزاران کلمه هستند و این فیلم به سیاست‌گذاران بین‌المللی و قضات و رهبران کمک کرد تا اهمیت اهداف جهانی حمایت از حقوق بشر و حمایت از ضعیف‌ترین اعضای جوامع یعنی کودکان، زنان و اقلیت‌ها را درک کنند.
او ادامه داد: اتحادیه اروپا همیشه آماده گفت‌وگو در این موارد است و آمادگی دارد با تمام کشورهایی که می‌خواهند به این اهداف برسند در این زمینه همکاری کند.
او درباره نمایش چنین فیلم‌هایی در ایران نیز عنوان کرد: افتخار دارم به اطلاع‌تان برسانم که این هفته طیف گسترده‌ای از فیلم‌های جالب را تماشا می‌کنیم که هر کدام پیام مهمی دربر دارند. به اشتراک گذاشتن این داستان‌ها با ایرانیان امری است که همه سفارت‌های اروپایی برای آن اهمیت قائل هستند و برای این‌کار چه راهی بهتر از تبادل فرهنگی. امیدوارم فیلم‌های ما برای‎تان سرگرم‌کننده و جالب باشند.
جعفر صانعی‌مقدم، مدیرعامل مؤسسه هنر و تجربه سینمای ایرانیان برگزاری هفته‌های فیلم و ایجاد امکانی برای آشنایی هنرمندان کشورهای مختلف با همدیگر را موجب نزدیکی و آشنایی این قشر با فرهنگ و آداب زندگی سایر انسان‌ها در نقاط مختلف جهان دانست و افزود: هنر سینما و فیلم دریچه‌ای است برای این‌که نشان دهیم انسان‌ها با زبان‌ها و فرهنگ‌های مختلف تماماً عضوی از جامعه بزرگ انسانی هستند و همگی می‌بایست از حق مساوی برای زندگی و امکانات مختلف فرهنگی و اقتصادی برخوردار باشند. متأسفانه زیاده‌خواهی‌ها و نقطه‌نظرات سیاسی بعضی از کشورها، محدودیت‌هایی را برای برخی از کشورها از جمله ایران به‌وجود آورده است.
او خطاب به حضار گفت: هنرمندان، میهمانان و سفرای محترم که در این جمع حضور دارید، بیایید تا از این رویداد فرهنگی در حال برگزاری، الگو بگیریم و امکان بهره‌مندی همه انسان‌ها را از پیشرفت‌های اقتصادی، فرهنگی و اجتماعی فراهم آوریم.
مدیرعامل مؤسسه سینمایی هنر و تجربه درباره جزئیات این هفته عنوان کرد: در مهر ماه سال گذشته هفته فیلم اروپایی را با نمایش ۱۵ فیلم از کشورهای مختلف اروپایی در هفت شهر برگزار کردیم که خوشبختانه این نمایش‌ها با استقبال خوبی روبه‌رو شد. هفته فیلم اروپایی امسال نیز با همکاری فعالانه و صمیمانه مدیر محترم مؤسسات فرهنگی اتحادیه اروپا در ایران و تلاش و پیگیری همکار ایشان سرکار خانم میشل دامین از سفارتخانه کشور هلند با مشارکت ۱۹ کشور و با نمایش ۱۹ فیلم از روز شنبه ۱۸ خرداد ۱۳۹۸ برگزار می‌شود. متأسفانه کشور انگلستان به دلیل عدم تهیه رایت فیلم در آخرین لحظه نتوانست در این رویداد شرکت کند.
به گفته او این فیلم‌ها علاوه‌بر تهران در شهرهای مشهد، اصفهان، تبریز، شیراز، کرمان، بابل و کیش به نمایش گذاشته می‌شوند و همزمان با نمایش فیلم‌ها برای توسعه همکاری‌های سینمایی بین فیلم‌سازان و تهیه‌کنندگان ایرانی و اروپایی، چند پنل در تهران و این شهرها در خصوص بحث و تبادل‌نظر در زمینه تولید فیلم هنری و چگونگی انجام تولید مشترک فیلم با حضور فریدون جیرانی، محمدمهدی عسگرپور، رسول صدرعاملی، مازیار میری، مانی میرصادقی، مهرداد اسکویی و سیاوش جمالی برگزار می‌شود.
صانعی مقدم در بخش دیگری از این مراسم به حضور مهمانان خارجی در این برنامه‌ها اشاره کرد و گفت: آقای تیری اسپیچر از کشور سوئیس و آقای ژان ون د ولد از کشور هلند و آقای ماریوس پیپه ریدس از کشور قبرس در این پنل‌ها حضور دارند.
در اولین روز هفته فیلم اروپایی پس از برگزاری مراسم افتتاحیه، دو فیلم «دره تاریک» به کارگردانی آندرس پروچاسکا محصول کشور اتریش و «ارتش خاموش» به کارگردانی ژان ون دولد محصول هلند برای تماشاگران به نمایش درآمدند.
انتهای پیام
