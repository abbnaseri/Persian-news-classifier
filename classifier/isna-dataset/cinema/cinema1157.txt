سینما نیازمند خلاقیت و نوآوری است
مدیرعامل بنیاد سینمایی فارابی در مراسم امضای تفاهم‌نامه راه‌اندازی مرکز نوآوری و شتاب‌دهی سینما گفت: سینما در همه عرصه‌ها نیازمند خلاقیت و فناوری است و با حضور فعال نسل نوجوی سینما می‌توانیم زیست بوم جدیدی در عرصه صنایع خلاق، به وجود آوریم.
به گزارش ایسنا به نقل از روابط عمومی بنیاد سینمایی فارابی، تفاهم‌نامه حمایت از ایجاد و راه‌اندازی مرکز نوآوری و شتابدهی سینمای ایران، بین ستاد فرهنگ‌سازی اقتصاد دانش بنیان معاونت علمی فناوری ریاست جمهوری، بنیاد سینمایی فارابی و یکی از شرکت‌های دانش بنیان به امضا رسید.
علیرضا تابش در مراسم امضای تفاهم‌نامه تاسیس مرکز نوآوری و شتاب‌دهی سینمای ایران اظهار کرد: موضوع تولید محتوای تصویری در همه اقسام امری ضروری است؛ وقتی از سینما و صنعت تصویر صحبت می‌کنیم، تغییرات ملموسی را در همه عرصه‌ها می‌بینیم بنابراین به نسل خلاق و نوجو در این بخش نیاز داریم که زیست بوم جدیدی در عرصه صنایع خلاق به وجود آورند.
وی با اشاره به اهمیت نهضت تولید محتوا در طرح جامع سینما عنوان کرد: سینما در همه عرصه‌ها نیاز به خلاقیت و فناوری‌های روز دارد و یکی از این محمل‌ها ایجاد مرکز نوآوری و شتاب‌دهی سینما است و خوشحالم امروز در مراسم امضای تاسیس این مرکز هستیم.
مدیرعامل بنیاد سینمایی فارابی با تقدیر از تلاش‌های دبیر ستاد توسعه فرهنگ علم، فناوری و اقتصاد دانش بنیان معاونت علمی و فناوری ریاست جمهوری در حمایت از راه‌اندازی این مرکز در آینده نزدیک یادآور شد: در بنیاد سینمایی فارابی شوراهایی مشورت و کمک فکری می‌دهند و کمک می‌کنند که در عرصه فناوری و تولید و ایده‌یابی و فیلمنامه به کدام سمت برویم. اما در رویکرد جدید امیدواریم مرکز نوآوری و شتاب‌دهی سینما به فعالیت‌های بخش خصوصی سینما و بنیاد سینمایی فارابی شتاب بیشتری دهد.
وی تاکید کرد: بنیاد سینمایی فارابی بیش از سه دهه گذشته نقش تسهیل‌گر اصلی برای سینمای حرفه‎‌ای را برعهده داشته است. اما بد نیست به همین مناسبت برای اولین بار رسماً اعلام کنم در سال ۱۳۹۸ با ادغام برخی مسئولیت‌های موسسه رسانه‌های تصویری، حمایت از تولید وب‌سری‌ها برای عرضه در فضای مجازی و تقویت متن و محتوا برای نمونه‌سازی و تولید یک قسمت از سریال و حمایت از تولید انیمیشن سینمایی نیز به فارابی سپرده شده است.
مدیرعامل بنیاد سینمایی فارابی با اشاره به اهمیت تاسیس مرکز نوآوری و شتاب‌دهی سینما گفت: راه‌اندازی این مرکز را در سال آتی به فال نیک می‌گیرم؛ امیدوارم بتوانیم با راه‌اندازی این مرکز، علاوه بر نقش تسهیل‌گیری برای تولید پروژه‌های سینمایی، حمایت‌های لازم از هنرمندان را داشته باشیم.
تابش با اشاره به همراهی فارابی در راه‌اندازی مرکز نوآوری و شتاب‌دهی سینما عنوان کرد: موضوع تسهیل‌گری در ذات ماموریت‌های بنیاد فارابی است و ساختمان شماره ۲ بنیاد را که پیش از این بخش پشتیبانی فنی سینما بود به مرکز نوآوری و شتابدهی سینما اختصاص دادیم.
وی در این باره توضیح داد: دو سال پیش بخش پشتیبانی بنیاد منحل و تجهیزات ساختمان مربوط به این بخش تعیین تکلیف شد و امروز با هدف هم‌افزایی، این ساختمان به مرکز نوآوری و شتاب‌دهی سینما تبدیل خواهد شد.
مدیرعامل بنیاد سینمایی فارابی تصریح کرد: دوران حمایت سخت‌افزاری از سینما سال‌هاست سپری شده و بخش خصوصی در این حوزه به اندازه کامل فعال است. در دوره جدید بنیاد سینمایی فارابی در حوزه نرم‌افزاری سینما، تسهیل‌گری خواهد داشت.
تابش تصریح کرد: حمایت‌های فارابی از حوزه سخت‌افزار به سمت حمایت نرم‌افزاری می‌رود و قرار نیست مرکز جدیدی به بنیاد سینمایی فارابی اضافه و یا این بنیاد بزرگ‌تر شود و تجربه‌های معاونت علمی و فناوری ریاست جمهوری و بخش خصوصی امروز برای شتابدهی به صنعت تصویر و سینما می‌آید.
ورود فناوری‌های نوین به سینما
در ادامه این مراسم، دکتر پرویز کرمی دبیر ستاد توسعه فرهنگ علم، فناوری و اقتصاد دانش بنیان معاونت علمی و فناوری ریاست جمهوری با تبریک سال نو و آرزوی توفیق و بهروزی برای مردم ایران اسلامی و عرصه فرهنگ و هنر گفت: از علیرضا تابش مدیرعامل بنیاد سینمایی فارابی برای حمایت و کمک به معاونت علمی و فناوری ریاست جمهوری تقدیر می‌کنم و امیدوارم با ورود نوآوری و فناوری به عرصه هنر صنعت سینما شاهد شکوفایی بیش از پیش این بخش باشیم.
وی با اشاره به امضای تفاهم‌نامه میان دکتر سورنا ستاری معاون علمی و فناوری ریاست جمهوری و رئیس وقت سازمان امور سینمایی کشور اشاره کرد و افزود: عمده فعالیت ما در این بخش، ورود نوآوری‌های متنوع به عرصه فرهنگ و هنر بوده و در این راستا، سینما نگاه ویژه‌تری را می‌طلبید.
دبیر ستاد توسعه فرهنگ علم، فناوری و اقتصاد دانش بنیان معاونت علمی و فناوری ریاست جمهوری یادآور شد: نشست‌هایی با سینماگران و سازمان‌های تابع سینمایی منجر شد تا به تاسیس مرکز نوآوری و شتاب‌دهی در سینما در کنار دیگر مراکز برسیم که در حوزه سینما و صنایع تصویر نیز در کنار دیگر مراکز شتابدهی، مرکز نوآوری و شتابدهی اختصاصی این حوزه تأسیس شود.
وی با اشاره به گردش ۲۶۰ میلیارد تومانی فروش فیلم در اکران سینما در یک سال اخیر اظهار کرد: ما معتقدیم می‌توان در حوزه سینما به درآمد بالغ بر ۴ تا ۵ هزار میلیارد تومان در سال رسید و غیر از حوزه تولید و نمایش، می‌توانیم بازارهای دیگری را به وجود آوریم و بنیاد سینمایی فارابی این مهم را دیده و رصد کرده و با تفاهم‌نامه امروز این کار رسماً آغاز می‌شود.
کرمی با تقدیر از تلاش‌های محمد ابوالحسنی به عنوان یکی از فعالان این بخش و همراهی مدیران بنیاد سینمایی فارابی تصریح کرد: بنیاد سینمایی فارابی در سینمای ایران منشا اثر بوده و امیدوارم با نوآوری‌هایی که از این پس به این حوزه وارد می‌شود شاهد اثرگذاری فرا ملی و بین‌المللی بیشتر هنر هفتم باشیم.
وی با اشاره به اهمیت به تصویر کشیدن پیشرفت‌های بنیادین در حوزه علمی و فناوری تاکید کرد: تا امروز آثار سینمایی، انیمیشن و تصویری کمتر به موضوع دستاوردهای علمی فناوری کشور پرداخته است و امیدواریم در آینده با توجه به ظرفیت‌های کشور در عرصه فناوری‌های علمی در منطقه و جهان، با همراهی بنیاد سینمایی فارابی این دستاوردها در آثار سینمایی و تلویزیونی به تصویر کشیده شود.
حمایت از تولید محتوا
دکتر اسماعیل قادری‌فر رئیس مرکز توسعه فناوری‌های راهبردی معاونت علمی و فناوری ریاست جمهوری نیز در این نشست عنوان کرد: ترویج نوآوری در حوزه هنر صنعت سینما امری ضروری است که امیدوارم با همراهی معاونت علمی و فناوری و بنیاد سینمایی فارابی تسریع شود.
وی ادامه داد: خوشبختانه این مهم نشاندهنده عزم معاونت علمی فناوری ریاست جمهوری است که فقط فناوری به حوزه‌های پیچیده از جمله بایو و نانو اختصاص نیافته و در عرصه فرهنگ و هنر و صنایع خلاق نیز شاهد رسوخ و ترویج فناوری باشیم.
رئیس مرکز توسعه فناوری‌های راهبردی معاونت علمی و فناوری ریاست جمهوری با اشاره به آغاز به کار فعالیت ستاد فرهنگسازی اقتصاد دانش بنیان عنوان کرد: این ستاد نوپاست و سعی کردیم در تعامل با دستگاه‌های حاکمیتی، فضای مورد نظر در این بخش را فراهم کنیم.
قادری‌فر در این باره توضیح داد: ۵۰ درصد از فارغ التحصیلان دانشجویی ایران مربوط به حوزه علوم انسانی است؛ دو تا دو و نیم میلیون فارغ‌التحصیل در این حوزه هستند و برای پاسخگویی به این بخش و با توجه به اینکه حوزه علوم انسانی نیاز جامعه است تلاش کردیم با تشکیل این ستاد، ظرفیت نیروی انسانی کشور را به بدنه اجرایی کشور وصل کنیم.
وی با اشاره به لزوم حمایت از نهضت تولید محتوا در صنعت سینما تاکید کرد: در این راه باید از ظرفیت نوآوران جوان استفاده کنیم؛ دکتر سورنا ستاری معاون علمی فناوری رییس جمهوری نیز بارها اشاره کرده‌اند که زبان فارسی در اینترنت رتبه نهم را دارد و با توجه به فراگیری اینترنت در کشور، بر راه اندازی نهضت محتوا در حوزه تولید تاکید کرده‌اند و امیدوارم تفاهم‌نامه امروز قدمی در این راستا باشد.
رئیس مرکز توسعه فناوری‌های راهبردی معاونت علمی و فناوری ریاست جمهوری تصریح کرد: دنبال موازی کاری نیستیم بلکه به دنبال هم‌افزایی هستیم و امیدواریم این مرکز نوآوری و شتابدهی تبدیل به محملی برای نخبگان و هنرمندان شود تا از ظرفیت‌ها در نهضت تولید محتوا استفاده کنند.
قادری‌فر گفت: امیدوارم از فرصت تعطیلات نوروز استفاده کنیم و با انجام امور آماده‎‌سازی محل مرکز، تا پایان فصل بهار فضای مورد نظر برای فعالیت این مرکز را آماده و فعالیت‌های آن را آغاز کنیم تا این ظرفیت در اختیار هنرمندان قرار گیرد.
حرکت به سمت کسب و کارهای نوین در سینما
محمد ابوالحسنی رئیس هیأت مدیره شرکت دانش بنیان نسل اندیشه سبزنما نیز در این مراسم با اشاره به تسهیل‌سازی امور با استفاده از فناوری‌های نوین در زندگی روزمره مردم عنوان کرد: حرکت به سمت کسب و کارهای نوین در سینما یک ضرورت است و مرکز نوآوری و شتاب‌دهی سینما، درگاه جدیدی برای حضور نسل خلاق در تولید نهضت محتواست.
وی عنوان کرد: باید حجم بازار سینمای ایران را گسترش یابد و این امر حوزه سینما، انیمیشن و وب‌سری را پوشش می‌دهد و می‌توانیم با توجه به علاقه‌مندی‌ها در این بخش، به افق‌های جدیدی برسیم.
حبیب ایل بیگی قائم مقام بنیاد سینمایی فارابی نیز در ادامه یادآور شد: امروز نیازمند آن هستیم که فعالان سینمایی را برای ورود به مسیری جدید آماده کنیم. سینمای ایران با شیوه‌های نوین و فناوری‌ها آشنایی کمتری دارد و بلافاصله بعد از تعطیلات نوروزی برای آشنایی جامعه سینمایی با این شیوه‌ها، جلساتی را با فعالان و گروه‌های سینمایی خواهیم داشت.
وی عنوان کرد: حضور جوانان خلاق و مشاوره‌های خوب برای ایده‌های نوین به پیشرفت سینما کمک می‌کند؛ برای بسیاری از جوانان خلاق و نوآور پیدا کردن سرمایه سخت است و به دلیل اینکه مرکزی برای حمایت نداشتند از این حوزه کنار رفتند و یا استعدادشان سوخته است.
قائم مقام بنیاد سینمایی فارابی تاکید کرد: ایجاد ثروت از سوی سینما برای دیگر صنایع، موضوع مهم دیگری است و ایده‌های جدید، سرمایه‌های زیادی را برای سینما دربر خواهد داشت.
حسین شیخ‌الاسلامی نیز با تقدیر از اعتماد و همراهی مدیران فرهنگی به نسل جوان عنوان کرد: نسل جوان ظرفیت‌های بسیاری دارد و می‌تواند فناوری‌ها نوین، تولید خلاق و خلق ثروت در صنایع مجاور را با یکدیگر پیوند دهد.
این تفاهمنامه در راستای سیاست‌های کلی کشور برای توسعه اقتصاد دانش بنیان و ایجاد زیست بوم کارآفرینی برای فارغ‌التحصیلان دانشگاهی و هنرمندان نوجو و خلاق منعقد شده است.
علیرضا تابش مدیرعامل بنیاد سینمایی فارابی، پرویز کرمی دبیر ستاد توسعه فرهنگ علم، فناوری و اقتصاد دانش بنیان معاونت علمی و فناوری ریاست جمهوری، دکتر اسماعیل قادری‌فر رئیس مرکز توسعه فناوری‌های راهبردی معاونت علمی و فناوری ریاست جمهوری، محمد ابوالحسنی رئیس هیأت مدیره شرکت نسل اندیشه سبز نما، حبیب ایل بیگی قائم مقام بنیاد فارابی، سیدمهدی سجادی خزانه دار بنیاد سینمایی فارابی و حسین شیخ‌الاسلامی نویسنده در این نشست حضور داشتند.

در خبری دیگر آمده است؛ تفاهم‌نامه حمایت از ایجاد و راه‌اندازی مرکز نوآوری و شتابدهی سینمای ایران بین ستاد فرهنگ‌سازی اقتصاد دانش بنیان معاونت علمی فناوری ریاست جمهوری، بنیاد سینمایی فارابی و شرکت نسل اندیشه سبز نما به امضا رسید.
تفاهم‌نامه حمایت از ایجاد و راه‌اندازی مرکز خصوصی نوآوری و شتابدهی سینمای ایران با حضور علیرضا تابش مدیرعامل بنیاد سینمایی فارابی، اسماعیل قادری فر رئیس مرکز توسعه فناوری‌های راهبردی معاونت علمی و فناوری ریاست جمهوری، پرویز کرمی دبیر ستاد توسعه فرهنگ علم، فناوری و اقتصاد دانش بنیان معاونت علمی و فناوری ریاست جمهوری و محمد ابوالحسنی مدیرعامل شرکت نسل اندیشه سبز نما در بنیاد سینمایی فارابی به امضا رسید.
هدف از انعقاد این تفاهم‌نامه حمایت از تأسیس مرکز نوآوری و شتابدهی سینمای ایران با مأموریت تغییر شرایط صنعت سینما، از شرایط سنتی به صنعت خلاق مبتنی بر اصول کسب و کارهای محتوا محور، فرهنگسازی اقتصاد دانش بنیان، جذب شتاب‌دهنده‌ها، استارت‌آپ‌ها و شرکت‌های دانش بنیان است.
حمایت از تأسیس و راه‌اندازی مرکز نوآوری و شتابدهی سینمای ایران، انجام اقدامات لازم جهت تسریع در اخذ سایر مجوزهای لازم برای تأسیس و آغاز به کار مرکز نوآوری و شتابدهی سینمای ایران، فراهم‌آوری زمینه لازم برای همکاری و انعقاد تفاهم‌نامه های مورد تأیید کمیته راهبری، در نهادهای وابسته به معاونت یا سایر دستگاه های مرتبط، هرگونه حمایت مالی و معنوی مرکز و ستاد در چارچوب مواد قانون حمایت از شرکت های دانش بنیان، از ابتدا تا انتهای فعالیت مرکز از جمله تعهدات مرکز و ستاد توسعه فرهنگ علم، فناوری و اقتصاد دانش بنیان (معاونت علمی و فناوری ریاست جمهوری) است.

انتهای پیام
