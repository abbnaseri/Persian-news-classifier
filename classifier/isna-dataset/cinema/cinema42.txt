گردهمایی برای کیارستمی در فارابی 
در سومین سالروز درگذشت عباس کیارستمی،مستند «76 دقیقه و 15 ثانیه» در حالی به نمایش درآمد که مدیرعامل فارابی گفت:بنیاد فارابی سه سال پیش و پس از درگذشت این هنرمند، برای ادای احترام به تلاش‌های حرفه‌ای این سینماگر در ایران و جهان، سالن سینمای بنیاد را به نام ایشان نامگذاری کرد و این کوچکترین کاری بود آن روز می شد انجام داد و نسبت به سال‌ها تلاش و هنر خلاقه کیارستمی در عرصه ایران و جهان ادای دین کرد.
فیلم «۷۶ دقیقه و ۱۵ ثانیه با عباس کیارستمی» ساخته سیف‌الله صمدیان روز جمعه ۱۴ تیر در سالن زنده یاد عباس کیارستمی به نمایش درآمد.
به گزارش ایسنا به نقل از روابط عمومی بنیاد سینمایی فارابی، علیرضا تابش مدیرعامل بنیاد سینمایی فارابی در سخنان کوتاهی یاد و خاطره زنده یاد عباس کیارستمی استاد بی بدیل سینمای ایران را در سومین سال سفر ابدیش گرامی داشت.
علیرضا تابش درباره نامگذاری سالن نمایش بنیاد به نام این هنرمند ایرانی گفت: سه سال است که عباس کیارستمی در میان ما نیست اما او تأثیر سِترگی بر سینمای جهان گذاشته است و همچنان از روز رفتنش تا امروز و روزهای بعد، نام و یاد این سینماگر نامدار ایرانی در جهان طنین‌انداز است و در عرصه‌های مهم سینمای جهان، که حرف از فکر و اندیشه و خلاقیت ایرانی است، نام کیارستمی می‌درخشد.
او در ادامه افزود: بنیاد فارابی سه سال پیش و پس از درگذشت این هنرمند، برای ادای احترام به تلاش‌های حرفه‌ای این سینماگر در ایران و جهان، سالن سینمای بنیاد را به نام ایشان نامگذاری کرد و این کوچکترین کاری بود آن روز می شد انجام داد و نسبت به سال‌ها تلاش و هنر خلاقه کیارستمی در عرصه ایران و جهان ادای دین کرد.
مدیرعامل بنیاد سینمایی فارابی درباره فیلم «۷۶ دقیقه و ۱۵ ثانیه با عباس کیارستمی» گفت: هنرمند ارجمند سیف‌الله صمدیان از عمر حرفه‌ای ۴۵ ساله عباس کیارستمی، ۲۵ سال را با دقت و تیزبینی و صرف وقت و سفرهای متمادی، ثبت کرد و در این فیلم لحظه‌های دلچسب و نابی را از زندگی حرفه‌ای یک فیلمساز جهانی روایت کرده است. این فیلم در جشنواره ونیز ۲۰۱۶ رونمایی شد و صد و چهل نمایش در جشنواره‌های جهانی و برنامه‌های بزرگداشت عباس کیارستمی در نقاط مختلف جهان داشته است و مخاطبان جشنواره‌ها، فیلمسازان و منتقدان جهانی با دیدن این فیلم، به عباس کیارستمی ادای دین کرده‌اند.
تابش در پایان گفت: از سیف‌الله صمدیان تشکر می‌کنم که وقتی به ایشان گفتم سالن بنیاد سینمایی فارابی را به نام عباس کیارستمی نامگذاری شده، قطعه عکس زیبایی از عباس کیارستمی را که خودشان عکاسی کرده‌اند، آوردند و در ورودی سالن این سینما، به یادبود ایشان نصب شد.
سیف‌الله صمدیان؛ کارگردان فیلم «۷۶ دقیقه و ۱۵ ثانیه با عباس کیارستمی» در این مراسم گفت: همت بلند علیرضا تابش، مدیرعامل بنیاد سینمایی فارابی و محمدرسول صادقی مدیر روابط عمومی بنیاد بسیار قابل تقدیر است، ما سالها انتظار داشتیم که سالن نمایش یا رویداد سینمایی خاصی به نام و یاد کیارستمی اختصاص پیدا کند که خوشبختانه بنیاد فارابی در این امر پیشگام شد و سالن نمایش مجهز خود را به یاد عباس کیارستمی نام گذاری کرد.
صمدیان درباره چگونگی ساخت این فیلم گفت: فیلم در شرایط خاصی ساخته شد، اگر تلفن احمد کیارستمی نبود که برای اولین بزرگداشت جهانی کیارستمی باید فیلمی بسازم، این فیلم ساخته نمی‌شد چون در آن شرایط عاطفی که بیش از یکماه از رفتن کیارستمی نگدشته بود، حتی با وجود متریال تصویری بسیاری که از کیارستمی داشتم، ایده و انگیزه‌ای برای ساخت فیلم نداشتم. بعداز تلفن احمد کیارستمی و درحالیکه فقط یکماه تا افتتاحیه جشنواره ونیز باقی بود، آلبرتو باربارا؛ دبیر جشنواره با من تماس گرفت و گفت می‌خواهد بزرگترین ریسک زندگی حرفه‌ای خود را کند و خبر نمایش فیلمی درباره عباس کیارستمی را که هنوز ساخته نشده، در کاتالوگ جشنواره چاپ کند و در روز اول و حتی سانس اول جشنواره فیلم ونیز ۲۰۱۶ نمایش دهد!
او افزود: خلاصه در آن شرایط پیچیده و مدت زمانی که شاید فقط برای اصلاح رنگ و صدای فیلم لازم به نظر می‌رسید، با انرژی خود کیارستمی که در تک تک پلان‌های فیلم به چشم می‌خورد، توانستیم فیلم را تدوین و حتی به دو زبان انگلیسی و ایتالیایی نیز زیرنویس کنیم.
وی در ادامه گفت: این فیلم تاکنون در بیش از ۱۴۰ جشنواره و مناسبت سینمایی در جهان به نمایش گذاشته شده است.
درباره علت انتخاب عنوان فیلم نیز صمدیان افزود: «۷۶ دقیقه و ۱۵ ثانیه با عباس کیارستمی»؛ دقیقاً تعداد سال‌ها و روزهای زندگی کیارستمی است که ۷۶ سال و ۱۴ روز زندگی کرد و آن یک روز که با اجازه خدا اضافه کردم روزی بود که پیکر ایشان را با آقایان رضا میرکریمی و بهمن کیارستمی از فرانسه به ایران آوردیم و یک روز را به خاطر عشق لایزال کیارستمی به دور از شعارهای ناسیونالیستی که به کشورش ایران داشت، به روزهای عمرش اضافه کردم. این واقعیت و عشق بی پایانش به این خاک و طبیعت و این مردم که در تمام لحظات زندگی کیارستمی موج می‌زد و در فیلم‌ها و سایر آثارش نیز به راحتی نمود پیدا کرده است.
این هنرمند عکاس در پایان گفت: شاید ویژگی شاخص این فیلم در مقایسه با دیگر پرتره‌های سینمایی این باشد که در این فیلم با کسی درباره کیارستمی صحبت نمی‌شود یعنی اصلاً مصاحبه محور نیست، کسی درباره او حرف نمی‌زند و من و خودش هم در باره شخصیت و آثارش صحبت نمی‌کنیم و از فیلم‌هایش هم چیزی نشان نمی.دهیم. تنها کاری که شده، کار دوربینی است که لحظاتی از زندگی، کار و حساسیت‌های رشک‌انگیز کیارستمی را در سفرهای دونفره مان در داخل ایران ثبت کرده؛ آنهم با حفظ حریم خصوصی و فراهم آوردن امنیت حضور برای هر دو نفرمان و دیگر افرادی که در فیلم به مناسبت خاصی حضور دارند.
صمدیان در پایان گفت: نکته دیگر اینکه به همت رضا میرکریمی و همکارانش در سی و پنجمین دوره جشنواره جهانی فیلم فجر، در جریان بزرگداشت کیارستمی و درکنار برنامه‌های مختلف، پیام‌های تصویری از بزرگان سینمای جهان در باره کیارستمی را تولید و پخش کردیم، بزرگانی مثل: مارتین اسکورسیسی، ژولیت بینوش، ژیل ژاکوب، جاناتان روزنبام، جف اندرو و.. که در این مراسم نیز قبل از نمایش فیلم اصلی، این پیام‌ها پخش می‌شود و همگی با غروری مثال زدنی از حضور خلاق و شگفت‌انگیز هنرمندی جهانی سخن می‌گویند که فخر فرهنگ و هنر این کره خاکی بود.
نمایش فیلم «۷۶ دقیقه و ۱۵ ثانیه با عباس کیارستمی» به مناسبت ۷۹ سالگی زنده‌یاد عباس کیارستمی با همکاری بنیاد سینمایی فارابی، جشنواره جهانی فیلم فجر و مرکز فیلم تصویر برگزار شد.



انتهای پیام
