امضا تفاهمنامه بین جهاددانشگاهی هنر و انجمن صنفی کارگردانان سینمای مستند
در راستای اجرای هدف‌های مشترک فرهنگی و هنری تفاهمنامه‌ای بین جهاد دانشگاهی هنر و انجمن صنفی کارگردانان سینمای مستند ایران امضا شد.
به گزارش ایسنا به نقل از روابط عمومی جهاد دانشگاهی هنر، امضای این تفاهمنامه بین جهاد دانشگاهی هنر و انجمن صنفی کارگردانان سینمای مستند ایران در راستای اجرای هدف‌های مشترک فرهنگی و هنری و به منظور کمک به ارتقای سطح تولیدات فیلم‌های مستند صنعتی به منظور ارتقای کیفی جشنواره عکس و فیلم فناوری و صنعتی که جهاد دانشگاهی هنر در شرف برگزاری پنجمین دوره آن است صورت گرفت.
از جمله بندهای مورد توافق میان جهاد دانشگاهی هنر و انجمن صنفی کارگردانان سینمای مستند ایران می‌توان به مواردی همچون همکاری در برگزاری پنجمین جشنواره فیلم‌های فناوری و صنعتی، برگزاری نشست‌های تخصصی و کارگاه‌های آموزشی باموضوع فیلم‌های فناوری و صنعتی، اجرای طرح‌های مشترک در زمینه تولید فیلم‌های فناوری و صنعتی، برگزاری دوره‌های آموزش با موضوع مستندسازی فناوری و صنعتی، تعریف و اجرای طرح‌های مطالعاتی و پژوهشی مرتبط با موضوع، حمایت در برگزاری مراسم«شب کارگردانان سینمای مستند» اشاره کرد.
این گزارش حاکی است؛ طرفین در قالب این تفاهم‌نامه تاکید ویژه‌ای بر برگزاری هر چه مطلوب پنجمین دوره جشنواره فیلم و عکس فناوری و صنعتی با استفاده از توان تخصصی موجود بین اعضای انجمن صنفی کارگردانان سینمای مستد ایران داشتند تا در آینده نزدیک چشم‌انداز بین‌المللی شدن این جشنواره نیز محقق شود.
همچنین طی این تفاهمنامه، طرفین متعهد شدند در راستای حُسن انجام موارد توافقی مذکور از کلیه ظرفیت‌ها و امکانات موجود نهایت بهره‌برداری را به عمل آورده تا این امر منجر به خروجی هدفمند تا پایان سال ۹۸ یعنی اتمام اعتبار این تفاهم نامه شود.
انتهای پیام
