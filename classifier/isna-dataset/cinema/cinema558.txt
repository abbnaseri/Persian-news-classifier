توضیح مدیر کل هنرهای نمایشی درباره توقیف یک نمایش
مدیرکل هنرهای نمایشی با تأکید بر موقتی بودن توقیف نمایش «عروس‌مردگان» گفت: اگر گروه نمایشی موارد اصلاحی را رعایت کند مانعی برای ادامه اجرا نیست.
شهرام کرمی در پی بسته شدن سایت فروش نمایش موزیکال عروس مردگان به کارگردانی امید رضا سپهری در گفتگویی با ایسنا بیان کرد: در بازبینی‌های حین اجرای این نمایش تغییراتی در شکل و محتوای نمایش مشاهده شد که برخلاف بازبینی‌های اولیه بود. این مسئله را به کارگردان تذکر دادیم ولی توجهی به آنها نشد و به همین دلیل نمایش را متوقف کردیم. او در پاسخ به اینکه چرا اینقدر سختگیرانه با این نمایش برخورد شده است؟ گفت: در صورت اصلاح موارد اشاره شده نمایش می‌تواند دوباره اجرا شود و ما حتی به احترام مخاطبانی که بلیت نمایش را خریداری کرده بودند اجازه اجرای آن را در روز پنجشنبه ۲۶ اردیبهشت ماه دادیم، چون بلیت زیادی فروخته شده بود اما بازبینی هم دوباره انجام خواهد شد. کرمی افزود: رویه ما با همه گروه‌های نمایشی گفت‌وگو است و این نمایش هم به طور موقت توقیف شده و در صورت رعایت و توجه به موارد اصلاحی اجرا از سر گرفته خواهد شد. انتهای پیام
