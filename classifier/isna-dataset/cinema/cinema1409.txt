زوم جشنواره‌ی "ادینبورگ" روی سینمای ایران 
دهمین جشنواره فیلم‌های ایرانی "ادینبورگ" اسکاتلند امسال با نمایش آخرین ساخته عباس کیارستمی آغاز می‌شود و در مجموع میزبان 16 فیلم کوتاه و بلند از سینمای ایران است. 
به گزارش ایسنا، در این رویداد سینمایی که از تاریخ اول تا هفتم مارس سال جاری میلادی (۱۰ تا ۱۶ اسفند) در کشور اسکاتلند برگزار می‌شود، فیلم «۲۴ فریم» آخرین ساخته عباس کیارستمی کارگردان درگذشته سینمای ایران به عنوان فیلم افتتاحیه به روی پرده می‌رود و پس از آن یک جلسه بحث و گفتگو پیرامون این فیلم با حضور احمد کیارستمی (فرزند این هنرمند) برگزار خواهد شد.
فهرست سایر فیلم‌های جشنواره فیلم‌های ایرانی ادینبورگ که به همت فاطمه معتمد آریا و دکتر نسیم پاک شیراز استاد دپارتمان مطالعات فیلم دانشگاه ادینبورگ انتخاب شده‌اند، شامل «حکایت دریا» (بهمن فرمان آرا)، «بنفشه آفریقایی» (مونا زندی حقیقی)، «بمب، یک عاشقانه» (پیمان معادی)، مستند بلند «من می‌خوام شاه بشم» (مهدی گنجی)، «خشت و آینه» (ابراهیم گلستان)، «هندی و هرمز (عباس امینی)، «یک کامیون غروب» (ابوالفضل صفاری) و «برگ جان» (ابراهیم مختاری) می‌شود.
همچنین قرار است پس از نمایش دو فیلم با بازی فاطمه معتمد آریا در این جشنواره سینمایی، دکتر نسیم پاک شیراز یک جلسه بحث و گفتگو پیرامون چالش‌های ساخت، انتخاب و توزیع فیلم‌های ایرانی با حضور فاطمه معتمد آریا و نسرین میرشب، پخش کننده بین‌المللی فیلم برگزار کند.
همچنین ۷ فیلم کوتاه «صبور باش» به کارگردانی علی درخشنده، «بدون صبح» از محمد باغی، «دریای تلخ» ساخته فاطمه احمدی، «فروزان» به کارگردانی میرعباس خسروی نژاد، «یک نوک سوزن نور» ساخته کسری کریمی، «مرغ خصوصی» از رؤیا عطارزاده اصل، «کارت ترامپ» ساخته محمدرضا امین‌آبادی در این رویداد به نمایش درمی‌آیند.



انتهای پیام
