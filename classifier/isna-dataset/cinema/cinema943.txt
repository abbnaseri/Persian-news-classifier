جدیدترین خبر از اجراهای تئاتر «شهرزاد»
نمایش «نشر اکاذیب به قصد تشویش اذهان عمومی» به کارگردانی سهراب حسینی از اول اردیبهشت ماه در پردیس تئاتر شهرزاد روی صحنه خواهد رفت.
به گزارش ایسنا به نقل از روابط عمومی پردیس تئاتر شهرزاد، نمایش های «صد در صد» به کارگردانی مرتضی اسماعیل کاشی و «مکبث» به کارگردانی امیر دژاکام عنوان دو اثر نمایشی تازه‌ای است که بعد از تعطیلات نوروزی و از اواسط فروردین ماه، در دوره مدیریت جدید پردیس تئاتر شهرزاد اجراهای خود را آغاز کردند و با اقبال عمومی مواجه شدند.
نمایش «صددرصد» به کارگردانی مرتضی اسماعیل کاشی برای دومین بار در پردیس تئاتر شهرزاد روی صحنه رفته و این نمایش تا پایان اردیبهشت ماه سال جاری هر شب ساعت ۲۰ در سالن شماره دو این مجموعه روی صحنه می‌رود.
هوتن شکیبا و ستاره پسیانی بازیگرانی هستند که در این نمایش به ایفای نقش می‌پردازند و تهیه کنندگی این نمایش بر عهده محمد قدس است.
از سوی دیگر در نخستین روز اردیبهشت ماه سال جاری، نمایش «نشراکاذیب به قصدتشویش اذهان عمومی» به نویسندگی و کارگردانی سهراب حسینی اجراهای خود را آغاز خواهد کرد.
این نمایش مضمونی اجتماعی دارد و بعد از اجراهای متعدد در شهرهای مختلف کشور آمریکا برای نخستین بار با حضور بهنام تشکر در ایران روی صحنه می‌رود.
طبق برنامهریزی‌های انجام شده تازه ترین نمایش سهراب حسینی از اول اردیبهشت ماه هرشب ساعت ۲۰:۳۰ اجرا خواهد شد.
نمایش «مکبث» به کارگردانی امیر دژاکام تا پایان فروردین ماه ساعت ۱۹:۳۰ در سالن شماره ۱ به اجراهای خود ادامه خواهد داد.
برنامه های آینده پردیس تئاتر شهرزاد طی روزهای آینده از طریق روابط عمومی این مجموعه اعلام خواهد شد.
انتهای پیام
