تعطیلی موقت یک سالن سینما بهمن
مدیر عامل مؤسسه «بهمن سبز» از بازسازی سالن دو سینما «بهمن» تهران در ماه محرم خبر داد.
به گزارش ایسنا به نقل از روابط عمومی مؤسسه بهمن سبز، محمود کاظمی مدیر عامل این مؤسسه گفت: خوشبختانه اکران عید فطر در سراسر کشور پررونق بوده، سینماهای حوزه هنری هم روزهای خوبی را پشت سر می‌گذارند و استقبالی که از «ما همه با هم هستیم» در سینماهای کل کشور و حوزه هنری شده قابل توجه بوده است.
او ادامه داد: با وجود شرایط اقتصادی و اجتماعی، تلاش می‌کنیم بازسازی، نوسازی و تجهیز سینماهای حوزه هنری را متوقف نکنیم، اگرچه در این شرایط سینماداری به حرفه‌ای با هزینه بالا تبدیل شده است. ان‌شاءالله محرم امسال (شهریورماه) سالن دوم سینما «بهمن» تهران را تعطیل و نوسازی و تجهیز می‌کنیم. تجربه بازسازی سالن یک سینما «بهمن» با افزایش مخاطب و فروش ثابت کرد که این سینما همچنان یکی از سالن‌های پرمخاطب پایتخت است و می‌تواند حضوری مؤثر در چرخه اکران تهران داشته باشد.
او افزود: این روزها در حال ساخت سالن دو سینما «سپهر» ساری هستیم. این سینمای تک‌سالنی یکی از مهمترین سینماهای استان است و مخاطب بالایی دارد. سالن دو این سینما با ظرفیت ۷۰ صندلی ان‌شاءالله نیمه تابستان به بهره‌برداری می‌رسد. سالن اصلی سینما «سپهر» ۹۷۵ صندلی دارد.
انتهای پیام
