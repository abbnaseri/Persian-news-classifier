اولین درخواست از طباطبایی‌نژاد در جایگاه نظارتی سینما
همزمان با معارفه‌ی محمدمهدی طباطبائی نژاد معاون جدید ارزشیابی و نظارت سازمان سینمایی، محمدرضا شفاه تهیه کننده فیلم سینمایی «دیدن این فیلم جرم است!» در نامه‌ای سرگشاده به این مدیر، خواستار شفافیت موضع سازمان سینمایی درباره اکران این فیلم شد.


به گزارش ایسنا، در متن این نامه آمده است: «ضمن آرزوی توفیق برای جنابعالی، همانطور که مطلع هستید در دوره پیش از شما با وعده صدور پروانه نمایش فیلم سینمایی «دیدن این فیلم جرم است!» مشروط به انصراف از اکران نوروزی، این فیلم برخلاف میل ما از اکران کنار گذاشته شد.
تا امروز همواره تلاش شد تا به دور از حواشی، شرایط برای کسب مجوز در فضایی منطقی فراهم آید. اما علیرغم گذشت ۴ ماه از آن وعده و با وجود پیگیری‌های متعدد، پاسخ روشنی به تقاضای اکران داده نمی‌شود و مرتباً صدور مجوز به اجازه افرادی موکول می‌شود که اساساً نقش قانونی‌ای در مسیر پروانه نمایش فیلم‌ها ندارند.
معاون پیشین که با آن وعده رفت؛ امروز از شما به عنوان معاون جدید خواستاریم در زمانی که سازمان سینمایی شعار شفافیت سر میدهد، موضع رسمی و شفاف خود را نسبت به اکران این فیلم به مردم و رسانه ها اعلام نمایید. امید که دیدن این فیلم جرم نشود…»
«دیدن این فیلم جرم است!» یک فیلم سیاسی است که به ماجرای یک گروگانگیری می‌پردازد. این فیلم برای نخستین بار در بخش «نگاه نو» سی و هفتمین جشنواره فیلم فجر به نمایش درآمد.
در خلاصه داستان این فیلم آماده است: "فقط یک فیلم پنج دقیقه‌ای می‌خواستم تا بعداً بتونم از زنم و دخترم دفاع کنم، ولی امونم ندادند… صدای آژیراشون داره نزدیک‌تر می‌شه... الان مثل مور و ملخ می‌ریزن اینجا...."
بخشی از عوامل تولید «دیدن این فیلم جرم است!» عبارتند از: نویسنده و کارگردان: رضا زهتابچیان، مدیر فیلمبرداری: روزبه رایگا، طراح صحنه و لباس: بابک پناهی، طراح گریم: محسن دارسنج، مدیر صدابرداری: امیر نوبخت، طراحی و ترکیب صدا: علیرضا علویان، تدوین: سیاوش کردجان، آهنگساز: حبیب خزایی‌فر، جلوه‌های ویژه رایانه‌ای: شهاب نجفی، جلوه های ویژه میدانی: حمید رسولیان، مدیر تولید: محمدجواد موحد، مدیر برنامه‌ریزی: امین قوامی، دستیار اول کارگردان: علیرضا صالحی، پانته‌آ حسینی، مدیر تدارکات: افشین رئوفی، عکاس: کورش پیرو، ساخت پشت صحنه: حمید ضرابی، مدیر تبلیغات: سیدعلی طباطبائی‌نژاد، مدیر امور رسانه‌ای: هادی فیروزمندی، مجری طرح: باشگاه فیلم سوره، تهیه کننده: محمدرضا شفاه، محصول: سازمان سینمایی حوزه هنری.
انتهای پیام
