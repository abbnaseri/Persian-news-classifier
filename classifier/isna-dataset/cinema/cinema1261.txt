رئیس ستاد برگزاری مراسم بزرگداشت شهید سید مرتضی آوینی منصوب شد
دکتر سید محمد یاشارنادری طی حکمی محمد حبیبی را به سمت رئیس ستاد برگزاری مراسم شهید آوینی منصوب کرد.
به گزارش ایسنا و به نقل از روابط عمومی بنیاد فرهنگی روایت فتح؛ دکتر سید محمد یاشار نادری مدیر بنیاد فرهنگی روایت فتح در حکمی محمد حبیبی را به عنوان رئیس ستاد برگزاری مراسم بزرگداشت شهید سید مرتضی آوینی منصوب کرد. در قسمتی ازاین حکم آمده است: نظر به تعهد، تخصص، سوابق و حضور مستمر و تأثیرگذار جنابعالی در حوزه هنر انقلاب اسلامی و هنر متعهد، به موجب این حکم جنابعالی را به سمت " رئیس ستاد برگزاری مراسم بزرگداشت شهید سید مرتضی آوینی" منصوب می‌نمایم. امید است با استعانت از خداوند متعال نصب العین قرار دادن تقوا و فرامین مقام معظم رهبری (مدظله العالی) با بهره گیری از امکانات و ظرفیت‌های موجود، در بیست و ششمین سالگرد شهادت آن شهید بزرگوار، بتوانید در جهت نشر فرهنگ عظیم عاشورایی مبتنی بر تفکر ایثار و شهادت، گام‌های مؤثری بردارید و با بهره گیری از هنرمندان متعهد و مجرب و با عنایت و مساعدت همه دلسوزان فرهنگ و هنر متعالی، شاهد تحقق اهداف والای هنر متعهد باشیم. از سوابق محمد حبیبی می‌توان به مدیر انجمن هنرهای تجسمی انقلاب و دفاع مقدس، مدیر گروه هنرهای نمایشی روایت فتح، معاون هماهنگ کننده بنیاد فرهنگی روایت فتح و همچنین سرپرستی بنیاد فرهنگی روایت فتح اشاره کرد. مراسم بزرگداشت بیست و ششمین سالروز شهادت شهید اهل قلم سید مرتضی آوینی (رحمه الله) ۲۰ فروردین از سوی بنیاد فرهنگی روایت فتح برگزار می‌گردد. انتهای پیام
