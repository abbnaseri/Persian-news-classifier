راهیابی «هندی و هرمز» به جشنواره کودک و نوجوان سوئد
فیلم «هندی و هرمز» به بخش رقابتی سی‌ و ششمین جشنواره بین‌المللی فیلم کودک و نوجوان «باف » در کشور سوئد راه یافت. 
به گزارش ایسنا، این فیلم به کارگردانی عباس امینی در بخش رقابتی این رویداد سینمایی با آثاری از کشورهای ایتالیا، بلژیک، فرانسه، سوئد، نروژ، فنلاند و کانادا به رقابت خواهد پرداخت.
سی و ششمین جشنواره بین‌المللی فیلم کودک و نوجوان «باف» از تاریخ ۲۳ تا ۲۹ مارس (۳ تا ۹ فروردین) در شهر مالمو کشور سوئد برگزار می‌شود.
«هندی و هرمز» که اولین نمایش خود را در بخش مسابقه بخش «نسل» جشنواره فیلم برلین ۲۰۱۸ تجریه کرد، با بازیگران بومی ساخته شده و روایتگر داستان هندی و هرمز، دو نوجوانی است که طبق سنت مردم جزیره با هم ازدواج می‌کنند. آنها درکی از یکدیگر ندارند اما دنیای ناشناخته و جذاب ارتباط با همدیگر، آنها را به همبازی‌هایی صمیمی تبدیل می‌کند؛ اما این بازی که نامش زندگی است هر لحظه برای آنها خطرناک‌تر می‌شود.
حامد علیپور، زهره اسلامی و محمد بانوج از جمله بازیگران این فیلم سینمایی هستند.
پخش بین‌المللی فیلم «هندی و هرمز» را نسرین میرشب برعهده دارد.
انتهای پیام
