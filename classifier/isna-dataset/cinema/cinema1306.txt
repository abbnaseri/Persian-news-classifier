نمایش «شبی که ماه کامل شد» برای اعضای باشگاه جشنواره جهانی فیلم فجر
فیلم سینمایی «شبی که ماه کامل شد» ساخته نرگس آبیار برای اعضای باشگاه جشنواره جهانی فیلم فجر به نمایش درآمد.
به گزارش ایسنا و به نقل از ستاد خبری سی‌وهفتمین جشنواره جهانی فیلم فجر، شب گذشته دوازدهم اسفند ماه نمایش‌های ویژه سی‌وهفتمین جشنواره جهانی فیلم فجر با فیلم سینمایی «شبی که ماه کامل شد» ساخته نرگس آبیار در پردیس سینمایی چارسو آغاز شد.
پیش از نمایش این اثر شادمهر راستین، مدیر باشگاه جشنواره با ابراز خوشحالی از امکانپذیر شدن نمایش‌های ویژه سی‌وهفتمین جشنواره جهانی فیلم فجر و استقبال مخاطبان از اولین فیلم گفت: ما در این سال‌ها سعی داشتیم افرادی را جذب کنیم که به صورت پیگیر، تخصصی، انتخاب‌گر و آگاهانه برنامه‌های جشنواره را دنبال و به غیر از تماشای فیلم‌ها در کارگاه‌ها و رویدادهای جانبی نیز شرکت می‌کنند.
به گفته وی تلاش مسئولان جشنواره بر این است که امسال بیشترین خدمات به اعضای وفادار باشگاه ارائه شود.
وی با اشاره به تغییراتی که در سایت جشنواره ایجاد شده است، گفت: امسال نرم‌افزار جدیدی برای ثبت نام در باشگاه و خود سایت طراحی کردیم که از اوایل پاییز آغاز به کار کرد.
مدیر باشگاه جشنواره جهانی فیلم فجر اکثر اعضای باشگاه را علاقه‌مندان به سینما، هنرهای نمایشی و کسانی که در علوم میان رشته‌ای به ویژه علوم انسانی و زبان تحصیل کرده‌اند، معرفی کرد و گفت: رده سنی اعضای باشگاه خیلی جوان است که این موضوع در آینده پشتوانه جشنواره خواهد شد.
راستین درباره آمار اعضای باشگاه گفت: در حال حاضر نزدیک به ۲ هزار عضو داریم که با غربالگری انتخاب شده‌اند.
این فیلمنامه‌نویس با اشاره به مزیت عضویت در باشگاه جشنواره جهانی فیلم فجر و تسهیلاتی که برای اعضا در نظر گرفته می‌شود، بیان کرد: خرید بلیت جشنواره جهانی فیلم فجر با ۵۰ درصد تخفیف، اولویت در ثبت نام کارگاه‌های عمومی جشنواره، اولویت عضویت در گروه راهنمایان داوطلب جشنواره در صورت احراز شرایط، تخفیف ۵۰ درصد برای خرید بلیت تمام فیلم‌های هنر و تجربه، تخفیف ۵۰ درصد برای استفاده از پردیس سینمایی چارسو در روزهای یکشنبه، تخفیف ۵۰ درصد برای استفاده از سالن‌های سینمایی باغ کتاب در روزهای یکشنبه و دوشنبه، استفاده از کافی‌شاپ C در پردیس چارسو و کافه باغ کتاب با ۲۰ درصد تخفیف در تمام ایام هفته و شرکت در اکران فیلم‌های منتخب جشنواره از مزایای عضویت در باشگاه جشنواره جهانی فیلم فجر است.
مدیر باشگاه جشنواره جهانی فیلم فجر سهمیه بلیتی را که امسال به اعضای این باشگاه داده می‌شود، در برخی سانس‌ها تا ۸۰ درصد عنوان و بیان کرد: این نشان می‌دهد هر چقدر اعضا پیگیرتر و انتخابگرتر باشند ما می‌توانیم سهمیه بیشتری در بعضی از سانس‌ها داشته باشیم.
وی در مورد کارگاه‌های امسال جشنواره نیز با اشاره به این که به‌زودی مدرسان و طرح درس این بخش اعلام می‌شود، گفت: این خیلی خوب است که ارتباط ما با مخاطبانمان در باشگاه جشنواره جهانی فیلم فجر آگاهانه و دوطرفه است زیرا آنها پیشنهادهایی را مطرح می‌کنند که شاید بتوان آنها را اجرایی کرد.
وی در پایان در مورد نحوه تهیه بلیت‌های جشنواره عنوان کرد: خرید بلیت‌های جشنواره فقط از طریق سایت سینماتیکت و بعد از تعطیلات ایام نوروز ممکن می‌شود. همچنین از هفته آینده علاقه‌مندان می‌توانند در اینستاگرام باشگاه جشنواره جهانی فیلم فجر اخبار این بخش را دنبال کنند.
افرادی که عضو باشگاه جهانی فیلم فجر هستند می‌توانند در طول سال به غیر از تهیه بلیت از گیشه با مراجعه به سایت سینماتیکت و وارد کردن بارکد کارت عضویتشان از تخفیف خرید بلیت سینماهای پردیس چارسو و باغ کتاب در روزهای اعلام شده استفاده کنند.
فیلم «شبی که ماه کامل شد» ساخته نرگس آبیار بهمن ماه امسال در سی‌وهفتمین جشنواره ملی فیلم فجر به رقابت پرداخت و توانست در بخش‌های بهترین فیلم، بهترین کارگردان، بهترین بازیگر نقش اول مرد و زن و.... سیمرغ‌هایی را به دست آورد.
آدرس سایت رسمی جشنواره Fajriff.com و پست الکترونیکی جشنواره Info@Fajriff.com است.
سی‌و‌هفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
