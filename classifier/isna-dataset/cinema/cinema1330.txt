رقابت تنها 2 فیلم در جشنواره پویانمایی تهران
از مجموع آثار حاضر در یازدهمین جشنواره بین‌المللی پویانمایی تهران، تنها یک فیلم بلند ایرانی و یک فیلم بلند خارجی به رقابت می‌پردازند.
به گزارش ایسنا به نقل از اداره کل روابط عمومی و امور بین‌الملل کانون، تنها فیلم انیمیشن بلند ایرانی حاضر در یازدهمین جشنواره پویانمایی تهران «آخرین داستان» به کارگردانی اشکان رهگذر است که در بخش مسابقه ایران و پویانمایی بلند این دوره از جشنواره حضور دارد.
این انیمیشن همچنین در بخش مسابقه بین‌الملل پویانمایی بلند با فیلم «ناخدا مورتن و عنکبوت ملکه» ساخته کاسپار پانچیش محصول مشترک استونی، ایرلند، بلژیک و انگلستان رقابت خواهد کرد.
«ناخدا مورتن و عنکبوت ملکه» که تنها فیلم انیمیشن بلند خارجی در این دوره از جشنواره پویانمایی تهران است به کارگردانی کاسپار یانچیش (کسپر جانکیس) و تهیه‌کنندگی کردی اونگو، پال کومینس، مارک مرتنز، رابین لاینز، شرکت اونوکوفیلم (استونیا)، شرکت تلگال (ایرلند)، شرکت گریدوی.اف. ایکس (بلژیک) و شرکت کالون (انگلستان) ساخته شده است.
این فیلم قصه پسری به نام مورتن است که به اندازه یک حشره کوچک شده و باید قایق اسباب‌بازی‌اش را در کافه‌ای که سیل آمده، هدایت کند.
انیمیشن «آخرین داستان» به کارگردانی اشکان رهگذر و تهیه‌کنندگی احسان رسول‌اف و شرکت هورخش است که در سی و هفتمین جشنواره ملی فیلم فجر نیز حضور داشت.
در خلاصه داستان این انیمیشن بلند ایرانی آمده است: جمشیدشاه با حمایت ایزد، اهریمنان را در جنگ شکست می‌دهد ولی دچار غرور و مغلوب می‌شود. مدتی بعد، کودکی به نام آفریدون در جمکرد و در آغوش کشاورززاده‌ای متولد می‌شود.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.
‌انتهای پیام
