معرفی هیات انتخاب بخش سینمای ایران جشنواره فیلم کودک
جواد حاتمی، حسین شیخ‌الاسلامی، نادره ترکمانی، سهیل موفق و حامد جعفری از سوی علیرضا تابش، دبیر جشنواره بین‌المللی فیلم کودک و نوجوان به‌عنوان اعضای هیئت انتخاب سینمای ایران سی و دومین جشنواره بین‌المللی فیلم‌های کودکان و نوجوانان انتخاب و معرفی شدند.
به گزارش ایسنا،به نقل از ستاد اطلاع‌رسانی سی و دومین جشنواره‌ بین‌المللی فیلم‌های کودکان و نوجوانان، هیئت انتخاب بخش سینمای ایران از چند روز آینده کار خود را آغاز کرده و طبق مقررات ذکر شده در فراخوان سی و دومین جشنواره بین‌المللی فیلم‌های کودکان و نوجوانان، از میان آثار متقاضی حضور در این بخش، تعداد حداقل 7 اثر را که تولید آن‌ها نباید قبل از سال 1397 باشد انتخاب خواهند کرد.

مختصری از سوابق اعضاء هیئت انتخاب بخش سینمای ایران سی و دومین جشنواره فیلم‌های کودکان و نوجوانان:

جواد حاتمی: روان‌شناس و عضو هیئت‌علمی دانشگاه تهران، عضو شورای سیاست‌گذاری سینمای کودک و عضو فعلی شورای کودک بنیاد فارابی، عضو هیئت انتخاب و داور بخش بین‌الملل دوره‌های گذشته جشنواره بین‌المللی فیلم‌های کودکان و نوجوانان، نویسنده و پژوهشگر در حوزه برنامه‌سازی کودک و نوجوان و مدیریت گروه کودک تلویزیون.

حسین شیخ‌الاسلامی: نویسنده، منتقد و کارآفرین، دانش‌آموخته کارشناسی ارشد فلسفه غرب، عضو مؤسسین و عضو شورای کارشناسی سینمای کودک بنیاد سینمایی فارابی و مدیرعامل مرکز شتاب‌دهی سینمای ایران است. تألیف بیش از 70 مقاله‏ تخصصی در نشریات کتاب ماه کودک و نوجوان، کتاب ماه علوم اجتماعی و پژوهشنامه‏ی ادبیات کودک و نوجوان و برخی نشریات دیگر نیز از جمله کارهای اوست.

نادره ترکمانی: نویسنده، کارگردان و تهیه‌کننده، کارشناس سینما (گرایش کارگردانی) از دانشکده سینما و تئاتر، عضو هیئت مؤسس و هیئت‌مدیره مرکز توسعه سینمای کودک و نوجوان، عضو هیئت انتخاب جشنواره‌های متعدد، عضو اتحادیه تهیه‌کنندگان سینمای ایران، برنده جوایز متعدد ملی برای ساخت آثار کودک و نوجوان از جشنواره بین‌المللی فیلم‌های کودکان و نوجوانان و جشنواره‌های دیگر، ترکمانی همچنین تجربه نگارش و تألیف چندین کتاب را هم در کارنامه کاری‌اش دارد.

سهیل موفق: تهیه‌کننده، کارگردان و بازیگر. اولین ساخته او«شکلاتی» در ژانر کودک در جشنواره کودک اصفهان کاندید بهترین کارگردانی، بهترین فیلم، بهترین بازیگر کودک شد. آخرین اثر او فیلم سینمایی «پاستاریونی» نیز در همه رشته‌های جشنواره کاندید و موفق به دریافت ۲ پروانه زرین بهترین فیلم از سوی داوران جشنواره و پروانه زرین بهترین فیلم از سوی داوران کودک و نوجوان و همچنین لوح تقدیر بهترین کارگردانی و بهترین بازیگر نقش کودک از بخش جلوه‌گاه امید همین جشنواره شد.

حامد جعفری: تهیه‌کننده آثار سینمای کودک که در جشنواره‌های مختلف حضوری موفق داشته و جوایز زیادی را کسب کرده است. مدیرعامل و تهیه‌کننده گروه هنر پویا، داور جشنواره‌های انیمیشن، مدرسه، سیمرغ، فیلم عمار و …

سی و دومین جشنواره بین‌المللی فیلم‌های کودکان و نوجوانان از ٢٨ مرداد (هم‌زمان با عید سعید غدیر خم) تا ۴ شهریور ١٣٩٨ مصادف با ١٩ تا ٢۶ آگوست، به دبیری علیرضا تابش در شهر تاریخی اصفهان برگزار خواهد شد.


انتهای پیام
