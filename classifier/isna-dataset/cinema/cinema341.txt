واکنش محمدآفریده به ماجرای شفاف‌سازی‌ها در سینما
محمد آفریده در پی شفاف‌سازی‌ها در سینما گفت: این شفاف سازی‌ها می‌تواند باطل السحر بسیاری از مشکلات کشور از جمله ناکارآمدی‌ها، پنهان کاری‌ها و ضعف‌ها و فرصت سوزی‌ها باشد.
این تهیه‌کننده و مدیر سابق فرهنگی در این یادداشت که در اختیار ایسنا قرار داده، نوشته است: «شفاف سازی سازمان سینمایی در رابطه با اعلام بودجه‌های مؤسسات تابعه اقدامی مهم و قابل تقدیر است. این رویه باید به همه سازمان‌ها و مجموعه‌های تولیدی مراکز و نهادها و حوزه‌ها و … تسری یابد. همانطور که جناب آقای انتظامی بارها گفته‌اند این شفاف سازی‌ها می‌تواند باطل السحر بسیاری از مشکلات کشور از جمله ناکارآمدی‌ها، پنهان کاری‌ها و ضعف‌ها و فرصت سوزی‌ها باشد.
امیدوارم این حرکت فقط محدود به اعلام بودجه‌ها نشود، چون تجربه نشان داده است بودجه تنها، بدون توجه به زمینه‌های لازم و پویا در ساختارها و مدیریت‌ها، فقط ظواهر را متأثر می‌کند و فرصتی به بروز و ظهور ریشه‌ها و بنیادها و اصول نمی‌دهد.
مشکل بزرگ‌تر اکثر مراکز فرهنگی ما، روزمرگی‌ها، دخالت‌های بی جا و ناآگاهی و کهنه بودن ساختارهای آنان است. دیگر دوره دست فرمان‌های سنتی و قدیمی برای مدیریت فرهنگی کشور گذشته است. باید ضمن چابک سازی و تحول گرایی مجموعه‌ها و استفاده بردن از تجربه‌های همه موثرین این حوزه بدون حب و بغض‌های رایج، فرصت‌های عادلانه را برای همه فعالان سینما فراهم کرد. بدون همراهی همه نگاه‌ها و سرمایه‌های فرهنگی این سرزمین، هیچ حرکتی در این کشور به نتیجه مطلوب نخواهد رسید.»
انتهای پیام
