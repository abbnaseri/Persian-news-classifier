اعلام جزییات جشن «شب بازیگر» / از تقدیری‌ها تا انتقاد از برخی نگاه‌های کاسب‌کارانه 
بهزاد فراهانی با بیان اینکه "گزینه اول برای برگزاری جشن شب بازیگر تئاتر، تالار وحدت بود اما مثل همیشه نگاه کاسب‌کارانه، تجارت و دیگر مسائلی که بر تئاتر ایران سوار شده، باعث شد این تالار به ما داده نشود" از این شرایط انتقاد و جزئیاتی را درباره برگزاری این آیین اعلام کرد.
رئیس هیئت مدیره انجمن بازیگران خانه تئاتر در گفت‌وگویی با ایسنا درباره شانزدهمین جشن شب بازیگر که همه ساله یک روز پیش از اختتامیه هفته تئاتر برگزار می‌شود، بیان کرد: این جشن روز شنبه ۱۴ اردیبهشت‌ماه در سالن اصلی تئاتر شهر برگزار می‌شود و قطعاً از نظر اجرا از جشن‌هایی که تاکنون داشته‌ایم متفاوت خواهد بود و همچنین نمایشی اجرا می‌شود که مهمانان از تماشای آن لذت خواهند برد.
بهزاد فراهانی درباره مکان برگزاری این جشن که امسال در سالن اصلی تئاتر شهر خواهد بود، توضیح داد: گزینه اول ما مانند دوره‌های گذشته تالار وحدت بود این قول را رئیس تالار وحدت به ما داده بود اما مثل همیشه کاسبی، تجارت و دیگر مسائلی که بر تئاتر ایران سوار شده است باعث شد این تالار به ما داده نشود. مدعی بودند که برای برنامه دیگری رزرو شده است در صورتی که ما از ماهها پیش درباره این موضوع با آنها صحبت کرده بودیم.
او ادامه داد: این وضعیت به تدریج در تئاتر ما هویدا می‌شود یعنی ذهن کاسب‌کار دولتی‌ها تئاتر را به گیشه کشاند و حالا به تدریج به سمتی می‌رود که از محتوا هم خالی شود. این سیاست به صورتی است که دیگر بوی نویسندگان بزرگ ملی مثل بهرام بیضائی، غلامحسین ساعدی، اسماعیل خلج، رازی، فرسی، خجسته‌کیا و از نویسندگان بزرگ جهانی مانند شکسپیر، ایبسن و … در تئاتر مطرح نباشد. آقایان با ذهن کاسب‌کار خود این شرایط را طلب کردند و تالار وحدت را به ما ندادند و با این اوصاف تماشاچیانمان مطمئناً مجبور خواهند شد که بر روی زمین یا به صورت ایستاده در جشن شرکت کنند زیرا تعداد صندلی‌ها در سالن اصلی تئاتر شهر کم است و کفاف میهمانان ارجمند ما را نخواهد داد.
رئیس هیئت مدیره انجمن بازیگران خانه تئاتر درباره همزمان شدن جشن شب بازیگر با اختتامیه جشنواره تئاتر دانشگاهی که قرار است در تالار وحدت برگزار شود، گفت: من از این موضوع خبر دقیقی ندارم اما می دانم که آقای گیل آبادی خودشان یکی از مسئولین آن هستند اما چون هر ساله ما این کار را در این مقطع زمانی و به صورت ثابت انجام میدهیم و تاریخ آن مشخص است، نمی‌توانستیم عقب بنشینیم‌، به همین علت کاش با ما درباره این موضوع مشورت می‌شد و زمان بهتری را در نظر می‌گرفتند.
بهزاد فراهانی در ادامه صحبت‌های خود با بیان اینکه فعلاً بنا نیست به دلایلی نام کارگردان این جشن که البته از هنرمندان بزرگ و صاحب سبک است، بیان شود، درباره بزرگداشت‌های این جشن عنوان کرد: در همه دوره‌ها از دو هنرمند پیشکسوت در شهرستان و دو هنرمند از تهران تقدیر می‌کنیم. در این دوره می‌خواستیم از آقای حمید طاعتی تقدیر کنیم که از پیشکسوتان بزرگ و صاحب مقام است اما چون حالشان خوب نیست این تقدیر را نپذیرفتند. بر این اساس در این دوره از آقای رضا بابک نه به عنوان جایگزین آقای طاعتی بلکه چون ایشان از کاندیداهای ما بودند اما بارها نپذیرفتند که از ایشان تقدیر کنیم بالاخره در این دوره با اصرار ما قبول کردند و همچنین از خانم سوسن مقصودلو نیز تقدیر قرار خواهیم کرد. از شهرستان‌ها نیز بر اساس برنامه‌ریزی‌هایی که داشتیم دو استان باقی مانده بودند که به ترتیب از علی آزادنیا و خانم مهناز شریفی از استان‌های خراسان و ارومیه تقدیر خواهد شد.
رئیس هیئت مدیره انجمن بازیگران خانه تئاتر همچنین درباره جوایز این دوره "شب بازیگر" بیان کرد: مانند سال‌های گذشته مدالیوم مخصوص این مراسم به برگزیدگان ما اهدا می‌شود. این مدالیوم برای دوره مادهاست و عکس آن در کتاب بهرام بیضایی چاپ شده است. بر روی این مدالیوم، «افراسیاب» در حال آماده شدن برای جنگ با «فریدون» است و در پایین آن فریدون نیز در حال آماده شدن برای رزم است و دو رقصنده هم در دو طرف قرار دارند.
فراهانی با اشاره به اینکه نامزدهای بازیگری روز سه‌شنبه (۱۰ اردیبهشت ماه) اعلام خواهند شد، درباره برگزیدگان این دوره نیز عنوان کرد: ما هشت برگزیده خواهیم داشت. یک نفر از نسل جوان، یک نفر از برگزیدگان داوران و سه مرد و سه زن در بخش بازیگری، انتخاب شورای داوری ما هستند. این شورا بیست داور آغازین و پنج داور نهایی داشته و روند کار به این شکل بوده که در ابتدا داوران آغازین ما در یک سال اخیر نمایش‌های حرفه‌ای را می‌دیدند و اگر بازیگری به نظرشان مورد قبول بود به سرپرست داوران پیغام می‌دادند. سپس داوران نهایی برای تماشای آن نمایش می‌رفتند و پس از امتیاز دهی و جمع بندی، نتیجه رای مشخص می‌شد.
رئیس هیئت مدیره انجمن بازیگران خانه تئاتر با اشاره به اینکه "داوران نمایش‌هایی را می‌بینند که کارگردان حرفه‌ای، نویسنده حرفه‌ای و در سالن‌های حرفه‌ای اجرا شده باشند" گفت: از سال گذشته این نکته اضافه شد که اعضای وابسته و پیوسته خانه تئاتر، یعنی انجمن بازیگران مورد داوری قرار بگیرند. این موضوع در واقع ایجاد یک محدودیت نیست، واقعیت این است که حرفه‌ای بودن هنوز برای بعضی‌ها روشن نیست. به همین دلیل بر طبق آیین‌نامه موجود بسیاری از سالن‌ها و اجراهای آماتور دانشجویی و شبیه آن، مورد داوری قرار نمی‌گیرند. همچنین ما بودجه‌ای هم نداریم که بتوانیم ۱۲۰۰ اثر را رایزنی کنیم، ببینیم و داوری کنیم.
بهزاد فراهانی در پایان صحبت‌های خود در پاسخ به سوالی درباره بودجه این جشن و همچنین نحوه تامین منابع مالی برای برگزاری این آیین توضیح داد: ما هیچ بودجه‌ای نداریم اما مانند دوره‌های گذشته برای تامین منابع مالی خود اسپانسر داشته‌ایم و این اتفاق به مدد دوستی‌های که بین برخی عزیزان وجود داشت رخ داد. به این ترتیب مرکز هنرهای نمایشی، بانک گردشگری و شهرداری تهران در برگزاری این آیین ما را همراهی کردند و از آنها تشکر می‌کنیم و قطعاً این آیین بسیار متفاوت از جشن‌هایی خواهد بود که تاکنون در این ۱۵ دوره برگزار کرده‌ایم.
انتهای پیام
