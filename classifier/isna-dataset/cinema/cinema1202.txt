سینما را نمی‌توان به حال خود رها کرد / گله از اکران 10 فیلم همزمان
تهیه‌کننده فیلم‌سینمایی «سوءتفاهم» معتقد است: می‌خواستند تمام فیلم‌های جامانده از اکران ۹۷ را در این فصل نمایش بدهند اما اگر قرار باشد سیاست اکران فیلم تغییری نکند، دیگر هیچ فیلمسازی رغبتی نخواهد داشت تا اثرش در این موقع از سال روی پرده برود.
جلیل شعبانی در گفت‌وگویی با ایسنا با بیان اینکه "اکران این فیلم تاکنون شرایط خوبی را پشت‌سر نگذاشته و این فصل خوبی برای اکران فیلم‌های سینمایی نبوده" اظهار کرد: چه برای ما و چه برای فیلم‌های دیگری که در این تایم روی پرده رفته به جز یکی دو مورد، شرایط خوبی به وجود نیامده است.
او ادامه داد: کسانی که فیلم‌شان را در این فصل روی پرده بردند از شرایط راضی نیستند و تا فیلمی بخواهد شناخته شود و مخاطب خود را پیدا کنند زمان نمایش را از دست می‌دهد و فیلم های نوروزی از راه می رسند و به این ترتیب نمایش خوبی ندارند.
شعبانی معتقد است: اکران فیلم در این موقع سال دو گروه از مخاطبان سینمایی را از دست می‌دهد، یک گروه کسانی هستند که فیلم‌های جشنواره فجر را دنبال کردند و از دیدن فیلم اشباع شده‌اند و گروه دوم کسانی هستند که منتظرند فیلم‌های جدید و اکران نوروزی را روی پرده ببینند و به این ترتیب دو دسته از مخاطبان سینما را این موقع سال در سالن‌های اکران فیلم نمی‌بینیم.
این تهیه کننده که فیلمش تا کنون که در سومین هفته اکرانش قرار دارد و حدود ۳۰۰ میلیون تومان فروش داشته، بیان کرد: یکی از معضلات ما این است که تمام فیلم‌هایی که می‌خواستند، در طول سال نمایش داشته باشند را آورده‌اند و در این موقع از سال روی پرده برده‌اند.
شعبانی در ادامه صحبت‌های خود به ارائه چند پیشنهاد و راه حل برای خروج از این شرایط اشاره کرد و گفت: می‌توانند تعداد فیلم‌های اکران شده در این فصل را کمتر کنند تا هر کدام از آثاری که روی پرده رفتند، فرصت بهتر و بیشتری برای دیده شدن پیدا کنند. اکران همزمان حدود ۱۰ فیلم در یک‌بازه زمانی کوتاه باعث می‌شود که هیچکدام از آنان نتوانند فروش خوبی داشته باشند و باید برای کسانی که در این موقع از سال فیلمشان نشان داده می‌شود، این امتیاز را قائل باشند. همچنین می‌توانند امکانی را ایجاد کنند که این آثار بتوانند تا ۱۰ فروردین روی پرده بمانند یعنی زمان بیشتری به آنها اختصاص داده شود.
وی افزود: اگر قرار باشد سیاست اکران فیلم تغییری نکند، دیگر هیچ فیلمسازی راضی نمی‌شود و رغبتی نخواهد داشت تا اثرش در این موقع از سال نمایش داده شود. البته راهکار دیگر هم این است که می‌توان تسهیلاتی در امر تبلیغات فیلم‌ها در نظر گرفته شود. به طور مثال با تلویزیون برای داشتن تعداد بیشتری تبلیغات و همچنین شهرداری برای داشتن تبلیغات محیطی هماهنگی‌هایی شود تا امکانات ویژه‌ای را در اختیار فیلم‌ها قرار دهند تا شاید از این طریق بتوانند مخاطب بیشتری را به سینما جذب کنند.
‌تهیه کننده فیلم‌سینمایی «قسم» با اشاره به اینکه با شروع نمایش فیلم‌های نوروزی امکان نمایش فیلمهایی که هنوز در سومین هفته نمایش خود هستند از بین می‌رود اظهار کرد: با شروع اکران فیلمهای نوروزی تقریباً نمایش فیلم‌هایی که اکنون روی پرده اند تمام می‌شود، البته می‌گویند اینطور نیست و فقط از تعداد سالنهای آن کاسته می‌شود ولی انچه مشخص است، این است که قدرت فیلم‌های نوروز بیشتر است و هر اثر دیگری که در این بازه زمانی روی پرده بوده، نهایتاً با چهار هفته نمایش از گیشه سینمای ایران حذف می‌شود.
شعبانی که تهیه کنندگی «سو تفاهم» را در جشنواره فجر ۳۶ و «قسم» را در جشنواره فجر ۳۷ داشته، درباره شرایط موجود سینمای ایران بیان کرد: سینما نیاز به یک سیاست‌گذاری دقیق دارد ما نمی‌توانیم آن را به حال خود رها کنیم. باید یک مدیریت کلان وجود داشته باشد و آنچه تولید می‌شود کنترل شود. مسئولین باید در نظر بگیرید که چه فیلمی با چه وزنی و توسط چه کسانی تولید می شود و به لزوم تنوع ژانر در سینمای ایران توجه داشته باشند تا شاید از این طریق بتوان مخاطبان بیشتری را با سلایق گوناگون به سینما آورد زیرا با توجه به شرایط موجود به نظر می‌رسد که ما به طور مثال سینمای کودک را از دست داده ایم زیرا نتوانستیم ساخت و تولید ان را مدیریت و کنترل کنیم با این اوصاف سینما در حال رفتن به سمتی است که فقط فیلم‌های سطحی کمدی بسازد و تنها محلی برای تفریح کردن صرف باشد.
انتهای پیام
