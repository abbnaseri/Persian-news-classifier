قرارداد اکران دو فیلم سینمایی بسته شد
سخنگوی شورای صنفی نمایش از بسته شدن قرار داد اکران دو فیلم سینمایی خبر داد.
غلامرضا فرجی در گفت‌وگویی با ایسنا درباره مصوبات جلسه یکشنبه ۱۶ تیرماه شورای صنفی نمایش بیان کرد: قرارداد فیلم سینمایی «تپلی و من» به کارگردانی حسین قناعت در گروه سینمایی فرهنگ بعد از فیلم «کار کثیف» خسرو معصومی ثبت شد. همچنین قرارداد فیلم «قسم» کارگردانی محسن تنابنده نیز در گروه زندگی بعد از فیلم «زهرمار» جواد رضویان ثبت شد.
او ادامه داد: فیلم‌های درحال نمایش کف فروششان بررسی شد و به این ترتیب اکران آنها ادامه دارند و جلسه امروز به علت تودیع و معارفه‌ مدیران جدید سازمان سینمایی با تاخیر آغاز شد.
«قسم» فیلمی به نویسندگی و کارگردانی محسن تنابنده و تهیه‌کنندگی الهام غفوری و جلیل شعبانی درباره قتل زنی به نام رضوان است که خانواده و اقوام آن به دنبال ثابت کردن قاتل بودن شوهر وی به دادگاه هستند.
در این فیلم مهناز افشار، سعید آقاخانی، حسن پورشیرازی، مهران احمدی، گیتی معینی، آزاده مهدی‌زاده، زهرا بهروزمنش بازی می‌کنند.
فیلم سینمایی «تپلی و من» به نویسندگی، تهیه کنندگی و کارگردانی حسین قناعت است. در این فیلم بازیگرانی چون حسن معجونی، میترا حجار، سیروس گرجستانی، یوسف تیموری، نادر سلیمانی، رامین ناصر نصیر، مرتضی زارع، عباس محبوب، شیدا مودب، امید شهباز محمدی، سامیار محمدی، کیان علی پناه (بازیگر کودک) و با حضور افتخاری خواننده پاپ مهدی مقدم ایفای نقش می‌کنند.
انتهای پیام
