«موتورسیکلت» سوژه شد
تهیه‌کننده مستند «موتورسیکلت» گفت: از آن جایی که هیچ‌گونه اطلاعات مستندی که بتوان فیلم را به آن ارجاع داد وجود نداشت، پژوهش این پروژه چندین ماه به طول می‌انجامد تا مقابل دوربین برود.
به گزارش ایسنا به نقل از روابط عمومی مرکز گسترش سینمای مستند و تجربی، حمید قزلو در گفتگویی پیرامون مراحل تولید مستند «موتورسیکلت» به کارگردانی فرحناز شریفی اظهار کرد: چهار پژوهشگر موظف شده‌اندتا ۵۰۰ جلد مجله قدیمی (از حدود ۱۲۰ سال پیش تا به امروز) را بررسی کرده و تمامی اطلاعات پیرامون موتورسیکلت را از این مجلات جمع آوری کنند. البته با افراد موثری که در تحقیقات به آن‌ها رسیدیم هم مصاحبه می‌کنیم تا بخش تصویری را غنا ببخشیم.
وی درباره‌ی چگونگی شکل‌گیری ایده ساخت «موتورسیکلت» توضیح داد: ایده این فیلم از خواندن یک کتاب شروع شد که به نقش موتور در تهران امروز پرداخته بود. با خواندن این کتاب فکر کردم که موتورسیکلت در گذشته چه نقشی داشته و از چه زمانی وارد ایران شده است.
قزلو در ادامه افزود: براساس تحقیقاتی که انجام دادیم در سال ۱۲۹۱ هجری شمسی ورود اولین موتورسیکلت به ایران توسط گمرک کشور ثبت می‌شود. نخستین موتورهای وارد شده به ایران از هند و روسیه بودند. سال ۱۳۳۵ هم نخستین موتورهای ژاپنی وارد ایران می‌شوند و با وقفه‌ای چهار ساله در سال ۳۹ ورود این موتورها دوباره آغاز می‌شود.
وی با اشاره به تأثیر موتورسیکلت در سینمای ایران تصریح کرد: در دهه ۴۰ موتور وارد فیلم‌های سینمای ایران می‌شود و امیر هوشنگ طایفه جعفری که قهرمان موتورسواری ایران بوده، وارد سینما شده و رشد می‌کند. در دوره‌ای هم نقش موتورسیکلت در فیلم‌ها به حدی زیاد می‌شود که در تیتراژ هم به آن اشاره می‌کنند.
تهیه‌کننده مستند «موتورسیکلت» ادامه داد: ۱۰۷ سال از ورود موتورسیکلت به ایران سپری شده است اما حتی یک صفحه مدون هم در این باره وجود ندارد و به نظر می‌رسدهیچ‌گاه به این وسیله بها داده نشده است.
وی در پایان ابراز امیدواری کرد که این مستند مردادماه با پایان یافتن پژوهش‌ها به کارگردانی فرحناز شریفی وارد مرحله فیلمبرداری شود.
در خلاصه موضوع «موتورسیکلت» آمده است: «این مستند به تاریخ ورود موتورسیکلت به ایران و نقش آن در تحولات سیاسی اجتماعی در دوران معاصر می‌پردازد.»
انتهای پیام
