گزینه‌های اکران نوروزی مشخص شدند
دوازده فیلم سینمایی «غلامرضا تختی»، «متری شیش و نیم»، «دیدن این فیلم جرم است»، «زیر نظر»، «تگزاس ۲»، «زندانی‌ها»، «ایکس لارج»، «ژن خوک»، «چهار انگشت»، «تیغ و ترمه»، «درخونگاه» و «رحمان ۱۴۰۰» به عنوان گزینه‌های اکران نوروزی معرفی شدند.
علی سرتیپی سخنگوی شورای عالی اکران در گفت‌وگو با ایسنا درباره جلسه امروز این شورا بیان کرد: امروز بعدازظهر (سه‌شنبه، ۱۴ اسفندماه) جلسه شورای عالی اکران با حضور ابراهیم داروغه‌زاده، محمدرضا فرجی، منوچهر محمدی، سید ضیا هاشمی، محمد قاصد اشرفی، مصطفی کیایی، محسن امیر یوسفی و علی سرتیپی تشکیل شد و ۱۲ فیلم سینمایی برای نمایش در ایام نوروز انتخاب شدند که از بین این تعداد فیلم نهایتاً هفت اثر در ایام نوروز روی پرده خواهند رفت.
او ادامه داد: نمایش فیلم‌ها در ایام نوروز سه شرط خواهد داشت؛ اول آن‌که برخی از این فیلم‌ها هنوز پروانه نمایش قطعی ندارند و در صورتی‌که بخواهند در نوروز روی پرده بروند باید پروانه نمایش‌شان از نظر وزارت فرهنگ و ارشاد اسلامی تأیید شود، دوم آن‌که هر دفتر پخش می‌تواند تنها یک فیلم را برای نمایش در ایام نوروز داشته باشد و سوم آن‌که از بین فیلم‌های اعلام‌شده، تنها سه اثر می‌توانند با ژانر کمدی در جدول نوروزی سینما قرار بگیرند.
سخنگوی شورای عالی اکران درباره اولویت‌هایی که برای انتخاب آثار در نظر گرفته شده است، توضیح داد: فیلم‌های مختلفی در این بسته قرار گرفتند و چند فیلم شاخص که در جشنواره فیلم فجر حضور داشتند، در این لیست گنجانده شدند؛ لزوماً قید صددرصدی حضور فیلم‌ها در جشنواره فجر درنظر گرفته نشده است، یعنی حتی فیلم‌هایی در این جدول قرار دارند که حتی فرم جشنواره فجر را هم پر نکرده بودند.
سرتیپی در ادامه گفت: فیلم‌های سینمایی غلامرضا تختی به کارگردانی بهرام توکلی، متری شیش و نیم به کارگردانی سعید روستایی، دیدن این فیلم جرم است به کارگردانی رضا زهتابچیان، زیر نظر به کارگردانی مجید صالحی، تگزاس ۲ به کارگردانی مسعود اطیابی، زندانی‌ها به کارگردانی مسعود ده‌نمکی، ایکس لارج به کارگردانی محسن توکلی، ژن خوک به کارگردانی سعید سهیلی، چهار انگشت به کارگردانی حامد محمدی، تیغ و ترمه به کارگردانی کیومرث پوراحمد، درخونگاه به کارگردانی سیاوش اسعدی و رحمان ۱۴۰۰ به کارگردانی منوچهر هادی ۱۲ فیلمی هستند که در این شورا انتخاب شده‌اند.
او سپس تاکید کرد: شورا نمی‌تواند بگوید که حتماً چه فیلمی اکران شود و تنها تعدادی فیلم را پیشنهاد کرده و از این پس سرگروه‌ها از بین این تعداد، فیلم‌های منتخب خود را باید اعلام کنند. بر این اساس فیلم‌هایی که شرایط ذکرشده را داشته باشند می‌توانند با ارائه قرارداد خود در جلسه هفته آینده شورای صنفی نمایش، اکران خود را از ۲۲ اسفندماه آغاز کنند.
علی سرتیپی همچنین بیان کرد: سینماهای استقلال، آزادی، آستارا، فرهنگ، ایران، باغ کتاب و زندگی سرگروه‌های سینمایی نوروزی امسال هستند.
انتهای پیام
