تدوین نهایی «سوم آذرشهر» زیر نظر بهمن کیارستمی
با پایان آخرین مراحل فیلمبرداری، فیلم سینمایی «سوم آذرشهر» این روزها تدوین نهایی خود را زیر نظر بهمن کیارستمی به انجام می‌رساند.
به گزارش ایسنا و طبق اعلام روابط عمومی، فیلم سینمایی "سوم آذرشهر " که به کارگردانی کامبیز صفاری و تهیه‌کنندگی محسن امیریوسفی که فیلمبرداری آن اواخر آذرماه امسال آغاز شده بود، از روزهای آخر دی‌ماه مراحل ابتدایی تدوین خود را آغاز کرد و اینک با تکمیل صحنه‌های مورد نیاز، روزهای انتهایی تدوین خود را سپری می‌کند.
فیلمنامه این فیلم بر اساس یک قصه واقعی و با طرح اولیه کامبیز صفاری و با همکاری ایثار ابومحبوب به نگارش درآمده و در آن به موضوع بازگشت از مهاجرت و برخورد مهاجران با خرده‌فرهنگ‌های جدیدی که در غیاب آنان شکل گرفته و آسیب‌های اجتماعی تازه‌ای که متوجه آنان است اشاره می‌شود.  آروشا بیگی، آتیلا پسیانی، بهناز جعفری، خسرو پسیانی، صدف عسگری، احسان امانی و حسام نورانی از جمله بازیگران درام اجتماعی «سوم آذرشهر» هستند. از جمله سرمایه‌گذاران این فیلم، امیرحسین نفر (مؤسسه فرهنگی هنری دی) است.


انتهای پیام
