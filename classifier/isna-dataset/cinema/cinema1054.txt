فروش 35 میلیاردی اکران نوروزی / حکایت فرصت‌های از دست داده تا امیدها
هفت فیلم سینمایی که در جدول اکران نوروزی قرار گرفتند در ایام تعطیلات عید توانستند در مجموع بیش از ۳۵ میلیارد تومان فروش داشته باشند که بیش از ۲۲ میلیارد آن حاصل فروش در تهران بوده است.
به گزارش ایسنا، فیلم سینمایی «رحمان ۱۴۰۰» منوچهر هادی با گذر از یک میلیون مخاطب و بعد از گذشت حدود سه هفته اکران به فروشی نزدیک به ۱۵ و نیم میلیارد تومان رسیده که از این میزان فروش بیش از ۹ میلیارد تومان سهم تهران و بقیه حاصل فروش در شهرستانها بوده است.
پس از فیلم «رحمان ۱۴۰۰»، بیشترین میزان مخاطب و فروش برای فیلم سینمایی «متری شیش و نیم» سعید روستایی بوده که توانست با جذب ۷۴۰ هزار نفر به سینما در هفته سوم اکران خود ۱۰ میلیارد و ۴۹۰ میلیون تومان فروش داشته باشد. به تفکیک از این مقدار فروش ۶ میلیارد و ۶۳۰ میلیون تومان سهم فروش در تهران بوده است.
در رتبه سوم پرفروش‌ترین فیلم‌ها در ایام نوروز، فیلم سینمایی کمدی «چهارانگشت» حامد محمدی قرار دارد. این اثر چهار و نیم میلیارد فروش داشته و تا پایان ایام تعطیلات در نوروز ۳۰۰ هزار نفر پای دیدن آن نشستند. این فیلم در تهران حدود سه میلیارد و ۲۰۰ میلیون و در شهرستانها حدود یک میلیارد و ۳۰۰ میلیون تومان فروش داشته است.
سپس به ترتیب سه فیلم سینمایی «زندانی‌ها» مسعود ده نمکی، «پیشونی سفید ۳» سید جواد هاشمی و «ژن خوک» سعید سهیلی با فروش یک میلیارد و ۹۰۰ میلیون تومان، یک میلیارد و صد و ده میلیون تومان، یک میلیارد و ۱۰۰ میلیون تومان در رتبه بعدی فیلم‌های نوروزی قرار گرفتند.
در آخر هم فیلم سینمایی «غلامرضا تختی» بهرام توکلی با داشتن ۴۸ هزار مخاطب تاکنون و پس از گذشت نزدیک به سه هفته نمایش حدود ۷۲۰ میلیون تومان فروش کرد که از این مقدار ۵۵۰ میلیون تومان حاصل فروش در تهران بوده است.

اما فیلم سینمایی «آشغالهای دوست داشتنی» به کارگردانی محسن امیریوسفی که پس از جشنواره‌ی فیلم فجر از ۲۴ بهمن ماه اکران خود را آغاز کرد و در ایام تعطیلات نیز در برخی سالن‌ها به نمایش درآمد، در مجموع در ۷ هفته نمایش بیش از سه و نیم میلیارد تومان فروش داشته و ۳۲۵ هزار نفر پای دیدن این فیلم نشستند.
تمام آمار و ارقام موجود در این گزارش بر اساس اطلاعاتی است که تا امروز (۱۶ فروردین‌ماه) در سامانه فروش سینمای ایران قرار گرفته است.
شرایط فروش گیشه بهتر بود اما...
علی سرتیپی مدیر پخش فیلمیران که پخش فیلم «رحمان ۱۴۰۰» را برعهده دارد، درباره شرایط و ارزیابی اکران فیلم‌ها در ایام نوروز بیان کرد: امسال به لحاظ فروش و همچنین اضافه شدن چند پردیس و سالن سینمایی در تهران و شهرستان به مجموعه سینمای ایران، شرایط فروش خوبی داشتیم. یکی از نکات ویژه امسال رکوردهایی بود که در فروش روزانه و یا هفتگی فیلم‌ها ثبت شد اما متاسفانه یکی دو فیلم از این هفت اثر که در ایام نوروز روی پرده رفتند، پیش بینی ما از میزان استقبالشان درست از آب در نیامد اما مجموعاً به نسبت دو سال گذشته شرایط بهتری را پشت سر گذاشتیم.
او درباره تاثیر افزایش قیمت بلیت سینماها بر میزان مخاطب توضیح داد: افزایش قیمتها تأثیر منفی بر میزان فروش و تعداد مخاطبان در سینما نگذاشته است. به هرحال سینمای ایران تحمل این را نداشت تا بتواند با توجه به افزایش قیمت‌ها و تورم، بلیت‌هایش را به همان میزان بهای قبلی به فروش برساند و اگر ما می‌خواستیم به مردم خدمات بدهیم باید این افزایش قیمت صورت می‌گرفت، این در حالی است که دولت هیچ کمکی به سینماها نمی‌کند و خودشان باید هزینه‌هایشان را پرداخت کنند. ما خودمان هم علاقه به این افزایش قیمت‌ها نداشتیم و مجبور به گرفتن این تصمیم شدیم.
این تهیه کننده و پخش کننده سینمایی اضافه کرد: به برخی فیلم‌ها تبلیغات بیشتر به برخی فیلم‌ها تبلیغات کمتری در تلویزیون داده شد و برخی نیز اصلاً تبلیغاتی نداشتند. مثلاً فیلم «ژن خوک» کمتر تبلیغات داشت.
فرصت‌های خوب را از سینمای ایران گرفتیم
سرتیپی همچنین بیان کرد: ما فرصتهای خوب را از سینمای ایران گرفتیم و برای اینکه بتوانیم اسفند ماه را پربارتر بکنیم، بهتر بود فیلم‌ها از ابتدای اسفندماه روی پرده می‌رفتند. اما مسئولین ما متاسفانه همیشه با دخالت‌های نادرست شرایطی را به وجود می‌آورند که هر ساله این روند تکرار می‌شود و فیلم ها دیر روی پرده می‌روند.
همچنین سعید خانی مدیر پخش خانه فیلم که پخش فیلم سینمایی «متری شیش و نیم» را برعهده دارد، به ایسنا گفت: وقتی هفت فیلم همزمان در نوروز اکران می‌شود به جهت آنکه هنوز از نظر ظرفیت سالنهای سینمایی محدودیت داریم باعث می‌شود سانس‌های نمایش فیلم برای برخی آثار کم‌تر شود و یا به تناسب تقسیم نشود.
در ادامه محمدرضا صابری مدیر پخش «نورتابان» که پخش فیلم سینمایی «پیشونی سفید ۳» را برعهده دارد، گفت: اکران فیلمی در ژانر کودک در ایام نوروز اتفاق بسیار خوبی است که دو سال است صورت گرفته و بازخوردهای خوبی هم برای سینمای کودک و هم جذب مخاطب کودک و نوجوان داشته است.
او درباره ارزیابی‌اش از شرایط اکران نوروزی فیلم‌ها نیز گفت: امسال شروع خوبی برای سینمای ایران بود و استقبال خوبی از آثار شده است اما یکی از آسیب‌هایی که هم به فیلمها خورد و هم به سینمای کشور؛ این بود که ما اکران اسفند را از دست دادیم. یکی از نقاط قوتی که سالهای پیش داشتیم این بود که اگر فیلمی در اسفند ماه نمایش خود را آغاز می‌کرد، این امتیاز را برای صاحبان آن قائل بودیم که اگر فیلمش پر فروش باشد در اکران نوروزی آن هم محسوب می‌شد و به این ترتیب اسفند ماه که زمان مرده ای برای سینمای ایران بود را احیا کردیم اما امسال فیلمها دیر اکران شدند و این فرصت را از دست دادیم.
سپس امیرحسین حیدری مدیر پخش «نمایش گستران» که پخش فیلم سینمایی «چهارانگشت» را برعهده دارد، گفت: تبلیغات شهری خیلی گران است و همه نمی‌توانند تبلیغات گسترده‌ای داشته باشند. تبلیغات تلوزیونی هم خیلی محدود است و هنوز موفق به نشدیم تا به آن دست پیدا کنیم. با این حال اگر فیلمها زودتر در اسفندماه اکران می‌شدند مردم شناخت بیشتری به آثار پیدا می‌کردند اما از طرف دیگر شاید این شیوه باعث ایجاد رقابت جذاب‌تری بین فیلم‌ها هم شده است.
انتهای پیام
