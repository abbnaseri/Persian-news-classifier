فروش مستند جنجالی «مایکل جکسون» به ۱۳۰ کشور 
مستند «ترک ناکجاآباد» پس از نمایش در جشنواره فیلم ساندنس آمریکا، به بیش از ۱۳۰ شبکه تلویزیونی و آنلاین در سراسر جهان فروخته شد.
به گزارش ایسنا به نقل از هالیوود ریپورتر، این مستند به کارگردانی «دان رید» با مدت زمان چهار ساعت که به موضوع اتهام آزار جنسی کودکان توسط «مایکل جکسون» می‌پردازد، اولین‌بار در جشنواره فیلم ساندنس با حواشی فراوان رونمایی شد و در ادامه بنیاد «مایکل جکسون» این فیلم را ترور شخصیتی و نه یک اثر مستند توصیف کرد.
داستان این مستند درباره دو نفر به نام‌های «وید رابسون» و «جیمز سیفچاک» و بازگوی رابطه آن‌ها با «مایکل جکسون» است. «رابسون» که حالا ۳۶ ساله است در این مستند اذعان می‌کند که بین ۷ تا ۱۴ سالگی مورد آزار و اذیت از سوی «مایکل جکسون» قرار می‌گرفته است و «سیفچاک» نیز که در دوران کودکی و در یکی از تبلیغات پپسی کنار «جکسون» حضور یافته بود ادعا می‌کند که در سن ۱۰ سالگی مورد سوء استفاده جنسی توسط این خواننده قرار گرفته است. هر دو این افراد جزئیاتی دردناک از تجربه‌های خود را در این مستند مطرح می‌کنند.
این مستند که محصول مشترک شبکه‌های «HBO» آمریکا و «Channel ۴» بریتانیاست، تاکنون به شبکه‌های تلویزیونی و پلتفورم‌های بخش آنلاین بیش از ۱۳۰ کشور از جمله آلمان، استرالیا، فرانسه، دانمارک، هلند، سوئد، روسیه، بلژیک و نیوزیلند و همچنین آمریکای لاتین و اروپای مرکزی فروخته شده است.
بنیاد «مایکل جکسون» با رد کردن اتهام‌های واردشده به سلطان موسیقی پاپ در این فیلم، از شبکه «HBO» به دلیل "زیر پا گذاشتن اصول اخلاقی" برای دریافت ۱۰۰ میلیون دلار غرامت شکایت کرده است.
«مایکل جکسون» روز ۲۵ ژوئن ۲۰۰۹ در سن ۵۰ سالگی بر اثر مصرف بیش از حد داروهای آرام‌بخش قوی درگذشت. او پیش از مرگش چندین سال گوشه‌گیر شده بود و در مجامع عمومی ظاهر نمی‌شد ولی خود را برای بازگشت به صحنه و اجرای چندین کنسرت زنده در یکی از سالن‌های بزرگ لندن آماده می‌کرد.
او در سال ۲۰۰۵ در دادگاهی از کلیه اتهام‌های آزار و اذیت جنسی تبرئه شده است.
انتهای پیام
