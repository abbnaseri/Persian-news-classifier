نسخه بالیوودی «فارست گامپ» ساخته می‌شود
«امیرخان» سوپراستار هندی در نسخه بالیوودی فیلم برنده اسکار و کلاسیک «فارست گامپ» مقابل دوربین می‌رود. 
به گزارش ایسنا به نقل از هالیوود ریپورتر، این فیلم که به زبان هندی ساخته می‌شود « Lal Singh Chadha» نام دارد و «ادویت چاندان» کارگردانی آن را بر عهده دارد، ضمن این که «امیرخان» بازیگر مشهور بالیوودی علاوه بر بازی در نقش اصلی، تهیه‌کنندگی فیلم را نیز بر عهده دارد.
فیلم «فارست گامپ» به کارگردانی «رابرت زمکیس» محصول سال ۱۹۹۴ براساس رمانی به همین نام از «وینسنت گروم» ساخته شد و با فروش جهانی ۶۶۷ میلیون دلار، پرفروش‌ترین فیلم آمریکا در آن سال شد و «تام هنکس» بازیگر نقش اصلی آن بود.
«امیرخان» در یک رویداد رسانه‌ای به مناسبت پنجاه و چهارمین سالگرد تولدش از بمبئی از ساخت این فیلم خبر داده و گفت که حق ساخت نسخه هندی «فارست گامپ» را از کمپانی پارامونت خریداری کرده است. وی همچنین عنوان کرد که همواره عاشق فیلمنامه «فارست گامپ» بوده که داستانی فوق‌العاده دارد.
«فارست گامپ» نامزد دریافت ۱۳ جایزه اسکار شد که موفق به دریافت ۶ جایزه بهترین فیلم، بهترین کارگردانی، بهترین جلوه‌های ویژه، بهترین بازیگر نقش اول مرد (تام هنکس)، بهترین فیلم‌نامه اقتباسی و بهترین تدوین شد.
این فیلم همزمان با فیلم موفق «رستگاری در شاوشنگ» در یک سال ساخته شد و تقریباً در تمامی جایزه‌های اسکار با این فیلم رقیب بود و در همه رقابت‌ها پیروز شد و «رستگاری در شاوشنگ» موفق به کسب هیچ جایزه‌ای نشد، هر چند که بعدها در لیست ۲۵۰ فیلم برتر تاریخ سینما در سایت معتبر IMDB «رستگاری در شاوشنگ» در رتبه ۱ و «فارست گامپ» در رتبه ۱۵ قرار گرفت.
ساخت نسخه بالیوودی بر اساس آثار هالیوودی در چند سال اخیر رونق بیشتری گرفته و در سال ۲۰۱۷ فیلم «سرآشپز» بر اساس فیلم اصلی ساخته «جان فاوارو» ساخته شد و در سال ۲۰۱۴ نیز فیلم «بنگ بنگ» بر اساس فیلم «شوالیه و روز» به سینمای هند آمد.
انتهای پیام
