گوی بلورین جشنواره کارلووی واری به «پدر» رسید
فیلم بلغارستانی «پدر» ساخته «کریستینا گروزوا» و «پیتر والچانف» موفق به کسب جایزه بهترین فیلم از جشنواره فیلم کارلووی واری در کشور جمهوری چک شد.
به گزارش ایسنا، در مراسم اختتامیه پنجاه و چهارمین جشنواره بین‌المللی فیلم کارلووی واری در نهایت فیلم «پدر» در رقابت با ۱۲ فیلم بخش رقابتی جایزه گوی بلورین بهترین فیلم جشنواره را نصیب سینمای بلغارستان کرد.
این فیلم درباره پدری است که در سوگ و اندوه همسرش است که پس از سال‌ها زندگی حالا او را از دست داده است.
همچنین جایزه ویژه هیأت داوران جشنواره فیلم کارلووی واری نیز به «ژان اوله گرستر» کارگردان آلمانی برای فیلم «لارا» رسید که روایتگر داستان مادری است که در مراسم تک‌نوازی پیانوی فرزندش حضور می‌یابد اما در آنجا با اتفاقات شگفت‌انگیزی رو به رو می‌شود. «کورینا هارفوش» بازیگر نقش مادر در این فیلم برنده جایزه بهترین بازیگر زن جشنواره کارلووی واری نام گرفت.
«تیم میلانتس» سینماگر بلژیکی نیز برای ساخت فیلم کمدی-تراژدی «پاتریک» برنده جایزه بهترین کارگردانی جشنواره شد و هیئت داوران نیز از فیلم «باکره آگوست» ساخته «جوناس تروئبا» از اسپانیا نیز به صورت ویژه تقدیر کردند.
«خواهر ناتنی» ساخته: «دامین کوزول» (اسلوونی)، «بی‌تفاوتی زیبا» به کارگردانی «کیوانچ سزر» (ترکیه)، «باکره آگوست» ساخته «جوناس تروئبا» (اسپانیا)، «بگذار آن‌جا روشن باشد» از «مارکو اسکوپ» (اسلواکی)، «مردی از آینده» ساخته «فیلیپ ریوس» (شیلی)، «باد موسمی» به کارگردانی «هونگ چائو»، (انگلیس)، «پرتره موزائیکی» ساخته «یی‌ژیانگ ژای» (چین)، «قصیده‌ای برای هیچ‌چیز» به کارگردانی «دیون بالتازار» (فیلیپین) و «به سوی ستاره‌ها» ساخته «مارتا استفنز» (آمریکا) نیز دیگر فیلم‌های حاضر در بخش رقابتی جشنواره کارلووی‌واری ۲۰۱۹ بودند.
در بخش رقابتی «شرق غرب» جشنواره نیز فیلم روسی «گاو» به کارگردانی «بوریس آکوپوف» برنده جایزه بزرگ شد و جایزه ویژه هیأت داوران این بخش نیز به فیلم اوکراینی «افکار من ساکت است» ساخته «آنتونیو لوکیش» رسید.
«جولین مور» بازیگر مطرح آمریکایی و «پاتریشیا کلارکسن» نیز دو چهره‌ای بودند که امسال گوی بلورین افتخاری این رویداد سینمایی را به پاس یک عمر دستاورد هنری دریافت کردند.
انتهای پیام
