ترکیبی از ملودرام،طنز و عشق بر پرده سینماها
از یک داستان عاشقانه در میان یک گروه تروریستی و فیلم‌هایی کمدی به سبک ایرانی و بالیوودی تا درامی معمایی و چهره‌هایی مخاطب پسند را از امروز چهارشنبه(۱۵ خردادماه)  روی پرده سینماها ببینیم.
به گزارش ایسنا پنج فیلم سینمایی «سرخپوست»، «دختر شیطان»، «زهرمار»، «ما همه با هم هستیم»، «شبی که ماه کامل شد» در جدول اکران عید فطر قرار گرفته‌اند و از چهارشنبه همین هفته یعنی ۱۵ خردادماه و از ساعت ۱۷ بعدازظهر نمایششان را روی پرده سینما آغاز خواهند کرد.
تنوع محتوایی و ژانر سینمایی این پنج فیلم از تنوع مناسبی هم برخوردار هستند. از روایتی ملودرام در میان یک گروه تروریستی و فیلم‌هایی کمدی به سبک ایرانی و بالیوودی تا درامی معمایی و چهره‌هایی مخاطب پسند را روی پرده سینماها خواهیم دید.
در ادامه مروری خواهیم داشت بر هر یک از این فیلم‌ها و علاوه بر معرفی بازیگران و خلاصه داستان این آثار، نگاهی به تجربه کارگردانان نیز داشته‌ایم.

سرخپوست
این فیلم با بازی هنرمندانی چون نوید محمدزاده، پریناز ایزدیار، آتیلا پسیانی، ستاره پسیانی، حبیب رضایی و مانی حقیقی برای نخستین بار در سی و هفتمین جشنواره فیلم فجر به نمایش گذاشته شد.
«سرخپوست» به کارگردانی و نویسندگی نیما جاویدی و تهیه‌کنندگی مجید مطلبی در سال ۱۳۹۷ ساخته شد. جاویدی در دومین تجربه کارگردانی خود پس از چهار سال از ساخت فیلم «ملبورن»، توانست در جشنواره سی و هفتم فجر، در شش رشته نامزد دریافت جایزه شود و در نهایت سیمرغ بلورین جایزه ویژه هیات داوران را برای ساخت «سرخپوست» دریافت کند.
نیما جاویدی فعالیت در سینما را با ساخت فیلم‌های کوتاه و مستند آغاز کرد و در اولین تجربه بلند سینمایی خود درامی معمایی را درباره زوج جوانی با بازی نگار جواهریان و پیمان معادی که قصد خروج از کشور و مهاجرت از ایران را داشتند روی پرده برد. این فیلم در جشنواره فجر سال ۹۲ نمایش داده شد و پس از آن موفقیت‌هایی را در جشنواره‌ها داخلی و خارجی به دست آورد.
جاویدی برای انتخاب عوامل و بازیگران دومین فیلم بلند سینمایی‌اش یعنی «سرخ‌پوست» نیز از افرادی حرفه‌ای استفاده کرد. هومن بهمنش مدیر فیلمبرداری بوده و رامین کوشا موسیقی متفاوتی برای فیلم نوشت و در استودیویی در آمریکا ضبط آن را انجام داد.
در خلاصه داستان این اثر آمده است: سال ۱۳۴۶، یک زندان قدیمی در جنوب به دلیل مجاورت با فرودگاهِ در حال توسعه شهر در حال تخلیه است. سرگرد نعمت جاهد (با بازی نوید محمدزاده)، رئیس زندان به همراه مامورانش در حال انتقال زندانیان به زندان جدید هستند که متوجه می‌شوند یکی از زندانیان در زندان جدید نیست...


دختر شیطان
«دختر شیطان» فیلمی به کارگردانی و تهیه‌کنندگی قربان محمدپور در سال ۱۳۹۶ به عنوان محصول مشترک سینمایی بین ایران و بالیوود در کشور هند و در شهرهایی چون بمبئی فیلمبرداری و ساخته شد. همچنین گفته شده است که نیمی از بودجه این فیلم توسط کمپانی هندی تامین و در بالیوود فیلمبرداری شده است. موسیقی آن نیز هندی است و در هندوستان ساخته شده است.
در این اثر که هم بازیگران ایرانی حضور دارند و هم هندی هنرمندانی چون حمید فرخ‌نژاد، ایشا گوپتا، جکی شروف، گلشن گروور، سیمران میشکروتی، محمدرضا شریفی‌نیا و فردین حفیظی مقابل دوربین رفته‌اند. سونو نیگام و آریجیت سینک دو ترانه از شش ترانه این فیلم را خوانده‌اند.
در خلاصه داستان «دختر شیطان» آمده است: این فیلم داستان یکی از بچه‌های ابلیس است که می‌خواهد توبه کند و شرط پذیرش توبه‌اش آن است که به یک آدم بی‌گناه سجده کند. دختر شیطان وارد زمین می‌شود و به دنبال یک آدم بی‌گناه می‌گردد.
قربان محمدپور در پروژه قبلی سینمایی خود نیز فیلم «سلام بمبئی» را با بازی محمدرضا گلزار و بنیامین بهادری و چند بازیگر هندی ساخت که آن نیز یک پروژه مشترک بین این دو کشور بود و در هند فیملبرداری و بازی شد و در نهایت پاییز و زمستان سال ۹۵ روی پرده سینماهای ایران رفت که استقبال خوبی نیز از آن شد.
بر اساس اخباری که از «دختر شیطان» در سال گذشته منتشر شده بود، بنا بود تا در آبان ماه سال ۹۷ روی پرده برود اما این اتفاق نیفتاد و در نهایت از (۱۵ خردادماه) روی پرده سینماها به نمایش گذاشته خواهد شد.



ما همه با هم هستیم
«ما همه با هم هستیم» به کارگردانی کمال تبریزی و تهیه‌کنندگی سیدرضا میرکریمی به عنوان یکی از پربازیگرترین و پرچهره‌ترین فیلم روی پرده خواهد رفت.
در این فیلم سینمایی مهران مدیری، محمدرضا گلزار، لیلا حاتمی، ویشکا آسایش، هانیه توسلی، پژمان جمشیدی، مانی حقیقی، جواد عزتی، سروش صحت، حسن معجونی، مهران غفوریان، نادر فلاح، سیروس گرجستانی، علی شادمان، رضا ناجی، سام نوری، فرزین محدث، بهادر مالکی، یداله شادمانی، محمدمهدی حسینی‌نیا، شیرین آقا کاشی، بهزاد قدیانلو، اشپیتیم آرفی، لیدا فتح‌اللهی، شیوا بلوچی و دانیال کاظمی بازی کرده‌اند.
کمال تبریزی پیش از این فیلم، کمدی‌های دیگری را مانند «مارمولک»، «طبقه حساس» و «همیشه پای یک زن در میان است» ساخته که هرکدام به نوعی توانستند مخاطبان بسیاری را به سینما بکشانند. این کارگردان در جدیدترین اثرش با متنی از پدرام پورامیری، حسین امیری و محمد داودی با حضور بازیگرانی شناخته شده که همگی مسافران یک هواپیما در حال سقوط هستند، داستانی کمدی تراژیک را به تصویر کشیده است.
پس از فیلم «رحمان ۱۴۰۰» که مهران مدیری و محمدرضا گلزار در مقابل هم بازی کردند این برای بار دوم این دو بازیگر در یک فیلم کنار هم قرار گرفته‌اند.
شبی که ماه کامل شد
فیلم نرگس آبیار که رکورددار نامزدی و همچنین دریافت جایزه در سی و هفتمین جشنواره فیلم فجر بود و با کسب شش سیمرغ در صدر جوایز این دوره از جشنواره قرار گرفت، از چهارشنبه (۱۵ خردادماه) همین هفته روی پرده سینماها خواهد رفت. این فیلم در بخش بازار سی و هفتمین جشنواره بین‌المللی فیلم فجر نیز به نمایش درآمد.
در این فیلم به کارگردانی نرگس آبیار و تهیه کنندگی محمدحسین قاسمی بازیگرانی چون الناز شاکردوست و هوتن شکیبا، فرشته صدرعرفایی، فرید سجادی‌حسینی، امین میری، بانیپال شومون، آرمین رحیمیان و شبنم مقدمی ایفای نقش کرده‌اند.
در «شبی که ماه کامل شد» که یک داستان واقعی را به تصویر می‌کشد و جنایتی تروریستی را روایت می‌کند، الناز شاکردوست و هوتن شکیبا دو بازیگر اصلی این فیلم هستند و هر دو جایزه بهترین بازیگر نقش اول را از جشنواره فیلم فجر به نام خود زدند.
«شبی که ماه کامل شد» در سی و هفتمین جشنواره فیلم فجر در ۱۳ بخش کاندید دریافت سیمرغ شد و در نهایت موفق شد سیمرغ «بهترین فیلم»، «بهترین کارگردانی»، «بهترین بازیگر نقش اول مرد»، «بهترین بازیگر نقش اول زن»، «بهترین بازیگر نقش مکمل زن» و «بهترین چهره پردازی» را از آن خود کند.
در خلاصه داستان این فیلم سینمایی آمده است: «شبی که ماه کامل شد» روایت دختر جوانی از مناطق جنوب شهر تهران است که درگیر عشق جوانی شهرستانی می‌شود و این در حالی است که دختر به دلایلی مجبور به مهاجرت از ایران است که در این مسیر برادرش با او همراه می‌شود، اما در میانه راه اتفاقاتی برای آنها رقم می‌خورد.
نرگس آبیار کارگردان این فیلم ۱۴۰ دقیقه‌ای، پیش از ساخت «شبی که ماه کامل شد» تجربه کارگردانی سه فیلم دیگر را هم در کارنامه کاری خود داشته است و آثاری چون «نفس» را در سال ۹۴، «شیار ۱۴۳» را در سال ۹۲ و «اشیا از آنچه در آینه می‌بینید به شما نزدیکترند» را در سال ۹۱ کارگردانی کرد که هر کدام موفقیت‌هایی را در جشنواره‌های داخلی و خارجی به دست آوردند.
او برای فیلم «نفس» نیز سیمرغ بهترین فیلم بخش ملی سی و چهارمین جشنواره فیلم فجر و برای فیلم «شیار ۱۴۳» سیمرغ ویژه هیئت داوران در سی‌ودومین جشنواره بین‌المللی فیلم فجر دریافت کرد.

انتهای پیام
