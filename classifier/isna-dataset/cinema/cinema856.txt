«لابیرنت» در تدارک اکران عیدفطر / طرفدار سینمای قصه‌گو هستم
کارگردان فیلم «لابیرنت» با اشاره به اینکه فیلمش را برای اکران عید فطر آماده می‌کند، گفت، با اتفاقات جشنواره ملی فجر، انگیزه‌ای برای شرکت در جشنواره جهانی نداشته ‌ام.
به گزارش ایسنا، «لابیرنت» اولین تجربه بلند سینمایی امیرحسین ترابی است که با بازی شهاب حسینی و ساره بیات متقاضی شرکت در جشنواره ملی فجر بود اما این فیلم به جشنواره راه پیدا نکرد و دو ماه بعد از آن فقط در بخش بازار جشنواره جهانی به نمایش درآمد که بازخورد خوبی هم از سوی تماشاگران در جشنواره گرفت.
او درباره این استقبال و در پاسخ به اینکه چرا فیلمش در بخش ملی فجر نبود به ایسنا گفت: اگر دو ماه پیش قرار بود به این سوال پاسخ دهم شاید جواب دیگری داشتم اما الان با گذشت این مدت، فقط باید بگویم این سلیقه هیئت داوران بوده که فیلم «لابیرنت» انتخاب نشود و در حال حاضر خوشحالم که فیلم در جشنواره نبود چون وقتی فیلم‌های بخش نگاه نو را می دیدم که بعضی از آنها با کیفیت پایین حضور داشتند، احساس می‌کردم خوب شد که فیلم من در این بخش نبود چون بعضی از فیلم‌ها در حد استاندارد های حضور در جشنواره نبودند.
او تأکید کرد: بنابراین به جز سلیقه هیات داوران، اینکه دلیل دیگری وجود داشته یا خیر را اطلاعی ندارم.
وی درباره برنامه‌ریزی برای اکران عمومی و جشنواره ای فیلمش هم گفت: پخش کننده داخلی خانه فیلم با مدیریت سعید خانی است و در تلاش برای اکران اول یا دوم عید فطر هستیم.تا آن زمان ممکن است در جشنواره‌های خارجی هم شرکت کنیم چون «لابیرنت» در بازار جشنواره برلین نمایش گسترده داشت و از سوی چند جشنواره درخواست‌هایی برای فرستادن فیلم داشتیم که هنوز جواب قطعی نگرفته‌ایم.
ترابی درباره نمایش فیلمش در جشنواره جهانی فجر هم توضیح داد: من خودم درخواست شرکت در جشنواره را ندادم و واقعیت این است که به دلیل اتفاقات جشنواره ملی انگیزه‌ای برایم وجود نداشت تا بخواهم در این جشنواره شرکت کنم ولی پخش کننده بین المللی فیلم آقای اسفندیاری تمایل داشتند که فیلم در بخش بازار به نمایش درآید و یه همین دلیل این کار انجام شد که بازخورد خیلی خوبی هم از تماشاگران داخلی و خارجی فیلم گرفتم.
این کارگردان جوان درباره حضور شهاب حسینی در «لابیرنت» که هیچکدام مانند دیگر فیلمهای سال قبلش به جشنواره راه نیافتند، گفت: وقتی بازیگری با سابقه کاری شهاب حسینی قبول می‌کند در تجربه اول کارگردانی بازی کند حتماً می‌داند که چه اثری را انتخاب کرده است. او تجربیات خود را در سینمای حرفه‌ای انجام داده و دوست دارد در فضای فیلم‌های اول و کمک کردن به جوانان پیش قدم باشد تا بتواند یک ایدئولوژی درستی را به چرخه سینما وارد کند و این برای جوان‌هایی که دوست دارند در کارشان با یک گروه حرفه‌ای کار کنند اتفاقی فوق العاده خوب است.
ترابی با اشاره به داستان فیلم اولش و اینکه گاهی یک خطا مشکلات متعددی را مثل لابیرنت ایجاد می‌کند و چنین داستان‌هایی می تواند تلنگری به همه ما باشد، درباره فیلم جدیدش هم گفت: من طرفدار قصه و سینمای داستانگو هستم و دوست دارم تماشاگر به چالش کشیده شود به همین دلیل قصه‌ای که برای فیلم جدیدم می‌نویسم هم با چنین ویژگی‌هایی است.
شهاب حسینی، ساره بیات، غزاله نظر، فریبا جدی‌کار، علیرضا ثانی‌فر، مریم معصومی، شیرین یزدان بخش، مهسا باقری و پژمان جمشیدی بازیگران «لابیرنت» هستند. 



انتهای پیام
