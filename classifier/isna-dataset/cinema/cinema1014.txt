یکه‌تازی پارسا پیروزفر در آمار فروش تماشاخانه‌های دولتی
با وجود آنکه از مدتی قبل بیشتر تالارهای تئاتر شهر خالی بوده‌اند، میزان تماشاگر و فروش نمایش پارسا پیروزفر در سالن اصلی این مجموعه نشان می‌دهد اثر این هنرمند از نمایش‌های دیگر تماشاخانه‌های دولتی با استقبال بیشتری روبرو بوده است.
به گزارش ایسنا، روابط عمومی اداره کل هنرهای نمایشی طبق روال معمول آمار تفکیکی اطلاعات فروش و تعداد تماشاگر تماشاخانه‌های اداره کل هنرهای نمایشی را منتشر کرده که اولین آمار سال ۹۸ محسوب می‌شود.
این گزارش شامل میزان فروش و تعداد تماشاگران نمایش‌های تالارهای دولتی از اسفندماه تا پایان تعطیلات نوروزی است.
در این میان تئاتر شهر فقط با یک سالن فعالیت داشته و با وجود آنکه دو نمایش جدید در یکی دو روز گذشته در تالارهای سایه و قشقایی اجراهای خود را شروع کرده‌اند تالار چهارسو هنوز خالی است. هرچند شاید خالی ماندنش از اجرای نمایشی سفارشی و فاقد کیفیت بهتر باشد.
بر اساس این گزارش در سالن اصلی تئاتر شهر نمایش «ملاقات» به نویسندگی فریدریش دورنمات، با ترجمه، طراحی و کارگردانی پارسا پیروزفر که اجرای خود را از یکشنبه ۱۲ اسفند آغاز کرد تا جمعه ۱۶ فروردین با پشت سر گذاشتن ۱۸ اجرا، میزبان ۱۰۹۸۲ تماشاگر شد.
از این تعداد ۴۴۸۹ نفر با بلیت تمام‌بها، ۶۵۳ نفر با بلیت نیم‌بها، ۵۱۲۶ نفر با بلیت تخفیف‌دار و ۷۱۴ نفر با بلیت مهمان به تماشای این اثر نشستند. به این ترتیب با قیمت بلیت ۷۰۰ هزار ریال، رقم شش میلیارد و دویست و شصت و هفت میلیون و پنجاه هزار ریال در گیشه این نمایش ثبت شد.
در تالار هنر نیز نمایش «ساعت ۸ در کشتی» به نویسندگی آلریچ هاپ با ترجمه حسین فدایی‌حسین و کارگردانی مریم کاظمی طی ۱۱ اجرا با ظرفیت ۲۴۰ نفر میزبان ۲۰۶۴ تماشاگر شد.
از این ۲۰۶۴ نفر، ۸۳۷ نفر با بلیت تمام‌بها، ۴۰۷ نفر با بلیت نیم‌بها، ۱۲۰ نفر با بلیت تخفیف‌دار و ۶۷۸ نفر با بلیت مهمان به تماشای این اثر نشستند. به این ترتیب با قیمت بلیت ۲۰۰ هزار ریال، رقم ۲۲۹ میلیون و ۸۴۰ هزار ریال در گیشه آن ثبت شد.
تماشاخانه سنگلج هم آمار تفکیکی «وقایع اتفاقیه» و «طریقه حکومت گجرخان» را این گونه اعلام کرد:
نمایش «وقایع اتفاقیه» به نویسندگی علی موسویان و کارگردانی شهرام عبدلی از چهارشنبه هشتم اسفند در این تماشاخانه روی صحنه رفت. این نمایش طی ۲۳ اجرا تا جمعه ۱۶ فروردین، میزبان ۲۳۳۱ تماشاگر شد.
برای «وقایع اتفاقیه» ۴۹۰ بلیت تمام‌بها، ۸۸ بلیت نیم‌بها، ۱۴۹ بلیت تخفیف‌دار و ۱۶۰۴ بلیت مهمان صادر شد تا با بهای بلیت ۳۰۰ هزار ریال، در گیشه به رقم ۱۹۵ میلیون و ۹۶۰ هزار ریال دست پیدا کند.
نمایش «طریقه حکومت گجرخان» به نویسندگی مجید امرایی و کارگردانی مشترک مجید امرایی و احسان ملکی اجرای خود را از پنجشنبه نهم اسفند آغاز کرد. برای این نمایش طی ۲۱ اجرا، ۱۴۱ بلیت تمام‌بها، ۷۳ بلیت نیم‌بها، ۲۰ بلیت تخفیف‌دار و ۴۱۸ بلیت مهمان صادر شد تا جمع کل تماشاگرانش به عدد ۶۵۲ برسد. «طریقه حکومت گجرخان» با بهای بلیت ۲۵۰ هزار ریال، در گیشه به رقم ۴۷ میلیون و ۳۷۵ هزار ریال دست پیدا کرد.
انتهای پیام
