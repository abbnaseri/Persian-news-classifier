حمایت رئیس کمیسیون فرهنگی از تئاتر دانشگاهی
رئیس کمیسیون فرهنگی مجلس شورای اسلامی گفت: این کمیسشیون تمام‌قد آماده کمک به حوزه تئاتر دانشگاهی است.
به گزارش ایسنا به نقل از روابط عمومی بیست و دومین جشنواره بین‌المللی تئاتر دانشگاهی ایران، حجت‌الاسلام احمد مازنی نماینده مردم تهران و رئیس کمیسیون فرهنگی مجلس شورای اسلامی جمعه ششم اردیبهشت‌ماه همراه با غلامرضا غفاری معاون فرهنگی وزیر علوم، تحقیقات و فناوری ضمن حضور در مرکز تئاتر مولوی در جریان برگزاری بیست و دومین جشنواره بین المللی تئاتر دانشگاهی ایران قرار گرفت.
حجت‌الاسلام مازنی پس از پایان این بازدید ضمن ابراز خرسندی از برگزاری بیست و دومین جشنواره بین‌المللی تئاتر دانشگاهی ایران توضیح داد: می‌دانم تئاتر دانشجویی مبنای اصلی و جریان‌ساز ورود هنرمندان به حوزه تئاتر حرفه‌ای است، پس به طور حتم اگر جوانان ما در دوران دانشجویی بتوانند پایه‌های کار خودشان را درست بگذارند قطعاً موفقیت‌های بیشتری کسب کرده و باعث می‌شوند جامعه نیز از این ظرفیت‌ها به خوبی استفاده کند. منتها یکی از شرط‌های اصلی رسیدن به این موضوع استفاده از دانش پیشکسوتان است که خوشبختانه در این دوره از جشنواره می‌بینیم ترکیب مناسب شور و دانش جوانی در کنار پیشکسوتان، فضای قابل قبولی را ایجاد کرده است.
او ادامه داد: ما در کمیسیون فرهنگی مجلس شورای اسلامی این آمادگی را داریم تا کنار وزارت علوم، تحقیقات و فناوری در خدمت جریان تئاتر دانشگاهی چه در حوزه تعمیق هنر تئاتر و چه در زمینه پشتیبانی بوده و در صورت لزوم نسبت به انجام وظیفه نظارتی‌مان بر دستگاه‌هایی که می‌توانند در این زمینه تأثیرگذار باشند، ادای وظیفه کنیم. به هر حال کمیسیون فرهنگی مجلس بخشی از قوه مقننه است و قوه مقننه می‌تواند در سه بخش قانونگذاری، نظارت و پشتیبانی وظایف حمایتی خود را از رویدادهایی چون جشنواره تئاتر دانشگاهی انجام دهد.
رئیس کمیسیون فرهنگی مجلس شورای اسلامی گفت: ما در چارچوب حوزه‌هایی که به آن اشاره شد می‌توانیم نسبت به تکمیل قوانین موجود و رفع نواقص، انجام وظیفه نظارتی بر اساس وظیفه‌ای که قانون اساسی به عهده مجلس گذاشته و موضوع بودجه کارهایی را انجام دهیم که در حوزه بودجه می‌توان توجه بیشتر به این بخش را در بودجه سال ۹۹ پیش‌بینی کرد تا این نهال ارزشمند تبدیل به درختی تنومند در عرصه تئاتر شود. البته شرط این است تا وزیر محترم علوم و همکارانشان در وقت مقرر پیشنهاد بودجه را بدهند. از سویی دیگر در قانون برنامه ششم هم پیش‌بینی‌هایی انجام گرفته که شاید بتوان از آن طرق مساعدت‌هایی را انجام داد اما به هر صورت باید تاکید کنم که کمیسیون فرهنگی مجلس شورای اسلامی تمام‌قد آماده کمک به حوزه تئاتر دانشگاهی است.
انتهای پیام
