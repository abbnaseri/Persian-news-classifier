آخرین آمار فروش فیلم‌های در حال اکران
در بین هفت فیلم اکران‌شده در ابتدای سال ۹۸، فیلم «رحمان ۱۴۰۰» در اواخر فرودین با فروشی حدود ۲۲ میلیارد تومان توقیف شد و جای خود را به فیلم کمدی «تگزاس ۲» داد که این فیلم هم توانست در حدود یک هفته اکران فروش خوبی داشته باشد. در حال حاضر «متری شش و نیم» بیشترین میزان فروش و «غلامرضا تختی» کمترین میزان فروش را در بین فیلم‌های اکران‌شده به خود اختصاص داده‌اند.
به گزارش ایسنا، فیلم سینمایی «تگزاس ۲» مسعود اطیابی که از ۲۸ فروردین‌ماه روی پرده آمد و جایگزین «رحمان ۱۴۰۰» شد، با بیش از یک هفته اکران، بیش از سه میلیارد تومان فروش داشته و در حدود ۸۷ سینما در سطح کشور در حال نمایش است.
اثر پرفروش اکران سال ۹۸ فیلم «متری شش و نیم»، دومین فیلم بلند سعید روستایی است که از ۲۶ اسفندماه یعنی روز اول اکران خود تا کنون و با گذشت بیش از پنج هفته نمایش، طبق آمار رسمی که در سامانه فروش سینمایی ایران قرار گرفته، بیش از ۲۰ میلیارد تومان فروش داشته و حدود دو میلیون نفر برای تماشای آن به سینماها آمده‌اند. این فیلم که در حدود ۱۸۲ سینما در سطح کشور روی پرده است، بیشترین میزان فروش خود را در پردیس سینمایی کوروش در تهران با رقمی حدود یک میلیارد و ۸۰۰ میلیون تجربه کرده است.
سومین فیلم در اکران سال ۹۸ از نظر میزان فروش، فیلم کمدی «چهار انگشت» حامد محمدی است که در طول پنج هفته اکران خود در ۱۷۸ سینمای سطح کشور حدود هشت میلیارد تومان فروش داشته است. فیلم «زندانی‌ها»ی مسعود ده‌نمکی نیز از ابتدای اکرانش تاکنون توانسته بیش از سه میلیارد تومان فروش داشته باشد و ۳۱۵ هزار نفر در سالن‌های سینمایی به تماشای آن نشسته‌اند.
در ادامه به ترتیب فیلم‌های سینمایی «ژن خوک» سعید سهیلی با نمایش در حدود ۱۲۰ سالن سینمایی در سطح کشور، «پیشونی سفید ۳» سیدجواد هاشمی که مختص گروه سنی کودک و نوجوان است با اکران در ۱۶۵ سینما و «غلامرضا تختی» بهرام توکلی با نمایش در ۱۲۲ سینما، حدود دو میلیارد و ۵۰۰ میلیون تومان، دو میلیارد تومان و یک میلیارد و ۵۰۰ میلیون تومان فروش داشته‌اند.
تمام آمار و ارقام موجود در این گزارش بر اساس اطلاعاتی است که تا امروز (۶ اردیبهشت‌ماه) در سامانه فروش سینمای ایران قرار دارد.
انتهای پیام
