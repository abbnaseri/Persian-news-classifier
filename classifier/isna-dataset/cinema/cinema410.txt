بودجه واقعی برای سینمای مستقل و فرهنگی اختصاص یابد
هادی آفریده ضمن ارائه نظرات خود نسبت به گزارش عملکرد مالی انجمن سینمای جوانان ایران، از انتظارات خود از رییس سازمان سینمایی گفت.
به گزارش ایسنا، در پی انتشار گزارش عملکرد مالی انجمن سینمای جوانان ایران در دوازده ماه سال ۹۷ این فیلم‌ساز گفت: من درباره انجمن سینمای جوان و آقای موسوی در دوران مدیریتش بدون اینکه منافعی داشته باشم و یا کارمند باشم، بارها این را گفته‌ام که یکی از شانس‌هایی که این انجمن در دوره اخیر آورده است، نخست تغییر مدیریت پیشین انجمن بود، مدیری که ضابطه‌مند نبود و دوم جایگزینی ایشان با آقای موسوی بود که برای سینمای ایران و سینمای جوان یک اتفاق خوب بود.
او افزود: من وقتی لیست گزارش عملکرد مالی انجمن سینمای جوان را مطالعه کردم، دیدم که با چه جزئیات و دقتی این لیست نوشته شده است؛ این روحیه در عملکرد ایشان با فیلمسازان، مدرسین سینمای جوان و کارمندان خودشان هم است. واقعاً جای خوشحالی دارد چرا که سالهاست ما در قالب تشکلات صنفی در تلاش هستیم که بدانیم این بودجه‌هایی که به نام فیلمسازان، هنرمندان و گسترش فرهنگ یا سینماست، چه می‌شود؟ وقتی این اطلاعات با این دقت داده می‌شود جای خوشحالی دارد و من به شدت استقبال کردم.
آفریده اضافه کرد: امیدوارم سازمان‌های دیگر زیر مجموعه ارشاد هم به این سمت حرکت کنند، این اتفاق کمک می‌کند تا "رابطه کدر" بین فیلمسازان و مدیران همیشه به شکل سنتی وجود دارد، تا حدودی شفاف شود. این شفافیت قرار بود از ابتدای دولت یازدهم در تمام اصناف اتفاق بیفتد اما نیفتاد و ما هیچ جا شاهد این شفافیت نبودیم، حالا خیلی خوشحالم که الان در اواخر دولت دوازدهم این اتفاق در سازمان سینمایی می‌افتد.
کارگردان مستند "باشگاه حیوانات" در بخش دیگری از صحبت‌هایش درباره انتظاراتی که از رئیس سازمان سینمایی دارد، توضیح داد: در بهمن ماه سال گذشته که هنوز حکم آقای انتظامی از طرف وزیر ارشاد ابلاغ نشده بود، ما یک دیدار خصوصی همراه با چند نفر از فعالان صنفی خانه سینما با ایشان داشتیم. در این دیدار یک سری مطالبات کلان صنفی را برای ایشان مطرح کردیم و ایشان به ما گفتند که این مطالبات پیگیری و انجام می‌شود، اما تاکنون هیچکدام از خواسته‌های ما انجام نشده است.
او افزود: فکر می‌کنم از عمر مدیریت ایشان خیلی باقی نمانده و مهم‌ترین انتظار در این مدت از ایشان می‌تواند این باشد که تقاضای لحظه‌ای، سطحی و فوری از ایشان نداشته باشیم. ما باید از ایشان تقاضاهایی داشته باشیم که به زیرساخت‌های سینمای ایران کمک کند مخصوصاً زیرساخت‌های صنفی و حقوقی ما، مسئله قراردادهای فیلمسازان، درجه‌بندی آن‌ها، تخصیص بودجه‌هایی در شأن سینمای مستقل و فرهنگی.
آفریده در ادامه خاطرنشان کرد: ما در آن جلسه به آقای انتظامی هم گفتیم که در کشوری مانند هلند بودجه فیلم مستند دو، سه برابر فیلم‌های داستانی است و نتیجه آن هم ایجاد شدن رویکرد فرهنگی در جامعه‌شان است. در ایران تمام حمایت برای سینمای مبتذل و سینمای گیشه است و سینمای مستقل و فرهنگی، سینمای مستند و فیلم‌های کوتاه، تجربی و انیمیشن یک فرزند ناخوانده در کشور هستند که تنها با آن مدارا می‌کنند در حالی که در ممالک متمدن و مترقی دنیا اصل بودجه برای این سینماها و فیلم‌هاست. نتیجه این عدم توجه جامعه ما به سینمای فرهنگی، یک جامعه خشن، پر استرسی است که اخلاقش را روز به روز از دست می‌دهد.
او اضافه کرد: مهم‌ترین درخواست من از رئیس سازمان سینمایی این است که یک بودجه واقعی برای سینمای فرهنگی اختصاص دهد و شأن و منزلت هنرمندان این بخش به آن‌ها برگردانده شود.
این مستندساز در پایان صحبت‌هایش گفت: گاهاً مدیران کم سواد و بی‌سواد به خاطر روابط و قدرت‌هایی که دارند به ما فحاشی می‌کنند و جلوی کارمان را می‌گیرند؛ در انتها ما کار نمی‌کنیم و گوشه خانه می‌نشینیم اما در بخش کلان‌تر با این شرایط، کشور و فرهنگ آن آسیب می‌بیند. باید فکری کنند، شتر سواری دولادولا نمی‌شود، یا باید این سینما را بپذیرند و در حد و اندازه خودش از حمایت کنند و به آن احترام بگذارند یا اینکه کلاً در آن را ببندند.
انتهای پیام
