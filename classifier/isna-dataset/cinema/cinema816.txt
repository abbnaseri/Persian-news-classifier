حضور پررنگ سینمای ایران در جشنواره فیلم‌های شرقی ژنو 
جشنواره بین‌المللی فیلم‌های شرقی ژنو میزبان نمایش مجموعه‌ای از فیلم‌های کوتاه و بلند ایرانی در بخش‌های مختلف این رویداد سینمایی است. 
به گزارش ایسنا، فیلم «درساژ» به کارگردانی پویا بادکوبه در ادامه حضور بین‌المللی خود در بخش رقابتی فیلم‌های بلند چهاردهمین جشنواره بین‌المللی فیلم‌های شرقی ژنو در کشور سوئیس به نمایش گذاشته می‌شود.
‎ «درساژ» به تهیه کنندگی روح الله برادری و سمیرا برادری پیش از این در جشنواره‌های متعدد جهانی حضور داشته و جوایز معتبری از جمله تقدیر ویژه هیأت داوران بخش "نسل" جشنواره برلین و سیمرغ بهترین فیلم اول جشنواره جهانی فجر را دریافت کرده است. پخش بین‌المللی این فیلم بر عهده کمپانی دریم لب با مدیریت نسرین میرشب است.
همچنین فیلم «وقت نهار» به کارگردانی علیرضا قاسمی و «حلزون» ساخته محمد توریوریان در بخش " فیلم‌های کوتاه" و «خط صورتی» به کارگردانی نینا ضرابی در بخش "پنجره‌ای به فیلم کوتاه" به نمایش گذاشته می‌شوند و در بخش فیلم‌های مدارس فیلمسازی نیز «من زال هستم» از هومن نادری و «پرواز ماهی‌ها» از توریوریان به نمایش گذاشته می‌شوند.
همچنین مستند «در جستجوی فریده» به کارگردانی کوروش عطایی و آزاده موسوی و فیلم سینمایی «این یک رویاست» از محمود غفاری نیز توسط باشگاه سینمایی ایران در شهر ژنو سوئیس به نمایش گذاشته خواهد شد که از گذشته تاکنون از همکاران جشنواره فیلم‌های شرقی ژنو است.
چهاردهمین جشنواره فیلم‌های ایرانی ژنو از تاریخ ۲۹ آوریل تا ۵ می (۹ تا ۱۵ اردیبهشت) در کشور سوئیس برگزار می‌شود.
انتهای پیام
