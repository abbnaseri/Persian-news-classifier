اعلام سه فیلم دیگر جشنواره‌ی جهانی فجر 
اسامی سه فیلم از مجموعه فیلم‌های حاضر در بخش «نمایش فیلم‌های کمدی معاصر» سی‌وهفتمین جشنواره جهانی فیلم فجر اعلام شد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، فیلم‌های سینمایی «قاچاق هندریکس» ساخته ماریوس پیپه ریدس، «لایکو - یک کولی در فضا» ساخته بلاژ لانگیال و «با آدولف چطورین؟» ساخته زونکه وورتمن سه فیلم کمدی از مجموعه فیلم‌های حاضر در بخش «نمایش فیلم‌های کمدی معاصر» است که در سی و هفتمین دوره از جشنواره جهانی فیلم فجر به نمایش درخواهد آمد.
بقیه آثار این بخش متعاقبا اعلام خواهد شد.
فیلم سینمایی «قاچاق هندریکس» Smuggling Hendrix (2018) اولین فیلم بلند ماریوس پیپه ریدس است که در سال 2018 در قبرس ساخته شده است.
در خلاصه داستان این فیلم آمده است: تمام برنامه‌های آهنگسازی که قصد ترک قبرس را دارد به دنبال فرار سگش به بخش ترک‌نشین به هم می‌ریزد...
این فیلم اولین ساخته بلند ماریوس پیپه ریدس، تهیه‌کننده مشهور اهل قبرس است.
درباره این فیلم که برنده جوایزی از جشنواره‌های بین‌المللی فیلم همچون تسالونیکی، ترایبکا و  پالم اسپرینگز شده، نقدهای مثبتی در رسانه های جهان نوشته شده است.
فیلم سینمایی «لایکو - یک کولی در فضا» Lajko - Gypsy in Space (2018) یک کمدی سیاه و اولین فیلم بلند بلاژ لانگیال کارگردان مجارستانی در سال 2018 است.
در خلاصه داستان این فیلم آمده است: در سال 1957 اتحاد جماهیر شوروی تصمیم گرفت که فردی از مجارستان را رهسپار ماه کند. در میان مجارها، فردی به نام لائوش سربان برای این منظور در نظر گرفته می‌شود. همه او را به اسم لایکو می‌شناسند و به او لقب کولی داده‌اند. او هوانوردی است که سفر به ستارگان و آنسوی ابرها برایش جذابیتی فوق‌العاده دارد.
فیلم سینمایی «با آدولف چطورین؟» How About Adolf? (2018) به کارگردانی زونکه وورتمن بر اساس نمایشنامه‌ای فرانسوی با عنوان «اسم» نوشته متیو دلاپورته و الکساندر دو لا پتولیه ساخته شده است.
زونکه وورتمن سازنده آثار مهمی چون «معجزه برن» در سال 2003 است که در همان سال، جوایز تماشاگران جشنواره لوکارنو و جشنواره سانفرانسیسکو را دریافت کرده است.
فیلم «با آدولف چطورین؟» پیش از این در جشنواره کلن شرکت کرده است.
در خلاصه داستان این فیلم آمده است: در یک گردهمایی کوچک خانوادگی، مردی اعلام می‌کند که همراه با همسرش نام فرزندی را که در انتظارش هستند، برگزیده‌اند.
آنها نام آدولف را انتخاب کرده‌اند؛ نامی منفور و مغضوب که از زمان پایان جنگ در سال 1945 بر هیچ کودکی گذاشته نشده است. این موضوع باعث مجادلاتی بی پایان در بین اعضای خانواده می‌شود که مقدمه‌ای برای افشای رازهایی دیگر است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام 
