آغاز اکران مستندی درباره کیارستمی از اول تیر ماه 
فیلم مستند سینمایی «همراه با باد» از اول تیر در سینماهای هنرو تجربه به روی پرده خواهد رفت.
به گزارش ایسنا، «همراه با باد» عنوان فیلم مستندی است درباره‌ی عباس کیارستمی و وجوه مختلف هنر در زندگی او که به کارگردانی مهدی شادی‌زاده و تهیه‌کنندگی علیرضا شادی‌زاده ساخته شده است.
این مستند که به تازگی آخرین مراحل فنی را پشت سر گذاشته محصول سال ۱۳۹۷ است که از اول تیر ماه هم‌زمان با تولد عباس کیارستمی در سینماهای هنر و تجربه اکران خواهد شد.  
آیدین آغداشلو، جواد مجابی، لیلی گلستان، کیانوش عیاری و مریم زندی از جمله چهره‌هایی هستند که در این مستند حضور دارند.
مهدی شادی‌زاده پیش‌تر تجربه‌ی تهیه کنندگی فیلم سینمایی «دژاوو» را در کارنامه‌ی خود دارد. او همچنین چندین فیلم کوتاه و مستند همچون اتاق، برداشت اول، پله‌ی پنجم و… را کارگردانی و تهیه کرده است.
انتهای پیام
