«مرد عنکبوتی» به گیشه تابستانی سینما رونق داد 
جدیدترین قسممت از مجموعه فیلم‌های علمی تخیلی «مرد عنکبوتی» در هفته نخست اکران در سینماهای آمریکا به  فروش ۱۸۵ میلیون دلاری در گیشه دست یافت. 
به گزارش ایسنا به نقل از هالیوود ریپورتر، «مرد عنکبوتی: دور از خانه» در هفته نخست اکران در سینماهای آمریکا در بیش از ۴۶۰۰ سالن سینمایی به روی پرده رفت و با ثبت فروش ۱۸۵ میلیون دلاری، مجموع فروش جهانی خود را در گیشه جهانی به رقمی نزدیک به ۶۰۰ میلیون دلار رساند.
این فیلم تاکنون ۳۹۵ میلیون دلار از فروش خود را از محل اکران در سینماهای غیر از آمریکا به دست آورده است که در این میان چین با ۱۶۷.۴ میلیون دلار بهترین بازار خارجی آن بوده است و پس از آن نیز بازارهای کره جنوبی (۳۳.۸ میلیون دلار)، بریتانیا (۱۷.۸ میلیون دلار)، مکزیک (۱۳.۹ میلیون دلار) و استرالیا (۱۱.۹ میلیون دلار) قرار دارند.
فروش فراتر از انتظار قسمت جدید «مرد عنکبوتی» خبر خوبی برای گیشه تابستانی سینماست که امسال با عملکرد نه چندان خوب چند فیلم پرهزینه همراه بوده است.
در قسمت جدید از فیلم «مرد عنکبوتی» که دنباله‌ای بر «مرد عنکبوتی: بازگشت به خانه (۲۰۱۷)» محسوب می‌شود، «پیتر پارکر» با بازی «تام هالند» و دوستانش برای تعطیلات تابستانی به ایتالیا سفر می‌کنند اما این تعطیلات با مأموریتی که به او محول می‌شود کوتاه می‌شود و باید با یک شخصیت شرور به نام «میستریو» با بازی «جک جیلنهال» همکاری کند. «مایکل کیتون» و «مریسا تومی» دیگر بازیگر این فیلم ابرقهرمانی هستند.
انتهای پیام
