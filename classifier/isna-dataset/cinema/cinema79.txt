از جشنواره تئاتر خیابانی مریوان چه خبر؟
یازده نمایش خیابانی دو ماه پیش از آغاز به کار چهاردهمین جشنواره بین‌المللی تئاتر خیابانی مریوان به استقبال این دوره از جشنواره می‌روند.
به گزارش ایسنا، طبق گزارش رسیده، دبیرخانه دائمی این جشنواره در نظر دارد با هدف ایجاد شور و نشاط در جامعه و پیش از آغاز این رویداد، تعدادی از نمایش‌های خیابانی از کارگردانان و گروه‌های شهرستان مریوان را در ماه‌های تیر و مرداد سال‌جاری در سطح این شهر اجرا کند.

لیست این نمایش‌ها به این شرح است:
۱- "دری به سوی آسمون" به کارگردانی مختار محمدی توسط گروه نمایش شین
۲- "ضیافت" به کارگردانی مختار محمدی توسط گروه نمایش اشین
۳- "مرگی ئه وین" به کارگردانی عزیز زادسر توسط گروه نمایش اهورا
۴- "نقطه پایان" به کارگردانی عزیز زادسر توسط گروه نمایش اهورا
۵- "دجاله هزاره سوم" به کارگردانی عزیز زادسر توسط گروه نمایش اهورا
۶- "پت و مت" به کارگردانی آرام کرمی
۷- "انسانیت" به کارگردانی کژال راست‌بین توسط گروه نمایش اریگا
۸- "چمدان" به کارگردانی کژال راست بین توسط گروه نمایش اریگا
۹- "آخرین اجرا" به کارگردانی سوران حسینی توسط گروه نمایش زد
۱۰- "هاواری دارستان" به کارگردانی سوران حسینی توسط گروه نمایش زد
۱۱- اجرای"هه لپه رکی" به سرپرستی حسین احمدی توسط گروه ۱۲ سواره


حضوری‌نویسی عنوان چهاردهمین جشنواره تئاتر خیابانی مریوان

به تازگی نیز حضوری‌نویسی عنوان چهاردهمین جشنواره بین‌المللی تئاتر خیابانی مریوان باهدف آغاز تبلیغات رسمی جشنواه چهاردهم با حضور استادان خوشنویسی کشور، رئیس اداره فرهنگ و ارشاد اسلامی مریوان، دبیر و اعضای دبیرخانه جشنواره و جمعی از هنرمندان شهرستان مریوان در دریاچه زریبار این شهر برگزار شد.

در این برنامه که روز پنجشنبه ۶ تیر ماه برگزار شد، استاد یادگار خیام عضو شورای‌عالی انجمن خوشنویسان ایران و ۲۹ استاد خوشنویسی از شهرهای سرپل‌ذهاب، سقز، سنندج، کامیاران، مریوان و هورامان حضور داشتند و با خطوط نستعلیق، شکسته نستعلیق، ثلت و نسخ عنوان جشنواره را خطاطی کردند.

چهاردهمین جشنواره بین‌المللی تئاتر خیابانی مریوان، با دبیری فاتح بادپروا یکم تا پنجم شهریور ماه امسال در شهر مریوان برگزار می‌شود.
انتهای پیام
