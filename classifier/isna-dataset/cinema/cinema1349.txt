برای حمایت از آثار انیمیشن چند شرط وجود دارد؟
همزمان با برگزاری یازدهمین دوره جشنواره پویانمایی تهران، معاون انیمیشن مرکز گسترش سینمای مستند و تجربی از چگونگی تولید فیلم انیمیشن در این مرکز خبر داد.
به گزارش ایسنا به نقل از روابط عمومی مرکز گسترش سینمای مستند و تجربی، امیرمحمد دهستانی با حضور در غرفه‌ی این «مرکز» در بازار فیلم یازدهمین جشنواره پویانمایی تهران، ضمن بیان اینکه مرکز گسترش در زمینه‌ی تولید انیمیشن از آثار کوتاه و سینمایی حمایت می‌کند، اظهار کرد: در بخش انیمیشن سینمایی شرایط خاص است و فیلمسازان ضمن ارتباط با مرکز می‌توانند در جریان جزئیات شیوه حمایت قرار گیرند. به صورت کلی برای سرمایه‌گذاری مرکز در پروژه‌های بلند نیاز به ارائه‌ی پروپزال کامل شامل طراحی کاراکتر، فضا، فیلمنامه، کانسپت، نمونه تولیدی و ذکر سوابق کارگردان و تهیه‌کننده است.
وی با تاکید بر اینکه سیاست مرکز برای حمایت از انیمیشن‌های بلند، تولید آثاری است که برای «کودک و خانواده» باشد، تصریح کرد: این پروژه‌ها باید سرمایه‌گذار و تهیه‌کننده‌ای داشته باشند که حداقل ۶۵ درصد از بودجه را تامین کنند، چون ما بیش از ۳۵ درصد روی پروژه‌های سینمایی انیمیشن سرمایه‌گذاری نمی‌کنیم.
معاون انیمیشن مرکز گسترش درباره‌ی شیوه حمایت از انیمیشن‌های هم کوتاه گفت: برای حمایت از این آثار چند شرط وجود دارد. فیلمساز یا باید عضو پیوسته صنف انیمیشن باشد یا یک فیلم که جوایز مهمی گرفته، ساخته باشد یا دو فیلم قابل قبول که آماتور محسوب نشود، در کارنامه کاری خود داشته باشد.
به گفته دهستانی، سرمایه‌گذاری روی آثار دانشجویی هم یکی از روش‌های حمایتی مرکز گسترش در حوزه انیمیشن است که در حال حاضر شیوه‌ی آن به نسبت قبل کمی تغییر کرده است.
وی با اشاره به سخت‌گیری‌های موجود برای حمایت از آثار دانشجویی در مرکز گسترش توضیح داد: در گذشته دانشجویان رشته انیمیشن چهار دانشگاه هنر، تربیت مدرس، سوره و مقطع کارشناسی ارشد دانشکده صداوسیما می‌توانستند پایان‌نامه‌های خود را جهت دریافت حمایت مالی به مرکز ارائه دهند، اما در حال حاضر فضا سخت‌گیرانه‌تر شده و با دقت بیشتری روی پروژه‌های دانشجویی کار می‌شود. البته این به معنای کیفیت پایین آثار دانشجویی نیست، چرا که بسیاری از انیمیشن‌های موفق مرکز طی سال‌های گذشته آثار دانشجویی بودهاند.
دهستانی افزود: در شکل جدید تمامی دانشجویان رشته انیمیشن در دانشگاه‌های مختلف می‌توانند طرح خود را برای دریافت حمایت مالی یا بودجه ارائه دهند، اما مرکز پذیرای آثاری است که ۲۰ درصد از تصاویر فیلم به شکل کامل تولید شده باشد. در صورت تایید اثر، مرکز به دو شکل در تولید آن مشارکت می‌کند؛ یک مدل حمایتی است که مبلغی اندک جهت حمایت به فیلمساز پرداخت می‌شود و در شکل دوم مرکز به عنوان سرمایه‌گذار به تولید پروژه ورود می‌کند.
معاون انیمیشن مرکز تاکید کرد: در زمینه‌ی پایان‌نامه‌های دانشجویی، آثاری تایید می‌شوند که به لحاظ محتوا، ساختار و تکنیک حرفه‌ای باشند و به همین دلیل انتظار ما فراتر از کارهای دانشجویی معمول است.
دهستانی در ادامه خاطرنشان کرد: در حال حاضر سایت مرکز گسترش آماده پذیرش طرح‌های متقاضیان است. بخش پذیرش طرح‌های انیمیشن در این سایت معمولاً باز است و ممکن است در مقاطعی که با ازدحام تولید رو به رو باشیم، به مدت دو تا سه ماه بسته شود.
وی با اشاره به اینکه مرکز گسترش سینمای مستند و تجربی آمادگی حمایت از ۳۰ انیمیشن کوتاه و دو اثر بلند سینمایی در سال را دارد، گفت: اعضای شورای انیمیشن مرکز در تمامی مراحل با بازبینی پیشرفت کار در جریان روند تولید قرار می‌گیرند و در بسیاری از موارد نکاتی به فیلمساز خاطرنشان می‌شود.
دهستانی افزود: با حضور پنج نفر در شورای انیمیشن مرکز که هر کدام بیش از ۲۰ سال سابقه کار دارند، تجربه این افراد در اختیار فیلمساز قرار می‌گیرد. ضمن اینکه معمولاً ایده‌های مطرح شده از سوی شورا در راستای بهتر شدن کار است.
این مدرس دانشگاه هنر در پایان گفت: هدف ما در مرکز، تولید انیمیشن‌های کوتاه هنری و ساخت آثاری متفاوت برای کودکان است. ضمن اینکه در شرایط امروزی فیلمساز باید در تولید فیلمش حضوری پررنگ داشته باشد؛ به این معنا که برخی امور مانند نگارش فیلمنامه، طراحی کاراکتر، کانسپت و… را بصورت فردی انجام دهد، چرا که با شرایط اقتصادی فعلی تنها در این صورت بودجه‌های پرداختی جوابگوی تولید انیمیشن خواهد بود.
انتهای پیام
