نامزدهای جوایز تئاتر «تونی» معرفی شدند
نامزدهای هفتاد و سومین دوره جوایز تئاتر «تونی» با پیشتازی نمایش موزیکال «هادس‌تاون» اعلام شد. 
به گزارش ایسنا، نامزدهای جوایز تئاتر تونی سال ۲۰۱۹ در شاخه‌های گوناگون در حالی اعلام شد که نمایش موزیکال «هادس‌تاون» توانست با کسب ۱۴ نامزدی، پیشتاز این جوایز مهم در عرصه نمایش باشد و پس از آن نمایش‌های «خیلی مغرور نباش» با ۱۲ نامزدی و «توتسی» که اقتباسی از فیلمی با همین نام ساخته «سیدنی پولاک» و بازی ««داستین هافمن» (۱۹۸۲) است با ۱۱ نامزدی قرار گرفتند.
در شاخه بهترین نمایش جوایز تونی امسال «پسر همخوان»، «قایقران»، «گری: دنباله‌ای بر تیتوس آندرانیکوس»، «جوهر» و «قانون اساسی چه معنایی برای من دارد» نامزد کسب جایزه شناخته شدند و در شاخه بهترین نمایش موزیکال علاوه بر «هادس‌تاون»، نمایش‌های «خیلی مغرور نباش: زندگی و زمان‌های وسوسه»، «بیتل‌جوس»، «پروم» و «توتسی» شانس کسب جایزه دارند.




   آدام درایور در نمایش «این را بسوزان»
  


«سم مندس» کارگردان مطرح و برنده اسکار انگلیسی نیز برای نمایش «قایقران» در شاخه بهترین کارگردانی با «روپرت گولد» (جوهر)، «بارتلت شر» (کشتن مرغ مقلد)، ایوو ون هو» (شبکه) و «جورج سی. وولف» (گری: دنباله‌ای بر تیتوس آندرانیکوس» رقابت خواهد کرد و در شاخه بهترین کارگردانی نمایش موزیکال نیز «راشل چاکین» (هادس‌تاون)، «اسکات الیس» (توتسی)، «دنیل فیش» (راجرز و اوکلاهاما همرشتین)، «دس مکانف» (خیلی مغرور نباش) و «کیسی نیکولا» (پروم) نامزد کسب جایزه شناخته شده‌اند.




   آنت بنینگ در نمایش «همه پسران من آرتور میلر»
  


در شاخه بازیگری نمایش‌های موزیکال و درام نیز چهره‌های سرشناسی چون «برایان کارنستون» (شبکه)، «جف دنیلز» (کشتن مرغ مقلد)، «آدام درایور» (این را بسوزان)، «آنت بنینگ» برای نمایش «همه پسران من آرتور میلر» و «لاوری متکالف» برای نمایش «هیلاری وکلینتون» نامزد کسب جایزه شده‌اند.
جوایز «تونی» در دنیای تئاتر، همپای «اسکار» در سینما، «گرمی» در موسیقی و «امی» در عرصه تلویزیون است. همتایان انگلیسی و فرانسوی این مجموعه جوایز هم «اولیویر» و «مولیر» هستند.
فهرست برندگان نهایی هفتاد و سومین دوره جوایز تئاتر تونی ۱۰ ژوئن (۲۰ خردادماه) اعلام می شود.
انتهای پیام
