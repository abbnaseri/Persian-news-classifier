بازیگر تئاتر «مارلون براندو» تغییر کرد 
مهران امام‌بخش جایگزین بهنام شرفی در نمایش «مارلون براندو» شد که به دلیل کسالت و نیاز به استراحت قادر به ادامه همکاری در این اثر نمایشی نبود.
به گزارش ایسنا طبق گزارش رسیده، نمایش «مارلون براندو» نوشته و کارگردانی مهران رنج‌بر که قرار است از ۲۵ تیر در سالن شماره یک تماشاخانه سپند روی صحنه برود، در زمان باقیمانده به آغاز اجرای عمومی خود با تغییر در گروه بازیگری نمایش، مواجه شد.
بهنام شرفی که ایفاگر نقش مارلون براندو در جدیدترین تجربه کارگردانی رنج‌بر بود، به دلیل کسالت و تجویز پزشک معالج مبنی بر استراحت، از ادامه همکاری و حضور در این نمایش بازماند و مهران امام‌بخش بازیگر با سابقه تئاتر جایگزین وی شد.
مهران امام‌بخش از بازیگران فعال و با سابقه تئاتر ایران است که در سی و ششمین جشنواره بین‌المللی تئاتر فجر جایزه بازیگری مرد بخش «مسابقه تئاتر ایران ب» را برای ایفای نقش در نمایش «ماراساد» به کارگردانی ایمان اسکندری از آن خود کرد.
وی در نمایش متعددی از جمله «حضرت والا»، «کالون و قیام کاستلیون»، «دو حکایت از چندین حکایت رحمان»، «دوشیزه و مرگ» و «لیرشاه» به ایفای نقش پرداخته و در زمینه کارگردانی تئاتر نیز آثاری چون «آنتیگون»، «پیش از صبحانه» و «خدا را هجی کن» را به صحنه برده است.
نمایش «مارلون براندو» با حضور مهران امام‌بخش، سارا رسول‌زاده، یلدا عباسی، امین میری و علی پویا قاسمی به لحظه مرگ براندو در سال ۲۰۰۴ می‌پردازد.
پیش فروش خرید بلیت نمایش «مارلون براندو» از روز شنبه ۱۵ تیر در سامانه فروش تیوال آغاز می‌شود.
انتهای پیام
