چند تغییر در جوایز سینمایی «اسکار» 
هیئت‌مدیره آکادمی اسکار در جدیدترین جلسه خود از تغییراتی در روند برگزاری این جوایز سینمایی از جمله تغییر نام شاخه بهترین فیلم خارجی خبر داد. 
به گزارش ایسنا به نقل از اسکرین، در این جلسه که شب گذشته (سه‌شنبه) برگزار شد اعضای هیئت‌مدیره آکامی در نهایت تصمیم گرفتند نام شاخه بهترین فیلم خارجی جوایز سینمایی اسکار را به شاخه "بهترین فیلم بین‌المللی" تغییر دهند.
تغییر در نام این شاخه از جوایز سینمایی اسکار با تغییرات دیگری در قوانین از جمله فرآیند معرفی فیلم و یا الزامات واجد شرایط بودن برای حضور در این بخش همراه نخواهد بود. بهترین فیلم بین‌المللی همچنان به عنوان اثری تعریف می‌شود که در کشوری خارج از آمریکا با دیالوگ‌هایی عمدتاً غیرانگلیسی ساخته شده باشد و می‌تواند آثار انیمیشن و مستند را نیز شامل شود و در هر دوره نیز هر کشور می‌تواند یک فیلم به عنوان نماینده خود انتخاب کند.
«لری کارازوفسکی» رئیس شاخه بهترین فیلم بین‌المللی جوایز اسکار در این‌باره توضیح داد: متوجه شدیم که استفاده از عنوان "خارجی" در جامعه جهانی فیلمسازی قدیمی و منسوخ است و معتقدیم عنوان بهترین فیلم بین‌المللی ماهیت این شاخه از جوایز اسکار را بهتر نشان می‌دهد و موجب ترویج دیدگاهی مثبت و همه‌جانبه به فیلمسازی و هنر فیلم به عنوان یک تجربه جهانی می‌شود.
فهرست کوتاه نامزدهای شاخه بهترین فیلم بین‌المللی نیز به ۱۰ فیلم افزایش یافته است که شامل انتخاب ۷ فیلم در فاز اول توسط کمیته اسکار فیلم بین‌المللی و سه فیلم دیگر به انتخاب کمیته اجرایی شاخه بهترین فیلم بین‌المللی خواهد بود.
همچنین بر اساس تصمیم هیئت‌مدیره آکادمی اسکار، در شاخه بهترین فیلم کوتاه و بهترین اثر کوتاه انیمیشن، آثار می‌توانند تنها در یکی از دو شهر لس‌آنجلس و یا نیویورک اکران شوند تا بتوانند حائز شرایط رقابت در این شاخه‌ها شوند.
تعداد نامزدهای شاخه بهترین چهره‌پردازی نیز از ۳ به ۵ افزایش خواهد یافت و فهرست کوتاه نامزدهای این شاخه نیز شامل ۷ تا ۱۰ نامزد خواهد بود.
اما هیئت‌مدیره آکادمی اسکار در مهم‌ترین تصمیم خود فیلم‌هایی را که همزمان در سینما و رسانه‌های دیگر (نتفلیکس‌، آمازون و...) اکران می‌شوند همچنان واجد شرایط رقابت در جوایز سینمایی اسکار باقی گذاشت.
پس از صحبت‌های استیون اسپیلبرگ، از اعضای هیئت‌مدیره آکادمی در حمایت و دفاع از تجربه رفتن به سینما در مقایسه با استفاده از رسانه‌های سیال چون نتفلیکس، بسیاری گمان می‌کردند آکادمی اسکار در قوانین خود درباره واجد شرایط خواندن محصولات کمپانی‌هایی چون نتفلیکس تجدید نظر خواهد کرد.
جان بایلی، رئیس آکادمی اسکار در این باره توضیح داد: ما از اکران سینمایی به عنوان یکی از بخش‌های حیاتی سینما حمایت می‌کنیم و قوانین کنونی همچنان شامل شرط اکران در سینما برای واجد شرایط شناخته شدن است. ما قصد داریم بررسی عمیق‌تری بر روی آن‌چه در صنعت سینما در حال روی دادن است انجام دهیم و به بحث در این‌باره ادامه خواهیم داد.
نود و دومین دوره جوایز سینمایی اسکار در تاریخ ۹ فوریه ۲۰۲۰ (۲۰ بهمن) برگزار می‌شود.
انتهای پیام
