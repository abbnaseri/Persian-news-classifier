«داستان اسباب‌بازی ۴» پرفروش‌ترین فیلم شد 
جدیدترین قسمت از مجموعه انیمیشن «داستان اسباب‌بازی» در اولین هفته نمایش در سینمای جهان به فروش ۲۳۸ میلیون دلاری دست یافت. 
به گزارش ایسنا به نقل از اسکرین، این انیمیشن در هفته نخست اکران در سینمای آمریکا به فروش ۱۱۸ میلیون دلاری دست یافت که کمی پایین‌تر از پیش‌بینی‌ها بود اما شروع مناسبی برای فروش محصول جدید استودیو انیمیشن والت دیزنی محسوب می‌شود.
چهارمین قسمت از انیمیشن «داستان اسباب‌بازی» که پس از یک وقفه ۹ ساله و با گذشت بیش از ۲۰ سال پس از ساخت قسمت اول آن به سینما آمده است، در کنار فروش ۱۱۸ میلیون دلاری در آمریکا، ۱۲۰ میلیون دلار نیز در ۳۷ کشور دیگر فروخت تا با فروش جهانی ۲۳۸ میلیون دلاری، پرفروش‌ترین فیلم گیشه جهانی سینما نام گیرد.
این انیمیشن بهترین فروش آغازین را در مقایسه با سه قسمت قبلی در آمریکا به نام خود ثبت کرد و پس از انیمیشن‌های «شگفت‌انگیزان ۲»، «در جست‌وجوی دُری» و «شرک ۳»، رکورددار پرفروش‌ترین انیمیشن‌های تاریخ سینمای آمریکا در هفته نخست اکران است.
در میان بازارهای خارجی «داستان اسباب‌بازی ۴»، آمریکای لاتین بهترین عملکرد را داشت و مکزیک با فروش ۲۳.۴ میلیون دلاری پیشتاز شد و رکورد فروش آغازین سینمای این کشور شکست. سینمای آرژانتین نیز با فروش ۶.۹ میلیون دلاری برای محصول جدید دیزنی همراه بوده است.
«داستان اسباب‌بازی ۴» را «جاش کولی» با فیلمنامه‌ای از «ویل مک‌کارمک» و «استفنی فولسوم» کارگردانی می‌کند. قسمت جدید این انیمیشن پس از یک وقفه ۹ ساله و با گذشت بیش از ۲۰ سال پس از ساخت قسمت اول آن به سینما آمده است. «تام هنکس»، «تیم آلن»، «کیانو ریوز» و «جردن پیل» از شاخص‌ترین صداپیشگان این فیلم هستند.
کمپانی دیزنی که امسال فیلم‌های «انتقام جویان: آخر بازی» (دومین فیلم پرفروش تاریخ سینما با ۲.۶ میلیارد دلار) و همچنین نسخه سینمایی «علاء‌الدین» را اکران کرده امیدوار است با «داستان اسباب‌بازی ۴» به روند موفق خود در سال ۲۰۱۹ ادامه دهد.
انتهای پیام
