سخنرانی عسگرپور در چین و عزیمت به جشنواره‌ی کن
سمینار "سینما و گفتگو بین‌المللی آسیایی" در پکن با سخنرانی محمدمهدی عسگرپور و معاون سازمان  سینمای چین برگزار شد و پس از این سمینار ، این سینماگر ایرانی و نائب رئیس فیاپف در حوزه آسیا راهی جشنواره‌ی فیلم کن شد.
به گزارش ایسنا، سمینار گفتمان تمدن‌های آسیایی که با سخنرانی "شی جین پینگ" رئیس جمهور چین در تاریخ ١٥ می (٢٥ اردیبهشت) در پکن برگزار شد، در برگیرنده برنامه‌هایی درحوزه‌های مختلف بخصوص سینما بود و برای این رویداد بزرگ از فعالان حوزه‌های مختلف آسیایی دعوت بعمل آمده بود.
به نمایندگی از فیاپف (فدراسیون جهانی انجمن‌های تهیه کنندگان فیلم) محمدمهدی عسگرپور در این رویداد شرکت کرد و در روز ١٦ می (٢٦ اردیبهشت) که روز آغاز بخش سینمایی این رویداد بود، این سینماگر در حضور مسئولان سینمایی چین، نمایندگان برخی کشورهای آسیایی، رئیس جشنواره آسیاپاسیفیک سخنرانی خود را حول محور همگرایی در حوزه فیلمسازی آسیا مطرح کرد.
پس از سخنرانی عسگرپور و مسئول سینمای چین، سمینار به شکل رسمی کار خود را با تشکیل چند کارگروه آغاز کرد و در ادامه نیز هفته فیلم آسیایی با نمایش فیلمهایی از کشورهای آسیایی آغاز شد.
روز دوم برنامه‌ها عسگرپور پکن را برای شرکت در مجمع عمومی فیاپف به مقصد جشنواره‌ی فیلم کن ترک کرد تا امروز (۲۸ اردیبهشت ماه) در مجمع عمومی شرکت کند.
انتهای پیام
