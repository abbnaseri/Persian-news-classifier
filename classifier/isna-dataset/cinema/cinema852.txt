باید حفظ و نگهداری از محیط زیست جایگزین ارائه تصاویر کارت پستالی شود
یک نویسنده و کارگردان سینما معتقد است: آموزش در زمینه حفظ فرهنگ عامه و نگهداری از محیط زیست، دریا، جنگل و... باید جایگزین ارائه تصاویر صرفا کارت پستالی زیبا و جذاب از اقوام مختلف و طبیعت در فیلم های ایرانی شود. 
کاوه سجادی حسینی کارگردان و فیلم نامه نویس با اشاره به برگزاری نهمین جشنواره بین المللی فیلم وارش به ایسنا گفت: سینمای استان مازندران تفاوت چندانی با سایر شهرها و استان‌ها مثل تهران ندارد اما شهرهای شمالی و جاده‌های اطراف آن برای همه مردم فضای نوستالژیک و جذابی دارد، در فیلم‌های تلویزیونی و سینمایی کمتر به استان مازندران پرداخته شده است و فقط هرازگاهی فیلم هایی در جنگل ها و جاده‌های شمالی ساخته می‌شود که فقط از این لوکیشن‌ها در آنها استفاده شده است.
وی با تاکید براینکه باید از نمایش فضاهای غیر شهری در فیلم‌ها بیشتر استفاده کنیم، افزود: با تبلیغات بیشتر شاهد ورود سینماگران تاثیرگذار به این عرصه خواهیم بود و حتی فیلمسازان شمال کشور می توانند با برگزاری نشست‌ها و نمایش فیلم‌هایی با مضامین مربوط به استان مازندران و حفاظت از محیط زیست سایر کارگردان ها و فیلم سازان را نسبت به این موضوع دغدغه مند کنند.
کارگردان فیلم «بوفالو» ادامه داد: البته جشنواره بین المللی فیلم وارش، جشنواره‌ای است که به همه اقوام و به طور کلی فرهنگ عامه می پردازد و سایر شهرهای دارای فرهنگ های متنوع و خاص را نشانه گرفته است و علاوه بر برگزاری نشست و نمایش فیلم، شرایط تبادل فرهنگی و آشنایی با اقوام و فرهنگ های مختلف را ایجاد کرده است.
سجادی حسینی با بیان اینکه فیلم سازی در سایر استان‌های کشور و پرداختن به فرهنگ عامه باعث تنوع و رنگ آمیزی در فیلم‌ها می‌شود، خاطر نشان کرد: اگرچه تاثیر نمایش عمومی یک فیلم برای مردم بسیار زیاد است اما در ارتباط با فیلم‌های کوتاه باید تدبیری اندیشید تا این آثار به ویژه آن‌هایی که به محیط زیست و فرهنگ مرتبط هستند، در مدارس نمایش داده شده تا از کودکی بچه‌ها را نسبت به آسیب‌ها و مسائل محیط زیست آگاه کند.
این فیلمنامه نویس با تاکید بر اینکه عدم حفاظت از محیط زیست باعث آسیب به این منابع طبیعی می‌شود، گفت: شاهد بودیم که سیل اخیر در اکثر استان‌های کشور علاوه بر تخریب محیط زیست و زندگی مردم منجر به بروز مشکلات بسیاری برای هموطنان شد بنابراین باید این موضوع را جدی بگیریم.
سجادی حسینی با اشاره به یکی از راهکارهای حفظ محیط زیست پیشنهاد کرد: رشته‌های غیر هنری و فیلمسازان سایر حوزه‌ها نیز باید به این عرصه ورود کنند به عنوان مثال از برگزاری مسابقات فیلمسازی در رشته های غیر هنری حمایت کنیم زیرا در صورت دغدغه مند کردن فعالان خارج از فضای هنری می توانیم این دغدغه مندی نسبت به طبیعت را عمومیت بخشیده و نسبت به آینده امیدوارتر باشیم.
وی ادامه داد: در این نوع فیلمسازی نباید نگاه متمرکز و محدود به تلویزیون باشد زیرا بازخورد مطلوبی در پی نخواهد داشت، همچنین نباید فیلم‌ها لحن نصیحت گونه داشته باشند، محتوای فیلم ها نیز نباید دارای قضاوت و داوری باشد و اجازه دهیم فیلم مردم را به فکر وادارد و مخاطبان، خودشان از آن برداشت و نتیجه گیری کنند.
این کارگردان تعاملات بین المللی و تبادل سینمایی با سینمای آذربایجان را در نهمین جشنواره بین المللی فیلم وارش مثبت و تاثیرگذار ارزیابی کرد و گفت: فیلم‌های این بخش باید جسورانه انتخاب شوند. همچنین نباید فقط قصه‌های دینی را در این فیلم ها مدنظر قرار داد بلکه باید بدانیم هر موضوع انسانی، دینی هم تلقی می شود و حفاظت از محیط زیست هم یک نوع آموزه دینی است و فیلم هایی باید در این بخش ها انتخاب شود که جهان شمول‌تر و انسانیتر است.
این مدرس سینما بیان کرد: جشنواره بین المللی فیلم وارش می تواند با سایر جشنواره‌ها از جمله فجر تعامل داشته و فیلم های برگزیده را در یک بسته بندی با زیرنویس خارجی برای مهمانان خارجی نمایش دهد یا در بازار فیلم جشنواره عرضه کند. همچنین می توان در فستیوال‌های مختلف از جشنواره فیلم وارش و فیلم های محیط زیستی حمایت کرد.
وی اظهار کرد: متاسفانه هنرمندان و فیلمسازان ما بعضاً از تصاویر کارت پستالی زیبا و جذاب طبیعت تصویر برداری می‌کنند و در فیلم‌ها توجه چندانی به آموزش نحوه محافظت از جنگل و دریا به مردم نمی‌شود در حالی که نمایش فیلم‌هایی با این مضمون بسیار تاثیرگذار است.
کارگردان فیلم «شب بیرون» همچنین تصریح کرد: باید در فیلمها واقعیت‌ها، نیازهای محیط زیست و طبیعت را به مردم نشان داده و از غر زدن و نصحیت کردن دست برداشت و علاوه بر ارائه راهکار، نحوه محافظت از طبیعت و محیط زیست را به مردم آموزش داد زیرا با حفاظت و نگهداری محیط زیست از آینده خود و نسل های بعدی می توانیم محافظت کنیم.

نهمین جشنواره بین المللی فیلم وارش به دبیری مهدی قربانپور ۹ الی ۱۳ اردیبهشت ماه در استان مازندران برگزار میشود.
انتهای پیام
