دو فیلم ایرانی در میان برترین اکران های آمریکا در سال ۲۰۱۹
نشریه نیویورکر پس از گذشت سه ماه از سال جدید میلادی اقدام به معرفی بهترین فیلمهای اکران شده در سینمای آمریکا کرده است و نام دو فیلم ایرانی «خوک» و «۳رُخ» را نیز در فهرست خود قرار داده است. 

به گزارش ایسنا، در این فهرست فیلم «خاکستر خالص‌ترین سفید است» به کارگردانی «ژیا ژانکه»، فیلم کلمبیایی «پرنگان عبوری» ساخته مشترک «کریستینا کالگو» و «کایرو گوئرا»، مستند «مادر سیاه» به کارگردانی «خالیک الله» درباره جامائیکا، «دفن کوجو» ساخته «بلیتز بازاول»، «رقابت» به کارگردانی «کلر سیمون»، «فیلی که هنوز نشسته است» ساخته «هو بو»، «انجیل یورکا» از «میشائیل پالمیری» و «دونال موشر»، «پرنده بلندپرواز» ساخته «استیون سودربرگ»، «هتل کنار رودخانه» به کارگردانی» هانگ سونگ-سو»، «ما» از «جردن پیل» و «کتاب تصویر» جدیدترین ساخته «ژان لوک گدار» کارگردان پرآوازه فرانسوی در کنار فیلم‌های «خوک» از مانی حقیقی و «۳ رخ» به کارگردانی جعفر پناهی قرار گرفته‌اند.
فیلم «خوک» مانی حقیقی اولین نمایش جهانی خود را به عنوان نماینده سینمای ایران در بخش رقابتی جشنواره برلین پشت سرگذاشت.
در این فیلم حسن معجونی، لیلا حاتمی، لیلی رشیدی، پری ناز ایزدیار، سیامک انصاری، علی باقری، مینا جعفرزاده، آیناز آذرهوش ایفای نقش کرده‌اند و رضا یزدانی، بیوک میرزایی، سهیلا رضوی و علی مصفا نیز حضور دارند.
فیلم «۳ رُخ» نیز اولین نمایش جهانی خود را سال گذشته میلادی در بخش رقابتی اصلی جشنواره فیلم کن تجربه کرد.
فهرست نشریه نیویورکر بر اساس فیلم‌هایی منتشر شده است که در سال ۲۰۱۹ در سینماهای آمریکا اکران شده‌اند.
انتهای پیام
