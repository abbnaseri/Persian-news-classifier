تک درخت عباس کیارستمی ثبت می‌شود
کارگردان فیلم مستند «همراه با باد»  از ثبت تک درخت معروف عباس کیارستمی خبر داد.
به گزارش ایسنا، در مراسم آیین دیدار «همراه با باد» از پوستر این فیلم که عکسی متعلق به مریم زندی است که سال‌ها پیش از عباس کیارستمی ثبت کرده بود نیز رونمایی شد.
این مراسم با امضای پوستر از سوی عوامل فیلم و چهره‌هایی همچون جواد مجابی، لیلی گلستان، بیتا فرهی، محمود آموزگار، همایون ارشادی، حبیب رضایی، بابک کریمی، سروش صحت، مریم زندی، فردوس کاویانی، رضا بانگیز، حمید لبخنده، مهدی بجستانی، بانیپال شومون، علی کریم، فرزانه شرفبافی و علیرضا تابش مدیرعامل بنیاد سینمایی فارابی آغاز شد.
مهدی شادی‌زاده کارگردان این فیلم سینمایی در مراسم دیدار با عوامل فیلم درباره‌ی تک درختِ عباس کیارستمی گفت: «عباس کیارستمی سال‌های بسیاری از تک درختی نزدیک دماوند عکاسی کرده است. این درخت با نام عباس کیارستمی مانوس شده و ازآنجاکه حافظه تاریخی ما کوتاه است باید یکسری اتفاق‌ها ثبت شود. خانم مهسا همتی طرحی برای ثبت «تک درخت» عباس کیارستمی ارائه داد، طرح را دنبال کردیم و با کمک آقایان علیرضا تابش و مهرشاد کاظمی، مراحل اداری آن پیش رفته و قرار است این «تک درخت» اواخر تیر ماه به عنوان یادبود آقای کیارستمی ثبت شود.»
او همچنین درباره‌ی اثرش گفت: «می‌دانم همه اینجا به خاطر عباس کیارستمی جمع شده‌اند. همیشه فکر می‌کنم عباس کیارستمی شبیه یک ریسمان قطور فرهنگی می‌ماند که اگر بشود ابتدای ریسمان را پیدا کرد مطمئناً انتهای آن دست بزرگان است و می‌تواند رابطه جوانان با بزرگان را شکل دهد. عباس کیارستمی حتی فرهنگ‌ها و کشورها را بهم وصل کرده است.»
شادی‌زاده درباره‌ی علت پرداختن به عباس کیارستمی در مستندش گفت: «درباره آقای کیارستمی فیلم‌های زیادی ساخته شده است. شاید این مستند هم بهانه‌ای باشد که بتوانیم با چالش درونی خودمان کنار بیایم و خودمان را در آن پیدا کنیم. برای همین چند جوان جمع شدیم، یک سال زحمت کشیدیم تا این مستند تولید شود، البته ضعف‌های و نقاط قوتش را هم می‌دانیم.»
این کارگردان به فرزانه شرفبافی اولین مدیر زن هواپیمایی ایران اشاره کرد و گفت: «در جمع ما یکی از زنان مقتدر ایران حضور دارد. خانم شرف‌بافی که از حدود یک ماه قبل مدیریت «کیش ایر» را برعهده گرفتند کمک زیادی به به من برای ساخت این فیلم کردند.»
مهدی شادی‌زاده در حاشیه‌ی این نمایش در پاسخ به سوالی درباره علت ساختن این مستند توضیح داد: همه چیز اتفاقی بود و قصد ساخت فیلمی درباره آقای کیارستمی را نداشتم. با اینکه معتقدم هنوز ابعاد و زوایای بسیاری از زندگی و شخصیت عباس کیارستمی باقی مانده است که به آن پرداخته نشده اما من قصد اینکار را نداشتم. تا اینکه یک خانمی از کشور ایتالیا برای انجام پایان‌نامه‌اش خواست تا با کمک من مستندی کوتاه درباره آقای کیارستمی بسازد اما در نهایت این اتقاق نیافتاد و به کشور خودش برگشت.
این کارگردان ادامه داد: با این وجود این چالش را همیشه با خود داشتم که رفتن آقای کیارستمی برای همه هنرمندان اتفاق بزرگی بوده و به همین دلیل فکر ساختن مستندی درباره او مثل موریانه‌ای در وجودم بود و باید کاری برای آن انجام می‌دادم. در نهایت تصمیم گرفتم به دلیل وجوه مختلفی که در آقای کیارستمی وجود داشته و هیچ وقت به شکل کاملی در مستندی جای نگرفته زیرا تاثیرات عظیمی در شاخه‌های مختلف داشته، تمام جوانب و حوزه‌هایی که او در آنها فعالیت داشته از نقاشی‌ها و مستندها و فیلم‌ها و اندیشه او را بررسی کنم.
شادی‌زاده همچنین گفت: برای این مهم به هنرمندان معاصر نیاز داشتم و کار سختی بود و معتقدم کیارستمی مانند یک طناب ضخیم فرهنگی است که اگر سر این طناب را کسی پیدا کند، میتواند ارتباط مناسبی با او ایجاد کند. این ارتباط برای من شکل گرفت و توانستم به شکلی کاملاً نزدیک و بدون جابه جایی دوربین یا کات‌های زیاد ناظر اتفاقات باشم و آرام آرام این راه را پیش بردم.
فیلم مستند «همراه با باد» به کارگردانی مهدی شادی‌زاده و تهیه کنندگی علیرضا شادی‌زاده از اول تیر ماه در گروه هنر و تجربه به اکران درآمده است.


انتهای پیام
