مستند زندگی «مایکل شوماخر» در جشنواره کن
مستندی درباره زندگی «مایکل شوماخر» قهرمان بزرگ رقابت‌های اتومبیلرانی فرمول یک، در جشنواره کن برای خریداران بین‌المللی رونمایی می‌شود. 
به گزارش ایسنا به نقل از گاردین، این مستند بلند روایتگر داستان زندگی «مایکل شوماخر» از دوران کودکی و رفتن به به پیست اتومبیلرانی شهر کلن به عنوان سرگرمی تا هفت بار قهرمانی در رقابت‌های فرمول یک جهان را به تصویر می‌کشد و همچنین به تصادف او در پیست اسکی که با صدمات مغزی جدی برای او همراه بود نیز خواهد پرداخت.
این مستند قرار است از تاریخ پنج دسامبر در سینماهای آلمان و سوئیس و همچنین سرویس‌های اینترنتی اکران شود و به همین دلیل کلیپی از آن در هفتاد و دومین دوره جشنواره کن به نمایش گذاشته می‌شود تا حق پخش آن به سایر کشورها نیز فروخته شود. مستند «مایکل شوماخر» احتمالاً در کن با مستند زندگی «دیه‌گو مارادونا» اسطوره آرژانتینی فوتبال برای جلب توجهات بیشتر رقابت خواهد داشت.
مستند زندگی «شوماخر» بر خلاف آثار مستند پیشین درباره این ستاره ورزشی، با حمایت کامل خانواده وی شامل همسر و دو فرزندش ساخته شده است. کمپانی فیلمسازی «BI 14 Film» ساخت این مستند را بر عهده داشته و بنابر اعلام رسانه‌های آلمانی، «مایکل وش» و «هانس برونو کامرتونس» دو سینماگر آلمانی نیز با این پروژه همکاری نزدیک داشته‌اند و در فیلم همراه با «رالف شوماخر» پدر ۷۳ ساله «مایکل شوماخر» مورد مصاحبه قرار گرفته‌اند. تصاویری از آرشیو خانوادگی «شوماخر» که تاکنون دیده نشده از جمله جشن ۵۰ سالگی شوماخر در ژانویه امسال، نیز در این مستند مورد استفاده قرار گرفته است.
با این وجود گفته می‌شود این مستند هنوز اطلاعات دقیقی از وضعیت سلامتی «شوماخر» به مخاطبان نمی‌دهد و ظاهراً او در مقابل دوربین صحبت نمی‌کند.
وی در ۲۹ دسامبر ۲۰۱۳ و یک سال پس از اعلام بازنشستگی، دچار یک حادثه شدید در پیست اسکی ماریبل فرانسه شد که نزدیک بود به قیمت جان او تمام شود و به سبب برخورد سرش با سخره برای مدتی طولانی در کما قرار داشت. «شوماخر» برای شش ماه در بیمارستان تحت معالجه بود و پس از فرآیند توانبخشی او در خانه آغاز شد و همچنان ادامه دارد.
گفته می‌شود وی وابسته به تیم پزشکان و پرستاران در خانه‌اش در سوئیس است اما خانواده «شوماخر» تاکنون هیچ اظهارنظری در این مورد انجام نداده‌اند.
هفتاد و دومین جشنواره فیلم کن از تاریخ ۱۴ می (۲۴ اردیبهشت) و تا ۲۵ می (۴ خرداد) ادامه خواهد داشت.
انتهای پیام
