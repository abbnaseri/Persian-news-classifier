نمایش آثار پویانمایی ترمیم شده‌ی علی اکبر صادقی 
آثار پویانمایی ترمیم شده علی‌اکبر صادقی در بخش کلاسیک سی‌وهفتمین جشنواره جهانی فیلم فجر به نمایش در می‌آید.
به گزارش ایسنا به نقل از اداره‌کل روابط عمومی و امور بین‌الملل کانون، پویانمایی‌های «هفت شهر» تولید سال ۱۳۵۰، «گلباران» و «من آنم که» تولید سال ۱۳۵۱، «ملک خورشید» ساخته سال ۱۳۵۲، «رخ» از آثار این هنرمند در سال ۱۳۵۳ و «زال و سیمرغ» ساخته‌ی سال ۱۳۵۶ در کانون پرورش فکری کودکان و نوجوانان در این رویداد جهانی نمایش داده خواهد شد.
علی‌اکبر صادقی متولد سال ۱۳۱۶ در تهران است که پس از پایان تحصیل از دانشکده هنرهای زیبا به پیشنهاد کانون پرورش فکری کودکان و نوجوانان دست به ساخت فیلم نقاشی متحرک زد و فعالیت هنری را سال ۱۳۵۰ در کانون با فیلم نقاشی متحرک به نام «هفت شهر» آغاز کرد.
صادقی علاوه بر کارهای تصویری، چند کتاب نیز برای کانون منتشر کرد و در ساخت فیلم برای کانون از شیوه خاص نقاشی خود بهره می‌گرفت.
فیلم‌های این هنرمند در جشنواره‌های متعدد جهانی مورد استقبال قرار گرفت و جایزه‌های زیادی را از آن خود کرد. او هم‌چنین برای تصویرگری کتاب نیز جوایزی را دریافت کرده است.
فیلم «دونده» به کارگردانی امیر نادری و تهیه‌کنندگی کانون پرورش فکری کودکان و نوجوانان نیز در سی‌وهفتمین جشنواره جهانی فیلم فجر در میان فیلم‌هایی مطرح دهه ۶۰ نمایش داده می‌شود.
بخش «نمایش فیلم‌های کلاسیک مرمت شده» که علاقه‌مندان بسیاری دارد از سه سال پیش به بخش‌های جشنواره افزوده شد و ضمن تعامل با فیلم‌خانه‌ها و آرشیوهای فیلم معتبر ایران و دنیا، در کنار نمایش آثار کلاسیک جهان هر سال تعدادی فیلم ایرانی مرمت شده را هم رونمایی می‌کند.
سی‌وهفتمین دوره جشنواره جهانی فیلم فجر از ۲۹ فروردین تا ۶ اردیبهشت ۱۳۹۸ (۱۸ تا ۲۶ آوریل ۲۰۱۹) به دبیری رضا میرکریمی در تهران برگزار می‌شود.
انتهای پیام
