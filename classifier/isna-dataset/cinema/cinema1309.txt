سینمای ایران از هالیوود چیزی کم ندارد
سفیر جدید ایران در برونئی با بیان اینکه "سینمای ایران از افتخارات ما است و سینمای نوین ایران از هالیوود و بالیوود چیزی کم ندارد" گفت: ما می‌توانیم از طریق سینما چهره حقیقی ایران اسلامی را به جهانیان معرفی کنیم.
به گزارش ایسنا به نقل از روابط عمومی بنیاد سینمایی فارابی، حمیرا ریگی سفیر جدید ایران در برونئی با حضور در بنیاد سینمایی فارابی با مدیران این بنیاد گفت‌وگو کرد.
وی اظهار کرد: سیستان و بلوچستان از برخی آثار تلویزیونی و سینمایی آسیب خورده و اگر قرار است این آسیب جبران شود باید از طریق هنر صنعت تصویر این اتفاق رخ دهد. برخی دوستان هنرمند آمدند و برای ساخت فیلم در سیستان و بلوچستان اقدام کردند و آثار متفاوتی در این سرزمین تولید شده است. از جمله این آثار فیلمی کوتاه است که در این اثر انسانی فقیر عضو خود را به فرد محتاج بدون دریافت هزینه‌ای اهدا می‌کند.
سفیر ایران در بروئنی یادآور شد: این بخشی از چهره حقیقی سیستان و بلوچستان است. بالاخره این استان، هم مرز پاکستان است و برخی از این مرز امرار معاش می‌کنند و متاسفانه اغلب آسیب‌های این بخش در آثار سینمایی به تصویر کشیده می‌شود اما چهره یک سیستانی را که سالیان سال است با خشکسالی دست و پنجه نرم می‌کند و در عین حال دارای فضای فضایل اخلاقی و انسانی است می‌توان در یک اثر هنری به درستی تصویر کرد.
ریگی گفت: اگر به یک روستا در سیستان قدم بگذارید مردم اگر فقیر هم باشند هرچه دارند برای مهمان خود عرضه می‌کنند و خم به ابرو نمی‌آورند. این بخشی از فضایل اخلاقی مردم سیستان و بلوچستان است و این مهم در سینما مورد غفلت قرار گرفته است.
ریگی تصریح کرد: سیستان و بلوچستان قهرمان‌های بسیاری داشته که در آثار سینمایی از آنان غفلت شده است. در روایات تاریخی لشگر ایران که هند را فتح می‌کند یکی از فرمانده‌های لشگر ایران یک زن بلوچ بوده است. از این موضوعات در سیستان و بلوچستان بسیار است و بخش بزرگی از شاهنامه فردوسی مرتبط با سیستان است.
وی تاکید کرد: متاسفانه هنرمندان ما بخش خالی لیوان را دیدند و این باعث شده نگاه نادرستی به هویت سیستان و بلوچستان شکل بگیرد.
سفیر ایران در برونئی با تقدیر از بنیاد سینمایی فارابی به واسطه نگاه حمایتی از استان سیستان، ساخت اثر درخور توجه درباره چهره حقیقی سیستان و بلوچستان را اتفاقی خوب دانست و از این مهم تقدیر کرد.
ریگی با اشاره به ماموریت جدید خود در برونئی و ظرفیت‌های فرهنگی این کشور بیان کرد: مردم برونئی علاقه بسیاری به مردم ایران دارند و ایران را خیلی دوست دارند و سلطان این کشور نیز به فرهنگ و تمدن ایران نیز علاقه‌مند است و می‌توان از ظرفیت‌های این کشور در توسعه روابط فرهنگی استفاده کرد.
او ادامه داد: وزارت فرهنگ این کشور طالب این است که در سینمای کودک و نوجوان با ایران همکاری داشته باشد که این نشانه خوبی است؛ توجه به مسائل فرهنگی و صلح طلبی از ظرفیت‌های برونئی بوده و می‌توان از این مهم برای همکاری‌های مشترک استفاده کرد.
سفیر ایران در برونئی اظهار کرد: دردآور است می‌بینیم ایران‌هراسی در برخی کشورها ترویج پیدا کرده و متاسفانه غرب به ایران‌هراسی می‌پردازد و وظیفه نخبگان و هنرمندان این است که این ایران‌هراسی را به ایران‌دوستی تبدیل کنند.
وی افزود: امیدوارم بهترین تصاویر از ایران اسلامی را بتوانیم در کشورهای مختلف عرضه کنیم و با سابقه‌ای که از بنیاد سینمایی فارابی وجود دارد شاهد اتفاق خوبی در این باره باشیم.
سفیر ایران در برونئی یادآور شد: در دیدار با دکتر سید عباس صالحی وزیر فرهنگ و ارشاد اسلامی به این مهم تاکید داشتم وقتی درباره سیستان و بلوچستان مجوزی برای فیلمسازی می‌دهند به مظلومیت مردم سیستان و بلوچستان فکر کنند. مردم سیستان و بلوچستان مرز شرقی کشور را با جان و دل حفاظت می‌کنند و در طول تاریخ دشمنان نتوانستند از شرق به کشور تعرضی کنند.
ریگی تصریح کرد: سینمای ایران از افتخارات ما است و سینمای نوین ایران از هالیوود و بالیوود چیزی کم ندارد . اقتصاد سینما در هند قوی است اما ما هنوز نتوانسته‌ایم سینما را به صنعت تبدیل کنیم و امیدواریم در این بخش بتوانیم شرایط تولیدات مشترک را فراهم و هفته‌های فیلم را نیز در برونئی و سایر کشورهای خارجی برقرار کنیم.
وی ادامه داد: آثار سینمای ما می‌تواند در معرفی درست و خوب کشورمان موثر باشد، سینما می‌تواند روابط فرهنگی کشورها را توسعه دهد و افق نگاه ما در این حوزه باید ملی و عملکرد ما منطقه‌ای باشد.
سفیر ایران در برونئی با اشاره به پیش‌تولید اثری به کارگردانی یکی از جوانان سیستان و بلوچستان با همکاری بنیاد سینمایی فارابی گفت محدودیت‌ها و محرومیت‌ها می‌تواند محاسنی داشته باشد و توانمندی‌های انسانی در این شرایط افزایش می‌یابد و امیدوارم حسین ریگی به عنوان یک کارگردان جوان موفق باشد و برای ساخت این اثر کمک‌های لازم را انجام ‌دهیم.
حبیب ایل بیگی قائم مقام بنیاد سینمایی فارابی نیز در دیدار با حمیرا ریگی اظهار کرد: به شما به عنوان سفیر جدید ایران در برونئی خیر مقدم می‌گویم و حضور یک مدیر زن از سیستان و بلوچستان در یک کشور خارجی به عنوان سفیر اتفاق مهم و ارزشمندی است.
وی با اشاره به فعالیت‌های بنیاد سینمایی فارابی عنوان کرد: سینما به عنوان یک هنر پیشرو و یکی از مولفه‌های پیشرفت هر کشور، می‌تواند در خدمت دیپلماسی باشد و امیدوارم در دیپلماسی فرهنگی بتوانید ظرفیت‌های سینمای ایران را به مردم کشور برونئی معرفی کنید.
قائم مقام بنیاد سینمایی فارابی افزود: این بنیاد برای برگزاری هفته فیلم ایران در برونئی و هفته فیلم برونئی در تهران آمادگی دارد.
ایل بیگی یاداور شد: بهانه این جلسه اعلام مشارکت در ساخت فیلمی از فیلمسازان سیستان و بلوچستان با موضوع کودک و نوجوان است. این فیلم در سال ۹۸ با حمایت و مشارکت بنیاد سینمایی فارابی، شرکت ایران نوین و حمایت استانداری سیستان و بلوچستان و اداره کل ارشاد این استان ساخته می‌شود.
وی تصریح کرد: برای اعتلای فرهنگ هر کاری که می‌توانیم باید انجام دهیم. سینما حتما می‌تواند روندهای دیپلماسی فرهنگی را تسهیل کند.
قائم مقام بنیاد سینمایی فارابی با ذکر خاطره‌ای از کارگردان «خیلی دور خیلی نزدیک»، گفت: یکی از آثار سیدرضا میرکریمی در جشنواره‌ای در صربستان حضور داشت؛ وقتی به نمایش درآمد مردم این کشور استقبال بی‌نظیری از این اثر داشتند و دو روز بعد سفیر ایران در این کشور گفت این فیلم ما را در توسعه روابط دیپلماتیک ۱۰ سال به جلو برد.
ایل بیگی گفت: یکی از راه‌های شناخت ما از برونئی دیدن فیلم‌های این کشور است و ما نیز می‌توانیم از طریق سینمای ایران ظرفیت‌های کشور خود را معرفی کنیم.
او اظهار کرد: در فیلمی‌ که حسین ریگی به زودی می‌سازد زیبایی‌های استان سیستان و بلوچستان به تصویر کشیده می‌شود. گروهی از مشاوران همراه با آقای ریگی برای شکل گرفتن فیلمنامه در حال پرورش فیلمنامه هستند تا فیلمنامه با اطلاعات دقیق‌تری ساخته شود.
دکتر رائد فری زاده معاون بین‌الملل بنیاد سینمایی فارابی، دکتر مظاهری مشاور شهردار زاهدان، امیرحسین علم الهدی و پایداری از شرکت ایران نوین به عنوان تهیه کننده و حسین ریگی فیلمساز جوان از دیگر حاضران در این جلسه بودند.
اعضای حاضر در این جلسه بر حمایت از ساخت فیلمی درباره سیستان و بلوچستان و معرفی درست این استان، در قصه‌ای متفاوت تاکید کردند.
انتهای پیام
