انیمیشن‌های ایرانی مسافر صوفیه شدند


نهمین جشنواره بین‌المللی فیلم‌های انیمیشن «صوفیه» در کشور بلغارستان امسال میزبان ۷ پویانمایی ایرانی در بخش‌های گونگون خواهد بود.
به گزارش ایسنا، نهمین دوره جشنواره فیلم‌های انیمیشن «صوفیه» موسوم به کوکر طلایی، از ۱۷ تا ۲۲ اردیبهشت‌ماه ۹۸ در کشور بلغارستان برگزار می‌شود و در بخش انیمشن‌های ۱۰ تا ۴۵ دقیقه این رویداد سینمایی «سیم ششم» ساخته بهرام عظیمی و «یکی بود یکی نبود» به کارگردانی مهین جواهریان هر دو از محصولات مرکز گسترش سینمای مستند و تجربی به نمایش درمی‌آیند.
«سیم ششم» درباره‌ی زندگی درویش‌خان نوازنده ایرانی است که ۹۰ سال پیش طی حادثه‌ای درگذشت. از او به عنوان اولین کشته تصادفات رانندگی ایران یاد می‎‌شود و در انیمیشن موزیکال «یکی بود، یکی نبود» هم مادری برای کودکش قصه می‌گوید و در قالب ترانه‌های فولکلور، راه و رسم زندگی را به او می‌آموزد.
اما در بخش انیمیشن‌های یک دقیقه‌ای «مسیر سخت» به کارگردانی بهنام اسداللهی، در بخش انیمیشن‌های ۱۰ دقیقه‌ای «بالاتر از سیاهی» به کارگردانی سعید سوداگر و «در باد می‌وزد» از هژیر اسدی و در بخش انیمیشن‌های کودکان نیز «گرگم و گله می‌برم» از امیرهوشنگ معین و «مادر» به کارگردانی نسیم عینی به عنوان نماینده ایران به نمایش گذاشته می‌شوند.
انتهای پیام
