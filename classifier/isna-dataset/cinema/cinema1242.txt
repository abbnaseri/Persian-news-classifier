جلسه تعیین تکلیف اکران نوروزی به تعویق افتاد
سخنگوی کارگروه اکران از لغو جلسه امروز این کارگروه و احتمال برگزاری آن در روز سه‌شنبه 21 اسفندماه خبر داد.
در شرایطی که پیش‌تر گفته شده بود تکلیف فیلم‌های اکران نوروزی در جلسه روز دوشنبه، ۲۰ اسفند ماه در کارگروه اکران مشخص می‌شود و هفت فیلم معرفی خواهند شد، غلامرضا فرجی، سخنگوی این کارگروه در گفت‌وگویی کوتاه با ایسنا بیان کرد: قرار بود جلسه امروز (دوشنبه، ۲۰ اسفند) برگزار شود، اما دوستان پیام دادند که امروز برگزار نمی‌شود و پیش‌بینی‌ام این است که احتمالاً جلسه فردا (۲۱ اسفند) تشکیل شود و باید تشکیل شود تا علت آن را بپرسیم.
او درباره اینکه آیا وضعیت اکران فیلم‌های نوروزی در همین هفته مشخص خواهد شد؟ گفت: از آنجا که عده‌ای از صاحبان فیلم متقاضی بودند از چهارشنبه همین هفته فیلم‌ها اکران شوند باید هرچه زودتر جلسه برگزار شود، چون هر چه این اتفاقات دیرتر رخ دهد تهیه‌کنندگان سخت‌تر اقلام مورد نیاز را به شهرستان‌ها می‌رسانند.
فرجی همچنین در پاسخ به اینکه آیا پیش‌بینی می‌کند انتخاب هفت فیلم از میان ۱۴ متقاضی برای اکران نوروزی در همین جلسه کارگروه اکران به نتیجه برسد یا اینکه باید در شورای عالی اکران حل و فصل شود؟ اظهار کرد: خیر به نظرم در همین کارگروه به نتیجه خواهیم رسید و نام هفت فیلم برای اکران نوروزی معرفی می‌شود.
فیلم‌های سینمایی غلامرضا تختی به کارگردانی بهرام توکلی، متری شیش و نیم به کارگردانی سعید روستایی، دیدن این فیلم جرم است به کارگردانی رضا زهتابچیان، زیر نظر به کارگردانی مجید صالحی، تگزاس ۲ به کارگردانی مسعود اطیابی، زندانی‌ها به کارگردانی مسعود ده‌نمکی، ایکس لارج به کارگردانی محسن توکلی، ژن خوک به کارگردانی سعید سهیلی، چهار انگشت به کارگردانی حامد محمدی، تیغ و ترمه به کارگردانی کیومرث پوراحمد، درخونگاه به کارگردانی سیاوش اسعدی و رحمان ۱۴۰۰ به کارگردانی منوچهر هادی، پیشونی سفید ۳ جواد هاشمی و زهرمار جواد رضویان متقاضیان اکران نوروزی هستند.
انتهای پیام
