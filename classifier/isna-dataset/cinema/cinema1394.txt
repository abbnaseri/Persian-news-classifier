اعلام برنامه‌های اسفند ماه پردیس تئاتر "شهرزاد" 
نمایش‌های «خاطره‌ای از دو دوشنبه» به کارگردانی سعید عسگریان، «ای بی» به کارگردانی پوریا رستمی، «هامان کشان» به کارگردانی علیرضا مهران و «بدون تماشاگر» به کارگردانی امیر اخوین عنوان نمایش‌هایی است که در ماه اسفند در پردیس شهرزاد روی صحنه خواهد رفت.
به گزارش ایسنا به نقل از روابط عمومی پردیس تئاتر شهرزاد، نمایش «بدون تماشاگر» به کارگردانی امیراخوین که از ابتدای بهمن ماه در پردیس تئاتر شهرزاد روی صحنه رفته است، از تاریخ ۷ اسفندماه بعد از یک وقفه پنج روزه دوباره به مدت ۱۰ شب اجراهای خود را آغاز خواهد کرد، این نمایش تا به امروز با اقبال عمومی مخاطبان مواجه شده است و تا کنون میزبان بیش از پنج هزار مخاطب بوده است.
طبق برنامه ریزی‌های انجام شده، این نمایش تا ۱۷ اسفندماه هرشب ساعت ۱۹:۱۵ روی صحنه خواهد رفت. علی سرابی و آزاده صمدی بازیگران این نمایش هستند و نویسندگی متن این نمایشنامه بر عهده ابوالفضل کاهانی است.
نمایش «خاطره‌ای از دو دوشنبه» عنوان نمایش تازه دیگری است که اجراهای خود را از تاریخ ۵ اسفندماه در سالن شماره ۳ پردیس تئاتر شهرزاد آغاز کرده است.
«خاطره ای از دو دوشنبه» عنوان یکی از نمایشنامه‌های آرتور میلر است و قصه آن روایتگر داستان مردی است که بعد از سال‌ها به انبار قطعات خودرویی برگشته است که در دوران جوانی اش در آن کار می‌کرده است؛ بعد از ورود او به انبار خاطراتی از "دو" دوشنبه متفاوت از روزهای حضورش در انبار زنده می‌شود و...
پرهام موسوی، شیدا پهلوان، شبنم جعفرپیشه، پارسامزینانی، کسری معماری، نازنین دلشادیان، مهدی اشرافی، نویدمحسنیان، فرتاش دوراندیش، احمد فرهنگ‌نیا بازیگران این نمایش هستند و کارگردانی آن بر عهده سعید عسگریان است و مرتضی اسماعیل کاشی در مقام مشاور کارگردان در این اثر هنری حضور دارد.
این نمایش تا پایان اسفندماه هرشب ساعت ۲۱:۳۰ در سالن شماره ۳ پردیس شهرزاد اجرا خواهد شد.
نمایش «ای بی» عنوان اثر دیگری به کارگردانی پوریا رستمی و تهیه کنندگی احسان امیری است که از تاریخ ۵ اسفندماه به مدت ۱۲ شب در سالن شماره ۳ این مجموعه هرشب ساعت ۲۰ روی صحنه خواهد رفت.
این نمایش روایتگر داستان زندگی مردی است که هیچ هویتی ندارد و تمامی بازیگران آن از میان چهره‌های جوان تئاتر انتخاب شده‌اند، احسان امیری، ثمینبهنفش، مهسا جوادی، عارفه چراغی، آیلار زاهدی، یاسمن ساعدی، شقایق سرسختی بازیگران این نمایش هستند.
«هامان کشان» تازه ترین نمایش علیرضا مهران است که اجراهای این نمایش از تاریخ ۲ اسفندماه در سالن شماره ۱ پردیس تئاتر شهرزاد آغاز شده است.
علیرضا مهران، بهار قاسمی، آیلارشجری، آینازشجری، آیلارشجری، مجید رمضان‌نسب، احمد داودی و حامد رحیمی نصر بازیگران تازه ترین نمایش علیرضا مهران هستند و این نمایش تا اواخر اسفند هرشب ساعت ۲۰ در سالن شماره ۱ پردیس تئاتر شهرزاد روی صحنه خواهد رفت.
«مونث» عنوان اجرای محیطی تازه‌ای است که کارگردانی آن برعهده محمد امین رشن‌وادی است و از تاریخ ۸ اسفندماه هرشب ساعت ۲۱ در کافه تریای پردیس تئاتر شهرزاد روی صحنه می رود.
نمایش «هفت خوان رستم» عنوان نمایش دیگری به کارگردانی بهاره جهاندوست است که به مدت سه شب در پردیس تئاتر شهرزاد در تاریخ های ۸، ۹ و ۱۰ اسفند روی صحنه خواهد رفت، پیش فروش بلیت های این نمایش در سایت های مرتبط آغاز شده و علاقه مندان می‌توانند بلیت‌های این نمایش را به صورت حضوری از گیشه پردیس شهرزاد تهیه کنند.
برنامه‌های نوروزی پردیس تئاتر شهرزاد در سال آینده به زودی اعلام خواهد شد.
انتهای پیام
