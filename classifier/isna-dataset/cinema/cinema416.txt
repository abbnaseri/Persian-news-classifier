اتفاقات تئاتر باید رو به رشد باشد نه بازگشت به گذشته
مدیر انجمن هنرهای نمایشی استان کرمانشاه با بیان اینکه مدیر جدید امور تئاتر استان‌ها در اداره کل هنرهای نمایشی باید پاسخگو و آشنا به شرایط و مشکلات آنها باشد، گفت: امیدوارم هر اتفاقی که در حوزه تئاتر بویژه در استان‌ها رخ می‌دهد رو به رشد باشد نه بازگشت به گذشته.
محمدرضا درند در گفت‌وگویی با ایسنا درباره تغییرات مدیریتی در تئاتر استان‌ها بیان کرد: ما در امور استان‌های اداره کل هنرهای نمایشی چند دوران مختلف را تجربه کردیم و مدیر و نیروی خوب کم نداشتیم، مثلاً در یک دورانی که آقای لک مدیر بودند یادگار باقی مانده؛ مجموعه تئاتر شهر هاست که در استان‌ها افتتاح شدند اما بعد از ایشان چند نفر آمدند که هیچکدام ثبات مدیریتی نداشتند و شرایط مناسبی وجود نداشت و وقتی آقای اتابک نادری آمدند شاهد اتفاقات خوبی بودیم و خیلی از تنش‌ها و کشمکش‌هایی که در استان‌ها بود، برطرف شد.
وی افزود: یک زمانی بود که ما رنگ مدیر امور استان‌ها را به چشم نمی‌دیدیم اما ایشان همیشه پاسخگوی تلفن های ما بود و آشنایی کامل با اوضاع در استانهای مختلف داشت به همین دلیل یکی از مطالبه‌های ما همین است که پس از ایشان مدیر پاسخگو داشته باشیم و به فکر رفع مشکلات استان‌ها باشد.
او با تأکید بر اینکه تئاتر استان‌ها در چند سال گذشته ‏حضور درخشانی در جشنواره فجر داشته و نقش مدیریت استان‌ها و مدیرکل در آن تاثیر گذار بوده است، ادامه داد: امیدوارم هر مدیری که قرار است از این پس مسئولیت امور تئاتر استان‌ها را بر عهده بگیرد، بداند در شهرهای مختلف چه خبر است و مثلاً در جنوبی ترین منطقه ایران مثل میناب یا سرخس چه گروه‌های تئاتری کار می‌کنند، چون این اتفاق پیش از این وجود داشته و ما حضور مدیری را تجربه کرده‌ایم که اشراف داشته است.
درند درباره اینکه تغییرات مدیریتی تصمیمات جدید را هم به دنبال خواهد داشت و احتمال برگزاری دوباره جشنواره مناطق وجود دارد چون مدیرکل هنرهای نمایشی در مطالبه گری استانها در این مورد تاکید دارد، گفت: در زمان آقای شفیعی این جشنواره تعطیل شد و اگر چه مخالفت‌هایی هم با این تعطیلی وجود داشت اما آسیب‌های جشنواره را نمی‌توان منکر شد. در آن زمان حتی راهکارهایی هم مطرح شد ولی بسیار هزینه‌بر بودند. بعضی استانها به سمت افتتاح سالن رفتند و خیلی از آنها به خاطر نبود اعتبار نیمه کاره باقی ماندند. با این حال مشکل اصلی در این زمینه در خود استان‌ها اتفاق می‌افتد چون مدیریت بالاتری در استان باید درک کند که ساخت یک سالن تئاتری مفید است یا خیر، تا از این طریق حمایت‌های لازم را انجام دهد.
وی افزود: جشنواره مناطق مطالبه بسیاری از مجموعه‌های تئاتری استان‌ها است اما باید منطقی به این قضیه نگاه کنیم، یعنی اگر تئاتر استان‌ها در این باره مطالبه‌گر است باید به همان نسبت زیرساخت هم وجود داشته باشد درحالی که متاسفانه ابتدایی‌ترین امکانات از جمله سالن در خیلی از استانها به درستی فراهم نیستند.
وی ادامه داد: جدی بودن موضوع احیای جشنواره مناطق که اتفاقاً یکی از متقاضیان آن خود من هستم، دلیل نمی‌شود که جشنواره به هر قیمتی برگزار شود چون از نظر زیرساخت دچار مشکل هستیم، مثلاً تصور کنید وقتی حدود ۱۰ استان مهمان یک استان دیگر برای برگزاری جشنواره می‌شوند برای اجرای نمایش‌های خود به سالن احتیاج دارند اما ما در اکثر استان‌ها نمی‌توانیم چنین شرایطی را فراهم کنیم و یک دوره‌ای که ما مهمان استانی بودیم برای اجرای کار خود پلاتو می‌خواستیم اما ناگهان با داربستی در حیاط مواجه شدیم که گفتند روی آن چادر انداخته می‌شود و پلاتو برای ما آماده خواهد شد.
درند در پایان خاطرنشان کرد: در خصوص جشنواره مناطق قطعاً وقتی زیر ساخت‌ها مثل سالن، نور، صدا یا سکوی تماشاچی‌ها و نیز امکانات اقامتی و پذیرایی نباشد، نمی‌توان آن را برگزار کرد چون اتفاقاً نبود همین‌ها یکی از مهم‌ترین دلایل تعطیلی جشنواره مناطق بود.
انتهای پیام
