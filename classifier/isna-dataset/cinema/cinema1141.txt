توضیحاتی درباره بررسی «صلاحیت هنری» کارگردان‌های تئاتر
مدیرکل هنرهای نمایشی با دعوت از خانواده تئاتر برای شنیدن نظراتشان در بررسی «صلاحیت هنری» کسانی که قصد اجرای نمایش دارند، گفت: هدف ما در اداره کل به هیچ وجه محدود کردن هنرمندان نیست بلکه دفاع از حقوق آن‌ها و مخاطب در اولویت است. 
شهرام کرمی در گفت‌وگویی با ایسنا، با توجه به حاشیه‌هایی که میان برخی تئاتری‌ها پس از مطرح شدن موضوع بررسی «صلاحیت هنری» کارگردان‌ها در سال جدید به وجود آمده توضیحاتی ارائه کرد.
او ابتدا با تبریک برای فرارسیدن سال نو و روز ملی هنرهای نمایشی (هفتم فروردین) آرزو کرد، سال آینده سالی پرفروغ، روشن و امیدبخش برای خانواده تئاتر باشد و اینکه بتوانیم برای توسعه هنرهای نمایشی و روزهای خوب تئاتر تلاش کنیم.
وی ادامه داد: در ارتباط با موضوع صلاحیت هنری هنرمندان که چند وقتی است باب گفت‌وگو را ایجاد کرده لازم است توضیحاتی بدهم که در آخرین جلسه شورای ارزشیابی و نظارت موضوعی مطرح شد با این عنوان که ملاک و معیار فعالیت هنری بتواند تعیین شود و در این‌باره بیشتر، هنرمندان تازه‌کاری مدنظر بودند که در سالن‌های نمایشی و بویژه سالن‌های حرفه‌ای تئاتر فعالیت خود را آغاز می‌کنند.
کرمی افزود: این ضرورت وجود دارد و ما بارها مورد نقد و سوال واقع شده‌ایم که چرا برای تعیین ملاک ورود هنرمندان تازه‌کار به این عرصه چهارچوبی تعریف نمی‌شود؟ و اینکه تجربه و دانش باید مدنظر قرار گیرد، چون تئاتر عرصه‌ای است که ما مطابق قانون نمی‌توانیم برای هیچ هنرمندی محدودیت ایجاد کنیم ولی از آنجا که اثر هنری در معرض دید مخاطب قرار می‌گیرد و یک گروه هنری هم مطابق تجربه و دانش شخص هنرمند (کارگردان) دور هم جمع می‌شوند تا اثری خلق کنند، باید ملاکی باشد که یک اثر بتواند تولید شود.
او اضافه کرد: مهمترین ملاک ارزش هنری، خودِ اثر است که با نظر کارشناسان تأمین می‌شود و در قانون تعریف شده است و شورای نظارت و ارزشیابی هم با ارزیابی کیفیت اثر برای صدور مجوز اقدام می‌کند، ولی در خصوص اینکه برخی آثار هنری فاقد کیفیت لازم برای ارزش‌گذاری هنری هستند، معیار متغیر است چون گاهی یک اثر هنری با سلیقه ارزیابی می‌شود و گاهی با نگاه و چهارچوب علمی، که این قابل تبیین است. اما برای پیشگیری از اینکه اثر هنری ارائه‌شده بویژه آن اثری که مخاطب برایش بلیت خریداری کرده و بهایی می‌پردازد بی‌کیفیت نباشد، خیلی اهمیت دارد که قالبی تعیین شود. در این راستا پیشنهاداتی در شورا مطرح شد که قرار است بررسی و راهکارهای قانونی آن طی شود و اگر نهایتاً با در نظر گرفتن جوانب تصویب شد، برای مراحل قانونی آن اقدام کنیم.
مدیرکل هنرهای نمایشی تاکید کرد: وظیفه اداره کل هنرهای نمایشی و شورای نظارت و ارزشیابی مطابق قانون حمایت از هنرمندان و کمک به تولیدات نمایشی است و ما خود را مطابق قانون مکلف می‌دانیم به رشد تئاتر کمک و زمینه‌ای را برای فعالیت جوانان و هنرمندانی که تازه وارد این عرصه می‌شوند، فراهم کنیم. در این‌باره اصلاً قرار بر این نیست که محدودیتی ایجاد شود و نگاه بر رشد و توسعه تئاتر و کیفیت هنری اثر هنری است.
کرمی درباره اینکه آیا نظر اهالی تئاتر هم در این مورد بررسی می‌شود؟ گفت: از نظرات هنرمندان و خانواده تئاتر و استادان و پیشکسوتان استقبال می‌کنم چون هدف ما این است که قوانین و ضوابط را بتوانیم به تناسب شرایط هنری به نحوی ایجاد کنیم که هم از حقوق هنرمندان دفاع کنیم هم حقوق مخاطب.
او در پاسخ به اینکه با توجه به تاکیدهایش بر کیفیت آثار چرا گاهی نمایش‌هایی روی صحنه می‌روند که کیفیت لازم را ندارند؟ بیان کرد: این انتقاد هم به ما وارد است که بخشی از نمایش‌ها که فاقد کیفیت هنری هستند از ما مجوز می‌گیرند و در مواردی شاید مورد انتقاد مخاطب هم قرار بگیرند. واقعیت این است که نمایش یک هنر زنده است و معمولاً شرایط بازبینی با شرایط اجرا خیلی فرق دارد. گاهی در ارزیابی، کیفیت اثر ممکن است نمود کامل نداشته باشد و مشروط می‌شود به اینکه همراه با دکور و سایر عوامل هنری دیده شود و در مواردی هم ممکن است اثری در ارزیابی، کیفیت لازم را داشته باشد و در هنگام اجرا دچار تغیراتی شود که نتواند آن کیفیت مطلوب را نشان دهد. با این حال در اداره کل نگاه ما تعاملی و حمایتی بوده و مواردی پیش می‌آید که شاید یک اثر هنری در مراحل مختلف تولید دچار نقصی شود که روی کیفیت اثر تأثیر بگذارد اما آن چیزی که مدنظر و وظیفه ماست کیفیت هنری اثر است.
به گزارش ایسنا، اخیراً سیدوحید فخر موسوی، رئیس شورای ارزشیابی و نظارت تئاتر اعلام کرده بود که یکی از مصوبات جدید شورای ارزشیابی و نظارت برای سال آینده تأیید صلاحیت حرفه‌ای هنرمندان تئاتر متقاضی اجرا بر اساس سه ویژگی است که از ابتدای سال ۹۸ هم اجرا می‌شود.
او با اشاره به اینکه این مصوبه «بیشتر مربوط به کارگردان‌ها و از این بین هم کارگردان‌هایی که پیشکسوت نیستند و کمتر شناخته‌شده‌اند یا به تازگی وارد عرصه تئاتر شده‌اند هست»، گفته بود: از این پس کلیه کسانی که درخواست اجرای نمایش در سالن‌ها را دارند باید حتماً یکی از این سه گزینه را دارا باشند: نخست داشتن مدرک تحصیلی تخصصی تئاتر و حداقل لیسانس از یکی از دانشگاه‌های معتبر تخصصی تئاتر، دوم معرفی‌نامه از سمت خانه تئاتر یا انجمن نمایش یا تشکل‌های صنفی تئاتری شناخته‌شده و سوم معرفی از سمت سه استاد پیشکسوت تئاتر که شناخته‌شده هستند. اگر کارگردانی هر یک از این سه ویژگی را داشته باشد، صلاحیتش تأیید می‌شود، در غیر این صورت از پذیرش کار او در سالن‌ها معذور هستیم، قبل‌تر ما چنین مصوبه‌ای نداشتیم اما الان در بند پنج اساسنامه این مصوبه تصویب شده و در سال ۹۸ همه افراد ملزم به اجرا هستند.
انتهای پیام
