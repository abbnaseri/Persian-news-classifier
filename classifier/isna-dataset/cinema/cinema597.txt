جدیدترین آمار فروش از گیشه‌ی نیمه جان سینما 
بعد از گذشت یک هفته از شروع ماه رمضان و اکران چند فیلم جدید روی پرده سینما، با وجود اجرا شدن طرح‌های ویژه برای این ماه، همچنان گیشه سینما شرایط مطلوبی ندارد.
به گزارش ایسنا، فیلم سینمایی «به دنیا آمدن» به کارگردانی محسن عبدالوهاب و تهیه کنندگی محمد احمدی که از چهارشنبه ۱۸ اردیببهشت ماه با درجه‌بندی سنی بالای ۱۲ سال روی پرده رفته است با داشتن بیش از ۲ هزار مخاطب و نمایش در ۳۸ سینما در تهران و شهرستان‌ها،  ۲۷ میلیون و ۶۵۰ هزار تومان فروش داشته است.
فیلم «تولدت مبارک» به کارگردانی سمیه زارعی‌نژاد و تهیه کنندگی انسیه جهان‌آرا که برای گروه سنی کودک و نوجوان ساخته شده است، با یک هفته نمایش پنج میلیون و ۱۳۰ هزار تومان فروش داشته و به این ترتیب کمترین میزان فروش را به در این ایام به خود اختصاص داده است. این فیلم تنها در ۱۲ سینما در کل کشور روی پرده است.
«خانه دیگری» به کارگردانی بهنوش صادقی و تهیه کنندگی عباس اکبری تاکنون بعد از گذشت یک هفته اکران و نمایش در ۳۳ سینما در کشور، حدود ۲۵ میلیون تومان فروش داشته و توانسته دو هزار مخاطب را به خود جلب کند.
فیلم سینمایی «سامورائی در برلین» به کارگردانی مهدی نادری و تهیه ابوالفضل صفاری با درون مایه‌ای کمدی با جذب ۶۵ هزار مخاطب به سینما و نمایش در ۸۹ سالن سینمایی در کشور، تاکنون ۷۱۳ میلیون تومان فروخته است.
«نبات» به کارگردانی پگاه ارضی و تهیه کنندگی هوشنگ نورالهی پس از گذشت یک هفته نمایش با حدود ۱۵ هزار مخاطب نزدیک به ۱۵۶ میلیون تومان فروش داشته است. این فیلم سینمایی تاکنون در ۵۷ سینما در تهران و شهرستان‌ها روی پرده رفته است.
فیلم «وکیل مدافع» سلمی بابائی و ونداد دوشن با تهیه‌کنندگی محسن علی‌اکبری که یک طنز سیاسی است، که آن هم از چهارشنبه گذشته روی پرده رفته است، با اکران در ۳۴ سینما در کشور، حدود ۱۵ و نیم میلیون تومان فروخته است.
فیلم سینمایی «تگزاس۲» به کارگردانی مسعود اطیابی و تهیه ابراهیم عامریان که اکران خود را پیش از ماه رمضان و از ۲۸ فروردین‌ماه آغاز کرده است، تاکنون بیش از ۹ و نیم میلیارد تومان فروش داشته و ۹۰۰ هزار نفر آن را در سینماها دیده‌اند. این فیلم تاکنون در ۱۵۶ سینما در کل کشور روی پرده رفته و نمایش داشته است.
* آمار فروش فیلم‌هایی که از ایام نوروز روی پرده بودند و همچنان نمایش آنها در تهران و شهرستان‌ها ادامه دارد به این شرح است:
فیلم «پیشونی سفید ۳» سید جواد هاشمی نزدیک به سه میلیارد تومان، «چهار انگشت» حامد محمدی بیش از ۱۰ میلیارد تومان، «زندانی‌ها» ساخته مسعود ده‌نمکی نزدیک به ۴ و نیم میلیارد تومان، «ژن خوک» به کارگردانی سعید سهیلی سه میلیارد تومان را رد کرده، فیلم «غلامرضا تختی» بهرام توکلی نزدیک به دو میلیارد تومان و «متری شیش‌ونیم» ساخته سعید روستایی، حدود ۲۴ و نیم میلیارد تومان فروش داشته‌اند.
لازم به ذکر است تمام آمار، اعداد و ارقام استفاده شده در این گزارش بر اساس اطلاعات موجود در سامانه فروش سینمای ایران تا امروز (۲۵ اردیبهشت‌ماه) نوشته و تهیه شده است.
انتهای پیام
