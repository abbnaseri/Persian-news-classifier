شبنم مقدمی در میان دانش‌آموزان مناطق محروم
پانزدهمین دوره جشنواره‌ شاد دانش‌آموزی فیلم دفاع مقدس با محوریت مناطق محروم و آسیب دیده در کشور به مدت دوهفته در شهرستان گچساران برگزار شد.
به گزارش ایسنا در ادامه برگزاری جشنواره‌های شاد دانش‌آموزی فیلم دفاع مقدس با محوریت مناطق محروم و آسیب دیده درکشور، پانزدهمین دوره این جشنواره به مدت دو هفته در شهرستان گچساران و دهستان‌های امامزاده جعفر (ع )، دیل ، خیرآباد ، لیشتر و روستاهای تابعه برگزار شد که در مجموع بیش از بیست هزار دانش‌آموز و معلمین آنان از این برنامه‌ها بصورت رایگان استفاده کردند. 
هدف از برگزاری این جشنواره‌های خودجوش  و مردمی که با همکاری هنرمندان عرصه‌های مختلف هنری و جانبازان دفاع مقدس برگزار می‌شود، ایجاد نشاط و بالابردن سطح آگاهی دانش‌آموزان نسبت به مقوله وطن‌دوستی، صلح و مجاهدت‌های رزمندگان اسلام بدور از کلیشه‌های رایج رسمی و بدور از هرگونه سخنرانی برگزار می‌شود. در این جشنواره به تمامی دانش‌آموزان روستایی شرکت کننده، هدایایی همچون اسباب بازی، کتاب، نوشت افزار، جانمازهای طراحی شده توسط تیم جشنواره (اختصاصی کودکان و نوجوانان) اهدا شد.




از ابتکارات جدید اجرا شده در این دوره از جشنواره در روستاها، فیلمبرداری هوایی از مناطق بکر طبیعی  و منازل و نمایش آن در شروع هر سانس برای دانش آموزان همان منطقه با هدف  شناخت بیشتر از زیبایی‌های ناشناخته هر روستا و ایجاد سوال و کنجکاوی و علاقه بیشتر به موطن در ذهن آنان بود که مورد استقبال قرار گرفت.
از هنرمندان شرکت کننده در این جشنواره  می‌توان از شبنم مقدمی و مالک سراج ( بازیگر ) و بهزاد کریمی ( هنرمند شعبده بازی ) نام برد.
این ابتکار اجرای جشنواره‌های شاد همراه با حفظ ارزش‌های مشترک فرهنگی برای دانش اموزان  توسط شهید مدافع حریم و حرم سعید سیاح طاهری ایجاد شده است.
دستگاه‌هایی همچون خانه سینما، سپاه فتح استان کهگیلویه و سپاه ناحیه گچساران ،آموزش وپرورش استان و شهرستان گچساران، شرکت ملی نفت ناحیه گچساران، صدا و سیمای مرکز دنا، معاونت سیمای استانها، وزارت ارشاد، شهرداری، فرمانداری و دهیاری‌های مربوطه، حوزه هنری استان، دانشکده سینما و تاتر دانشگاه هنر تهران، معاونت سینمایی کشور، انتشارات سوره مهر، صندوق اعتباری هنرمندان و ‌استانداری کهگیلویه و بویر احمد در برگزاری این جشنواره همکاری کردند.





مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
