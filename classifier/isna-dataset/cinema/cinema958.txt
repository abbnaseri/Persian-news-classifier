تهیه‌کننده و پخش‌کننده «رحمان 1400» باید پاسخگو باشند
با وجود اظهارات کارگردان فیلم «رحمان ۱۴۰۰» درباره نمایش نسخه اصلاح‌شده فیلم در سینماها، مدیرکل سینمای حرفه‌ای درباره تاخیر در توقف این فیلم سینمایی توضیحاتی ارائه داد و تاکید کرد: از نظر حقوقی فعلا پخش‌کننده و تهیه‌کننده باید پاسخگوی این اتفاق باشند.
به گزارش ایسنا به نقل از روابط عمومی سازمان امور سینمایی و سمعی بصری، مدیرکل دفتر سینمای حرفه‌ای درباره تأخیر در توقف فیلم «رحمان ۱۴۰۰» گفت: همه فیلم‌های سینمایی که پروانه نمایش می‌گیرند بنای ما بر حرفه‌ای بودن تهیه‌کننده و پخش‌کننده است و تاکید دارم در طول سال‌هایی که در این سمت کار می‌کنم چنین اتفاقی نیافتاده بود و همه تهیه‌کننده‌ها و پخش‌کننده‌ها به دلیل اهمیت موضوع قوانین را رعایت می‌کنند.
محمدرضا فرجی ادامه داد: در اکثر سالن‌ها همان نسخه‌ای از فیلم «رحمان ۱۴۰۰» که مورد تأیید ما بوده و اصلاحات کامل انجام شده، نمایش داده شده است. با توجه به اینکه بازرسان سازمان سینمایی معمولاً به صورت تصادفی در سالن‌های سینمایی حضور پیدا می‌کنند متأسفانه در هفته اخیر متوجه شدیم در برخی از سالن‌های سینما نسخه‌ای که به صورت کامل اصلاح نشده بود اکران شده است.
او در پاسخ به سوالی مبنی بر اینکه این اشتباه متوجه چه فردی است، توضیح داد: فعلاً از نظر حقوقی پخش‌کننده و تهیه‌کننده باید پاسخگوی این اتفاق باشند و ما هم در حال بررسی این موضوع هستیم.
فرجی تاکید کرد: انتظار ما بر اخلاق حرفه‌ای داشتن تهیه‌کنندگان، پخش‌کنندگان و حتی کارگردان فیلم‌ها در اجرای ضوابط و مقررات و آئین‌نامه‌های اجرایی مصوب است و سینما نباید به خاطر یک سهل‌انگاری دچار آسیب شود.
نمایش فیلم «رحمان ۱۴۰۰» به کارگردانی منوچهر هادی که از ۲۵ اسفندماه به عنوان یکی از فیلم‌های نوروزی در سینماهای کشور به اکران درآمد، از شامگاه گذشته متوقف شده، چون طبق اعلام فرجی، نسخه اصلاح‌نشده آن در سینماها روی پرده رفته است.
انتهای پیام
