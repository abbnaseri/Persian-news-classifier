تئاترهایی که در «نوفل لوشاتو» به صحنه می ‌روند
سه اثر نمایشی جدید «پیکر زن، میدان نبرد»، «آپ‌آرت‌مان» و «دقیقا ۹ سال و ۳ ماه و ۲۰ روز پیش کجا بودی؟» در عمارت نوفل‌لوشاتو روی صحنه می‌روند.
به گزارش ایسنا به نقل از روابط عمومی عمارت نوفل‌لوشاتو، پس از پایان تعطیلات پنج روزه و از روز چهارشنبه (هشتم خرداد) سه اثر جدید «پیکر زن، میدان نبرد»، «آپ‌آرت‌مان» و «دقیقا ۹ سال و ۳ ماه و ۲۰ روز پیش کجا بودی؟» در این مجموعه نمایشی روی صحنه می‌روند.
با پایان نمایش‌های «جنین جن‌زده» به نویسندگی و کارگردانی سلمان فرخنده، «مارگاک» به کارگردانی داود زاهدی و بر اساس متنی از استریندبرگ، «چیزی شبیه زندگی» به کارگردانی امیر کلهری‌پور و بر اساس متنی از حسین پناهی و همچنین «بیا جلوتر» بر اساس متنی از حسین برفی‌نژاد و کارگردانی و تک بازی سجاد باقری، چهار اثر نمایشی جدید در سالن‌های شماره یک و دوی عمارت نوفل‌لوشاتو اجرای خود را آغاز می‌کنند.
«پیکر زن، میدان نبرد» با طراحی و کارگردانی الهام یوسفی یکی از آثاری است که از روز چهارشنبه (هشتم خرداد) با مدت زمان ۶۵ دقیقه در سالن شماره دوی عمارت نوفل‌لوشاتو روی صحنه می‌رود. این اثر بر اساس نمایشنامه «پیکر زن همچون میدان نبرد در جنگ بوسنی» اثر ویسنی یک آماده اجرا شده و سهیلا صالحی و آوا علوی دو بازیگر آن هستند.
سایر عوامل «پیکر زن، میدان نبرد» عبارتند از: مدیر پروژه: ثمین مهاجرانی، دستیار کارگردان: آرام خادم، ویدئو آرتیست: علی‌یار راستی، انتخاب موسیقی: امین مانیان، مشاور حرکت: ایده ابوطالبی، مشاور دکور: سارا اعظم‌پناه، طراح گرافیک: علیرضا عسکری‌فر، ساخت تیزر: علی‌یار راستی، حامد معصومی، ساخت دکور: استودیو اینکا، مدیر صحنه: سعید هنرمند، سعید مردانی و دوخت لباس: مرضیه نوروزی.
دیگر نمایشی که از همین روز یعنی هشتم خرداد در سالن شماره دوی عمارت نوفل‌لوشاتو اجرایش را آغاز می‌کند «آپ‌آرت‌مان» به نویسندگی سپیده قربانی و کارگردانی امیر شاه‌علی است.
محمدرضا ایمانیان (مهمان از گروه گره)، ساناز زمانی، سهیل بابایی، مهناز مهدی‌زاده، فائقه شلالوند و امیر شاه‌علی (به ترتیب ورود به صحنه) بازیگران «آپ‌آرت‌مان» هستند که از روز هشتم خرداد ساعت ۲۱.۳۰ با مدت زمان ۶۰ دقیقه در سالن شماره دوی عمارت نوفل‌لوشاتو روی صحنه می‌رود.
دیگر عوامل نمایش عبارتند از: مسعود مهرابی (دراماتورژ، مشاور و سرپرست گروه)، رضا داوودنژاد، سهی بانو ذوالقدر (صداپیشگان)، هاتف کلاته (مدیر تولید)، محمد موسوی (طراح صحنه و نور)، سارا ولی‌زاده (طراح گریم)، سارا مژده (طراح لباس)، منصور نصیری (طراح پوستر و بروشور)، آیدین صمیمی، بهزاد رحمان‌پور (دستیاران کارگردان)، مبینا صدری (منشی صحنه)، عرفان پورمحمدی (تبلیغات مجازی)، محمدرضا ایمانیان (مشاور تبلیغات)، بنفشه امین، سهیل بابایی (اجرای گریم) و مهشاد قصابها (عکاس).
«دقیقا ۹ سال و ۳ ماه و ۲۰ روز پیش کجا بودی؟» هم دیگر نمایشی است که اجرای خود را از هشتم خرداد در سالن شماره دوی عمارت نوفل‌لوشاتو آغاز می‌کند.
نویسنده، بازیگر و کارگردان «دقیقا ۹ سال و ۳ ماه و ۲۰ روز پیش کجا بودی؟» سید فرشاد هاشمی، طراح گرافیک: شبانه باقری و عکاس آن امید محمدنژاد هستند و ساخت تیزر را تیزرباطا به عهده داشته است. این نمایش از هشتم خرداد تا ۱۸ تیر ساعت ۱۸.۳۰ با مدت زمان ۶۰ دقیقه در سالن شماره دوی عمارت نوفل‌لوشاتو روی صحنه می‌رود.
همچنین دو نمایش «بیوه سفید، بیوه سیاه» به کارگردانی حسن جودکی بر اساس متنی از مژگان خالقی و با بازی خود این نویسنده و «شربت سینه» به نویسندگی و کارگردانی رسول کاهانی به ترتیب در ساعت ۲۲ و ۲۰.۳۰ به اجرای خود در سالن شماره یک عمارت نوفل‌لوشاتو ادامه می‌دهند.
انتهای پیام
