«قصر شیرین» بهترین فیلم جشنواره شانگهای شد/حامد بهداد بهترین بازیگر مرد
مراسم اختتامیه بیست‌ودومین جشنواره فیلم شانگهای با اعطای جایزه بهترین فیلم، بهترین کارگردانی و بازیگر مرد به فیلم «قصر شیرین» برگزار شد.
به گزارش ایسنا، «قصر شیرین» به کارگردانی و تهیه کنندگی رضا میرکریمی در بخش مسابقه اصلی جشنواره بین المللی فیلم شانگهای حضور داشت در نهایت در رقابت با فیلم‌های سایر کشورها جایزه جام طلایی بهترین فیلم را به خود اختصاص داد.
حامد بهداد نیز برای بازی در این فیلم جایزه بهترین بازیگر مرد را به طور مشترک با چانگ فنگ از چین دریافت کرد.
«قصر شیرین» نهمین فیلم سینمایی میرکریمی در مقام کارگردان و اولین تجربه همکاری او با حامد بهداد است.
عوامل تولید «قصر شیرین» عبارتند از: تهیه‌کننده و کارگردان: سیدرضا میرکریمی، نویسندگان: محسن قرائی و محمد داودی بر اساس طرحی از سیدرضا میرکریمی، مدیر فیلمبرداری: مرتضی هدایی، طراح صحنه و لباس: آتوسا قلمفرسایی، برنامه‌ریز و دستیار اول کارگردان: محمد عسگری، صدابردار: سعید بجنوردی، طراح چهره‌پردازی: محمود دهقانی، صداگذار: آرش قاسمی، منشی صحنه: ماریا میرنژاد، دستیار اول فیلمبردار: همایون قربانی، عکاس: حافظ احمدی، مجری طرح و مدیر تولید: محمدصادق میرکریمی.
امسال علاوه بر «قصر شیرین» فیلم‌های، «تشریح» ساخته سیاوش شهابی در بخش مسابقه فیلم‌های کوتاه، «همچنان که می‌مردم» ساخته مصطفی سیاری در بخش رقابتی استعداد جدید آسیا (این فیلم در بخش بهترین فیلم و بهترین فیلمبرداری نامزد شده)، «سه رخ» ساخته جعفر پناهی در بخش زنده باد جشنواره، فیلم‌های بلند «مغزهای کوچک زنگ زده» ساخته هومن سیدی، «درون ماهی» ساخته بهزاد وزیری، «سال دوم دانشکده من» ساخته رسول صدر عاملی، «عرق سرد» ساخته سهیل بیرقی، «اتاق تاریک» ساخته روح الله حجازی و «ماهی قرمز» ساخته علیرضا گل افشان و محصول آلمان در بخش غیر رقابتی دهکده جهانی جشنواره شانگهای به نمایش درآمدند.
انتهای پیام
