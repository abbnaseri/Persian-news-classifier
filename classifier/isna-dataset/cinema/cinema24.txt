اعتراض انجمن تهیه کنندگان مستقل سینما به یک اقدام غیرقانونی 
نمایش فیلم‌های سینمایی و سریال‌های خارجی بدون مجوز وزارت فرهنگ و ارشاد اسلامی و خرید رایت در شبکه‌های VOD مورد اعتراض هیأت مدیره انجمن تهیه‌کنندگان مستقل سینمای ایران قرار گرفت.
به گزارش ایسنا، مرتضی شایسته سخنگوی انجمن تهیه کنندگان مستقل سینمای ایران ضمن اعلام خبر فوق افزود: متأسفانه اخیراً شبکه‌های V.O.D ایرانی دست به تخلف‌های آشکار می‌زنند. این تخلفات نه تنها خلاف قانون است بلکه باعث ضرر و زیان هنگفت به بیت المال نیز خواهد شد. چرا که با توجه به بلوکه بودن دارایی‌های ایران در صورت تأیید مراجع قضائی بین‌المللی ، این وجوه به نفع شاکی خارجی می‌تواند ضبط شود.
او ادامه داد: از سوی دیگر این مؤسسات هیچ کدام برای نمایش این فیلم‌ها یا سریال‌های خارجی از وزارت فرهنگ و ارشاد ایران مجوز و پروانه نمایش دریافت نمی‌کنند.
وی بیان کرد: هیأت مدیره انجمن اعتقاد دارد که چنین روش‌هایی باعث هرج و مرج در زمینه حرفه سینما و تولید سریال خواهد شد و عملاً به سینمای ایران نیز از طریق رقابت غیر مشروع لطمه جدی وارد خواهد ساخت. از سوی دیگر مؤسسات "ویدئو- رسانه" نیز به تدریج از میدان خارج خواهند شد.
سخنگوی انجمن تهیه کنندگان مستقل اظهار امیدواری کرد که مسئولان با توجه به اهمیت مساله، به موضوع ورود کرده و از این سو استفاده که به زیان کشور، مردم و خانواده سینمای ایران است جلوگیری کنند.
مالیات بر ارزش افزوده
مرتضی شایسته در ادامه گفت: موضوع دیگر بحث جلسه این هفته هیأت مدیره انجمن، مالیات بر ارزش افزوده بود. به خصوص که از یک سو آقای مسیحی مدیر سازمان مالیات بر ارزش افزوده طی نامه‌ای اعلام کرده است که از اشخاص حقیقی، سالن‌های سینما نباید مالیات بر ارزش افزوده کسر کنند، از سوی دیگر بخشی از بهای بلیت یعنی ۹ درصد مالیات بر ارزش افزوده به بلیت اضافه شده و از همه مهم‌تر اینکه به شرکت‌های پخش در مورد کسر مالیات بر ارزش افزوده از تهیه کنندگان فشارهای مضاعف وارد شده است. در شکل فعلی تهیه کنندگان دوباره مالیات بر ارزش افزوده می‌پردازند.
او افزود: هیأت مدیره انجمن تهیه کنندگان مستقل سینمای ایران از ریاست جمهوری و نمایندگان محترم مجلس انتظار دارد که به نفع تماشاگران مالیات بر ارزش افزوده حذف شود و کالای فرهنگی مثل کتاب و فیلم و تئاتر، شامل این مالیات نگردد. بخصوص که این برای دولت، رقمی قابل توجهی نیست. همچنین موضوع چندگانگی فروش بلیت در بعضی از پردیس‌های تهران و شهرستان‌ها نیز مورد بحث هیأت مدیره قرار گرفت و در این زمینه مقرر شد از شورایعالی خواسته شود که اقداماتی صورت بگیرد که بهای بلیت در سالن‌ها (بجز سه شنبه‌ها) ثابت باشد و مردم و صاحبان فیلم دچارتشتت و سرگردانی نشوند.
انتهای پیام
