برنامه‌ریزی برای آینده تئاتر با نگارش کتابهایی چون "چهل سال نمایش"
مراسم رونمایی از کتاب "چهل سال نمایش" و تجلیل از ۱۰هنرمند عرصه نمایش در حاشیه سی و هفتمین جشنواره تئاتر فجر برگزار شد.
به گزارش ایسنا، آیین چهل سال صحنه با رونمایی از کتاب "چهل سال نمایش" و تجلیل از ۱۰ هنرمند انقلاب اسلامی در عرصه نمایش امروز عصر ۳۰ بهمن‌ماه در تالار مشاهیر مجموعه تئاتر شهر با حضور سید محمد مجتبی حسینی معاون امور هنری، شهرام کرمی مدیر کل هنرهای نمایشی، حجت‌الاسلام محمدمهدی بهداروند و حمید نیلی مدیرعامل انجمن هنرهای نمایشی ایران، علیرضا زندوکیل معاونت هنری شهرداری تهران و نادر برهانی‌مرند دبیر سی و هفتمین جشنواره بین‌المللی تئاتر فجر برگزار شد.
در ابتدا کلیپی درباره کتاب چهل سال نمایش با صحبت‌های منوچهر اکبرلو و علی ایزدی که از کارشناسان عرصه تئاتر و ادبیات و مولفان این کتاب هستند پخش شد.
سپس شهرام کرمی مدیرکل هنرهای نمایشی پیش از رونمایی از کتاب در سخنانی با بیان اینکه حدود ۱۵۰ سال از تئاتر ایران میگذرد، بیان کرد: در مدیریت فرهنگی هنری و حوزه‌های نمایشی چیزی که مهم است و میتواند به عنوان برنامه ریزی های کوتاه و بلند مدت در نظر گرفته شود داشتن آمار و اطلاعات است. تئاتر ما در زمانهایی دچار تحریم و بازخواست شد، در دوره‌هایی نیز دچار محدودیت و یا حتی تجدد صرف شده است. در بین آنها یک دوره تحول اساسی در تئاتر ما به وجود آورد آن‌هم انقلاب اسلامی بود.
وی ادامه داد: انقلاب اسلامی با هدف تغییر سیستم و نظام حکومتی ایجاد شد و در ادامه باعث تغییر فرهنگی شد و بر هنر این کشور هم تاثیر گذاشت. اکنون بعد از چهار دهه شاید بیشتر از هر زمان دیگر داشتن اطلاعات برای ما بسیار ضروری است. ما اطلاعات آماری بسیار محدودی داریم به همین دلیل تصمیم گرفتیم در آستانه چهل سالگی انقلاب چنین کتابی را به نگارش در آوریم.
کرمی درباره نحوه نگارش این کتاب نیز توضیح داد: شش ماه نگارش این کتاب طول کشید و نتیجه آن یک کتاب دوجلدی ۹۰۰ صفحه‌ای از مجموعه‌ی فعالیتهای ۴۰ سال اخیر تیاتر است. ما سرمایه‌ بسیار خوبی در این سالها داشته‌ایم و شاید چندان به آن توجه نشده تا بتوانیم با یک چشم انداز روشن برنامه ریزی کنیم.
وی با اشاره به اینکه ما در ایران ۸۲ جشنواره تئاتری داریم درحالی که تعداد مخاطبانمان نسبت به دیگر کشورها کمتر است، بیان کرد: با استناد به این اطلاعات آماری ما می‌توانیم مقایسه‌های بهتری داشته باشیم. باید بتوانیم تبادل آثار هنری و تولیدات نمایشی بین شهرهای ایران را رقم بزنیم. وقتی این منابع راحت در دسترس باشند می‌توانیم بهتر از ظرفیت‌ها استفاده کنیم. همه ما پرهیز می‌کنیم از طرح نقاط ضعف خود اما با شناسایی همان‌ها می‌توانیم بهترین استفاده را کنیم.
مدیر کل هنرهای نمایشی همچنین با اشاره به تقدیر از هنرمندان انقلابی در این مراسم، اضافه کرد: ما با لیست انبوه هنرمندان انقلابی مواجه شدیم بنابراین با سرفصل های ریزتری اینکار را کردیم تا به جمع بندی بهتری برسیم. تاکید داشتیم که تعداد این افراد بیشتر از ده نفر نباشد تا مثل دیگر تقدیرهای عرصه هنری باشد. پس این هنرمندان نماد تعداد زیاد عرصه هنرهای نمایشی هستند که ما به نمایندگی از دیگران از آنها تقدیر می‌کنیم.
پس از پخش ویدئویی از این ده هنرمند که شامل کریم اکبری مبارکه، سعید اسماعیلی، اعظم بروجردی، مرتضی شاه کرم، امیرحسین شفیعی، ندا ثابتی، حسین عالم بخش،محمود فرهنگ، نصرالله قادری و مریم معترف می‌شوند، ندا ثابتی یادداشتی را خواند که در بخش‌هایی از آن گفت: نوزده سال است که وارد تئاتر شدم. اگر جشنواره فجر نبود همچنان ادامه دهنده تئاترهایی بودیم که در سال ۵۶ با باورهای غربی روی صحنه بودند.
وی با بیان اینکه بزرگان تئاتر بارها نصیحتم کردند که نه از تشویق ها خوشحال و نه از بی توجهی ناراحت شوم، اظهار کرد: امیدوارم در آینده با جدیت به سمت ادبیات نمایشی بروم تا درام نویسی ما روز به روز بهتر از گذشته شود.
به گزارش ایسنا، در ادامه با حضور شهرام کرمی، حجت السلام بهداروند، نادر برهانی مرند و سید مجتبی حسینی از این هنرمندان تقدیر شد.
انتهای پیام
