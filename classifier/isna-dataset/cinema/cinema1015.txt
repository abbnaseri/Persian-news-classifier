جشنواره کن با فیلم «جیم جارموش» افتتاح می شود
فیلم ترسناک «مرده ها نمی میرند» ساخته فیلمساز مستقل «جیم جارموش» به عنوان فیلم افتتاحیه هفتاد و دومین دوره جشنواره بین المللی فیلم کن به روی پرده خواهد رفت. 
به گزارش ایسنا، فیلم «مرده‌ها نمی‌میرند» به عنوان یکی از فیلم‌های بخش رقابتی کن ۲۰۱۹ به نمایش گذاشته خواهد شد و اولین فیلمی است که برای کسب نخل طلای بهترین فیلم رقابت خواهد کرد.
در خلاصه داستان جدیدترین ساخته «جیم جارموش» کارگردان آمریکایی آمده است: در شهر خواب آلود و کوچک «سنترویل» چیزی سر جایش قرار ندارد. ماه بسیار بزرگ و نزدیک است و ساعت‌های روز غیرقابل پیش بینی شده است و حیوانات رفتارهای غیرمعمول از خود نشان می‌دهند و هیچ کس نمی‌داند دلیل این اتفاقات چیست. گزارش‌های خبری ترسناک و دانشمندان نگران هستند اما هیچکس اتفاقات بسیار خطرناک و عجیب و غریبی که قرار است در شهر اتفاق روی دهند را پیش‌بینی نمی‌کند. مرده‌ها از گور بر می‌خیزند و وحشیانه به شهر و موجودات زنده حمله می‌کنند و شهروندان برای بقای خود باید بجنگند.
«جیم جارموش» پس از ساخت فیلم «مرد مرده» در ژانر وسترن، «گوست داگ: سلوک سامورایی» در ژانر جنایی / ‏سامورایی‬ و فیلم خون‌آشام «تنها عشاق زنده ماندند»، حالا به سمت ساخت فیلم زامبی روی آورده است که در آن بازیگران معروفی چون «بیل مورای»، «آدام درایور»، «تیلدا سوئینتون»، «استیو بوشمی»، «دنی گلوور» و…ایفای نقش کرده‌اند.
«مرده‌ها نمی‌میرند» سیزدهمین ساخته «جیم جارموش» که با اشاره‌ای به فیلم معروف و تعیین کننده «شب مرگان زنده» ساخته «جورج رومرو» در واقع ادای احترامی به سینماست.
این فیلم همزمان با نمایش در افتتاحیه جشنواره کن ۲۰۱۹ در تاریخ ۱۴ می، در سینماهای فرانسه نیز اکران عمومی خود را آغاز می‌کند و از ۱۴ ژوئن نیز در سینماهای آمریکا و در ادامه در سطح جهان به نمایش گذاشته می‌شود.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام
