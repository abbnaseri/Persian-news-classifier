برچسب زدن‌ها جامعه را بیچاره می‌کند
کارگردان «نبات» که تاکید دارد فیلمش نگاه جنسیتی ندارد، با انتقاد از وضعیت اکران فیلم‌ها گفت: واقعیت این است که وقتی اکران فیلمی بدون تبلیغات آنچنانی در ماه رمضان شروع می‌شود از همان ابتدا، قربانی شده است.
کارگردان «نبات» که تاکید دارد فیلمش زنانه نیست، با انتقاد از وضعیت اکران فیلم‌ها گفت: واقعیت این است که وقتی اکران فیلمی بدون تبلیغات آنچنانی در ماه رمضان شروع می‌شود از همان ابتدا، قربانی شده است.
فیلم «نبات» به نویسندگی و کارگردانی پگاه ارضی دو سال قبل ساخته شده که شهاب حسینی و نازنین فراهانی هم بازیگران اصلی آن هستند. این فیلم که نخستین تجربه بلند سینمایی کارگردانش محسوب می‌شود با شروع ماه رمضان روانه سینماها شد و اگرچه اکران این ماه برای بسیاری از فیلم‌های روی پرده ناموفق بوده و باعث نارضایتی سازندگانشان شده، اما «نبات» به سبب حضور بازیگران و نیز قصه‌ای که روایت می‌کند فروش بهتری داشته است هرچند کارگردانش رضایت چندانی ندارد.
پگاه ارضی در گفت‌وگویی با ایسنا در پاسخ به اینکه چرا فیلمش را که سال ۹۶ ساخته در ماه رمضان امسال نمایش داده است و آیا پیش‌تر اقدامی کرده بود؟ بیان کرد: پس از آنکه ساخت فیلم تمام شد حدود یک سال، پشت خط اکران بودیم و هر چه تلاش کردیم نوبتی به ما نمی‌دادند و دلیل آن را هم نمی‌دانم چون اصلاً چیزی به من نگفتند که چرا این‌طور شده است. اما وقتی امسال به ماه رمضان رسیدیم شرایط برایمان تغییر کرد.
او افزود: درست است که بیشتر سینماگران فعال معتقدند، رمضان ماه مرده‌ای برای اکران فیلم است، اما وقتی پیشنهاد آن مطرح شد مثل این می‌ماند که وسط اقیانوس در حال غرق شدن باشی و یکی بخواهد کمکت کند، حتی با یک تیوبی که شاید سوراخ باشد. برای ما هم وضعیت همینطور بود چون بعد از تلاش‌هایی که کرده بودیم به تنها چیزی که فکر می‌کردیم این بود که فیلم را برای تماشا به مردم برسانیم.
وی اضافه کرد: این پیشنهاد هم در شرایطی مطرح شد که تبلیغاتی برای فیلم نشده بود و اماده کردن تیزر و پوستر هم زمان می‌خواست تا آماده و بعد تأیید شود. به همین دلیل تیزرهای صدا و سیما دیر پخش شد و پوسترها برای همان تبلیغات محدود هم دیر رسید. اما به هر حال اوضاع اکران در این ماه برای همه فیلم‌ها خیلی بد است و ما فکر کردیم در همین وضع آنچه پیشنهاد می‌شود را برای نجات فیلم بپذیریم.

ارضی ادامه داد: در این وضعیت چیزی که به نظرم می‌تواند در نگاه و انتخاب مخاطب تأثیرگذار باشد خبرهایی است که درباره فروش فیلم‌ها تولید و منتشر می‌شوند که اصلاً عادلانه نیستند، چون مثلاً در بررسی فروش فیلم‌های ماه رمضان فیلمی که یک ماه است روی پرده آمده را با فیلم من که دو هفته است اکران شده در یک جدول قرار می‌دهند و اشاره نمی‌شود که هر کدام چند روز است اکران شده‌اند در حالی که وقتی فیلمی به عنوان اثری با فروش بالا در ماه رمضان معرفی می‌شود در تبلیغات تأثیر دارد.
او در ادامه درباره سابقه فیلمسازی‌اش و اینکه چطور سراغ ساخت فیلم «نبات» رفته است؟ گفت: تحصیلات من در همین زمینه فیلمسازی است و قبلاً فیلم کوتاه می‌ساختم و «نبات» اولین فیلم بلند سینمایی‌ام است. درواقع پس از این سال‌ها و تجربه ساخت فیلم کوتاه می‌خواستم ساخت فیلم بلند را امتحان کنم و پله‌ها را به سمت بالا بروم ولی کار دشواری است چون گرفتن مجوز کارگردانی یک سال زمان برد و بعد پیدا کردن سرمایه کاری سخت است، بویژه در سینمای مستقل که همه کار را باید خودم انجام می‌دادم.
این کارگردان اضافه کرد: من همیشه یکسری ایده‌ها را یادداشت می‌کنم و نگه می‌دارم و قصه «نبات» هم از چنین ایده‌هایی برآمد. دغدغه‌ها و علاقه من در این سال‌ها به سمت مسائل انسانی و عاطفی بیشتر بوده و به نظرم اینها بیشتر باید مورد توجه باشند چون بر اساس تجربه شخصی‌ام فکر می‌کنم از این مسائل در جامعه فاصله گرفته‌ایم و نگاه‌مان به زندگی تلخ‌تر شده است. برای من موضوعاتی مثل عشق، دروغ، غرور و تعصب همیشه جذابیت داشته که آن‌ها را در قالب یک فیلمنامه نوشتم و ساختم تا با قشری که می‌شناسم ارتباط برقرار کند. من به دنبال این بودم که بگویم با هم مهربان‌تر و صادق‌تر باشیم و بدون قضاوت یکدیگر، از زوایای مختلف اتفاقات زندگی را ببینیم.
ارضی همچنین درباره نگاه زنانه به مسائل اجتماعی و خانوادگی به عنوان یک فیلمساز زن گفت: من «نبات» را یک فیلم زنانه یا مردانه نمی‌دانم. تلاش کردم این فیلم از یک زاویه بی‌طرفانه به پیچیدگی‌های یک مسئله خانوادگی نگاه کنم و تاکیدم بر این بود که قضاوت نکنیم زن‌ها یا مردها خوب هستند یا بد چون همین برچسب زدن‌ها جامعه را بیچاره می‌کند.
او درباره حضور بازیگران حرفه‌ای در اولین فیلم بلند سینمایی‌اش بویژه شهاب حسینی که چند سالی است در تجربه‌های جدید کارگردان‌های تازه سینما همکاری می‌کند و اینکه آیا صرفاً فکر فروش بیشتر در دعوت از او مؤثر بوده است؟ بیان کرد: در این فیلم اتفاقی که جای قدردانی زیادی برای من داشت حضور افرادی بود که حاضر به ریسک و کار کردن با کارگردانی شدند که آشنایی خاصی با او نداشتند. من وقتی فیلمنامه را تمام کردم تنها بازیگری که نه فقط بخاطر تواناییش در کار، بلکه بخاطر هم‌خوانی با نقش در ذهنم داشتم، شهاب حسینی بود و به همین دلیل مدتی صبر کردیم تا مشغله‌هایی که داشتند تمام شود و بتوانیم کار را شروع کنیم و ایشان هم بدون هیچ قرارداد و توقعی سر قول همکاری‌شان ایستادند.
وی ادامه داد: هر فیلمسازی دوست دارد از بهترین عوامل و بازیگران استفاده کند، اما به نظرم اینکه یک کارگردان برای نقشی، دنبال یک بازیگری مطرح باشد را نمی‌توان با این موضوع که بازیگران مطرح سبب فروش بیشتر فیلم می‌شوند یکی دانست، چون یک فیلمساز وقتی به مخاطبش احترام می‌گذارد دنبال بهترین، باهوش‌ترین و منعطف‌ترین بازیگرها می‌گردد و من بعید می‌دانم کسی وقتی نقشی را می‌نویسد به فروش صرف فکر کند.
ارضی در پایان درباره پیش‌بینی‌اش از ادامه روند فروش فیلمش گفت: اگر شروع اکران فیلمی با تبلیغات کم در ماه رمضان باشد و تازه اکران بعد از نیمه شب هم نداشته باشد در واقع از همان اول قربانی شده است پس اینکه در ادامه چطور با فیلم‌هایی که قرار است عید فطر روی پرده بیایند و از الان در حال تبلیغ هستند، رقابت می‌کند فقط به حمایت مردم برمی‌گردد و باید زودتر موجی از حضور تماشاگر ایجاد شود چون حذف شدن فیلم‌ها در نهایت به نفع هیچ کس نیست.
انتهای پیام
