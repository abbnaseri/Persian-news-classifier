شهلا ریاحی،داریوش‌اسدزاده،پری صابری و.... در قاب یک تقدیر
جشن نوروزگان "خانه تئاتر" با تقدیر از دوازده پیشکسوت حوزه تئاتر همچون فردوس کاویانی، صدیقه کیان‌فر، ژاله علو، مهین مهین، شمسی فضل‌اللهی، داریوش اسدزاده، پری صابری، سعید پورصمیمی، توران مهرزاد، اسماعیل خلج، شهلا ریاحی و آزیتا لاچینی برگزار شد.
به گزارش ایسنا، جشن نوروزگان خانه تئاتر عصرگاه دوشنبه ۲۰ اسفند در مرکز آفرینش‌های کانون پرورش فکری کودکان و نوجوانان برگزار شد.
پیش از آغاز این آئین، افرادی خود را به شکل حاجی فیروز گریم کرده بودند و بین مردم می‌چرخیدند و با کودکانی که در سالن این مرکز حضور داشتند،عکس می‌گرفتند و بازی می‌کردند.
در طول مراسم حاجی فیروزها در گوشه و کنار سالن حضور داشتند و مراسم با خواندن آوازهای نوروزی آغاز شد.
اصغر همت اجراکننده این مراسم بود و در سخنانی گفت: فرهنگ هر ملتی از آداب و رسوم آن ملت نشأت می‌گیرد. من در طول این شش دهه زندگی‌ام فکر می‌کردم فرهنگ یک ملت بدون تغییر می‌ماند اما فهمیدم مسائلی هستند که فراموش می‌شوند. اما در هیچ شرایطی نوروز را نمی‌توانند از ما بگیرند، در فقر هم باشیم نوروز را جشن می‌گیریم. تنها چیزی که ما را زنده نگه می‌دارد امید است.
در ادامه، شهرام گیل‌آبادی به جایگاه آمد و با این‌که این جشن به همت تمام اهالی خانه تئاتر برگزار شد، افزود: از شهردار تهران برای همکاری در برگزاری این جشن تشکر می‌کنم و باید بگویم آقای حناچی! در اردیبهشت یک جشن ۲ هزار نفره در برج میلاد خواهیم داشت که نمایش‌های سنتی- آئینی بیشتری را به مردم نشان دهیم.
مدیرعامل خانه تئاتر افزود: باید در این جشن به سه نکته اشاره کنم، نوروز جشن پیوستگی، تحول، مهر و همگرایی است و خانه تئاتر باید با نظم و همگرایی روز به روز به تشکلی منسجم و پیشرو برای استیفای حقوق صنفی هنرمندان حرکت کند، نیاز به مهربانی و انسجام بیشتری داریم. مسئولین باید قدرشناس هنرمندان، اندیشمندان و نخبگان باشند، شایسته نیست هنرمندان که آفاق فکری جامعه هستند در سختی و بی‌سامانی در سیستم کشور زندگی کنند. هنرمندان تئاتر می‌توانند با آثاری هنری خود، روح تازه‌ای به شهر ببخشند.
وی ادامه داد: تئاتر می‌تواند در هر جامعه‌ای توسعه اندیشه به وجود آورد. هنرمندان تئاتر توانایی لازم برای آموزش مهارت‌های اجتماعی به شهروندان را دارند. کاش می‌توانستیم با همکاری منسجم‌تر با شهرداری تهران یک کار عظیمی را در نوروز امسال آغاز کنیم. اعضای ۴ هزار نفره تئاتر آماده هستند که در توسعه فکری شهر کمک کنند و به شهر روح تازه‌ای ببخشند.
در ادامه این آئین، نقالی بخش‌هایی از شاهنامه فردوسی اجرا شد.
در بخش بعدی مراسم، از فردوس کاویانی، صدیقه کیان‌فر، ژاله علو، مهین مهین، شمسی فضل‌اللهی، داریوش اسدزاده، پری صابری، سعید پورصمیمی، توران مهرزاد، اسماعیل خلج، شهلا ریاحی و آزیتا لاچینی پیشکسوتان حوزه تئاتر با حضور پیروز حناچی، ایرج راد، بهزاد فراهانی، شهرام کرمی و حق‌شناس رئیس کمیسیون فرهنگی شواری شهر تهران تقدیر شد و از فردوس کاویانی یاد شد.
ژاله علو، مهین مهین و فردوس کاویانی از غایبان این جمع بودند.
در طول مراسم تقدیر، مردم به صورت ایستاده این هنرمندان تشویق می‌کردند.
آزیتا لاچینی در سخنانی کوتاه گفت: از همه شما که آمدید تا ما را در این سن و سال تشویق کنید، متشکرم.
سپس اصغر همت اعلام کرد که تولد رضا بابک است. او روی جایگاه آمد و در کنار حاجی‌فیروزها دست زد و مردم را چند لحظه‌ای شاد کرد.
در ادامه پیروز حناچی، شهردار تهران در سخنانی گفت: از دوستانی که زحمت کشیدند تا در هفته درختکاری در مراسمی در حین نشاندن درخت، از درختان جامعه معاصر هم قدردانی کردند، متشکرم.
او شعری از حافظ خواند و افزود: از زحمات عزیزانی که ساعات گرم خانواده‌ها را به خود اختصاص دادند متشکرم و امیدوارم سال جدید، سالی میمون و سرشار از سلامتی برای همه باشد.
سپس دو گروه یکی پس از دیگری به روی صحنه آمدند و به‌طور هماهنگ حرکات نمایشی با آهنگی بندری و کُردی برای مردم اجرا کردند.
اصغر همت در ادامه این مراسم گفت: مفهوم شهرداری تغییر و به سمت مثبتی حرکت کرده است و مدتی است که کم و بیش از فیض شهرداری بهره‌مند می‌شویم و مسئولین متوجه شده‌اند که شهرداری بهترین ارگانی است که می‌تواند در ارتقای فرهنگ کشور تأثیرگذار باشد.
در ادامه، رئیس کمیسیون فرهنگی شورای اسلامی شهر تهران در سخنانی گفت: در روزگاری که بسیار سخت است برای مردمان این سرزمین، جز این از خانه تئاتر برنمی‌آید که این‌طور مردم را شاد کنند. این جایگاه هنر است که می‌تواند جشن و شادی را به مردم هدیه کند.
حق‌شناس افزود: بزرگان تاریخ فرهنگ این سرزمین خود را فدا و قربانی مردم می‌کنند و عمری را برای شادی این مردم و بیان حقایق تلاش کرده‌اند. چگونه باید سپاسگزار این همه ایثار باشیم؟!
او با بیان این‌که جامعه ما امروز وامدار این هنر بزرگان است، ادامه داد: چرا ما نباید نمادین عمو نوروز و ننه سرما را در میادین شهر نداشته باشیم؟! جای این‌ها کجاست؟ تشکر می‌کنم که امروز در این جشن عمو نوروز و حاجی فیروز و ننه سرما نمادهای این مراسم هستند. مدت‌هاست که در شهر ما حاجی فیروزی که نوید دهنده روزهای بهاری نوروز هستند، نماد تکدی‌گری شده است.
او در واکنش به صحبت‌های اصغر همت، گفت: ما از این‌که بتوانیم از اهالی هنر کارنامه قبولی بگیریم، موجب افتخار است. رویکرد فرهنگی شورای شهر در همین راه حرکت می‌کند با این وجود که راه سختی داریم‌. اگر نگران آلودگی و بی‌نظمی شهرمان هستیم، چه کار باید کنیم حال این شهر خوب شود؟ نمی‌شود به این نقطه رسید مگر با زبان هنر.
در ادامه مراسم، حاجی فیروزها دوباره به روی جایگاه آمدند و شعری را درباره هفت‌سین سفره عید خواندند که در این بین طنز و کنایه‌هایی در صحبت‌های حاجی فیروزها شنیده می‌شد.
به درخواست یکی از حاجی فیروزها، اسماعیل خلج نیز دو تا از رباعی‌های خود را خواند. بهزاد فراهانی هم آوازی خواند.
ایرج راد نیز در جملاتی کوتاه گفت: آرزوی سال خوبی را برای مردم دارم و امیدوارم هنرمندان تئاتر همواره روی صحنه باشند.
در ادامه فتحعلی بیگی روی صحنه آمد و پرده‌خوانی کرد.
علی بی‌غم نیز در بخش پایانی مراسم حافظ خوانی کرد و پس از آن مردم صدیق تعریف را در اجرای تصنیفی همراهی کردند.
در پایان مراسم، شمسی فضل‌اللهی نیز درباره حاجی فیروزها، گفت: سیاه‌هایی که ما در ایران با عشق نگاه می‌کردیم آفریقایی نیستند، ما سمک عیار را داریم. در میان عیاران موجوداتی زرنگ و بسیار شیرین زبان بودند که حاجی فیروزها بودند.
اصغر همت هم از این‌که تلویزیون روی سیاه حاجی فیروز را نشان نمی‌دهد، گلایه کرد و گفت: دیدن ساز و روی سیاه و کف زدن گناه نیست.
مجید قناد، آناهیتا همتی، بهروز بقایی، رضا شیری، بهزاد فراهانی، مریم کاظمی، فهیمه رحیم‌نیا، مریم معترف و… از دیگر حاضران این مراسم بودند.













انتهای پیام
