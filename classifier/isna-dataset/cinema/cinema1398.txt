«درساژ» فیلم منتخب جشنواره «سینه جونیور»
فیلم سینمایی «درساژ» ساخته پویا بادکوبه فیلم منتخب داوران دانش آموز در بیست و نهمین دوره جشنواره «سینه جونیور» در کشور فرانسه شد.
به گزارش ایسنا، این جشنواره با حضور ۲۵ هزار کودک و نوجوان به عنوان بزرگترین جشنواره کودک و نوجوان فرانسه شناخته می‌شود که در دو بخش رقابتی فیلم‌های بلند و فیلم‌های کوتاه و همچنین برگزاری کارگاه‌های مختلف برپا می‌شود و ارتقا دانش و آگاهی هنری کودکان و نوجوانان، یکی از مهمترین اهداف برگزاری این رویداد سینمایی است.
‎ «درساژ» به تهیه کنندگی روح الله برادری و سمیرا برادری پیش از این در جشنواره‌های مهم و متعدد جهانی حضور داشته و جوایز معتبری از جمله تقدیر ویژه هیأت داوران بخش "نسل" جشنواره برلین و سیمرغ بهترین فیلم اول جشنواره جهانی فجر را دریافت کرده است.
‎در این فیلم سینمایی علی مصفا، شبنم مقدمی، هوشنگ توکلی، علیرضا ثانی‌فر، علیرضا آقاخانی، سیامک ادیب، جلال فاطمی، لویی سیفی، یسنا میرطهماسب، باسط رضایی، به‌آفرید غفاریان، شایان فصیح‌زاده، رامبد مطلبی و با معرفی نگار مقدم به ایفای نقش می‌پردازند.
پخش بین‌المللی این فیلم بر عهده کمپانی دریم لب با مدیریت نسرین میرشب است.
بیست و نهمین جشنواره بین‌المللی فیلم «سینه جونیور» فرانسه از تاریخ ۱۳ تا ۲۶ فوریه (۲۴ بهمن تا ۷ اسفند) در فرانسه برگزار شد.
انتهای پیام
