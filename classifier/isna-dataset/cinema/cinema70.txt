مروری بر "سینمای سیاه" در جشنواره لوکارنو
هفتاد و دومین جشنواره فیلم لوکارنو امسال برنامه ویژه‌ای را برای مرور برترین آثار ساخته‌شده توسط کارگردانان سیاه‌پوست و یا درباره سیاه‌پوستان اختصاص می‌دهد. 
به گزارش ایسنا به نقل از ورایتی، با درخشش سینماگران سیاه‌پوست در هالیوود طی چند سال اخیر، جشنواره فیلم لوکارنو نیز برنامه‌ای را برای تمرکز بر "سینمای سیاه" از سراسر جهان ترتیب داده است که با مرور برترین آثار سینمایی ساخته‌شده درباره سیاه‌پوستان یا توسط خود آن‌ها با ۴۷ فیلم بلند سینمایی همراه خواهد شد.
نسخه ترمیم‌شده فیلم «کار درست را بکن» به کارگردانی «اسپایک لی» محصول ۱۹۸۹ همزمان با سی‌امین سالگرد ساخت به عنوان فیلم افتتاحیه این بخش در میدان بزرگ و روباز «پیازا» در جشنواره لوکارنو به روی پرده می‌رود.
«خون مسیح» به کارگردانی «اسپنسر ویلیامز» (۱۹۳۱)، «راه فراری نیست» به کارگردانی «جوزف منکیه‌ویچ» (۱۹۵۰)، «به فردا امیدی نیست» ساخته «رابرت وایز» (۱۹۵۹)، «دختر سیاه» از «عثمان سمبنه» (۱۹۶۶)، «قاتل گوسفند» ساخته «چارلز برنت» (۱۹۷۸)، «یادداشت‌هایی برای داستانی درباره رفتگرها» از «پیر پائولو پازولینی» (۱۹۷۰)، «قدم به قدم» از «ژان روش» (۱۹۷۰)، «بابل» ساخته «فرانکو روسو»، «حرکت دیوانه‌وار» از «سیدنی پوآتیه» (۱۹۸۰)، «سگ سفید» از «ساموئل فولر» (۱۹۸۲)، «می‌خواهد به دستش بیاورد» به کارگردانی «اسپایک لی» (۱۹۸۶)، «مردم طبقه‌بندی‌شده» به کارگردانی «یولاندا زوبرمن» (۱۹۸۷)، «پسرا و محله» ساخته «جان سینگلتون» (۱۹۹۱)، «دختران غبار» از «جولی دش» (۱۹۹۱)، «پوشش عمیق» از «بیل دوک» (۱۹۹۲)، «گستاخی» از «کلمنت ویرگو» (۱۹۹۵)، «جکی براوان» از «کوئنتین تارانتینو» _۱۹۹۷)، «گوست داگ: سلوک سامورایی» به کارگردانی «جیم جارموش» (۱۹۹۹) و «هنوز / ‏این‌جا» ‬ از «کریستوفر هریس» (۲۰۰۰) از جمله مهم‌ترین فیلم‌هایی هستند که در بخش مرور "سینمای سیاه" جشنواره فیلم لوکارنو به نمایش گذاشته می‌شوند.
هفتاد و دومین جشنواره فیلم لوکارنو از تاریخ ۷ تا ۱۷ اوت (۱۶ تا ۲۶ مرداد) در کشور سوئیس برگزار می‌شود.
انتهای پیام
