به‌کارگیری یک فناوری جدید برای اکران فیلم
مدیرعامل شرکت پخش فیلمیران با اشاره به اینکه قرار است از یک فناوری جدید برای اکران و پخش فیلم استفاده کنند، از برنامه‌شان برای حذف «هارد» از چرخه اکران خبر داد.
به گزارش ایسنا به نقل از روابط عمومی فیلمیران، علی سرتیپی در این‌باره گفت: به زودی از یک شیوه مدرن و روزآمد در اکران و پخش فیلم استفاده خواهیم کرد. در این شیوه هارد به عنوان وسیله انتقال و ارسال فیلم به سینماها از چرخه اکران و پخش حذف می‌شود.
او تاکید کرد: استفاده از فناوری‌های روز دنیا اجتناب‌ناپذیر است. گرچه شیوه‌ای که در حال حاضر مورد استفاده قرار می‌گیرد نیز نسبتاً جدید محسوب می‌شود اما این شیوه مشکلاتی را ایجاد می‌کند.
سرتیپی افزود: گرچه این شیوه نیز نسبتاً امروزی تلقی می‌شود اما در هر حال می‌توان ضریب خطایی برای آن متصور بود. فیلم‌ها به دلایل فنی، کیفی و نظارتی ممکن است بارها در حین اکران نیز اصلاح شوند یا تغییراتی داشته باشند.
تهیه‌کننده فیلم «رحمان ۱۴۰۰» در پاسخ به این سوال که آیا مشکلاتی که در اکران این فیلم پیش آمد نیز ناشی از این شیوه اکران است یا خیر گفت: مشکل ایجادشده نیز به نوعی نتیجه رویه سنتی در پخش فیلم است. در این روش فیلم‌ها در هاردهای متعدد به سینماها می‌روند و طبیعتاً امکان خطا و ارسال نسخه اصلاح‌نشده فیلم هم وجود دارد.
این تهیه‌کننده سینما افزود: فیلم «رحمان ۱۴۰۰» در ۱۴۰ سینما روی پرده رفت که از این میان تنها دو سینما هارد اصلاح‌نشده را به اشتباه روی پرده فرستادند و همین دو مورد علت توقیف فیلم شد.
سرتیپی تاکید کرد: بعد از این اتفاق و پس از بررسی همه‌جانبه به این نتیجه رسیدیم که بهتر است از مدرن‌ترین شیوه پخش استفاده کنیم؛ شیوه‌ای که در جهان نیز نسبتاً تازه است و عملاً هارد را از چرخه پخش خارج می‌کند و در نتیجه امکان چنین خطاهایی نیز منتفی است.
مدیرعامل فیلمیران تصریح کرد: به هر حال در شیوه فعلی تعدد هارد و تغییرات و دخیل بودن خطای انسانی گاهی چنین مشکلاتی را ایجاد می‌کند. ما همواره تلاش کرده‌ایم تا نوآوری در پخش و اکران را به عنوان یک اصل مد نظر قرار بدهیم و این امر در سیاست‌های کاری ما همچون توسعه و تجهیز پردیس‌های سینمایی نیز مشهود است.
سرتیپی در پایان گفت: البته بخشی از این کار می‌تواند توسط بخش خصوصی انجام شود و بخش دیگری از آن نیز نیازمند حمایت بخش دولتی و توسعه زیرساخت‌های لازم است.
انتهای پیام
