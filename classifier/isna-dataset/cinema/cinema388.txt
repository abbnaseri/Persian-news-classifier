اعلام آمادگی "انتظامی" برای "یک نگاه ساختارشکنانه انقلابی در اکران"
جلسه مشترک اعضای شورای اکران آثار سینمایی و شورای صنفی نمایش با رئیس سازمان سینمایی برگزار شد.
به گزارش ایسنا به نقل از روابط عمومی سازمان امور سینمایی و سمعی بصری، در این جلسه که امروز دوشنبه ۱۳ خرداد برگزار شد، حسین انتظامی با گرامیداشت یاد و خاطره امام راحل (ره) و تبریک عید سعید فطر گفت: ترجیع بند صحبت‌ها این است که نظام اکران باید تغییر کند و ما آمادگی داریم تا نگاه ساختارشکنانه انقلابی در آن بوجود آید.
رییس سازمان سینمایی ادامه داد: پیشنهاد من این است در صورتی که خواستار تغییر جدی نظام نامه اکران هستید، در مدت زمان یک ماه متنی تنظیم و پیشنهاد دهید و ما آن را منتشر کنیم تا نظر صاحب نظران را هم در این مورد جویا شویم، البته دقت داشته باشید که دغدغه‌ها و سوالاتی که مد نظر ما هست، هم در این متن برایش راه حلی دیده شود.
وی با بیان اینکه ما به عنوان سیاستگذار می‌خواهیم ترافیک اکران را از بین ببریم، یادآور شد: توجه داشته باشید که در متن جدید فیلم‌های ارزشی، فرهنگی و کودک نباید نادیده گرفته شوند.
انتظامی با اشاره به اینکه صرفاً شاخص فروش فیلم‌ها برایش مبنا نیست، افزود: برای ما شاخصهای دیگری مانند تعداد آدم‌هایی که مستمرا به سینما میروند، تعداد بلیت‌ها و یا فردی که مثلاً در سال یک بار به سینما میرود، هم اهمیت دارد که باید در پی آنها باشیم.
رئیس سازمان سینمایی افزود: همیشه در اکران به دلیل ظرفیت‌های نمایشی اختلاف‌هایی وجود دارد و ما باید به دنبال راه هایی باشیم تا این اختلاف‌ها به حداقل برسد و منافع کل سینما حفظ شود.
انتظامی با اشاره به اینکه سینماشهر سالن سازی را آغاز کرده است، گفت: در حوزه سالن سازی مهم این است که در سیاست‌گذاری‌هایمان تدبیری داشته باشیم تا آدم‌های علاقمند به این حوزه را جذب کنیم و هدف این باشد که تعداد سالن‌ها را افزایش دهیم.
وی ادامه داد: با مشارکت شهرداری‌ها می توانیم در شهرهای کوچک سینماسازی را دنبال کنیم. باید ظرفیت گروه هنر و تجربه را وسیع تر کنیم. ضمن اینکه باید دیگر ظرفیت‌های نمایش فیلم مانند vod و نمایش های هواپیما، قطار و اتوبوس را احیاء و توسعه دهیم.
انتظامی با تاکید بر اهمیت نقش صنوف گفت: هرچقدر موضوعاتمان را صنفی تر ببینیم و صنفی پاسخگو باشیم موفق تر خواهیم بود.
وی با بیان اینکه در نوشتن نظامنامه عدالت محور باشید، افزود: اگر به درستی نظامنامه را بنویسید به جایی خواهیم رسید که می‌بینیم شورای صنفی و شورای اکران تنها نهاد اداری هستند و در چنین وضعیتی کمتر در معرض انتقاد و اتهام قرار می‌گیریم.
رئیس سازمان سینمایی خاطرنشان کرد: البته در چنین شرایطی قطعاً مدیر دولتی که می‌خواهد اقتدار داشته باشد، مخالفت می‌کند اما ما در سازمان سینمایی این مسیر را طی می کنیم. 
وی با بیان اینکه ما ابزارهای اجرایی را برای شما فراهم می کنیم، افزود: به صورت جدی بحث‌های ضدانحصار را دنبال و فرمول هایی را برای این کار تعبیه کنید.
انتظامی همچنین گفت: از دیگر موضوعاتی که باید به آن توجه داشته باشید، این است که هر فردی که وارد این شوراها میشود باید یک سمت (تهیه کننده، پخش کننده و …) داشته باشد.
در ادامه این جلسه ابراهیم داروغه زاده نیز گفت: خوشبختانه سال گذشته در اکران مشکل زیادی نداشتیم و میزان اعتراض‌ها بسیار کم بود.
معاون نظارت و ارزشیابی سازمان سینمایی ادامه داد: امسال در نیمه دوم سال تراکم زیادی برای نمایش فیلمها خواهیم داشت، زیرا درحال حاضر با گذشت ۳ ماه از سال جدید تنها ۱۴ فیلم اکران شده است درحالیکه در مدت مشابه سال گذشته بسیار بیشتر بود و هنوز فیلمهای خوب جشنواره امکان اکران پیدا نکردند.
در پایان این جلسه مقرر شد تا شورای صنفی نمایش در قالب یک متن پیشنهادات خود را به شورای اکران ارائه کند.
در این جلسه همچنین موضوعاتی همچون ارزش و اختیار دادن به صنوف، توازن بین تولید و اکران، اکران وسیع تر در سینمای هنر و تجربه، جدی گرفتن کپی رایت، تغییر در شیوه اکران، تغییر سرگروه‌ها، پوست اندازی سینمای ایران، صنعتی شدن سینما، اصولی شدن سینماسازی، کنترل تراکم سالن سازی، زنده شدن ژانرها، جلوگیری از تصمیمات سریع، الکترونیکی شدن دبیرخانه توسط اعضای شورای صنفی نمایش و شورای اکران آثار سینمایی مطرح شد.
در این جلسه منوچهر شاهسواری، محسن امیریوسفی، سید محمود رضوی، مصطفی کیایی، غلامرضا فرجی، محمدرضا صابری، سید مسعود اطیابی، علی سرتیپی، رضا سعیدی پور، سعید سعدی، محمد احمدی، امیر قطبی و محمدرضا فرجی حضور داشتند.
انتهای پیام 

