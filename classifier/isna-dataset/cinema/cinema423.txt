رونمایی از پوستر «شبی که ماه کامل شد» در آستانه اکران
تازه‌ترین پوستر فیلم «شبی که ماه کامل شد» که از هفته آینده (۱۵خردادماه) روی پرده خواهد رفت، درآستانه اکران رونمایی شد.
به گزارش ایسنا به نقل از روابط عمومی فیلم «شبی که ماه کامل شد»، پوستر فیلم سینمایی «شبی که ما کامل شد» به کارگردانی نرگس آبیار و تهیه کنندگی محمد حسین قاسمی با طرحی از شایان شفابخش در آستانه اکران این اثر سینمایی رونمایی شد.
«شبی که ماه کامل شد» در سی و هفتمین جشنواره فیلم فجر در ۱۳ بخش کاندید دریافت سیمرغ شد و توانست سیمرغ «بهترین فیلم»، «بهترین کارگردانی»، «بهترین بازیگر نقش اول مرد»، «بهترین بازیگر نقش اول زن»، «بهترین بازیگر نقش مکمل زن» و «بهترین چهره پردازی» را از آن خود کند.
پخش این فیلم سینمایی به عهده نور تابان است و پیش خرید بلیط سانس های اولیه فیلم هم اکنون در دسترس است و علاقمندان می توانند به سایت سینماتیکت مراجعه کنند. فیلم «شبی که ماه کامل شد» روایت دختر جوانی از مناطق جنوب شهر تهران است که درگیر عشق جوانی شهرستانی می‌شود و این در حالی است که دختر به دلایلی مجبور به مهاجرت از ایران است که در این مسیر برادرش با او همراه می شود، اما در میانه راه اتفاقاتی برای آنها رقم می‌خورد.

انتهای پیام
