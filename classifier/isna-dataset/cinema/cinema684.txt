«فریاد رو به باد» به نقد و بررسی رسید
برنامه‌ی این هفته کانون فیلم «سینماحقیقت» مرکز گسترش سینمای مستند و تجربی به نمایش و نقد فیلم مستند «فریاد رو به باد» ساخته سیاوش جمالی و عطا مهراد اختصاص یافته است.
به گزارش ایسنا به نقل از روابط عمومی مرکز گسترش سینمای مستند و تجربی، این فیلم مستند ۶۲ دقیقه‌ای که برنده تندیس بهترین فیلم نیمه‌بلند بخش مسابقه بین‌الملل جشنواره سینماحقیقت شده، از ساعت ۱۷:۳۰ عصر روز دوشنبه ۱۶ اردیبهشت ۹۸ در سالن سینماحقیقت این «مرکز» به نمایش عمومی درآمده و سپس با حضور سیاوش جمالی و عطا مهراد (کارگردانان)، ناصر صفاریان (مسئول نمایش و نشست فیلم‌ها) و پیروز کلانتری (منتقد میهمان) مورد نقد و بررسی قرار می‌گیرد.
«فریاد رو به باد» روایتی از دوران بلوغ دانش‌آموز ساکن دروازه غار است که آرزو دارد برای تغییر شرایط خود و محیط اطرافش خواننده شود. او در این مسیر با مشکلات زیادی از جمله مخالفت والدین، مشکلات مالی و نداشتن حمایت اطرافیان روبه‌روست...
عموم علاقمندان جهت تماشای این فیلم مستند و شرکت در جلسه نقد و بررسی آن می‌توانند از ساعت ۱۷:۳۰ عصر دوشنبه (۱۶ اردیبهشت) به کانون فیلم «سینماحقیقت» واقع در خیابان سهروردی شمالی، میدان شهید قندی، شماره ۱۵، مرکز گسترش سینمای مستند و تجربی مراجعه نمایند.
شرکت در این برنامه برای عموم آزاد است.
انتهای پیام
