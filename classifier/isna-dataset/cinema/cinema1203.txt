مشتاق تماشای «متری شیش و نیم» با خانواده نیروی انتظامی هستم
سعید روستایی در آستانه اکران فیلم «متری شیش و نیم» با قدردانی از همراهی نیروی انتظامی در ساخت این فیلم ابراز امیدواری کرد که در کنار آن‌ها و بویژه خانواده شهدای نیروی انتظامی تماشاگر فیلمش باشد.
کارگردان فیلم «متری شش و نیم» در یادداشتی که اختصاصی در اختیار ایسنا قرار گرفته، نوشته است:
«اگر موسیقی می‌دانستم برای سپاس‌گزاری از همراهانم در ساخت فیلم «متری شیش و نیم» شاید قطعه‌ای می‌ساختم، قطعه‌ای آرام با گام‌هایی پر از ستایش. قطعه را چندان طولانی می‌ساختم که شب‌ها به آن گوش کنند و آرام آرام به خواب بروند. برای هنروران فیلم که عموماً به کمند اعتیاد گرفتار بودند شاید می‌توانست تسکینی باشد. موسیقی می‌توانست آرام‌شان کند و رنج خستگی‌های زمان طولانی فیلم‌برداری را از ذهن‌شان بزداید.
خبر خوش اکران قریب‌الوقوع فیلم می‌توانست کامم را شیرین‌تر کند اگر کلی‌گویی، مرا با تنگنای دلخور کردن کسانی که دوستانه همراهمان بودند، مواجه نمی‌ساخت. درست است که از «سخن راست» نباید رنجید ولی «سخن تلخ» گفتن با حافظان امنیت کشور، به آن شکل کلی رسم دوستی نبود.
اکنون همچون شهروندی کوچک، از همراهی، محبت و دوستی تمامی همراهانمان در نیروی انتظامی تشکر می‌کنم. بدون همراهی و امکانات آنان «متری شیش و نیم» ساخته نمی‌شد، به انجام نمی‌رسید و امروز که زمان اکران آن فرا رسیده مشتاقم در کنار این عزیزان و به ویژه خانواده‌های عزیز شهدای نیروی انتظامی تماشاگر فیلم باشم.»
به گزارش ایسنا، سعید روستایی در اختتامیه جشنواره سی و هفتم فیلم فجر و پس از دریافت سیمرغ بهترین فیلم از نگاه تماشاگران به طور غیرمستقیم از سختی‌هایی که هنگام ساخت فیلم داشته انتقاد کرده بود که گفته‌هایش واکنش و انتقاد برخی مسئولان نیروی انتظامی را که تاکید داشتند در این پروژه همراهی کرده بودند به همراه داشت.
این فیلم روایتگر داستانی اجتماعی در حوزه مواد مخدر و اعتیاد است که پیمان معادی و نوید محمدزاده بازیگران اصلی آن هستند.
انتهای پیام
