«دشنه» به تدوین رسید 
فیلم کوتاه «دشنه» به کارگردانی و تهیه‌کنندگی سامان تفرشی که اقتباسی از داستان زخم شمشیر نوشته خورخه لوییس بورخس است به مرحله تدوین رسید.
به گزارش ایسنا به نقل از مشاور رسانه‌ای، فیلمبرداری فیلم کوتاه «دشنه» به کارگردانی و تهیه‌کنندگی سامان تفرشی و نویسندگی مشترک سمیه میری و سامان تفرشی که بخشی از آن در اسفند ماه سال گذشته در  لوکیشن رینه انجام شده بود، در خردادماه از سر گرفته شد و طی روزهای اخیر در تهران به پایان رسید.
با پایان فیلمبرداری، مهدی حسینی‌وند تدوین این اثر را آغاز کرده است.
فیلم کوتاه «دشنه» اقتباسی از داستان زخم شمشیر نوشته خورخه لوییس بورخس است و پیام احمدی‌نیا، کاوه خداشناس و فرید سجادی حسینی بازیگران آن هستند.
سامان تفرشی با نام کامل علیرضا مشهدی تفرشی متولد ۱۳۵۹ تهران دارای مدرک کارشناسی سینما از دانشگاه سوره اصفهان و کارشناسی ارشد تهیه‌کنندگی سیما از دانشگاه صدا و سیما، با سابقه تدریس در دانشگاه جامع علمی کاربردی است. او که فعالیت‌های حرفه‌ای خود را از سال ۱۳۸۳ با دستیاری اصغر هاشمی در فیلم «مجردها» شروع کرد، در این سال‌ها در سمت دستیار کارگردان و برنامه‌ریز به فعالیت حرفه‌ای مشغول بوده و همکاری با کارگردانانی همچون اصغر هاشمی، امیر قویدل، محمدعلی طالبی، احمد امینی و... را در کارنامه کاری خود دارد. از دیگر فعالیت‌های او در عرصه فیلمسازی می‌توان به تدوین و نویسندگی چند فیلم کوتاه و مستند اشاره کرد.
دیگر عوامل این فیلم کوتاه عبارتند از: کارگردان: سامان تفرشی، نویسندگان: سمیه تاجیک و سامان تفرشی، فیلمبردار: داوود محمدی، صدابردار: محمد امامی، طراح گریم: شهرام خلج، طراح صحنه و لباس: حسین مجد، تدوینگر: مهدی حسینی‌وند، برنامه‌ریز و دستیار کارگردان: محسن کریمیان، عکاس: سمیه میری، مدیر روابط عمومی و مشاور رسانه‌ای: مریم قربانی‌نیا، دستیار تهیه: امین سبحانی‌نیا، مدیران تولید: علی رضایی و حمید برزو، مدیر تدارکات: امیرهوشنگ حسینی و تهیه کننده: سامان تفرشی با مشارکت انجمن سینمای جوانان ایران.




انتهای پیام
