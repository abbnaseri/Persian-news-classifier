تمرکزم بر تئاتر است / تغییرات در ساختار صدور مجوزهای سینمایی و خانگی 
مدیرکل پیشین دفتر نمایش خانگی، مستند و کوتاه وزارت ارشاد می‌گوید: با پایان فعالیت دولتی‌ و شروع بازنشستگی‌ام می‌خواهم بیشتر بر تولید و اجرای تئاتر متمرکز باشم و در بخش خصوصی هرکاری را که در راستای برنامه‌هایم باشد می‌پذیرم.
به گزارش ایسنا، حدود سه سال قبل حسین پارسایی با حکم حجت‌الله ایوبی (رئیس وقت سازمان سینمایی) به عنوان مدیرکل دفتر نمایش خانگی، مستند و کوتاه سازمان سینمایی منصوب شد و در این مدت یکی از اتفاقات برجسته در شبکه نمایش خانگی تولید قابل توجه سریال بود که هر کدام فراز و نشیب‌هایی هم داشتند اما فقط تعدادی از آن‌ها با فروش و استقبال بالا روبرو شدند.
البته گران شدن محصولات این شبکه در سال گذشته با اعتراض‌هایی هم همراه بود، هرچند شاید به دلیل افزایش قیمت متریال اصلی تولید، خیلی دور از انتظار نباشد ولی در عین حال بیشتر شدن رقابت میان این شبکه با شبکه‌های VOD فضای بهتری را برای عرضه محصولات مستند، کوتاه و خانگی می‌تواند فراهم کند.
گفته می‌شود سعید رجبی فروتن از اعضای شورای پروانه ساخت و نمایش خانگی جانشین پارسایی خواهد شد، اما نکته مهم‌تر تغییراتی است که به نظر می‌رسد قرار است در ساختار اداری این مجموعه ایجاد شود.
پیگیری‌های ایسنا حاکی از این است که این دفتر برای اصلاح در ساختار و ارائه خدمات دچار تغییراتی می‌شود و از این پس دو اداره کل تولید و نمایش و اداره کل عرضه و اکران در سازمان سینمایی خواهیم داشت تا مثلاً همه پروانه‌های ساخت در یک اداره کل با یک شورا صادر شوند و همه عرضه‌ها چه اکران عمومی و چه هنر و تجربه و شکل عرضه و نمایش در یک اداره کل دیگر بررسی شوند.
پارسایی در گفت‌وگویی با ایسنا، با بیان اینکه مصطفی مساوات که پیش‌تر معاون دفتر نمایش خانگی بود به جای وی سرپرست این دفتر شده است، درباره دوران فعالیتش و حجم زیاد سریال‌هایی که خیلی از آن‌ها با استقبالی که از «شهرزاد» شد روبرو نشدند، بیان کرد: هر سریالی که در ۶ ماه آینده تولید شود، در زمان من مجوز گرفته که به «خوابزده» سیروس مقدم، «دل» به کارگردانی منوچهر هادی، «هیولا» به کارگردانی مهران مدیری، «سال‌های دور از خانه» مجید صالحی، «کرگدن» کیارش اسدی‌زاده و «یک مشت خاک» مهران احمدی می‌توان اشاره کرد. اما آنچه هنگام پخش رخ می‌دهد در اختیار این دفتر نیست و در واقع عرضه و تقاضا از مسائل صنفی است و جزو وظایف ارشاد محسوب نمی‌شود. این صنف است که باید بازار را تنظیم کند. در سینمای حرفه‌ای نیز شورای اکران وجود دارد و در این بخش هم یک سیاستگذاری برای تولید و عرضه نیاز است.
وی تاکید می‌کند: جلوی توسعه فعالیت‌ها را نمی‌توان گرفت هرچند ممکن است با این قیمت‌ها به مخاطب فشار بیاید ولی فکر می‌کنم باید بپذیریم فصل نسخه‌های دی‌وی‌دی رو به پایان است و با توجه به هزینه متریال قیمت هر قسمت از محصولات در سال ۹۷، به ۱۰ هزار تومان رسید و در سال ۹۸ هم قطعاً افزایش نسبی خواهد داشت. پس باید به سمت VODها برویم که با هزینه کمتری محصولات را عرضه می‌کند و این پیش‌بینی توسط کارشناسان هم شده که دی‌وی‌دی روزهای پایانی خود را می‌گذراند چون خیلی راحت می‌شود با پول دو تا دی‌وی‌دی عضو یک سایت عرضه فیلم شد و در طول یک ماه تعداد زیادی فیلم و سریال تماشا کرد.
او اضافه می‌کند: بنابراین DVD کم‌کم به یک کالای فرهنگی لوکس تبدیل می‌شود و جنبه آرشیوی، تحقیقی و لوکس پیدا می‌کند که بتوان با آن آثاری را بسته‌بندی و آرشیو کرد و هدیه داد. با این حال اصل تولید و توسعه برای کشور ما ضروری است و طبیعی است تکنولوژی عرضه باید تغییر کند، چون از هر نظر برای مردم مقرون به صرفه و با دسترسی آسان‌تر است که از طریق گوشی موبایل تمام محصولات را در اختیار داشته باشند.
پارسایی در پایان درباره فعالیت این روزهایش پس از می‌گوید: پس از ۳۳ سال بازنشسته شده و مشغول کارهای خودم هستم و قصد دارم حتماً تئاتر اجرا کنم که فعلاً در حال بررسی و تحقیق آن هستم و بعید می‌دانم به نیمه اول سال برسد. البته کلاً تمایلم تدریس در دانشگاه است و کارهایی که به عنوان کارگردان انجام می‌دهم. فصل کاری من در بخش مدیریت تمام شده اما هر چیزی را که از این پس جنبه خصوصی داشته باشد و بتوانم در آن مؤثر باشم و در راستای برنامه‌هایم باشد می‌پذیرم.
او درباره تئاتر جدیدش هم توضیح می‌دهد: من تجربه‌ای را در تئاتر موزیکال آغاز کردم و می‌خواهم کار سوم هم در این زمینه یک اثر ایرانی باشد. پیش از این دو اثر با مجموعه رمان‌های زبانزد دستمایه تجربه‌ام شدند و الان قصه‌ای ایرانی را به شکل موزیکال ارائه خواهم کرد، اما قاعدتاً وقتی داستان ایرانی باشد نمایشنامه هم ایرانی می‌شود و شکل و شمایل اجرا هم فرم خود را متناسب با طرح و موضوع و شخصیت‌های ایرانی پیدا می‌کند.
انتهای پیام
