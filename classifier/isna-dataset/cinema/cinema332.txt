باران کوثری، رضا بهبودی و... در تئاتر محمد رضایی‌راد
«فرشته تاریخ» به نویسندگی و کارگردانی "محمد رضایی‌راد"، نمایشنامه نویس و کارگردان تئاتر، از ابتدای تابستان و با حضور بازیگرانی چون میلاد رحیمی، باران کوثری، رضا بهبودی، میلاد شجره و … در سالن چهارسوی مجموعه «تئاترشهر» روی صحنه خواهد رفت.
به گزارش ایسنا، "محمد رضایی‌راد" در نمایش‌نامه «فرشته تاریخ» که گفته می‌شود تجربه متفاوت در میان آثار اوست، با رویکردی آزاد به روایت آخرین شب از زندگی «والتر بنیامین»، فیلسوف شناخته شده آلمانی پرداخته و به سیری در زندگی و اندیشه‌های «والتر بنیامین» و واکاوی جایگاه انسان در برابر تاریخ می‌پردازد.
در اجرای «فرشته تاریخ» که کاری از «گروه تئاتر خانه» است، بازیگرانی چون میلاد رحیمی، رضا بهبودی، باران کوثری، میلاد شجره، سینا کرمی، سینا بالاهنگ، رزیتا علیزاده، داود پژمان‌فر، فرنوش نیک‌اندیش، جاوید قائم‌مقامی، ستاره بذرافشان، سعیده فاضلی و ابوالفضل ابهر به ایفای نقش می‌پردازند.
همچنین در اجرای این نمایش سمانه حسینی (طراح لباس)، شایلان عشایری (طراح صحنه)، کس را پاشایی (طراح صدا و موسیقی) و علی شیرخدایی (طراح ویدئو)، علیرضا کی‌منش (مشاور حرکت)، لادن مهران‌زاده (طراح عروسک) رضا خضرایی (طراح نور) در مقام گروه طراحان نمایش رضایی راد را همراهی می‌کنند.
تمرین و آماده‌سازی نمایش «فرشته تاریخ» به نویسندگی و کارگردانی محمد رضایی‌راد که از پاییز سال گذشته آغاز شده، اکنون به مراحل پایانی رسیده و «پیش فروش» بلیت‌های این نمایش به زودی آغاز می‌شود.
والتر بنیامین، از چهره‌های متفاوت تاریخ فلسفه در قرن بیستم است که با وجود عمر کوتاه و مرگ زودهنگامش، تأثیر عمیقی بر بسیاری از روشنفکران، هنرمندان و نظریه‌پردازان پس از خود داشته است.
اندیشه‌های بنیامین، سپهر وسیعی از موضوعات گوناگون، از فلسفه «تاریخ» و «زبان» گرفته تا «هنر» و «زیبایی شناسی» و حتی نگارش رساله‌ای دربارۀ «حشیش» را در بر می‌گیرد. در عرصه تئاتر نیز، گذشته از اثر مشهور او دربارۀ «خاستگاه نمایش سوگوار آلمانی»، می‌توان به دوستی نزدیک و ارتباط فکری عمیق بنیامین با «برتولت برشت» - شاعر و نمایشنامه‌نویس و نظریه پرداز آلمانی- اشاره داشت که در مقالات گوناگون وی درباره آثار برشت نمود یافته است.
با ظهور فاشیسم و به قدرت رسیدن نازیسم در اروپا، بنیامین نیز همچون بسیاری از روشنفکران آلمانی راه تبعیدی خود خواسته را در پیش می‌گیرد و ابتدا مدتی را در فرانسه ساکن می‌شود. با پیشروی فاشیسم در اروپا و تسخیر فرانسه، بنیامین از راه کوهستان خود را به اسپانیا می‌رساند تا شاید بتواند با کشتی از اروپا خارج شود، اما به دست مرزبانان اسپانیا گرفتار می‌شود و سرانجام، به آخرین صفحه از زندگی خود می‌رسد.
«فرشته تاریخ» یازدهمین نمایش «گروه تئاتر خانه» به سرپرستی محمد رضایی‌راد است که در سال‌های اخیر آثاری چون «فعل»، «آنک انسان»، «داستان‌هایی از بارش مهر و مرگ» و «بر اساس دوشس ملفی» را روی صحنه برده‌اند.
از جمله موفقیت‌های این گروه در سال‌های اخیر می‌توان به دریافت «مدال افتخار آکادمی سمندریان» (۱۳۹۴) برای فعالیت حرفه‌ای در زمینه تئاتر، دریافت جایزه بهترین طراحی صحنه از «سمپوزیوم بین المللی طراحی صحنه و لباس» برای نمایش «فعل» و دریافت پیاپی جایزه بهترین نمایش سال از «انجمن منتقدان، نویسندگان و پژوهشگران تئاتر» برای نمایش‌های «فعل» (۱۳۹۶)، «بر اساس دوشس ملفی» (۱۳۹۵) و «آنک انسان» (۱۳۹۳) اشاره داشت.
از دیگر هنرمندانی که در اجرای نمایش «فرشته تاریخ» محمد رضایی راد را همراهی می‌کنند، می‌توان به نوشین جعفری، مجتبی جمشیدی، مریم مظفری و فرامرز اسدی (گروه کارگردانی)، آرین حقانی و امید رضایی (مدیران صحنه) سید مصطفی طباطبایی (اجرای دکور) نوشین جعفری (عکاس و دستیار کارگردان) و آزاده ملک‌زاده (روابط عمومی) و ساسان پیروز (مجری طرح) اشاره داشت.




انتهای پیام
