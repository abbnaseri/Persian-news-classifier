آذرنگ دبیر یک جشنواره‌ی تئاتری شد
شهرام کرمی، مدیر کل هنرهای نمایشی حمیدرضا آذرنگ، هنرمند تئاتر، سینما و تلویزیون را به عنوان دبیر بیست و دومین جشنواره ملی تئاتر فتح خرمشهر معرفی کرد. 
به گزارش ایسنا به نقل از روابط عمومی اداره کل هنرهای نمایشی، در متن حکم شهرام کرمی خطاب به حمیدرضا آذرنگ به عنوان دبیر بیست و دومین جشنواره ملی تئاتر فتح خرمشهر آمده است: «ایران اسلامی مفتخر است که نام پاک‌ترین فرزندانش بر تارک پر افتخار میهن همواره در جهان تلالو دارد. دلیر مردان و شیرزنانی که به نیکی بلندترین واژه‌های افتخار را در هشت سال حماسه، معنا کردند. در این میان آزادسازی خرمشهر بی‌شک نقطه درخشانی در تاریخ این سرزمین است. پاسداشت این رشادت‌ها و بازگویی این حماسه بی‌گمان اصل اخلاقی و تکلیف حقیقی برای مردمان حق‌شناس این سرزمین است.
هنرمندان اما در این میان وظیفه‌ای سترگ و خطیر خواهند داشت. بیان جلوه‌های واقعی و آسمانی آن ساحت بلند و شناساندن دقیق و شایسته آن بلندهمتان بی‌ادعا به نیکوترین شکل و خلاقانه‌ترین شمایل هنری.
نظر به تخصص، تجربه و دغدغه شخصی و هنری جنابعالی و با موافقت مدیر کل محترم فرهنگ و ارشاد اسلامی منطقه آزاد اروند به موجب این حکم به عنوان «دبیر بیست و دومین جشنواره ملی تئاتر فتح خرمشهر» منصوب می‌شوید.»
حمیدرضا آذرنگ بازیگر، نویسنده و کارگردان تئاتر، سینما و تلویزیون که مضمون غالب مجموعه آثار نمایشی‌اش مقاومت و دفاع مقدس است تاکنون با آثاری چون «خیال روی خطوط موازی»، «آخرین مروارید»، «این کدام پنجشنبه است»، «روزی روزگاری آبادان»، «مادر مانده»، «دو متر در دو متر جنگ»، «در قاب ماه»، «خنکای ختم خاطره»، «دو لیتر در دو لیتر صلح»، «ترن» و «هتلی‌ها» در جشنواره‌های مختلف صاحب جایزه شده است.
آذرنگ در سال گذشته نمایش «خنکای ختم خاطره» را به عنوان نویسنده، کارگردان و بازیگر اجرا کرد که علاوه بر اجرای عمومی، در سی و هفتمین جشنواره بین‌المللی تئاتر فجر نیز حضور داشت. او در عرصه بازیگری سینما نیز با فیلم‌هایی چون «ملکه»، «تنگه ابوغریب» و… برای مخاطبان آشنا است.
جشنواره تئاتر فتح خرمشهر یکی از جشنواره‌های موضوعی و باسابقه تئاتر است که توسط اداره کل فرهنگ و ارشاد اسلامی منطقه اروند و با مشارکت اداره کل هنرهای نمایشی برگزار خواهد شد.
