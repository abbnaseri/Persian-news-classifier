خط پایان دو رویداد دانشجویی هنری،فرهنگی
اختتامیه شانزدهمین جشنواره بین‌المللی فیلم کوتاه دانشجویی «نهال» در حالی عصر امروز چهارشنبه ۲۹ خرداد برگزار می‌شود که نخستین جشنواره ملی هنرهای دیجیتال نیز فردا پنجشنبه ۳۰ خرداد به میزبانی فرهنگستان هنر به کار خود پایان خواهد داد.
به گزارش ایسنا، شانزدهمین جشنواره بین‌المللی فیلم کوتاه دانشجویی «نهال» به دبیری رضا باستانی، پس از ۸ روز برگزاری و اکران ۱۰۸ فیلم داخلی و خارجی در سالن فارابی دانشکده هنرهای کاربردی دانشگاه هنر، عصر امروز چهارشنبه ۲۹ خرداد با برگزاری مراسم اختتامیه در سالن شهیدبهنام محمدی مرکز آفرینش‌های هنری کانون پرورش فکری کودکان و نوجوانان واقع در خیابان حجاب به کار خود پایان خواهد داد.
در مراسم اختتامیه این دوره از جشنواره فیلم «نهال» که ساعت ۱۸ برگزار می‌شود، در ۲۵ رشته از برگزیدگان در بخش‌های مختلف با اهدای لوح و جوایز، تقدیر خواهد شد.
همچنین فردا پنجشنبه ۳۰ خرداد، سالن ایران فرهنگستان هنر میزبان برگزاری مراسم اختتامیه نخستین جشنواره ملی هنرهای دیجیتال است که از ۲۵ خرداد و در دو بخش آزاد و ویژه (آسیب‌های اجتماعی) به دبیری سیدحسن سلطانی؛ رئیس دانشگاه هنر و دبیری اجرایی بیژن اربابی؛ معاون فرهنگی و اجتماعی این دانشگاه، آغاز به کار کرده است.
مراسم اختتامیه این جشنواره رأس ساعت ۱۸ در مکان مذکور به نشانی خیابان ولی عصر (عج) نرسیده به تقاطع خیابان آیت‌الله طالقانی برگزار می‌شود و میهمان ویژه این مراسم طبقاعلام دبیرخانه، منصور غلامی؛ وزیر علوم، تحقیقات و فناوری خواهد بود.
یادآور می‌شود، شانزدهمین جشنواره فیلم «نهال» به همت دانشکده سینما تئاتر دانشگاه هنر و نخستین جشنواره هنرهای دیجیتال به همت معاونت فرهنگی و اجتماعی این دانشگاه برگزار شد.
انتهای پیام
