تدارک "مسعود دلخواه" برای اجرای یک نمایش طنز 
مسعود دلخواه در تدارک یک اثر متفاوت و طنز است که شهریورماه بر صحنه تماشخانه ایرانشهر ببرد. 
این کارگردان تئاتر درباره نحوه تولید و اجرای این نمایش به ایسنا گفت: ابتدا قصد داشتم پروژه نسبتاً سنگینی را که تعداد بازیگرانش زیاد بود و یک تایم دو و نیم ساعته داشت، در این تابستان در سالن سمندریان تماشاخانه ایرانشهر به روی صحنه ببرم. اما به دلیل اینکه تئاترها دو اجرایی هستند و باید در یک روز دو نمایش به روی صحنه بروند، امکان اجرای چنین پروژه‌ای وجود نداشت، بنابراین من به اجرای یک کار سبک‌تر و کم پرسناژتر اکتفا کردم و آن نمایش‌نامه‌ای است به نام «هیچ چیز جدی نیست» نوشته "ریچ اورلاف".
او افزود: محتوای آثار این نویسنده آمریکایی طنز است اما طنزی که مخاطبان را به فکر وامی‌دارد. همچنین محتوای اغلب نوشته‌های او ضد نظام سرمایه‌داری آمریکاست. آثار متنوع او توانسته جوایز متعددی در نمایش‌نامه‌نویسی امروز آمریکا به دست آورد. در حال حاضر "اورلاف" به عنوان یکی از پرکارترین نمایشنامه‌نویسان معرفی می‌شود و با این اجرا نمایش «هیچ چیز جدی نیست» به معرفی این نمایش‌نامه‌نویس جوان می‌پردازیم.
دلخواه درباره محتوای این نمایش بیان کرد: هفت نمایش‌نامه طنز "اورلاف" در کتاب «هیچ چیز جدی نیست» ترجمه عبدالمحمد دلخواه آورده شده است که من چهار تا از آن‌ها با هم ادغام کردم و یک دراماتورژی صورت گرفته که یک داستان را با اپیزودهای مختلف مطرح می‌کند.
او با بیان اینکه "انتخاب این نمایش‌نامه به چند دلیل بود" ادامه داد: یکی از دلایل انتخاب این نمایش این بود که بعد از دو کار پر جمعیت و سنگین «مفیستو» و «شاه لیر» تصمیم گرفتم یک کار کم جمعیت‌تر، سبک‌تر و طنز کار کنم. البته این کار کمدی نیست.
دلخواه تصریح کرد: این نمایش به وضعیت و مشکلات خود تئاتری‌ها می‌پردازد. داستان این نمایش درباره گروه تئاتری است که می‌خواهند نمایشی را به صحنه ببرند و با حواشی و اتفاقاتی همراه می‌شوند. بخشی از محتوای این نمایش خود به خود به وضعیت تئاتر در شرایط فعلی مربوط می‌شود.
او در پایان گفت: به زودی تمرین‌های خود را به طور جدی آغاز می‌کنیم و شهریور ماه در سالن سمندریان تماشاخانه ایرانشهر به روی صحنه می‌بریم. همچنین برخی از بازیگران این نمایش مشخص شده‌اند و با نیم دیگری از آن‌ها در حال مذاکره هستیم. رحیم نوروزی، نگار عابدی، حمیدرضا هدایتی، ناصر آشوری و پریسا رضایی از بازیگران قطعی این اثر هستند.
این کارگردان در آبان ۹۷ نمایش «شاه لیر» را در سالن اصلی تئاترشهر روی صحنه برد و بازیگرانی چون مهدی سلطانی، الهام پاوه نژاد، بهاره رهنما، خسرو شهراز، رحیم نوروزی، محمدصادق ملک، ناصر عاشوری، محمدرضا علی اکبری، حمیدرضا هدایتی، محمد صدیقی مهر، محبوبه تفضلی، یلدا قشقایی، سجاد بابایی، محمد صادقی، امیرحسین سرداریان، حسین ابراهیمی، سعید عظیمی، سپاس رضایی، افشین حسنلو، فربد غفاری، محمد پیرالیاس، رضا ایزدخواه، منصور تمیزی فر، حمیدرضا جهانگیری، سعید مصطفایی، میلاد پاک سرشت، حامد عباس پور، حامد آرامی، مجید قنبری، سارا خسروی، الهام قندهاری در آن ایفای نقش کرده‌اند. همچنین نادر مشایخی آهنگساز و رهبر گروه موسیقی این نمایش بود.
نمایش دیگری که دلخواه به آن اشاره کرد، نمایش «مفیستو» است که دی ماه ۹۶ در تالار مولوی به کارگردانی دلخواه اجرا شده است و مرتضی اسماعیل‌کاشی، محمدرضا علی‌اکبری، سیاوش چراغی‌پور، پریسا رضایی، امیرحسین سرداریان، اشکان هورسان، افسون دلخواه، محبوبه تفضلی، راحیل روحانی‌زاده، فرزانه زینتی، معصومه بیگی، محمد صادقی، مصطفی مقیمی، مرتضی کوهی، فرزین حاجیلو، محمدعلی شهیدی، رضا موسوی، منا رستگار، امیرحسین قنبری، عاطفه خداکرمی، احسان صاحب‌الزمانی، محمدرضا میرزاخانی، محمدرضا حسینی‌کرم، میلاد افواج در آن بازی کرده‌اند. 
انتهای پیام
