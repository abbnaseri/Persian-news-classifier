درخواست «جین فوندا» برای حفظ میراث تاریخ سینما
«جین فوندا» بازیگر برنده اسکار از هالیوود خواست تا به همان اندازه که برای ساخت فیلم هزینه می‌کند برای حفظ و ترمیم میراث سینمایی نیز سرمایه گذاری کند. 
به گزارش ایسنا به نقل از هالیوود ریپورتر، این بازیگر و فعال سینمایی در جریان نشست ترمیم و حفظ آثار سینمایی که توسط انجمن مطبوعات خارجی هالیوود و مؤسسه فیلم لومیر برگزار شد، ضمن هشدار دادن نسبت به عدم توجه و تخصصی منابع کافی برای حفظ و نگهداری فیلم‌ها عنوان کرد که این موضوع تنها محدود به آثار سینمایی کلاسیک هالیوود نیست بلکه آثار مستند و خبری را نیز شامل می‌شود.
«فوندا» همچنین گفت: فیلم‌ها به این دلیل ساخته می‌شوند که فیلمساز می‌خواهد مطمئن باشد اتفاقی که روی داده است، هیچگاه به دست فراموشی سپرده نمی‌شود و اگر ما اجازه دهیم اسناد گذشته از بین بروند بدون تصویر کاملی از دنیا خواهیم ماند. اگر ندانیم از کجا آمده‌ایم نمی‌توانیم درک کنیم که به کجا داریم می‌رویم. از دیدن حجم بالای فیلم‌هایی که نیاز به ترمیم و حفظ دارند و همچنین عدم بودجه کافی شگفت‌زده شدم و بیشتر استودیوهای فیلم سازی در حال از دست دادن آرشیوهای خود هستند. این چالش برای فیلمسازان مستقل بسیار جدی‌تر نیز هست.
«جین فوندا» در سال‌های ۱۹۷۱ برای فیلم «کلوت» و در سال ۱۹۷۸ برای فیلم «بازگشت به خانه» دو بار برنده جایزه اسکار شد و در سال ۱۹۹۵ توسط مجله انگلیسی «امپایر» به عنوان سی و دومین بازیگر برتر همه دوران انتخاب شد.
«ماهر تاندا» رئیس انجمن مطبوعات خارجی هالیوود نیز در این نشست اعلام کرد که بیش از ۵۰ درصد از آثار سینمایی متعلق به قبل از سال ۱۹۵۰ میلادی از دست رفته‌اند و این انجمن در تلاش است با حمایت از ترمیم آثار به حفظ تاریخ سینما کمک کند و در این راه تاکنون ۶.۵ میلیون دلار برای ترمیم ۱۲۵ اثر سرمایه‌گذاری کرده است.
«تیری فرمو» رئیس مؤسسه فیلم لومیر و همچنین دبیر با سابقه جشنواره فیلم کن نیز عنوان کرد: برادران لومیر برای توسعه تصاویر متحرک شناخته شده‌اند و این امکان را فراهم کردند تا مردم به طور همزمان این تصاویر روی پرده بزرگ سینما ببینند.
وی در ادامه چندین فیلم ترمیم شده از سوی مؤسسه لومیر از جمله فیلم «ورود قطار» محصول ۱۸۹۶ میلادی و از اولین فیلم‌های تاریخ سینما را برای حضار به نمایش گذاشت.
نشست ترمیم و حفظ آثار سینمایی با نمایش نسخه ترمیم شده وسترن اسپاگتی «به خاطر یک مشت دلار» محصول ۱۹۶۴ به کارگردانی «سرجیو لئونه» با بازی «کلینت ایستوود» به کار خود پایان داد.
انتهای پیام

