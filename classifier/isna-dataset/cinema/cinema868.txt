حسین انتظامی: جمع‌بندی نهایی ‌مان را درباره‌ی فجر جهانی اعلام می‌کنیم
حسین انتظامی در سومین روز جشنواره‌ی جهانی فیلم فجر به سینما فلسطین رفت و از بخش‌های مختلف این رویداد بازدید کرد و به برخی سوالات هم پاسخ داد.
سرپرست سازمان سینمایی وزارت ارشاد در حاشیه بازدید از سی و هفتمین جشنواره بین المللی فیلم فجر در سینما فلسطین در پاسخ به سوال ایسنا مبنی بر ادغام دو جشنواره جهانی و ملی فجر بیان کرد: هر کدام از این مدل‌ها مزیتی برای خود دارند. با این حال ما جمع بندی نهایی خود را در هفته‌های آینده و بعد از برگزاری اختتامیه این جشنواره خواهیم داشت تا بتوانیم ارزیابی دقیق‌تری از مردم، سینماگران و همچنین تأثیرات این جشنواره داشته باشیم.
 وی ادامه داد: قاعدتاً ما باید جمع بندی کنیم و سپس نتیجه را بیان کنیم. این جمع‌بندی درباره همه جشنواره‌هایی که در طول سال برگزار می‌شود خواهد بود. ما قول داده بودیم که دستورالعمل‌های همه جشنواره‌ها را منتشر کنیم و به شکل فراخوان از سینماگران و نخبگان خواهش کنیم، نظرشان را به صورت پیش نویس ارائه کنند تا متعاقباً بتوانیم آن را به عنوان یک سند منتشر کنیم.
او سپس در پاسخ به سوال دیگر ایسنا درباره کنسل شدن حضور برخی از مهمانان خارجی در جشنواره امسال توضیح داد: نفس اینکه سینماگران زیادی از همه‌جای دنیا و به تعبیری حدود ۷۰ کشور در این رویداد که در جمهوری اسلامی برگزار می‌شود شرکت می‌کنند و با این شرایط بین‌المللی و با یک جانبه گرایی ایالات متحده که تلاش می‌کند مردم ایران را تحریم کند و آنها را انزوا قرار دهد، خوب است و بدان معناست که ما ظرفیت بالایی در زمینه فرهنگی به ویژه در سینما داریم که به دیده شدن کشور ما و حضور افرادی که به فرهنگ ما علاقه‌مند هستند کمک می‌کند و حضور مهمانان خارجی با با وجود اعمال همه محدودیت‌ها مثل مسئله ویزا، نشان می‌دهد جذابیت ایران و فرهنگ پرآوازه و سینمای ایران به قدری است که همه آن کارشکنی‌ها را، می‌تواند جبران کند.
او همچنین ادامه داد: امسال هنرمندان مهمی در این جشنواره شرکت کردند و با این همه فشار و یک جانبه گرایی و تهدید باز هم می‌بینیم که آنها توجهی نداشتند و در این جشنواره شرکت کردند. این برای ملت ما یک پیروزی بزرگ است.
سرپرست سازمان سینمایی در پاسخ به سوال دیگری درباره ادغام سازمان‌های زیرمجموعه سازمان سینمایی و اقداماتی که در این حوزه انجام داده‌اند بیان کرد: همکاران ما در سازمان سینمایی همچنان در حال کار کردن بر روی این پروژه هستند، بخش‌هایی از آن اعلام و اجرا شد؛ از جمله درباره مؤسسه رسانه‌های تصویری، مدرسه ملی سینما بنابراین تجدید ساختارها با توجه به مأموریت‌های جدیدی که سازمان سینمایی دارد در داخل خود سازمان و به تبع آن به موسساتی که به آن وابسته هستند در حال انجام است. فکر می‌کنم بحث نهایی آن را تا یک ماه آینده بتوانیم اعلام کنیم.
حسین انتظامی درباره صحبت‌هایی در خصوص بودجه و مستقل برگزار شدن جشنواره جهانی فیلم فجر نیز توضیح داد: یکی از موضوعاتی که اکنون در حال بحث درباره آن هستیم و فقط مختص جشنواره جهانی فیلم فجر هم نمی‌شود و دیگر جشنواره‌هایی که تحت پوشش سازمان سینمایی برگزار می‌شوند را هم شامل می‌شود، همین موضوع است. بر این اساس جایگاه هر کدام از این جشنواره‌ها و مدل اجرایی آنها بررسی خواهد شد و نتیجه نهایی آن به صورت سند اعلام خواهد شد.
حسین انتظامی در ادامه به پردیس چارسو، سالن اصلی جشنواره‌ی جهانی فیلم فجر رفت.
انتظامی همچنین درباره وضعیت جلسات شورای پروانه ساخت توضیح داد: ان‌شاالله در روزهای آینده دستورالعمل‌های شورای پروانه ساخت، پروانه نمایش، پروانه‌هایی که به مؤسسات سینمایی می‌دهیم یا برای مراکز فنی منتشر خواهد شد چون وقتی بر شفافیت اصرار داریم وجه اصلی آن این است که همه کسانی که برای آن موضوع مراجعه می‌کنند بتوانند الگوریتم حاکم بر فرآیند، ترکیب شورا و معیارها و شاخص‌ها را بدانند و حتی مطابق برنامه‌ای که همکاران ما در سازمان سینمایی دارند زمان ثبت درخواست و نیز زمانی که معمولاً باید نسبت به پاسخ آن صرف شود هم داده می‌شود. در این راستا برای اولین جلسه‌ای که در سال ۹۸ برگزار شد اقدام کردیم و این روند را ادامه خواهیم داد.
او درباره اینکه چرا حکم سرپرستی او پس از پنج ماه هنوز به حکم ریاست تبدیل نشده؟ بیان کرد: من در بدو ورود به سازمان اعلام کردم اگر دو شرط محقق شود حضورم در سازمان سینمایی مستمر خواهد بود اول اینکه با توجه به پیشینه مدیریت فرهنگی‌ام بتوانم کاری در سینما انجام دهم که مؤثر باشد و دیگر اینکه سینماگران هم مرا در جمع خودشان بپسندند و بپذیرند و این روزها در حال جمع‌بندی هستیم تا به جواب برسیم.
انتهای پیام
