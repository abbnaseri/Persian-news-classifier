تدارک اداره کل هنرهای نمایشی برای اجرای تعزیه در تالار سنگلج
تماشاخانه سنگلج در سه شب ماه رمضان میزبان علاقه‌مندان به تعزیه می‌شود.
به گزارش ایسنا، در چند سال گذشته علاوه بر ماه محرم گاهی در ماه رمضان نیز اجرای تعزیه با گروه‌های سرشناس توسط اداره کل هنرهای نمایشی برنامه‌ریزی می‌شد که معمولاً با توجه به ماهیت تعزیه چند مجلس در یک محیط باز مثل محوطه اطراف تئاتر شهر اجرا می‌شدند، اما امسال این برنامه در تالار سنگلج تدارک دیده شده است.
این در حالی است که اخیراً بعضی تعزیه‌خوان‌های قدیمی از جمله مرتضی صفاریان نسبت به نبود برنامه برای اجرای تعزیه در شب‌های ماه رمضان انتقاد داشتند.
طبق اعلام روابط عمومی اداره کل هنرهای نمایشی، تماشاخانه سنگلج با همکاری شهرداری منطقه ۱۲، طی سه شب میزبان برنامه‌ای تحت عنوان «شب تعزیه سنگلج» می‌شود.
«شب تعزیه سنگلج» امروز، شنبه ۴ خرداد مصادف با ۱۹ رمضان و روز ضربت خوردن حضرت علی (ع)، دوشنبه ۶ خرداد مصادف با ۲۱ رمضان و شهادت حضرت علی (ع) و چهارشنبه ۸ خرداد مصادف با ۲۳ رمضان از ساعت ۲۱ میزبان علاقه‌مندان به تماشای تعزیه می‌شود.
هنرمندانی که در این سه شب به اجرای تعزیه می‌پردازند عبارتند از علاالدین قاسمی، مهدی قاسمی، حسین عقیقی، حسن عقیقی، قهرمان یوسفی، امیر حسن‌نژاد، جلال علیخانی و حسین صاحبدل. اجرای موسیقی این تعزیه بر عهده مهدی قنبری، امیر بیات و مجید قنبری و جامه‌داری آن بر عهده سیدمهیار میرنقی است.
ورود برای عموم به این مراسم آزاد است.
انتهای پیام
