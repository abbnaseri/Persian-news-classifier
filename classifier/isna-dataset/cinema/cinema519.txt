اعتراض به «آلن دلون» به فرش قرمز جشنواره کن رسید 
در شب اعطای جایزه نخل طلای افتخاری جشنواره کن به «آلن دلون» بازیگر کهنه‌کار فرانسوی، حرکتی اعتراضی روی فرش قرمز جشنواره در واکنش به این جایزه شکل گرفت. 
به گزارش ایسنا به نقل از ورایتی، این بازیگر افسانه‌ای تاریخ سینمای فرانسه، جایزه نخل طلای افتخاری کن ۲۰۱۹ را به پاس شش دهه فعالیت سینمایی خود دریافت کرد که به سبب برخی اظهار نظرهای وی درباره خشونت علیه زنان، «ساند ون روی» بازیگر بلژیکی-هلندی با جمله "خشونت را علیه زنان متوقف کنید" که روی بدنش خالکوبی کرده بود اعتراض خود را روی فروش قرمز جشنواره به اعطای این جایزه نشان داد.
تصمیم جشنواره کن برای تجلیل از این بازیگر ۸۳ ساله در خارج از فرانسه نیز مخالفانی داشت و در آمریکا یک درخواست آنلاین با بیش از ۲۵ هزار امضا بر این اساس جمع‌آوری شد.
«آلن دلون» پس از دریافت جایزه خود گفت: یک چیز که از آن مطمئن هستم و به آن افتخار می‌کنم کارنامه کاری من است و این نخل طلا برای فعالیت حرفه‌ای به من داده شده و نه چیز دیگر و به همین دلیل است که از این بابت بسیار خوشحال و راضی هستم.
جشنواره کن نیز پیش از این در واکنش به اعتراضات به اعطای نخل طلا به «آلن دلون» توضیح داده بود: جشنواره به سبب اینکه وی یکی از بازیگران افسانه‌ای فرانسه و بخشی از تاریخ جشنواره کن است، همانطور که پیش از این از چهره‌هایی چون «کلینت ایستوود»، «وودی آلن» و «آنیس واردا» تقدیر به عمل آمد. پس از «ژان پل بلموندو» و «ژان پیر لیو» به نظر بسیار مهم بود تا از بازیگر بزرگی چون «آلن لون» تجلیل کند.
«آلن دلون» که بازی در ۸۰ فیلم از جمله چندین شاهکار سینمایی را در کارنامه دارد، اولین بار در سال ۱۹۶۰ و زمانی که ۲۵ سال داشت با بازی در فیلم «ظهر بنفش» توسط «رنه کلمنت» کارگردان فیلم کشف شد.
بسیاری از فیلم‌ها با بازی «آلن دلون» تبدیل به کلاسیک‌های سینما شدند و وی در طول دوران حرفه‌ای خود با کارگردانان نامداری چون «آنتونیونی»، «ویسکونتی»، «ملویل» و «گدار» همکاری کرد و در کنار بازیگران بزرگی نیز چون «ژن گابن»، «عمر شریف»، «لینو ونتورا»، «کلودیو کاردیناله»، «مونیکا ویتی» و… مقابل دوربین رفت.
«دلون» اولین بار در سال ۱۹۶۱ با فیلم «لذت زندگی» قدم به جشنواره کن گذاشت و سپس با فیلم‌های «خسوف» (۱۹۶۲)، «یوزپلنگ» (۱۹۶۳) و «آقای کلین» (۱۹۷۶) حضور در جشنواره کن را تجربه کرد.
انتهای پیام
