«دبستان پارسی» حسن نقاشی در راه سینما حقیقت
مستند «دبستان پارسی» از تولیدات جدید مرکز گسترش سینمای مستند و تجربی به کارگردانی حسن نقاشی، یک ماه دیگر آماده نمایش می‌شود و در صورت پذیرش هیات انتخاب، برای اولین بار در جشنواره بین‌المللی سینماحقیقت روی پرده خواهد رفت.
به گزارش ایسنا به نقل از روابط عمومی مرکز گسترش سینمای مستند و تجربی، حسن نقاشی درباره‌ی مراحل تولید مستند تازه‌اش توضیح داد: من به دنبال منابع تصویری بکری برای این فیلم بودم که برای مخاطب جذاب باشد، به همین دلیل ساخت مستند «دبستان پارسی» حدود چهار سال زمان برد. در حال حاضر فیلم در مرحله صداگذاری است و در تلاش هستم تا یک ماه آینده آن را به پایان برسانم تا در سیزدهمین دوره‌ی جشنواره سینماحقیقت شرکت کنم.
او در ادامه با اشاره به روند شکل‌گیری مستند «دبستان پارسی» عنوان کرد: سال‌ها پیش در کویر مرکزی ایران عده‌ای زرتشتی می‌آیند و تلاش می‌کنند که مدرسه‌ای بسازند. حکومت قاجار چندان تمایلی به تاسیس این مدارس ندارد و قشریون معتقدند که این مدارس مردم را دچار انحراف خواهد کرد. این مبارزه و شرایط شکل‌گیری این مدارس همیشه برای من سرگرم‌کننده بود و به همین دلیل قصد داشتم فیلمی در این باره بسازم.
وی افزود: بر مبنای اسناد به جا مانده از پارسیان یزد «زرتشتیان هندی مهاجرت کرده به ایران» مدارسی ساختند با نام مدارس پارسی که بعدها تملک آن‌ها را به مسلمانان سپردند و از یزد رفتند. این مدارس در دوران مشروطه و جنگ جهانی دوم باعث رونق تحصیل و علم شدند و تاثیر بسیاری بر شهرها و ولایت‌های پیرامون خود از جمله شیراز، سیستان و بلوچستان و… گذاشتند. مستند «دبستان پارسی» در مدت زمان ۶۰ دقیقه داستان تاسیس این مدارس نوین در ایران را طی ۱۰۰ سال (۱۲۵۷ تا ۱۳۵۷) بررسی می‌کند.
حسن نقاشی با تاکید بر اینکه تا چند سال قبل تنها با داشتن یک موضوع خوب، طرح تصویب و پروژه ساخته می‌شد، گفت: در حال حاضر فیلم‌های تاریخی که ساخته می‌شوند بعضاً از تصاویر آرشیوی تکراری برای بیان محتوای فیلم استفاده می‌کنند و تمام تلاش من این بود که مشابه «وازاریه» یا «آثار عجم» و دیگر فیلم‌هایم، از تصاویری دیده نشده برای بیان موضوع استفاده کنم و پژوهشی کامل برای فیلم داشته باشم؛ چرا که آسیبِ نداشتن پژوهش کافی به کار لطمه می‌زند.
این مستندساز با بیان اینکه تنها تصاویر و منابع موجود از آن دوره عکس‌ها هستند، اظهار کرد: از سال ۱۲۷۵ دوربین عکاسی وارد شهر یزد می‌شود و به قدری تاسیس این مدارس اهمیت داشته است که از مراحل ساخت تا اهدای کتاب به کتابخانه‌های آن‌ها عکاسی شده است. من به دنبال این عکس‌ها گشتم تا فیلمم صرفاً درباره‌ی مدارسی که در حال ویرانی هستند، نباشد و با مصداق‌های تصویری آن دوران را بازسازی کنم.
وی در پایان گفت: ۴ سال زمان برد تا از کسانی که آلبوم‌های شخصی داشتند یا عکس‌های خود را وقف کرده بودند یا اینکه آلبوم‌‎های شیشه‌ای داشتند، ۲۰۰ فریم عکس جمع‌آوری کنم؛ عکس‌هایی که برخی از آن‌ها به شدت آسیب دیده بودند اما بهترین سند از کسانی بودند که قرار بود درباره‌ی آن‌ها صحبت کنم. حالا من از کاراکتر اصلی فیلم هشت فریم عکس دارم که از گوشه و کنار دنیا و به واسطه مکاتبه‌هایی که با افراد و مراکز مختلف داشتم، به دست آوردم و می‌توان گفت مخاطب با دیدن این فیلم به خوبی با فضای آن دوره آشنا خواهد شد.
عوامل تولید مستند «دبستان پارسی» عبارتند از: نویسنده، پژوهشگر، کارگردان، تدوینگر و تهیه‌کننده: حسن نقاشی، فیلمبرداران: صادق سوری و صادق میرپویا، صدابرداران: مهدی حاج‌زینلی و محسن عسگری‌زاده، صداگذار: مینا مشهدی‌مهدی، مدیر تولید: کامران فرضی، تهیه شده در: مرکز گسترش سینمای مستند تجربی.
انتهای پیام

