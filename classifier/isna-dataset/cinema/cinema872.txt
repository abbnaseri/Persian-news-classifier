واکاوی یک جایگاه در جشنواره جهانی فیلم فجر
نشست «جایگاه جهانی سینمای ایران در چهلمین سالگرد انقلاب اسلامی» با حضور استادان و پژوهشگران بین‌المللی در حوزه مطالعات سینما در پردیس چارسو برگزار می شود.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، جشنواره جهانی فیلم فجر در این دوره و به مناسبت چهلمین سالگرد انقلاب اسلامی در بخش علمی و دانشگاهی تعدادی نشست برگزار می کند و در آنها به بررسی ابعاد مختلف سینمای ایران پس از انقلاب اسلامی می پردازد.
از جمله این نشست‌ها، «جایگاه جهانی سینمای ایران در چهلمین سالگرد انقلاب اسلامی» است که با حضور پروفسور جان هیل استاد ایرلندی مطالعات فیلم در دپارتمان هنرهای رسانه در دانشگاه رویال هالووی لندن، دکتر تیاگو دو لوکا اهل برزیل و دانشیار مطالعات فیلم و تلویزیون در دانشگاه واریک انگلستان و رضا اویلوم پژوهشگر و منتقد سینما از ترکیه برگزار می شود.
این نشست روز شنبه ۳۱ فروردین ساعت ۱۴ الی ۱۶ در پردیس چارسو محل برپایی جشنواره جهانی فیلم فجر با مدیریت نادر طالب زاده برگزار می شود. حضور در این کارگاه برای دانشجویان و دانشگاهیان آزاد است.
مدیریت علمی و دانشگاهی سی و هفتمین جشنواره جهانی فیلم فجر را شهاب اسفندیاری عضو هیات علمی دانشگاه هنر برعهده دارد.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران در حال برگزاری است.
انتهای پیام
