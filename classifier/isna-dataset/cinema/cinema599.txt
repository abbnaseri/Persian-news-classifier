کامران شیردل آثارش را به مرکز گسترش سپرد
کامران شیردل مستندساز پیشکسوت سینمای ایران، مجموعه آثار مستند خود را به مرکز گسترش سینمای مستند و تجربی اهدا کرد.
به گزارش ایسنا به نقل از روابط عمومی مرکز گسترش سینمای مستند و تجربی، کامران شیردل ضمن حضور در این «مرکز» و دیدار با مدیران این مجموعه، فیلم‌های مستند خود را مرکز گسترش هدیه داد.
وی ضمن ابراز خرسندی اظهار امیداواری کرد که با همکاری این مرکز، امکان دیده شدن آثارش توسط نسل جوان فراهم آید.
فیلم‌های مستند کامران شیردل که با بهترین کیفیت تحویل آرشیو مرکز گسترش شده، عبارتند از: تهران پایتخت ایران است، حماسه روستازاده‌ی گرگانی یا اون شب که بارون اومد، قلعه، مرواریدهای خلیج‌فارس- دُوبی، پیکان، بوم سیمین، ندامتگاه، آئینه‌ها، تنهایی اول، فولاد مبارکه.
بخشی از این آثار با ارزش، مجموعه راش‌های کامران شیردل از انقلاب اسلامی ایران است که سال ۱۳۵۷ با فرمت سوپر ۸ توسط این فیلمساز فیلمبرداری شده است.
شیردل از سال ۱۳۴۳ با ساخت مستند ۱۰ دقیقه‌ای «آئینه‌ها» قدم به دنیای سینما گذاشت و طی نیم قرن فعالیت، بیش از ۱۳۰ فیلم مستند مستقل، صنعتی و تبلیغاتی را تهیه و کارگردانی کرد.«صبح روز چهارم» و «دوربین» نیز عناوین دو فیلم سینمایی وی هستند که در سال‌های ۱۳۵۱ و ۱۳۵۵ کارگردانی شده است.

انتهای پیام
