«هنر و تجربه» برای سال جدید چه برنامه‌هایی دارد؟
گروه سینمایی «هنر و تجربه» در سال جدید قصد دارد علاوه بر داشتن سانس‌های ثابت، از تعداد اکران‌ فیلم‌های روی پرده خود کم کند و آثار را بر اساس معیارهای کیفی مورد ارزیابی قرار دهد.
جعفر صانعی مقدم _ مدیرعامل مؤسسه سینمایی «هنر و تجربه» _ در گفت‌وگویی با ایسنا درباره برنامه‌های این گروه سینمایی در ایام نوروز سال ۹۸ بیان کرد: سه فیلم سینمایی «رضا» ساخته علیرضا معتمدی، «یه‌وا» به کارگردانی آناهید آباد، مستند «ترور سرچشمه» محمدحسین مهدویان و پکیج فیلم‌های کوتاه به نام «بهاریه فیلم کوتاه» جدیدترین برنامه اکران گروه سینمایی «هنر و تجربه» هستند.
وی با اشاره به ایجاد شرایطی جدید برای اکران فیلم‌ها در سال جدید گفت: ویژگی اکران این سه فیلم و همچنین پکیج فیلم‌های کوتاه در ایام نوروز این است که اکران به نسبت ثابتی خواهند داشت و صرفاً مشمول نمایش چرخشی نیستند و به این ترتیب سانس بیشتری به هر فیلم خواهد رسید و در یک ماه حدود ۲۰۰ سانس به سه فیلم «رضا»، «یه وا» و «ترور سرچشمه» می‌رسد.
او در پاسخ به اینکه دیگر سیاست‌های «هنر وتجربه» در سال پیش‌رو چیست؟ ادامه داد: سیاست ما این است که تعداد فیلم‌های انتخابی برای اکران در طول یک سال را کم کنیم بنا براین به نسبت متوسط ۳۰ فیلمی که قبلاً در دوره‌های سه ماهه پخش می‌شد، الان این تعداد به ۲۰ فیلم تقلیل پیدا می‌کند.
صانعی مقدم با اشاره به اینکه پس از تهران شهرهای شیراز، مشهد و اصفهان بیشترین مخاطب فیلم‌های «هنر و تجربه» را دارند، توضیح داد: نکته دیگری که امسال مورد توجه ما قرار گرفته است دریافت بازخورد از منتقدان، صاحب نظران و رسانه‌ها است تا بر این اساس بتوانیم نگاه کیفی‌تری به فیلم‌ها داشته باشیم. بنابراین ارزیابی ما از فیلم‌ها کیفی‌تر خواهد بود و این نوع ارزیابی از هر نوع اعمال سلیقه جلوگیری می‌کند.
وی همچنین از ادامه برنامه برگزاری هفته‌های فیلم خارجی خبر داد و گفت: هفته‌های فیلم خارجی هم مانند سال گذشته برگزار خواهند شد و فیلم‌های خارجی که در جشنواره جهانی فجر نمایش داشتند و رایت‌شان خریداری شده یا به صورت شخصی رایت آن خریداری شده در این گروه اکران خواهند شد. در این مدت مشخص شده است که این برنامه‌ها منجر به تولیدات مشترک هم شده و مانند یک پل ارتباطی عمل کرده و با همکاری نهادهایی چون فارابی فرصت تولید مشترک را فراهم کرده است.
مدیرعامل «هنر و تجربه» اضافه کرد: برای تحقق عدالت فرهنگی، برنامه هفته‌های فیلم فرهنگی را به تهران منحصر نکرده و به دیگر شهرهای کشور هم برده‌ایم و پنل‌های تخصصی را با حضور فیلمسازان خارجی و ایرانی برگزار کرده‌ایم.
وی با اشاره به سیاست‌های جدید مؤسسه گفت: با توجه به این تصمیمات، عملکرد ما در فروردین ماه برایمان بسیار مهم است زیرا می‌خواهیم ببینیم با این شرایط جدید میزان استقبال به چه صورت خواهد بود.
صانعی مقدم افزود: در کل کشور حدود ۳۲ سالن به فیلم‌های «هنر و تجربه» اختصاص دارد که از این تعداد حدود هفت سالن در تهران و بقیه در شهرستان‌ها هستند. نحوه قرارداد مالی ما هم اینگونه است که در سینماهایی که در اجاره کامل ما هستند حاصل کل فروش به صاحب اثر می‌رسد و در دیگر سالن‌ها یا موسسه‌هایی که درخواست اکران می‌کنند قراردادی که می‌بندیم اینگونه است که ۵۰ درصد فروش به سینمادار و ۵۰ درصد به صاحب فیلم می‌رسد.
مدیرعامل این گروه سینمایی درباره ارزیابی‌اش از شرایط اکران‌ها در سال ۹۷ نیز توضیح داد: بعد از حدود چهار سال از نمایش فیلم‌های کوتاه و مستند در گروه «هنر و تجربه»، ضریب اشغال سالن و توجه مخاطب به آن‌ها حدود ۱۵ تا ۲۰ درصد افزایش یافته که یکی از علل آن می‌تواند نحوه برنامه‌ریزی پکیج‌های این گونه فیلم‌ها باشد. اتفاق دیگر این بود که فیلم‌های در صف اکران با سرعت بیشتری نمایش پیدا کردند، همچنین تلاش کردیم فیلم‌ها به طور همزمان در دیگر گروه‌های سینمایی و «هنر و تجربه» اکران شوند. بحث اکران همزمان که ابتدا در شورای صنفی مطرح شد و به تأیید سازمان سینمایی هم رسید منجر به این شد که سال ۹۷ سه فیلم به طور همزمان در گروه سینمایی هنر و تجربه هم به نمایش درآید.
وی در ادامه گفت: تعامل خوبی هم با شرکت‌های vod داشتیم که آثار بلافاصله بعد از اتمام اکران در هنر و تجربه بتوانند در vodعرضه داشته باشند. حتی این شرایط وجود دارد که اگر فیلمسازی بخواهد نمایش اثرش زودتر در vod آغاز شود، اکرانش را زودتر از موعد به اتمام برسانیم تا بتواند به خواسته خود برسد.
این مدیر سینمایی به تعداد آثار اکران شده در سال گذشته هم اشاره کرد و افزود: در سال ۹۷، ۶۳ فیلم سینمایی، ۱۱ فیلم خارجی، ۵۷ فیلم مستند، ۲۶ فیلم کوتاه و یک انیمیشن اکران کردیم. مجموعه فیلم‌های سینمایی بیشترین مخاطب و فروش را داشتند اما فیلم مستند «در جستجوی فریده» بیشترین میزان فروش را در کل آثار اکران شده در این گروه سینمایی به خود اختصاص داد. از بین فیلم‌های سینمایی ۴۹ فیلم اولین اکران را داشتند و بقیه یا نمایش دومشان بود یا اکران همزمان بودند.
صانعی مقدم در پایان درباره در اختیار داشتن یا احداث سالن سینمایی مخصوص این گروه سینمایی تصریح کرد: پیشنهاد احداث چنین مکانی با سازمان سینمایی در میان گذاشته شده و مورد استقبال قرار گرفته و از جانب آن‌ها پیگیری نیز می‌شود. با توجه به بودجه اندک این مؤسسه چنین کاری بدون یاری وزارت ارشاد و سازمان سینمایی میسر نمی‌شود البته مذاکرات ما با استقبال سازمان سینمایی مواجه شده که نشان می‌دهد ضرورت ایجاد پاتوق فرهنگی زیر چتر سینما احساس شده است.
انتهای پیام
