شانزدهمین جشن تصویر سال آغاز شد
شانزدهمین جشن تصویر سال با اکران "قصر شیرین" و رونمایی از سه جلد کتاب با عنوان "عکس‌های عکاسی نشده" شروع شد.
به گزارش ایسنا، در شانزدهمین جشن تصویر سال که به دبیری سیف‌الله صمدیان از سوم اسفند ماه در خانه هنرمندان افتتاح شد،  از مجموعه کتاب‌های «عکس‌های عکاسی نشده» در سه جلد کتاب رونمایی شد.
در این کتاب‌ها مجموعه عکس‌های سه فیلم «باد صبا»، «گاو» و «ناخدا خورشید» جمع‌آوری شده است که در گام نخست به صورت نمایشگاه عکس در دوره‌های سی‌وپنجم و سی‌وششم جشنواره جهانی فجر در پردیس چارسو و سینما فلسطین به نمایش درآمده بود.
سیف‌الله صمدیان در ابتدای این مراسم گفت: «رونمایی از این کتاب که بدعت تاریخ سینمای ایران است، رونمایی از عکس‌های فیلم‌هایی است که امکان عکاسی نداشتند. من دو ساعت فیلم را به صورت ۲ هزار فریم درآوردم و از خود فیلم این عکس‌ها را درآوردم.»
این کتاب توسط انتشارات تصویر ایران به چاپ رسیده است.
در ادامه سیدرضا میرکریمی، کارگردان «قصر شیرین» گفت: فقط یک تُرک می‌تواند این جشنواره را ۱۶ سال ادامه بدهد و یک بخش خصوصی از عکس پوستر کاریکاتور را به طور مداوم برگزار کند؛ جوری که کیفیت آن تغییر نکند.
او افزود: من افتخار دوستی و همشهری بودن با صمدیان را دارم. ایده انتخاب عکس از فیلم‌های قدیمی ایده نابی بود. فیلم‌هایی که یا عکس داشتند و از بین رفته‌اند یا امکان عکاسی نداشتند. آقای مهرجویی وقتی عکس‌های فیلم «گاو» را دید، حیرت‌زده شد از عکس‌هایی که خودشان هم ندارند.
در این مراسم از طرف سی‌وهفتمین جشنواره جهانی فجر و به مناسبت شانزدهمین جشن تصویر سال به دو نوجوان شانزده ساله دو جلد از این کتاب هدیه شد.
در ادامه فیلم «قصرشیرین» برای حاضرین در این مراسم اکران شد.
«گاو»، فیلم ایرانی به کارگردانی داریوش مهرجویی است که در سال ۱۳۴۸ ساخته شد. علی نصیریان، عزت‌الله انتظامی، جمشید مشایخی و پرویز فنی‌زاده بازیگران اصلی فیلم هستند. او جزو اولین فیلم‌های ایرانی بود که در غرب و اروپا مورد توجه و تحسین قرار گرفت. گاو جایزه فیپرشی جشنواره فیلم ونیز ۱۹۷۱ را به دست آورد و این فیلم بر اساس داستان عزاداران بیل اثر غلامحسین ساعدی ساخته شده است.
«ناخدا خورشید» فیلمی جنایی محصول سال ۱۳۶۵ ایران به نویسندگی و کارگردانی ناصر تقوایی است و بازیگرانی همچون داریوش ارجمند، علی نصیریان، سعید پورصمیمی و پروانه معصومی در آن به ایفای نقش پرداخته‌اند. این فیلم که برداشت آزادی از داستان داشتن و نداشتن ارنست همینگوی است، سیمرغ بلورین بهترین بازیگر نقش اول مرد (داریوش ارجمند) و لوح زرین بهترین بازیگر نقش دوم مرد (سعید پورصمیمی) را در پنجمین جشنواره فیلم فجر به خود اختصاص داده است. همچنین ناصر تقوایی جایزهٔ یوزپلنگ برنزی چهل و یکمین دورهٔ جشنواره بین‌المللی فیلم لوکارنو را به خاطر فیلم «ناخدا خورشید» دریافت کرده‌است.
«باد صبا» فیلم مستندی است دربارهٔ طبیعت و مردم ایران ساخته آلبرت لاموریس در سال ۱۹۶۹ است. فیلمی بسیار نوستالژیک با گویندگی منوچهر انور و مدّت آن ۷۰ دقیقه است. فیلم، ایران را از آسمان با بالگرد نشان می‌دهد. موسیقی فیلم آثار سنتی موسیقی ایران و ساختهٔ حسین دهلوی و ابوالحسن صبا هستند. فیلم به سفارش وزارت فرهنگ و هنر ایران ساخته شد. پس از پایان فیلم‌برداری و ارائه اثر به دولت ایران به درخواست آنان تصمیم به اضافه کردن جلوه‌های صنعتی ایران گرفته شد. در حین فیلم‌برداری از سد کرج در اطراف تهران به دلیل نقص فنی بالگرد، آلبرت لاموریس، کارگردان فیلم کشته شد. این فیلم در سال ۱۹۷۸ نامزد جایزه اسکار بهترین مستند شد. حدود ۸۵ درصد از فیلم از بالگرد فیلمبرداری شده‌است.
اختتامیه جشن تصویر سال هفدهم اسفند برگزار می‌شود.
انتهای پیام
