۵۴ آیین و بازی از 32 شهر متقاضی شرکت در جشنواره آیینی و سنتی
در دوره نوزدهم جشنواره نمایش‌های آئینی و سنتی ۵۴ اثر از ۳۲ شهر کشور در بخش آئین‌ها و بازی‌های نمایشی متقاضی شرکت در این رویداد شده‌اند.


به گزارش ایسنا به نقل از ستاد خبری نوزدهمین جشنواره نمایش‌های آئینی و سنتی، در بخش معرکه‌ها، آئین‌ها و بازی‌های نمایشی که تحت عنوان «یادواره محمود استادمحمد» برگزار می‌شود، ۵۴ اثر به دبیرخانه رسیده تا سه عضو هیأت انتخاب آن‌ها را بررسی کنند.
در این میان فقط دو اثر از تهران هستند و ۵۲ اثر هم از ۳۱ شهر دیگر کشور فرستاده شده‌اند. همچنین جوان‌ترین متقاضی ۲۳ سال و مسن‌ترین متقاضی ۶۷ سال سن دارند.

اردشیر صالح پور، علی محمد رادمنش و حسین جمالی اعضای هیأت انتخاب این بخش هستند که به زودی کار بررسی و انتخاب نهایی آثار را به پایان می‌برند.
بخش «معرکه‌ها، آئین‌ها و بازی‌های نمایشی» جهت شناسایی، حفظ و احیای معرکه‌ها، آئین‌ها و بازی‌های نمایشی که قابلیت اجرا در فضای باز و مکان‌های تجمع عموم را دارند، در جشنواره گنجانده شده است.
این بخش پذیرای پیشنهادات دو گروه «آئین‌ها، معرکه‌ها و نمایش‌های میدانی» و «بازی‌های قهوه خانه‌ای» خواهد بود که کارهای مربوط به هر دو گروه از پرمخاطب‌ترین بخش‌های جشنواره در دوره‌های اخیر بوده است.
نوزدهمین جشنواره نمایش‌هایی آئینی و سنتی به دبیری داود فتحعلی‌بیگی از عید قربان تا عید غدیر در مردادماه برگزار می‌شود.
انتهای پیام
