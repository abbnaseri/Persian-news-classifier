دو فیلم ایرانی به جشنواره «جیفونی» ایتالیا دعوت شدند
چهل ونهمین جشنواره فیلم کودک و نوجوان «جیفونی» در کشور ایتالیا امسال میزبان نمایش دو فیلم ایرانی «ضربه فنی» و «تور و ماهی» خواهد بود. 
به گزارش ایسنا، این رویداد سینمایی از ۲۸ تیر تا ۵ مرداد/۱۹ تا ۲۷ جولای در ایتالیا برگزار خواهد شد و مهم‌ترین جشنواره سینمایی کودک ونوجوان دنیا محسوب می‌شود، فیلم بلند سینمایی «ضربه فنی» ساخته غلامرضا رمضانی و فیلم کوتاه «تور و ماهی» ساخته علی نیکفر را به نمایندگی از سینمای ایران در بخش اصلی و رقابتی فیلم‌های بالای ۱۰ سال به نمایش می‌گذارد.
فیلم «ضربه فنی» درباره سه نوجوان است که هر کدام از راهی به دنبال قهرمانی در یک جام معتبر هستند اما همیشه قهرمان آن کسی نیست که برنده می‌شود! نسیم ادبی، افشین هاشمی، نازنین احمدی، سیروس همتی، مجید نوروزی، درسا بختیار و ملیحه کیا در این فیلم نقش‌آفرینی می‌کنند و سپهراد فرزامی، سیاوش اسدپور، علی ملکیان، حسین لطفی، متین جان‌جانه، محمدامین مرادی، پوریا ایمانی و هستی فرامرزی بازیگران نوجوان این فیلم هستند.
در خلاصه داستان فیلم کوتاه «تور و ماهی» نیز آماده است: «تور و ماهی» داستان تمام ماهی‌های کوچک دریاست که آرزویی جز برگشت به آب ندارند.
عباس کیارستمی، امیر نادری، مجید مجیدی و پوران درخشنده از جمله سینماگران ایرانی هستند که تاکنون موفق به کسب جایزه از جشنواره فیلم معتبر «جیفونی» ایتالیا شده‌اند.
انتهای پیام
