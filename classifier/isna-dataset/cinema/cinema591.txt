اجرای «چیزهای سرد» در تئاتر شهر ناگهانی شد
کارگردان نمایش «چیزهای سرد» می‌گوید، تئاتر هیچ‌گاه برایش کالای فروش نبوده و در این نمایش هم مواجهه تماشاگر با اجرا برایش اهمیت بسیار زیادی دارد.
رامین اکبری که نمایش «چیزهای سرد» را زمستان سال گذشته در عمارت روبرو اجرا کرده و امسال آن را در تالار سایه تئاتر شهر و از ۲۴ اردیبهشت‌ماه روی صحنه می‌برد در گفت‌وگویی با ایسنا درباره اجرای دوباره این نمایش آن هم در ماه رمضان که تعداد مخاطب ممکن است کمتر باشد، بیان کرد: من از مدت‌ها قبل درخواستی برای اجرا در تئاتر شهر داشتم که این نوبت خیلی ناگهانی و با کنسل شدن یک نمایش دیگر و به دلیل آماده بودن اجرای ما فراهم شد و با شرایطی که به وجود آمد ما اجرا در این زمان را انتخاب کردیم و سختی‌هایش را نیز پذیرفته‌ایم.
او اضافه کرد: دغدغه اصلی من از اجرای این نمایش مواجهه تماشاگر با اجرا است چون مخاطبان اجرای سال قبل از کار رضایت داشتند و به صحنه بردن دوباره با تغییراتی جدید و برای مخاطبانی متفاوت‌تر جذابیت دارد. ضمن این که ایده‌آلم برای اجرای نمایش، یک بلک‌باکس مشکی بود در حالی که دیوارهای عمارت روبرو آجری بود و سالن سایه شرایط ایده‌آلی دارد.
او با اشاره به اینکه ۹ ماه برای این نمایش تمرین شده است، گفت: پیش‌تر نمایش را با دو گروه روی صحنه بردیم اما در تئاتر شهر فقط با یک گروه اجرا خواهیم داشت و فعلاً هم ۲۰ شب سالن را در اختیار داریم.
اکبری در پاسخ به اینکه تصور نمی‌کند در ماه رمضان و در این زمان اندکی که برای تبلیغات داشته، شرایط مناسبی برای دیده شدن کارش وجود نداشته باشد و آیا اصلاً فروش برایش اولویت دارد یا خیر؟ بیان کرد: تئاتر هیچ وقت برایم کالایی نبوده که بخواهم آن را بفروشم اگر چه می‌دانم یک کالای فرهنگی است و خیلی از گروه‌ها چه در تبلیغات و چه در دعوت از عوامل این مسئله را به شدت درنظر می‌گیرند، اما برای من مواجهه تماشاگر با جهان روبه‌رویش جالب‌تر بوده است. در این نمایش هم داستان خانواده‌ای روایت می‌شود که در تدارک مراسم مرگ مادرشان هستند و در واقع اختلالاتی را می‌بینیم که وقتی بدن در مواجهه با یک بیماری قرار می‌گیرد باعث تغییراتی در سیستم بدن می‌شوند.
نمایش «چیزهای سرد» براساس کتاب «بیماری» از «هوی کرل» شروع شده است. طبق نظریه «بدن زیسته / بدن بیولوژیک» بدن در مواجهه با بیماری در دو ساحت رفتار خود را دریافت می‌کند. صورت اول بدنی است که همانند یک ماشین مشغول اعمال روزمره است و صورت دوم این است که نمود بیماری شناخت متفاوتی را نسبت به انجام امور روزمره در فرد ایجاد می‌کند.
حمیدرضا بداغی، مژده دایی، آوا شریفی، سیما صادقی، احسان قره‌داغی، سعید نادری، علی نورانی و نغمه معنوی بازیگران این نمایش به تهیه‌کنندگی سمانه افکاری هستند.
امید غفاری، فاطمه مقدسی، امیرحسین اربابی، امیرحسین غفاری (دستیاران کارگردان)، نرگس بهروزیان (طراح صحنه)، منا ناطقی (طراح لباس)، حسام صالح بیگ (طراح پوستر و بروشور)، مصطفی جلم بادانی (طراح نور)، حسین اکبری (مجری نور)، مهرداد مصلحی (صدابردار)، معصومه رضایی (مدیر تبلیغات)، بابک احمدی (مدیر روابط عمومی)، گلدیس نمازیان و دانا عصاره (عکاس)، عرفان نظریان‌پور (ساخت تیزر) و مؤسسه فرهنگی هنری «برگ» (مجری طرح) دیگر عوامل این نمایش هستند.
انتهای پیام
