آغاز اجراهای عمومی و فصلی تئاتر خیابانی پس از وقفه‌ای شش ساله
۷۰ هنرمند در قالب ۱۳ گروه تئاتر خیابانی، پس از وقفه‌ای شش ساله، اجراهای عمومی و فصلی تئاتر خیابانی را از سر می‌گیرند.
به گزارش ایسنا به نقل از روابط عمومی اداره کل هنرهای نمایشی، کانون تخصصی تئاتر خیابانی این اداره کل از آغاز اجرای عمومی و فصلی گروه‌های تئاتر خیابانی پس از وقفه‌ای شش ساله خبر داد.
این اجراهای عمومی و فصلی گروه‌های تئاتر خیابانی با عنوان «تئاتر با مردم» با حضور ۱۳ گروه شکل می‌گیرد. هر گروه ۱۰ اجرا دارد و در مجموع ۱۳۰ اجرا برگزار خواهد شد.
این ۱۳ گروه نمایشی عبارتند از «آدم‌های بافرهنگ» به نویسندگی و کارگردانی رضا فقیهی با مدت زمان ۳۰ دقیقه، «زیرزمین» به نویسندگی و کارگردانی مسعود براهیمی با مدت زمان ۳۵ دقیقه، «ویروس» به نویسندگی و کارگردانی سعید خیراللهی با مدت زمان ۳۵ دقیقه، «وصیت» به نویسندگی و کارگردانی مصطفی کولیوندی با مدت زمان ۲۵ دقیقه، «قبل، حین، بعد» به نویسندگی و کارگردانی مرتضی وکیلیان با مدت زمان ۲۰ دقیقه، «من کجا، شما کجا» به نویسندگی و کارگردانی علی رحیمی با مدت زمان ۲۵ دقیقه، «افسانه ننه دریا و دختر تنها» به نویسندگی و کارگردانی رسول حق‌شناس با مدت زمان ۱۵ دقیقه، «خاطره مشترک» به نویسندگی هما پارسایی و کارگردانی مشترک مصطفی مباشرامینی و احمد صمیمی با مدت زمان ۳۰ دقیقه، «دشمن مردم» به نویسندگی و کارگردانی شهاب راحله با مدت زمان ۳۵ دقیقه، «داستان مردم» به نویسندگی و کارگردانی پیام عزیزی با مدت زمان ۳۰ دقیقه، «زلزله» به نویسندگی و کارگردانی ابوذر چهل‌ایرانی با مدت زمان ۲۵ دقیقه، «ژیلت» به نویسندگی مشترک ابوالفضل حاج‌علی‌خانی و مجتبی بندری و کارگردانی مجتبی بندری با مدت زمان ۲۵ دقیقه و «هر چی سنگه مال پای لنگه» به نویسندگی علی‌اکبر کنعانی و کارگردانی مارال ایزدبخش با مدت زمان ۲۰ دقیقه.
از جمله نکات قابل توجه این اجرای عمومی و فصلی تئاتر خیابانی که پس از شش سال وقفه مجدداً با حضور ۷۰ هنرمند از سر گرفته شده‌اند می‌توان به حضور گروه نمایش «افسانه ننه دریا و دختر تنها» با بازیگران توانمند مبتلا به سندروم دون اشاره کرد.
همچنین در میان این ۱۳ گروه، یک نویسنده و یک کارگردان زن، نویسنده نمایش «خاطره مشترک» و کارگردان نمایش «هر چی سنگه مال پای لنگه» حضور دارند.
این نمایش‌های خیابانی که از ۲۷ فروردین تا هفتم اردیبهشت اجرا می‌شوند مضامینی اجتماعی، اخلاقی و دینی دارند و هر روز از ساعت ۱۶ تا ۱۹ در قالب روزی شش اجرا در محوطه مجموعه تئاتر شهر میزبان علاقه‌مندان می‌شوند.
انتهای پیام 
