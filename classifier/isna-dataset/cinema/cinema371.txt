نمایش ۱۰ فیلم ایرانی در جشنواره شانگهای 
بیست و دومین جشنواره فیلم شانگهای از ۲۵ خرداد تا ۳ تیر (۱۵ تا ۲۴ ژوئن) در چین برگزار خواهد شد و آثار ۱۰ سینماگر ایرانی در این رویداد به نمایش درخواهند آمد.
به گزارش ایسنا و به نقل از سینه ایران، در این جشنواره «قصر شیرین» ساخته رضا میرکریمی در بخش مسابقه فیلم‌های بلند، «تشریح» ساخته سیاوش شهابی در بخش مسابقه فیلم‌های کوتاه، «همچنان که می‌مردم» ساخته مصطفی سیاری در بخش رقابتی استعداد جدید آسیا (این فیلم در بخش بهترین فیلم و بهترین فیلمبرداری نامزد شده)، «سه رخ» ساخته جعفر پناهی در بخش زنده باد جشنواره، فیلم‌های بلند «مغزهای کوچک زنگ زده» ساخته هومن سیدی، «درون ماهی» ساخته بهزاد وزیری، «سال دوم دانشکده من» ساخته رسول صدر عاملی، «عرق سرد» ساخته سهیل بیرقی، «اتاق تاریک» ساخته روح الله حجازی و «ماهی قرمز» ساخته علیرضا گل افشان و محصول آلمان در بخش غیر رقابتی دهکده جهانی به نمایش درمی‌آیند.
انتهای پیام
