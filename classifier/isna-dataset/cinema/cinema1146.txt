جشنواره کن و نتفلیکس برای دومین سال پیاپی به توافق نرسیدند
گزارش‌ها حاکی از آن است که مذاکرات جشنواره کن و کمپانی نتفلیکس برای امسال نیز به بن بست رسیده و کن 2019 میزبان هیچ فیلمی از محصولات این کمپانی درجشنواره نخواهد بود. 
به گزارش ایسنا به نقل از گاردین، جشنواره کن در سال ۲۰۱۸ و به دلیل توافق نکردن با نتفلیکس، در نهایت هیچیک از آثار این کمپانی آمریکایی را در جشنواره نمایش نداد و با فرصت نمایش فیلمی چون «روما»، «سوگلی»، «نخستین انسان» و «ستاره‌ای متولد شده است» را از دست داد.
«روما» ساخته «آلفونسو کوارون» در افتتاحیه جشنواره رقیب یعنی ونیز رونمایی شد و علاوه بر کسب شیر طلای بهترین فیلم به عنوان موفق‌ترین فیلم فصل جوایز سینمایی ۲۰۱۹-۲۰۱۸ در نهایت سه جایزه اسکار را نیز به خانه برد. «سوگلی»، «نخستین انسان» و «ستاره‌ای متولد شده است» نیز در مجموع سه جایزه اسکار کسب کردند.
در حالی که کمتر از دو ماه به آغاز هفتاد و دومین دوره جشنواره کن مانده است، منابع آگاه سینمایی از عدم حضور محصولات نتفلیکس برای دومین سال پیاپی در کن خبر می‌دهند و این به آن معناست که فرصت نمایش آثاری چون «مرد ایرلندی» به کارگردانی «مارتین اسکورسیزی» با بازی «رابرت دنیرو»، «آل پاچینو » و «جوپشی»، جدیدترین ساخته «استیون سودربرگ» با نام «رختشویی» با بازی «مریل استریپ» و « گری اولدمن » و همچنین اقتباس «دیوید میچود» از شکسپیر با نام «شاه» با بازی «بن مندلسون»، «تیموثی شالمی» و «جولادرگارتن» در کن از دست می‌رود.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام
