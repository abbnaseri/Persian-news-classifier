بازدید انتظامی از روند تولید انیمیشن «آبتین»
در اولین دیدار رسمی سرپرست سازمان سینمایی از پروژه‌های سینمایی در دست تولید، حسین انتظامی با حضور در شرکت سینمایی اشراق، از مراحل تولید فیلم سینمایی انیمیشن «آبتین» محصول مشترک ایران و کره‌جنوبی بازدید کرد.
به گزارش ایسنا به نقل از روابط عمومی سازمان سینمایی، این فیلم سینمایی انیمیشن با مشارکت مرکز گسترش سینمای مستند و تجربی و Studio Holhory Co. کره‌جنوبی، به تهیه‌کنندگی علی نوری اسکویی و کارگردانی هیوم جو کیم در پروسه تولید قرار دارد.
در این بازدید که انتظامی را سیدمحمدمهدی طباطبایی‌نژاد (مدیرعامل مرکز گسترش)، مرتضی رزاق‌کریمی (قائم‌مقام مرکز)، امیرمحمد دهستانی (معاون انیمیشن مرکز)، مسعود نجفی (مدیر روابط عمومی سازمان سینمایی)، شهنام صفاجو (مدیر روابط عمومی مرکز) و رسول نبی‌ابهری (کارشناس بخش انیمیشن مرکز) همراهی می‌کردند، علی نوری اسکویی به ذکر توضیحاتی پیرامون پروژه «آبتین» پرداخت و گفت: این فیلم تجربه بزرگی برای تولید انیمیشن در ایران است، بویژه در حوزه‌ی تولید مشترک و عرضه بین‌المللی انیمیشن سینمایی که می‌تواند سرفصل مهمی قرار گیرد.
وی تصریح کرد: «آبتین» محصول مشترک ایران و کره‌جنوبی است، خانم هیوم جو کیم کارگردانی فیلم را برعهده دارد، دو مدیر هنری ایرانی و کره‌ای در پروژه فعال هستند، انیماتورهای فیلم ایرانی هستند، اصلی‌ترین بخش تولید در ایران و پست پروداکشن هم در کره انجام می‌شود.
اسکویی ادامه داد: این فیلم در اواسط پروداکشن اصلی قرار دارد و این مرحله تا اواخر سال ۹۸ به طول می‌انجامد تا وارد مرحله‌ی پست پروداکشن در کره‌جنوبی شویم.
وی درخصوص موضوع انیمیشن «آبتین» هم گفت: قصه‌ی فیلم مرتبط با هر دو کشور و مبتنی بر منظومه حماسی کوشنامه است. آبتین شاهزاده‌ی ایرانی بخاطر خیانت کوش، از پادشاهی دور شده و به شرق می‌گریزد. در آنجا با پرنسس کره‌ای آشنا می‌شود و با کمک او به ایران بازگشته و حکومت خود را پس می‌گیرد...
تهیه‌کننده «آبتین» تاکید کرد: در بازنویسی فیلمنامه سعی کردیم ویژگی‌ها و اِلمان‌های ایرانی پروژه را پرُرنگ کنیم؛ از جمله توانایی ویژه‌ای که شخص آبتین از آن برخوردارست و همین نکته باعث بازگشت او به ایران می‌شود.
وی یادآور شد: یکی از ویژگی‌های مهم «آبتین» این است که این پروژه سینمایی توانسته گروه‌های انیمیشن کشور را به خدمت گرفته و فعال کند. فیلم هم‌اینک توسط عوامل هنری و اجرایی در شهرهای مختلف کشور از جمله کرمان، مشهد، کرج در حال تولید است و گروه‌های متعدد انیمیشن در بخش‌های مختلف آن همکاری دارند.
در ادامه، حسین انتظامی ضمن بازدید از روند تولید این فیلم انیمیشن در استودیو شرکت سینمایی اشراق، با تشکر و قدردانی از عوامل پروژه به اهمیت تولید مشترک و ضرورت توجه هرچه بیشتر به آثار سینمایی انیمیشن اشاره کرد.
سرپرست سازمان سینمایی در گفتگو با عوامل تولید «آبتین» یادآور شد: این اولین بازدید وی از پروژه‌های سینمایی کشور بوده که نشان از توجه ویژه به هنر- صنعت انیمیشن دارد.
انتظامی به ضرورت بیان ظرفیت‌های تاریخی و فرهنگی ایران در این پروژه انیمیشن نیز اشاره کرد و این همکاری مشترک را به فال نیک گرفت.
وی تاکید کرد: ما باید برای مخاطب سینمای انیمیشن ذائقه‌سازی کرده و تلاش کنیم با ساخت آثار باکیفیت که در حد استانداردهای جهانی باشد، مخاطب سینماروی ایرانی را به فیلم انیمیشن علاقمند کنیم.
در پایان این دیدار، تهیه‌کننده انیمیشن سینمایی «آبتین» اظهار کرد که این اثر پس از پشت سر گذاشتن مراحل تولید و پست‌پروداکشن، برای نمایش در جشنواره فیلم فجر سال ۱۳۹۹ آماده شود.
انتهای پیام
