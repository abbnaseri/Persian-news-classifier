آغاز اجرای نمایشی با تم عشق میانسالی 
کارگردان «یک زن و یک مرد» با اشاره به اینکه فضای اثر جدید نمایشی او دارای تمی عاشقانه است، تاکید کرد این نمایش به دنبال دغدغه‌های انسانی و اجتماعی کارهای من به عشق میانسالی می‌پردازد.
به گزارش ایسنا، نمایش «یک زن و یک مرد» نوشته الکسی آربوزوف و به کارگردانی هوشمند هنرکار از امروز دوشنبه ۲۰ خرداد ماه ساعت ۱۹:۳۰ در تالار موزه استاد انتظامی روی صحنه می‌رود.
هنرکار معتقد است که مضمون عاشقانه و جذاب این اثر با آنچه این روزها روی صحنه تئاتر می‌بینیم متفاوت است، او در این نمایش که دارای دو شخصیت است، با دو بازیگر باسابقه تئاتر کاظم هژیرآزاد و ناهید مسلمی همکاری دارد.
این کارگردان در گفت‌وگویی با ایسنا درباره ویژگی‌های نمایشنامه «یک زن و یک مرد» که باعث شد سراغ آن برود و برای اجرا انتخابش کند، توضیح داد: «شیوه کار من چنین است که معمولاً دنبال تکیه بر یک فضای ثابت نیستم و سراغ فضاهای متنوع و متفاوتی می‌روم، در عین حال هر کسی می‌تواند مشخصه‌های ثابتی را در کارهای من ببیند؛ از جمله به نوعی دغدغه‌مندی اجتماعی. هر کاری که من دست بگیرم به نوعی به روابط انسانی باز می‌گردد و معتقدم اساس تئاتر هم تا حد زیادی همین خصوصیت را دارد.»
او ادامه داد: «شاید نیاز داشتم پس از یکی دو کاری که مقداری سنگین و در عین حال برای خودم خیلی دوست داشتنی بود، مانند «زندانی خیابان نواب» و «فاندو و لیز»، کاری دست بگیرم که به لحاظ عاطفی و روانی سبک‌تر باشد و بتوانم راحت‌تر کار کنم. متن «یک زن و یک مرد» مدتی در ذهنم بود و حال فرصتی پیدا شد که این متن را دست بگیرم و روی آن کار کنم.»
هنرکار در پاسخ به اینکه چه مولفه‌های و شاخصه‌هایی در نمایشنامه «یک زن و یک مرد» وجود دارد، بیان کرد: «در کارنامه من نمایش‌های بسیاری هستند که زمینه رئال دارند، در عین حال که البته کارهایی موجود هستند که از حوزه رئال خارج می‌شوند مانند «پرده‌ها از راه می‌رسند»، «فاندو و لیز» و … «یک زن و یک مرد» کاری واقع گرا و به نوعی واقع گرای اجتماعی است که در دوره‌ای در آثار نویسندگان روسی ظاهر می‌شود. به ویژه نمایش‌نویسی مثل آربوزوف خود یکی از چهره‌های شاخص همین سبک رئالیزم سوسیالیستی است، ولی طبیعتاً واقع گرایی آربوزوف وقتی به قرن ۲۱ می‌آید و به دست آدمی چون من می‌رسد، که نگاه متفاوتی به رئالیزم دارم، تا حدودی دگرگون و از نظر واقع گرایی متفاوت می‌شود.»
او تاکید کرد: ««یک زن و یک مرد» یک عاشقانه بسیار جذاب و دوست داشتنی است که توسط آربوزوف نوشته شده؛ او نمایشنامه‌نویس خیلی خوبی است، ولی کارهایش در ایران، به جز یکی دو بار توسط مهین اسکویی، شناخته و اجرا نشده است. این نمایشنامه متن لطیف و خاصی است که به عشق میانسالی می‌پردازد و از آن موضوعاتی که شاید با آنچه این روزها روی صحنه‌ها می‌بینیم متفاوت است.»
این کارگردان درباره اینکه «یک زن و یک مرد» هم مانند تعداد زیادی از کارهایش دو شخصیتی است و از حضور دو بازیگر باسابقه بهره‌مند است، توضیح داد: «تعداد نمایش‌هایی با دو، سه و در نهایت چهار شخصیت در کارنامه من دیده می‌شود، حتی کاری مانند «فاندو و لیز» که پنج بازیگر داشت، عملاً دو بازیگر محوری فاندو و لیز را داشت. علاقه من به این قبیل کارهاست و این نمایش هم از همین دست است.»
هنرکار در پاسخ به اینکه چطور با مسلمی و هژیرآزاد که پیش از این هم همکاری داشته، در این نمایش همراه شده است، گفت: «دلیل اینکه به سراغ بازیگرانی چون کاظم هژیرآزاد و ناهید مسلمی آمدم طبیعی است که دو شخصیت این نمایش، در این سن و سال هستند. این دو نفر از کسانی هستند که قبلاً با آن‌ها کار کردم، تعهد تئاتری و توانایی‌هایشان را می‌شناسم، زبان هم را می‌فهمیم. هر دو اهل تئاتر واقعی هستند و اینکه می‌گویم را اصلاً تعارف نمی‌کنم، اگر بخواهم ده هنرمند اصیل تئاتر را مثال بزنم مطمئناً این دو بازیگر جزو آن‌ها خواهند بود. اصول حرفه‌ای تئاتر، روابط و تعهد کاری را می‌دانند و بازیگران بسیار خوبی هستند و می‌توانستند هر دو بهترین انتخاب من باشند.»
او همچنین درباره انتخاب خانه موزه استاد انتظامی برای اجرای نمایش «یک زن و یک مرد»، گفت: ««یک مرد و یک زن» کاری دو نفره و جمع جور است، نه اینکه نشود این کار را در سالنی بزرگ‌تر و با دکورهای عظیم‌تری اجرا کرد اما می‌توانم بگویم با شرایط فعلی تئاتر ما، چنین چیزی جواب نمی‌دهد. بنابراین بهتر است در سالن‌های کوچکی که می‌شود یک کار صمیمی که فاصله بین تماشاچی و بازیگر در آن کم و ارتباط نزدیک‌تر است اجرا شود.»
هنرکار با اشاره به ویژگی‌های این سالن افزود: «سالن موزه استاد انتظامی خوب و قابل قبول است، ایراداتی دارد که می‌توانست نداشته باشد، اما از امکاناتی که وجود داشته استفاده شده و برای اجرای نمایش‌های جمع و جوری مانند «یک زن و یک مرد» مناسب است. خوشبختانه مدیریت خوبی هم دارد که کمک می‌کند تا کارهای قابل قبول و قوی در این سالن اجرا شود و مورد حمایت قرار بگیرد. در نهایت جمیع شرایطی که اینجا وجود داشت برای تیم ما مطلوب بود.»
این هنرمند پیش بینی خود را از استقبال مخاطبان با توجه به بازیگران شناخته شده و مضمون طنز نمایش «یک زن و یک مرد»، اینچنین بیان کرد: «یک کارگردان تئاتر الزاماً متخصص جذب تماشاچی و یا فردی دارای توانا برای پیش‌بینی فروختن یا نفروختن نمایش نیست. با این وجود بر این باروم که جذب تماشاگر از دغدغه‌های هر کارگردان است، هرچند که تخصصش نیست.»
هنرکار ادامه داد: «اولین نکته‌ای که برای من همیشه مهم است، جذابیت نمایش برای تماشاچی، شناخت مخاطب هدف آن نمایش و ارائه کار درست به اوست تا راضی و خشنود از سالن خارج شود و به نظرم «یک زن و یک مرد» هم چنین ویژگی دارد. با توجه به شرایط اجتماعی امروز و همچنین شرایطی که بر فضای تئاتر حاکم است خیلی نمی‌توانم پیش بینی دقیقی در مورد استقبال تماشاچی بکنم، امیدوارم موفق باشیم. برنامه‌ریزی‌هایی هم در حوزه تبلیغات انجام داده‌ایم ولی الان زود است که بتوانیم پیش بینی دقیقی درباره میزان استقبال مخاطبان انجام دهیم.»

انتهای پیام 
