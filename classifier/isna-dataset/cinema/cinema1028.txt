معرفی سه اثر دیگر جشنواره جهانی فیلم فجر
سه فیلم دیگر از مجموع فیلم‌های حاضر در بخش «نمایش‌های ویژه – بهترینِ کشورها» در سی‌وهفتمین جشنواره جهانی فیلم فجر معرفی شد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، سه فیلم «زن مبارز»، «کیک» و «گناهکار» در بخش «نمایش‌های ویژه – بهترینِ کشورها» سی‌وهفتمین جشنواره جهانی فیلم فجر به نمایش درمی آیند. در این بخش مجموعاً ۱۰ فیلم منتخب از سینمای کشورهای مختلف حضور دارد.
«زن مبارز» (Woman at War) دومین فیلم بلند بندیکت ارلینگسون از کشور ایسلند است.
این فیلم در بخش هفته منتقدان کن و جشنواره‌های بین المللی قاهره و پالم اسپرینگز به نمایش در آمده و نامزد جوایز فیلم‌های اروپایی و برنده جوایزی از جشنواره‌های بین المللی لوبلیانا و والادولید بوده است.
«زن مبارز» فیلم معرفی شده به آکادمی اسکار در بخش فیلم خارجی زبان توسط کشور ایسلند در سال ۲۰۱۸ بوده و جودی فاستر به قصد بازسازی نسخه آمریکایی حقوق آن را خریداری کرده است.
در خلاصه داستان این فیلم آمده است: هالا زن پنجاه ساله و فعال محیط زیست است که برای ایسلندی سالم، با کارخانه‌های آلومینیوم سازی در حال مبارزه است. در میانه مبارزه و در مهم‌ترین بخش عملیاتش به او خبر می‌رسد که فرزندی که مدت‌ها بود برای سرپرستی او تقاضا داده بود هم اکنون در اوکراین پیدا شده است.
«کیک» (Cake) اولین اثر بلند عاصم عباسی از کشور پاکستان است که در جشنواره پالم اسپرینگز به نمایش در آمده و در مقام نماینده پاکستان به نود و یکمین دوره اسکار برای شرکت در بخش فیلم‌های خارجی زبان معرفی شد.
«کیک» روایت خانواده‌ای متمول در پاکستان است که برای مراسم تولد پدرشان دور هم جمع می‌شوند و در رویارویی با یکدیگر، اسرار خانواده را برملا می‌کنند. خانواده‌ای به ظاهر شاد که در درون ملتهب و حساس هستند.
«گناهکار» (The Guilty) اولین ساخته کارگردان دانمارکی گوستاو مولر است. این فیلم برنده جوایزی از جشنواره‌های ساندنس، تسالونیکی، تورینو، زوریخ و والادولید بوده و در جشنواره‌های بین المللی پالم اسپرینگز، ملبورن، لوبلیانا، مونیخ و سائوپائولو شرکت کرده است.
«گناهکار» از سوی کشور دانمارک به اسکار معرفی شد و به فهرست کوتاه ۹ فیلم رشته فیلم خارجی زبان در نود و یکمین مراسم اسکار راه یافت.
در خلاصه داستان این فیلم آمده است: ایستگاه پلیسی در شهری در دانمارک… زمانی که آسگر هولم پلیس کشیک به پایان زمان کاری خود رسیده است، با تماسی عجیب روبرو می‌شود. زنی تماس می‌گیرد و به ناگهان تلفن قطع می‌شود و مشخص می‌شود زن دزدیده شده است. هولم کمک برای پیدا کردن زن ناشناس را آغاز می‌کند.
همچنین همانطور که پیش از این اعلام شده بود، ریتی پان کارگردان کامبوجی که در سی و ششمین جشنواره جهانی فیلم فجر جایزه صلح را دریافت کرد، در دوره سی و هفتم جشنواره با فیلم «قبرهای بی نام و نشان» (Graves Without a Name) در بخش «نمایش‌های ویژه: بهترینِ کشورها» حضور خواهد داشت.
«قبرهای بی نام و نشان» مستندی شاعرانه است که در امتداد مکاشفات ریتی پان فیلمساز نام آشنای کامبوجی درباره تاثیرات پایدار نسل‌کشی در کامبوج ساخته شده است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
