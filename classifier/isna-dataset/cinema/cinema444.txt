چیدمان اکران رمضان قابل قبول نبود
یک تهیه‌کننده و پخش‌کننده سینمایی معتقد است: ضعف اکران در ماه رمضان به علت سرگروه بودن پخش‌کنندگان سینمایی است.
عبدالله علیخانی در گفت‌وگو با ایسنا، درباره ارزیابی‌اش از گیشه سینما در ماه رمضان بیان کرد: امسال شاهد چیدمان خوبی برای فیلم‌های روی پرده در روزهای ماه رمضان نبودیم به این علت که سرگروه‌های سینمایی خودشان دفتر پخش داشتند و فیلم‌هایی را که فکر می‌کردند استقبال بهتری از آن‌ها خواهد شد برای عید فطر نگه داشتند.
او ادامه داد: امسال بدترین فروش را نسبت به سال‌های قبل داشتیم زیرا برنامه‌ریزی‌ای انجام شد که فیلم‌های ضعیف را در ماه رمضان که به قول خودشان یک وقت مرده است، اکران کنند و فیلم‌های مهم را از عید فطر روی پرده ببرند که همین کار هم باعث خواهد شد این فیلم‌ها شرایط مطلوبی برای اکران نداشته باشند. در نهایت اکنون با چیدمان قابل قبولی مواجه نیستیم که البته با توجه به شرایط موجود بعد از این هم شرایط اکران فیلم‌ها خوب نخواهد بود.
تهیه‌کننده فیلم «دشمن زن» و «خالتور» با تاکید بر این‌که "اگر این فیلم‌ها به گونه دیگری در کنار هم قرار می‌گرفتند بازدهی بهتری هم برای سینما و هم برای فیلم‌ها به دست می‌آوردیم" بیان کرد: اجرای طرح‌هایی مانند داشتن برنامه برای نمایش فیلم‌ها از ابتدا تا انتهای سال هم دیگر کارایی ندارد و آن زمان هم مشکلات خاص خودش را داشت و در آن موقعیت هم "حکیم فرموده‌ای" عمل می‌شد و نارضایتی‌هایی در پی داشت. اکنون ما مشکل‌مان این است که سرگروه‌های سینمایی تصمیم‌گیرنده شده‌اند و علاوه بر آن خودشان فیلمساز هم هستند و می‌خواهند فیلم‌شان را روی پرده ببرند. بر همین اساس زمان‌های خوب گیشه را در اختیار هر کسی قرار نمی‌دهند. در ادامه دفاتری که سرگروه ندارند هم همیشه از داشتن وقت خوب محروم هستند. به همین علت به آن دفترها هم فیلم کم‌تری داده می‌شود زیرا توان اکران خوب ندارند.
این پخش‌کننده سینمایی در ادامه صحبت‌های خود درباره راه حل این مشکل توضیح داد: راه حلش این است که سرگروه کسی باشد که دفتر پخش نداشته باشد و سینمایی سرگروه شود که دفتر پخش نداشته باشد تا برایش فرقی نکند فیلمی که اکران می‌شود برای چه کسی است. در این میان ما فیلم‌هایی را هم داریم که فقط ساخته می‌شوند و برای‌شان مهم نیست که چه زمانی روی پرده خواهند رفت و تنها هدف‌شان این است که بگویند اثرشان اکران شد و دنبال بازدهی نیستند در واقع یکی از کارکردهای گروه هنروتجربه و علت به وجود آمدن آن همین بود. با این حال مقوله بدنه سینما کارکرد متفاوتی دارد و نباید همه را با یک چشم نگاه کرد.
علیخانی در پایان صحبت‌های خود اظهار کرد: شورای عالی اکران هم در این اتفاقات تأثیر زیادی نداشته است و حتی شورای صنفی هم کاری از دستش برنمی‌آید و مانند یک محضردار و ناظر بر حسن اجرای کارهاست و خودش در این میان نقش تعیین‌کننده‌ای نداشته و ندارد.
انتهای پیام
