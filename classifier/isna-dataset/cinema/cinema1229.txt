مجید اخوان درگذشت
مجید اخوان از طراحان صحنه و لباس و طراح پوستر سینمایی در سن ۶۲ سالگی در 22 اسفند ماه بر اثر سرطان درگذشت.
پسر این هنرمند در گفت‌وگو با ایسنا ضمن تایید این خبر گفت: پدر سرطان ریه داشتند و متاسفانه عصر امروز در خانه فوت کردند.
او همچنین بیان کرد که مراسم تشییع پیکر این هنرمند متعاقبا و با هماهنگی با خانه سینما اعلام خواهد شد.
مجید اخوان در سال ۱۳۳۵ در مشهد متولد شد و دارای کارشناسی ارشد گرافیک از دانشکده هنرهای تزئینی است.
او فعالیت سینمایی را با طراحی پوستر فیلم «ترنج» به کارگردانی محمدرضا اعلامی در سال ۶۵ آغاز کرد و کاندیدای جایزه طراحی پوستر فیلم هم شد.
از دیگر فعالیت های او می‌توان به طراحی صحنه و لباس و دکور، طراح گرافیک، نقاشی، تدریس طراحی و نقاشی و... نیز اشاره کرد.
از موفقیت‌های کاری او می‌توان به کاندیدای دریافت جایزه بهترین طراحی پوستر فیلم فجر برای پوستر فیلم‌های «ترنج»، «بازی بزرگان»، «کیمیا» و «بلندی‌های صفر« اشاره کرد.
این هنرمند علاوه بر این، طراحی بیش از ۶۰۰ طرح جلد، ۲۰۰ پوستر فرهنگی و تبلیغاتی و طراحی بیش از ۳۰۰ آرم و نشانه و داوری چندین نمایشگاه در بخش طراحی صحنه، پوستر و طراحی جلد کتاب را در رزومه کاری خود دارد.
مجید اخوان در حوزه طراحی صحنه و لباس در فیلم سینمایی «زندگی» به کارگردانی اصغرهاشمی در سال ۱۳۷۶ نیز همکاری داشته است.
انتهای پیام
