بلیت سینماهای استان‌های سیل‌زده نیم بها شد
ابراهیم داروغه‌زاده از ارائه خدمات ویژه در استان‌های سیل‌زده خبر داد.
به گزارش ایسنا به نقل از روابط عمومی سازمان امور سینمایی و سمعی بصری، ابراهیم داروغه‌زاده - معاون نظارت و ارزشیابی سازمان سینمایی- با ابراز تأسف از وقوع سیل اخیر در سه استان فارس، گلستان و مازندران و همدردی با آسیب‌دیدگان این حادثه گفت: به دنبال دستور وزیر فرهنگ و ارشاد اسلامی درباره کمک به هم وطنان در این استان‌ها در حوزه‌های مختلف و همچنین تاکید حسین انتظامی رئیس سازمان سینمایی مبنی بر ایجاد روحیه بخشی بین هموطنان سیل زده مقرر شد تا سینماها خدمات ویژه‌ای را در این سه استان ارائه دهند.
او افزود: با هماهنگی‌های صورت گرفته تمامی سینماهای سه استان گلستان، مازندران و فارس از فردا پنجشنبه ۸ فروردین به مدت پنج روز تمامی فیلم‌های درحال اکران نوروز را به صورت نیم‌بها به نمایش می‌گذارند. داروغه‌زاده همچنین گفت: در برخی مناطق نیز که سالن سینما وجود ندارد سینماهای سیار فیلم‌های سینمایی را برای هموطنان اکران می‌کنند.
انتهای پیام
