اکران «عرق سرد» در شهرهای اصلی استرالیا


فیلم «عرق سرد» به کارگردانی سهیل بیرقی پیش از نمایش در جشنواره فیلم سیدنی، در پنج شهر بزرگ استرالیا اکران می‌شود. 
به گزارش ایسنا، این فیلم در بخش فیلم‌های بلند جشنواره بین‌المللی فیلم سیدنی استرالیا، از تاریخ ۹ تا ۱۴ ژوئن (۱۵ تا ۲۶ خرداد) به نمایش گذاشته خواهد شد و تنها نماینده سینمای ایران در این دوره از جشنواره سیدنی محسوب می‌شود.
همچنین از پنجشنبه این هفته (۲۳ می) اکران این فیلم در پنج شهر بزرگ استرالیا (ملبورن، بریزبن، ادلاید، کانبرا و پرت) انجام می‌شود. مؤسسه دریچه سینما به مدیریت آرمین میلادی پخش «عرق سرد» در استرالیا را بر عهده دارد.
«عرق سرد» درباره‌ی ممنوع الخروج کردن یک ورزشکار زن توسط شوهرش است و تمامی بازیگران این فیلم در جشنواره‌ی فیلم فجر کاندید دریافت سیمرغ شدند. همچنین امیر جدیدی و سحر دولتشاهی برای بازی در این فیلم موفق به دریافت سیمرغ بلورین بهترین بازیگر نقش اول مرد و نقش مکمل زن شدند.
این فیلم پیش از این در بخش رقابتی جشنواره فیلم استکهلم، بخش "آینده آسیا" سی و یکمین جشنواره فیلم توکیو و همچنین جشنواره فیلم «بنگلور»، «پالم اسپرینگز» و بخش ویترین بین‌المللی جشنواره فیلم «پاناما» نیز به روی پرده رفته است.
انتهای پیام  
