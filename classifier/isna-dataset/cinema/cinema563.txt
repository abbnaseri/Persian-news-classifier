انتشار فراخوان جشنواره‌ی فیلم کودک و نوجوان
مقررات و فراخوان سی‌ودومین جشنواره بین‌المللی فیلم‌های کودکان و نوجوانان به منظور اعتلای تولیدات سینمای کودک و نوجوان و معرفی آثار برتر این حوزه در عرصه ملی و بین‌المللی منتشر شد.
به گزارش ایسنا به نقل از ستاد خبری سی‌ودومین جشنواره بین‌المللی فیلم‌های کودکان و نوجوانان؛ براساس توافق‌نامه سازمان امور سینمایی و سمعی و بصری، شهرداری اصفهان و بنیاد سینمایی فارابی، سی و دومین جشنواره بین‌المللی فیلم‌های کودکان و نوجوانان از ۲۸ مرداد تا ۴ شهریورماه ۱۳۹۸ (همزمان با عید سعید غدیرخم) برابر با ۱۹ تا ۲۶ آگوست ۲۰۱۹ در دو بخش «ملی» و «بین المللی» بر اساس شرایط و مقررات زیر در شهر تاریخی اصفهان برگزار می‌شود.
در این دوره آثار مورد توجه مبتنی بر آموزه‌های اعتقادی، اخلاق نیکو، سبک زندگی، احترام به نهاد خانواده و همنوعان، نشاط و شادی، امید و اعتماد به نفس، تلاش برای پیشرفت، مسئولیت پذیری اجتماعی، دوستی با طبیعت و آمادگی مخاطب برای مواجهه با چالش‌های دنیای آینده می‌باشد.

متن کامل فراخوان سی و دومین جشنواره بین‌المللی فیلم‌های کودکان و نوجوانان به شرح ذیل است:
۱. اهداف جشنواره
۱-۱) معرفی آثار برتر سینمای کودک و نوجوان در عرصه ملی و بین‌المللی
۲-۱) زمینه‌سازی برای توسعۀ پایدار و متوازن سینمای کودک و نوجوان
۳-۱) زمینه‌سازی برای تبادل اندیشه و تعامل دست‌اندرکاران سینمای کودک و نوجوان، صاحب‌نظران و همۀ ارکان زنجیرۀ تولید، عرضه و ترویج صنایع فرهنگی
۴-۱) تلاش برای ارتقاء کیفی و گسترش ضریب نفوذ سینمای کودک و نوجوان از طریق شناسایی ظرفیت‌ها و بازیابی سرمایه‌های انسانی و فرهنگی

۲. بخش‌های اصلی جشنواره
۲-۱) مسابقه سینمای بین‌الملل
۱-۱-۲) مسابقه فیلم‌های سینمایی
* بهترین فیلمنامه فیلم سینمایی
* بهترین کارگردانی فیلم سینمایی
* بهترین فیلم سینمایی
* بهترین فیلم سینمایی پویانمایی
* جایزه ویژه هیات داوران
۲-۱-۲) مسابقه فیلم‌های کوتاه
* بهترین فیلم کوتاه داستانی
* بهترین فیلم کوتاه پویانمایی
۲-۲) مسابقه سینمای ایران
۱-۲-۲) مسابقه فیلم‌های سینمایی
* بهترین بازیگر فیلم سینمایی
* بهترین فیلمنامه فیلم سینمایی
* بهترین کارگردانی فیلم سینمایی
* بهترین فیلم سینمایی
* بهترین فیلم سینمایی پویانمایی
* جایزه ویژه هیات داوران
۲-۲-۲) مسابقه فیلم‌های کوتاه
* بهترین فیلم کوتاه داستانی
* بهترین فیلم کوتاه پویانمایی
۳-۲-۲) مسابقه فیلم‌های بلند داستانی
* بهترین فیلمنامه فیلم بلند داستانی
* بهترین کارگردان فیلم بلند داستانی
* بهترین فیلم بلند داستانی
۴-۲-۲) جوایز ویژه دبیر
*در این دوره، ذیل بخش مسابقه سینمای ایران، به آثاری که «نوآوری»، «ظرفیت کسب و کار» و «پیوست فرهنگی» را مورد توجه قرار داده باشند، از سوی دبیر جشنواره جوایز ویژه‌ای اهدا می‌شود. منظور از «پیوست فرهنگی» ظرفیت‌های یک فیلم برای گسترش به صنایع مجاور و تبدیل آن به منظومه‌ای از آثار فرهنگی است.
۵-۲-۲) آثار قابل تبدیل به وب‌سری
*با توجه به گسترش قلمرو فضای مجازی و تلاش برای تولید محتوای بومی ویژۀ گروه سنی کودکان و نوجوانان، به عنوان مأموریت ملی، در این دوره از جشنواره در بخشی ویژه به «آثار وب‌سری «پرداخته می‌شود.
۲-۳) جایزۀ سیفژ
یک هیات داوری بین‌المللی (یک داور ایرانی و دو داور خارجی) معرفی شده از سوی سازمان سیفژ (سازمان بین‌المللی فیلم‌های کودک و نوجوان) جایزه اصلی این سازمان جهانی را به بهترین فیلم بلند جشنواره اهدا خواهند کرد. این جایزه به تشخیص هیات داوران، به کارگردان و یا تهیه کننده فیلم اهدا می‌شود. همچنین این هیات یک دیپلم افتخار نیز به یک فیلم کوتاه یا پویانمایی کوتاه اهدا می‌کند.
۲-۴) جایزه هیئت داوران کودک و نوجوان بین الملل
در این بخش یک گروه داوری، متشکل از کودکان و نوجوانان ایرانی و خارجی که از سوی دبیرخانه جشنواره برگزیده خواهند شد، به بهترین فیلم سینمایی در این بخش پروانه زرین اهدا می‌کنند.
۲-۵) جایزه شهید بهنام محمدی
در این بخش تندیس زرین اولین شهید نوجوان دوران دفاع مقدس به تهیه کننده یا کارگردان یک فیلم که با مضامین ایثار، دفاع مقدس، مقاومت و ارزش‌های اسلامی تولید شده باشد اهدا می‌شود.
۲-۶) جایزه ویژه زاون قوکاسیان
در این بخش یک گروه داوری، متشکل از منتقدان، فعالان فرهنگی و هنری و سینماگران اصفهان که از سوی دفتر جشنواره در استان برگزیده خواهند شد، به بهترین فیلم در بخش سینمای ایران این جایزه را اهدا می‌کنند.
۲-۷) جایزه هیأت داوری کودکان و نوجوانان ایران
در این بخش یک گروه داوری از کودکان و یک گروه داوری از نوجوانان که از سوی دفتر جشنواره در اصفهان برگزیده خواهند شد، به بهترین فیلم سینمایی گروه مخاطب خود پروانه زرین اهدا می‌کنند.
۲-۸) نمایش‌های ویژه
شامل نمایش فیلم‌هایی که مربوط به یک فیلم ساز باشد یا نمایش فیلم‌هایی که مربوط به یک کشور باشد و یا مجموعه‌ای از فیلم‌های دارای موضوع مشترک، یا هر بسته نمایشی دیگری بر اساس رویکردهای جشنواره است که به صورت غیر رقابتی و به تشخیص دبیر جشنواره عرضه می‌شود.
۳. داوری
۱-۳) هیئت‌های داوری مستقلی برای بخش‌های بین الملل و سینمای ایران حداقل ۵ نفر در هر بخش متشکل از هنرمندان، صاحب‌نظران و فعالان سینما توسط دبیر جشنواره انتخاب شده و آثار داوری می‌شوند.
۲-۳) هیچیک از دست‌اندرکاران اصلی تولید آثار بخش‌های رقابتی نمی‌توانند عهده‌دار مسئولیت انتخاب و یا داوری فیلم‌های آن بخش باشند.
۳-۳) یک نماینده از طرف دبیر جشنواره جهت برگزاری جلسات هیئت داوران بدون حق رای شرکت می‌کند.
۴. مقررات جشنواره
۴-۱) انتخاب فیلم توسط هیأت‌های انتخاب مستقل با حکم دبیر جشنواره انجام خواهد شد و در صورت به حد نصاب نرسیدن تعداد آثار منتخب هر بخش از مسابقه (حداقل ۷ فیلم)، آثار انتخابی به صورت غیررقابتی به نمایش درخواهند آمد.
۴-۲) آثار ارائه شده باید از نظر محتوا و شیوه روایت، قابلیت جذب مخاطبان کودک و نوجوان را دارا باشند و برای کودکان و نوجوانان ساخته شده باشند.
۴-۳) تاریخ تولید فیلم‌های بخش مسابقه سینمای بین الملل نباید قبل از سال ۲۰۱۷ میلادی و فیلم‌های بخش‌های مسابقه سینمای ایران نیز نباید قبل از سال ۱۳۹۷ شمسی باشد.
۴-۴) فیلم‌های شرکت کننده در بخش مسابقه تا قبل از برگزاری جشنواره، نباید در شهر اصفهان نمایش داده شده و یا از شبکه‌های نمایش خانگی و تلویزیونی کشور پخش شده باشند و یا در یکی از دوره‌های گذشته جشنواره کودکان و نوجوانان شرکت کرده باشند. فیلم‌های پذیرفته نشده در دوره‌های قبل نیز امکان شرکت در دوره جدید را نخواهند داشت.
۴-۵) در تمامی بخش‌های مسابقه بین‌الملل، از هر کشور غیر ایرانی حداکثر ۲ فیلم و از کشور ایران حداکثر ۳ فیلم حضور خواهند داشت.
۴-۶) آثار سینمایی در این دوره از جشنواره در ۲ گروه سنی کودک و نوجوان نمایش داده خواهد شد.
۴-۷) فیلم‌های کوتاه کمتر از ۱۵ دقیقه و فیلم‌های سینمایی بیشتر از ۷۵ دقیقه می‌توانند متقاضی حضور در جشنواره باشند.
۴-۸) دبیرخانه جشنواره امکان حضور حداکثر ۶ نفر از عوامل اصلی فیلم‌های سینمایی (کارگردان، تهیه کننده، فیلمنامه‌نویس و ۳ نفر بازیگر) و ۱ نفر از فیلم‌های کوتاه (کارگردان) و حداکثر ۳ نفر از عوامل اصلی آثار بلند داستانی (کارگردان، تهیه کننده، فیلمنامه نویس) را به تناسب جدول نمایش در تعدادی از روزهای جشنواره فراهم می‌کند.
۴-۹) حضور هیات‌های میهمان آثار پذیرفته شده در برنامه‌هایی نظیر کنفرانس مطبوعاتی، مصاحبه با رسانه‌ها و جلسۀ تحلیل بازار هدف و آنالیز اقتصادی فیلم‌ها که از سوی جشنواره برگزار خواهد شد الزامی است.
۴-۱۰) تهیه کننده یا پخش کننده قانونی فیلم، که متقاضی شرکت در جشنواره است، می‌بایست با مراجعه به سایت جشنواره (www.icff.ir) مراحل ثبت نام خود را تکمیل کند و اطلاعات فیلم را به همراه عکس فیلم در پرتال جشنواره ثبت نماید.
۵. ارسال فیلم برای جشنواره
۱-۵) متقاضیان برای ارائه نسخه اولیه، فیلم‌های خود را به صورت (DVD, Blu-Ray) و با زیرنویس انگلیسی و یا از طریق WeTransfer به دفتر جشنواره ارسال کنند.
۲-۵) دفتر جشنواره آماده دریافت فایل‌ها از طریق بارگذاری است و برای استفاده از این امکان به جای ارسال پستی اثر و یا تحویل حضوری، متقاضیان فایل فیلم را بارگذاری کرده و لینک فیلم را از طریق نشانی پست الکترویکی intl@icff.ir یا info@icff.ir ارسال کنند. صاحبان آثار ظرف ۴۸ ساعت از دریافت اثر توسط دبیرخانه مطلع خواهند شد.
۳-۵) تکمیل فرم ثبت نام به شکل آنلاین از طریق وب سایت جشنواره در پرتال جشنواره قابل مشاهده است.
۴-۵) یادداشت کارگردان درباره فیلم، بیوگرافی، فیلموگرافی، عکس کارگردان و چند قطعه عکس از فیلم، پوستر، بروشور و تراکت فیلم از طریق سایت جشنواره بارگذاری شود.
۵-۵) آنونس تنها برای فیلم‌های بلند حداکثر تا ۳ دقیقه از طریق WeTransfer بارگذاری شود.
۵-۶) فهرست دیالوگ فیلم از طریق ایمیل ارسال شود.
۷-۵) برای تبلیغ فیلم در رسانه‌های ملی و بین المللی، ضروری است تا تیزری از صحنه‌های فیلم‌های بلند حداکثر به مدت ۳ دقیقه و برای فیلم‌های کوتاه حداکثر ۱ دقیقه ارسال شود.
۸-۵) دبیرخانه جشنواره از هر فیلم بلند یک نسخه را به عنوان سابقه نگهداری می‌کند و در صورت نیاز برای امور پژوهشی مورد استفاده قرار می‌گیرد.
۹-۵) تمام نسخه‌های ارسالی جهت اکران در جشنواره باید توسط صاحبان آثار بیمه شود و در زمان برگزاری توسط دفتر جشنواره بیمه خواهند شد.
۱۰-۵) فیلم‌ها در جشنواره به صورتDCP نمایش داده خواهد شد. صاحبان آثار لازم است برای نسخه‌های DCP که رمزگذاری شده است، کد رمز مربوطه (DKDM) را به آدرس ایمیل جشنواره ارسال کنند.
۱۱-۵) تمامی نسخه DCPفیلم‌ها باید به زبان اصلی ارائه شوند و اگر زبان فیلم‌ها غیر انگلیسی است باید نسخه‌ای از فیلم ارائه شود که دارای زیرنویس به زبان انگلیسی باشد.
۱۲-۵) آخرین مهلت ثبت نام در پرتال جشنواره و ارائه فیلم‌های ایرانی و غیر ایرانی تا ۱۵ تیرماه ۱۳۹۸ مصادف با ۶ جولای ۲۰۱۹ تعیین می‌شود.
۱۳-۵) آخرین مهلت تحویل نسخۀ اصلی یاDCP فیلم‌های پذیرفته شده، در بخش‌های مختلف جشنواره حداکثر تا ۱۵ مرداد ۱۳۹۸ مصادف با ۶ آگوست ۲۰۱۹ است. (هزینۀ آماده‌سازی فیلم‌ها برعهدۀ متقاضیان است.)
۱۴-۵) دبیرخانه جشنواره برای تمامی آثار پذیرفته شده، گواهی شرکت صادر می‌کند.
۱۵-۵) به منظور احترام به مقررات و مخاطبین، در صورت عدم ارائه نسخه مذکور در تاریخ مقرر دبیرخانه جشنواره می‌تواند فیلم را از تمامی برنامه‌های اعلام شده کنار بگذارد.
۱۶-۵) برنامه‌ریزی و تعیین نوبت‌های نمایش فیلم‌های پذیرفته شده به عهده دبیرخانه جشنواره است.
۱۷-۵) پس از تحویل نسخه آثار به دبیرخانه جشنواره، امکان کنار گذاشتن آنها از برنامه وجود ندارد.
۱۸-۵) ثبت‌نام در سایت جشنواره و تحویل فیلم، به منزله قبول کامل مقررات و ضوابط نمایش فیلم در ایران از سوی صاحبان قانونی فیلم‌ها است.
۱۹-۵) اطلاع‌رسانی اخبار جشنواره، نتایج انتخاب و سایر موارد صرفاً از طریق مسئولین و یا سایت جشنواره صورت می‌پذیرد.
۲۰-۵) تفسیر و اخذ تصمیم نهایی درباره موارد پیش بینی نشده و یا دارای ابهام به عهده دبیر جشنواره است.

نسخه مقررات به ۳ زبان انگیسی و عربی و فارسی تدوین شده است و در صورت ایراد در تفسیر قوانین، نسخه فارسی معیار قضاوت خواهد بود.
انتهای پیام
