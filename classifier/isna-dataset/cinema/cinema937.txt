جشنواره‌ی فیلم و عکس صنعتی فراخوان داد
جهاد دانشگاهی هنر با همکاری ستاد فرهنگ‌سازی اقتصاد دانش‌بنیان معاونت علمی و فناوری ریاست جمهوری با انتشار فراخوانی، پنجمین جشنواره فیلم و عکس فناوری و صنعتی(فردا) را برگزار می‌کند.
به گزارش ایسنا به نقل از روابط عمومی پنجمین جشنواره ملی فیلم و عکس فناوری و صنعتی (فردا)، این جشنواره در سطح ملی و با هدف معرفی فعالیت‌ها، توانمندی‌ها و دستاوردهای کشور در بخش‌های مختلف علمی، فناوری، نوآوری و صنعتی و با شعار «حمایت از تولید ملی»، از سوی جهاد دانشگاهی هنر  و با همکاری ستاد فرهنگسازی اقتصاد دانش‌بنیان معاونت علمی و فناوری ریاست جمهوری و سازمان سینمایی وزارت فرهنگ و ارشاد اسلامی و با حمایت سازمان‌ها و مراکز هنری و صنعتی برگزار می‌شود.
فراخوان دوره پنجم این جشنواره به شرح زیر است:
بخش‌های جشنواره
جشنواره در دو بخش مسابقه و جنبی برگزار می‌شود.
الف) بخش مسابقه
این بخش در 2 گروه آزاد و دانشجویی برگزار شده و همه آثار تولیدی در چارچوب محورها و موضوعات مدنظر جشنواره و در قالب‌های مستند، پویانمایی، گرافیک متحرک، فیلم‌های تبلیغاتی، مجموعه‌های مستند تلویزیونی و عکس می‌توانند در این بخش شرکت کنند.
گروه آزاد شامل:
1 ـ فیلم‌های مستند
2 ـ فیلم‌های پویانمایی و گرافیک متحرک
3 ـ فیلم‌های تبلیغاتی (شامل آنونس، تیزر و نماهنگ)
4 ـ مجموعه‌های مستند تلویزیونی در مورد صنعت و فناوری
5 ـ بخش‌های موضوعی ویژه
6 ـ عکس صنعتی (تک عکس، مجموعه)
7 ـ عکس تبلیغاتی (تک عکس، مجموعه)
همچنین در گروه دانشجویی، متقاضیان می‌توانند علاوه بر 7 مورد فوق‌الذکر، در بخش مسابقه دانشجویی نیز به رقابت بپردازند که توضیحات بیشتر برای شرکت در آن در بخش مقررات فراخوان جشنواره آمده است.
جوایز بخش مسابقه
جوایز جشنواره در هر بخش به شرح ذیل اهدا خواهد شد:
1 ـ فیلم‌های مستند
بهترین فیلم؛ تندیس و لوح تقدیر و مبلغ 8 میلیون تومان جایزه نقدی که به تهیه کننده اثر اهدا می‌شود.
بهترین کارگردانی؛ تندیس و لوح تقدیر جشنواره و مبلغ 7 میلیون تومان جایزه نقدی
2 ـ فیلم‌های پویانمایی و گرافیک متحرک(موشن گرافیک)
بهترین فیلم؛ تندیس و لوح تقدیر و مبلغ 5 میلیون تومان جایزه نقدی که به کارگردان اثر اهدا می‌شود.
3 ـ فیلم‌های تبلیغاتی (آنونس، تیزر و نماهنگ)
بهترین فیلم؛ تندیس و لوح تقدیر و مبلغ 4 میلیون تومان جایزه نقدی که به کارگردان یا سازنده اثر اهدا می‌شود.
4 ـ مجموعه‌های مستند تلویزیونی
بهترین مجموعه؛ تندیس و لوح تقدیر و مبلغ 6 میلیون تومان جایزه نقدی که به کارگردان اثر اهدا می‌شود.
5 ـ عکس از فضاهای صنعتی (تک عکس، مجموعه)
اثر برگزیده در بخش تک عکس؛ تندیس، لوح تقدیر و مبلغ 3 میلیون تومان جایزه نقدی
اثر برگزیده در بخش مجموعه عکس؛ تندیس، لوح تقدیر و مبلغ 4 میلیون تومان جایزه نقدی
آثار دوم و سوم؛ لوح تقدیر و به ترتیب مبلغ2  و 5/1 میلیون تومان جایزه نقدی
6 ـ عکس تبلیغاتی (تک عکس، مجموعه)
اثر برگزیده در بخش تک عکس؛ تندیس، لوح تقدیر و مبلغ 3 میلیون تومان جایزه نقدی
اثر برگزیده در بخش مجموعه عکس؛ تندیس، لوح تقدیر و مبلغ 4 میلیون تومان جایزه نقدی
آثار دوم و سوم؛ لوح تقدیر و به ترتیب مبلغ2  و5/1 میلیون تومان جایزه نقدی
7 ـ بخش ویژه(موضوعی)
بهترین فیلم در هر موضوع؛ تندیس و لوح تقدیر و مبلغ 4 میلیون تومان جایزه نقدی که به کارگردان اثر اهدا می‌شود.
8 ـ مسابقه دانشجویی
آثار دانشجویان در 7 مورد فوق‌الذکر بررسی شده و به بهترین آنها در هر بخش، تندیس و لوح تقدیر و مبلغ 2.5 میلیون تومان جایزه نقدی اهدا می‌شود.
9 ـ جوایز ویژه هیئت داوران
جوایز ویژه هیئت داوران در بخش‌های مختلف شامل تحقیق و پژوهش، تصویربرداری، تدوین خلاقانه، گویندگی متن، صدابرداری، بازیگری و موسیقی شامل لوح تقدیر جشنواره و مبلغ 3 میلیون تومان جایزه نقدی خواهد بود.
10 ـ نشان جشنواره
نشان جشنواره به بهترین فیلم با موضوع حمایت از تولید ملی  از سوی دبیر جشنواره اهدا خواهد شد.
ب) بخش‌های جنبی
1 ـ ب : بخش بین‌الملل
در این بخش آثار منتخب و برگزیده خارجی با موضوعات و محورهای مد نظر جشنواره به نمایش درخواهند آمد.
2 ـ ب: بخش ویژه(موضوعی)
این بخش با همکاری و حمایت مراکز یا سازمان های متولی یک موضوع مشخص برگزار می‌شود. آثار این بخش علاوه بر بخش مسابقه، به طور جداگانه نیز مورد بررسی و داوری قرار خواهند گرفت. عناوین برنامه‌های این بخش در موعدهای مقرر اطلاع‌رسانی خواهد شد که به عنوان نمونه «تقدیر از سازمان‌ها و مراکز فعال فناوری و صنعتی در توسعه هنر و سینما» و «برگزاری نمایشگاه تخصصی عکس فناوری و صنعتی»
دبیرخانه جشنواره در طول سال و در ایام برگزاری جشنواره ویژه‌برنامه‌هایی نیز برای شرکت‌کنندگان جشنواره و علاقه‌مندان به سینمای مستند تدارک دیده است که تعدادی از آنها همچون بازدید هنرمندان و مستندسازان از مراکز و مجتمع های صنعتی و فناوری در حال انجام است و سایر موارد نیز متعاقباً اعلام خواهد شد.
گاه شمار جشنواره
 ـ شروع ثبت‌نام در سایت از 20 فروردین ماه 98
 ـ مهلت پایان ثبت‌نام و ارسال آثار تا 30 تیرماه 98
 ـ اعلام آثار راه‌یافته به بخش مسابقه؛ 15 شهریور ماه 98
 ـ زمان برگزاری جشنواره؛ 15 تا 17 مهرماه 98 به مدت سه روز
 ـ نمایش‌های استانی؛ از 15 مهرماه 98 تا 15 مهرماه 99
مقررات بخش فیلم
ـ شرکت همه فیلمسازان و تهیه کنندگان، نهادها، مراکز و سازمانهای دولتی و خصوصی در جشنواره آزاد است.
ـ محورها و موضوعات مد نظر جشنواره در سایت جشنواره درج شده است.
ـ فیلم‌های تولید شده در سال‌های 96، 97 و 98 می‌توانند در جشنواره شرکت کنند.
ـ فیلم‌های ارسالی به دوره‌های گذشته جشنواره پذیرفته نخواهند شد و در صورت اطلاع دبیرخانه از این موضوع، بلافاصله از جشنواره خارج خواهند شد.
ـ زمان فیلم‌های مستند باید حداکثر تا 30 دقیقه و زمان فیلم‌های پویانمایی و گرافیک متحرک حداکثر تا 20 دقیقه باشد.
ـ صاحبان مجموعه‌های مستند تلویزیونی متقاضی شرکت در جشنواره می‌توانند حداکثر 3 قسمت از یک مجموعه را برای دبیر خانه ارسال کنند. زمان هر قسمت از هر مجموعه، حداکثر تا 30 دقیقه باشد.
ـ لازم است هر فیلم به همراه یک فرم کامل شده که توسط تهیه کننده امضا شده باشد، با فرمت avi. mpg، بر روی یک لوح فشرده یا فلش، به همراه یک قطعه عکس کارگردان، سه قطعه عکس صحنه و یک عکس پشت صحنه به دبیرخانه جشنواره ارسال شود.
ـ به تقاضای شرکت فیلم‌هایی که مدارک آنها به طور ناقص ارسال شود، ترتیب اثر داده نخواهد شد.
ـ پس از راهیابی فیلم‌ها به جشنواره ، امکان خارج کردن از برنامه وجود ندارد.
ـ به تمامی آثار راه یافته به جشنواره گواهی شرکت اعطا خواهد شد.
ـ فیلم‌های ارائه شده باید دارای تیتراژ باشد و ذکر سال تولید در تیتراژ الزامی است.
ـ هیچکدام از جوایز به طور هم ارزش به دو فیلم تعلق نخواهد گرفت.
ـ فیلم‌های ارسالی عودت داده نمی‌شود.
ـ فیلم‌های منتخب با هماهنگی صاحب اثر از طریق رسانه ملی نمایش داده می‌شود.
ـ آثار دانشجویان در حال تحصیل، علاوه بر بخش‌های مختلف جشنواره در بخش مستقلی مورد ارزیابی قرار خواهد گرفت. (دانشجویان می‌توانند در فرم ثبت‌نام با علامت زدن بخش دانشجویی، علاوه بر رقابت در بخش اصلی، با سایر دانشجویان نیز رقابت نمایند. داوری این بخش به صورت مستقل انجام شده و جوایز آن نیز جداگانه اهدا خواهد شد.
ـ برای شرکت در بخش دانشجویی پیوست کپی کارت دانشجویی همراه با فرم ثبت نام ضروری است.
ـثبت نام از طریق سایت جشنواره و یا تکمیل و ارسال فرم چاپ شده فراخوان به همراه اثر امکان‌پذیر است.(فرم شرکت در جشنواره در سایت جشنواره در دسترس است).
ـ در این جشنواره منظور از فیلم‌های تبلیغاتی صرفاً آنونس، تیزر و نماهنگ می باشد و مستندهای تبلیغاتی باید در بخش مستند شرکت نمایند.
ـ فیلم‌های منتخب جشنواره در قالب «اکران‌های استانی یا موضوعی»، در طول هر سال در مراکز دانشگاهی و صنعتی مراکز استان‌ها و همچنین در رویدادهای مرتبط با جشنواره نمایش داده خواهند شد.
ـ دبیرخانه جشنواره می‌تواند برای تهیه اقلامی همچون تیزر و نماهنگ و گزارش‌های معرفی جشنواره از بخش‌هایی از فیلم‌های دریافتی استفاده کند.
ـ تصمیم نهایی درباره موارد پیش بینی نشده که در مقررات حاضر لحاظ نشده و یا ابهامات ناشی از مفاد آن و تغییر در بعضی از مقررات، با دبیر جشنواره است.
مقررات بخش عکس
ـ شرکت در جشنواره برای تمامی هنرمندان، عکاسان و علاقه‌مندان به عکاسی و همچنین نهادها، مراکز و سازمانهای دولتی و خصوصی آزاد است.
ـ محورها و موضوعات مد نظر جشنواره در سایت جشنواره درج شده است.
ـ از نظر جشنواره، عکس صنعتی شامل فضاها و فعالیت‌های صنعتی یا فناوری  است و عکس تبلیغاتی شامل عکس‌های استودیویی تبلیغاتی محصول محور و یا محصولات عکاسی شده برای تبلیغات در خارج از استودیو  است.
ـ عکس‌های ارسالی در بخش تک ‌عکس صنعتی باید مستند بوده و از هرگونه دستکاری که جنبه اسنادی عکس را مخدوش می‌کند، خودداری شود.
ـ آثار ارسالی نباید در جشنواره پیشین یا جشنواره‌های مشابه دیگر شرکت کرده باشند.
ـ عکس‌های ارسالی، نباید دارای امضای عکاس، پاسپارتو، قاب، تاریخ، واترمارک، لوگو یا هرگونه نشانه‌های تصویری باشند.
ـ به تمامی آثار راه یافته به جشنواره گواهی شرکت اعطا خواهد شد.
ـ آثار لازم است بصورت تک عکس (5 فریم)، مجموعه (هر عنوان 6 فریم) با کیفیت حداقل 4 مگا پیکسل و با رزولوشن 300 دی پی آی در فرمت جی پی جی بر روی دی وی دی یا فلش و یا از طریق سایت جشنواره، به دبیرخانه ارسال شود.
ـ عکس‌های منتخب جشنواره در قالب «نمایشگاه عکس»علاوه بر ایام برگزاری جشنواره، در طول سال در مراکز دانشگاهی و صنعتی مراکز استان‌ها و همچنین در رویدادهای مرتبط با جشنواره نمایش داده خواهند شد.
ـ دبیرخانه جشنواره می تواند برای تهیه اقلامی همچون تیزر و نماهنگ و گزارش‌های معرفی جشنواره از عکس‌ها استفاده نماید.
ـ تصمیم نهایی درباره موارد پیش بینی نشده که در مقررات حاضر لحاظ نشده و یا ابهامات ناشی از مفاد آن و تغییر در بعضی از مقررات، با دبیر جشنواره است.
دبیری  پنجمین جشنواره ملی فیلم و عکس فناوری و صنعتی(فردا» را بهزاد رشیدی به عهده دارد.
انتهای پیام
