کارگاه فیلمبردار فیلم کیارستمی فردا در تهران 
در دومین روز از سی و هفتمین جشنواره جهانی فیلم فجر 6 نشست و کارگاه تخصصی در پردیس چارسو و سینما فلسطین برگزار می‌شود.

به گزارش ایسنا به نقل از  ستاد خبری سی و هفتمین جشنواره جهانی فیلم فجر، فردا جمعه ۳۰ فروردین ماه مصادف با دومین روز از سی و هفتمین جشنواره جهانی فیلم فجر در بخش کارگاهی «دارالفنون» ساعت ۹:۳۰ تا ۱۱ کارگاه فیلمنامه نویسی ۱ و ۲ با حضور مهران کاشانی و نغمه ثمینی در سالن شماره ۳ و ۴ چهارسو برگزار می‌شود و ادامه آن نیز پس از استراحتی نیم ساعته از ساعت ۱۱:۳۰ تا ۱۳ پی گرفته می‌شود.
همچنین «شناخت سینمای ایران» عنوان کارگاهی است که با حضور مجید اسلامی ساعت ۱۴ تا ۱۶ در سالن شماره ۲ چارسو برگزار می‌شود. همزمان با این کارگاه ساعت ۱۴ تا ۱۷ پنل تهیه کنندگی با حضور رزا بوش، شهره گلپریان و چنگیز حسنی در گذر اجتماعات واقع در طبقه ۷ چارسو پذیرای هنرجویان است.
در سالن شماره ۴ چارسو نیز کارگاه تخصصی فیلمبرداری با حضور لوکا بیگاتزی از ساعت ۱۸:۱۰ تا ۲۰:۱۰ برپاست.
لوکا بیگاتزی فیلمبردار نام آشنای ایتالیایی که تاکنون ۱۴ بار نامزد دریافت جایزه از جشنواره داوید دی دوناتلو شده و هفت بار جایزه بهترین فیلمبرداری را از این جشنواره دریافت کرده است برای برگزاری چند کارگاه آموزشی به سی‌وهفتمین جشنواره جهانی فیلم فجر می‌آید.
این مدیر فیلمبرداری سینما همچنین موفق به دریافت جایزه از جشنواره‌هایی چون کن، ونیز و شب‌های سیاه تالین شده است. او در سال‌های اخیر با پائولو سورنتینو کارگردان بزرگ ایتالیایی در آثاری چون «جوانی»، «پاپ جوان» و «زیبایی بزرگ» همکاری داشته است. از دیگر کارگردان‌هایی که بیگاتزی با آنها همکاری کرده می‌توان به سیلویو سولدینی، جانی آملیو، میکله پلاچیدو و میمو کالوپرستی اشاره کرد. بیگاتزی همچنین مدیر فیلمبرداری فیلم «کپی برابر اصل» به کارگردانی زنده‌یاد عباس کیارستمی بوده است.
آخرین برنامه بخش «دارالفنون» در روز جمعه به نشست «انتقال تجربه» اختصاص دارد که ساعت ۲۰:۳۰ تا ۲۲ در گذر اجتماعات واقع در طبقه ۷ چارسو برگزار می‌شود.
سینما فلسطین محل برپایی برنامه‌های باشگاه جشنواره نیز در روز جمعه در سالن شماره ۳ از ساعت ۱۷ تا ۱۹ میزبان سعید عقیقی است که کارگاه «ایده تا پیش فرض» را برای هنرجویان علاقه مند برگزار می‌کند.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران در حال برگزاری است.

انتهای پیام 



