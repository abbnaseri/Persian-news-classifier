ابرقهرمان زن سینما ۷۶۰ میلیون دلاری شد
مجموع فروش فیلم ابرقهرمانی «کاپیتان مارول» در دومین هفته اکران در گیشه جهانی سینما به ۷۶۰ میلیون دلار افزایش یافت. 
به گزارش ایسنا به نقل از «یو.اس. اِی تودی»، این فیلم در دومین هفته اکران خود تنها با ریزش ۵۵ درصدی فروش آغازین خود مواجه شد و توانست ۶۹.۳ میلیون دلار در گیشه آمریکای شمالی و ۱۲۰ میلیون دلار نیز در گیشه بین‌المللی فروش داشته باشد.
«کاپیتان مارول» با بازی «بری لارسن» در نقش اصلی تاکنون از مجموع فروش فیلم‌هایی چون «لیگ عدالت»، «کاپیتان آمریکا: سرباز زمستانی» و «مرد عنکبوتی شگفت‌انگیز» پیشی گرفته است.
این فیلم بیست و یکمین فیلم از دنیای سینمایی است که بر اساس کتاب‌های مصور کمپانی مارول ساخته شده است که «آنا بودن» و «رایان فلک» کارگردانی آن را بر عهده داشته‌اند و در آن «ساموئل ال. جکسون»، «جود لا» و «جما چان» در کنار «بری لارسن» نقش آفرینی کرده‌اند که رکوردار فروش آغازین تاریخ سینما برای فیلم‌هایی با نقش اصلی زن است.
عملکرد بسیار موفق «کاپیتان مارول» در گیشه سینما را می‌توان به تلاش جهانی برای تحقق برابری جنسیتی در سینما نیز مربوط دانست و بسیاری در تلاش هستند که یک فیلم با ستاره زن نیز می‌تواند در سطح جهان به موفقیت دست یابد و با فیلم‌هایی با قهرمان مرد رقابت کند.
این فیلم که با هزینه ۱۵۰ میلیون دلاری تولید شده است در هفته نخست اکران خود به فروش ۴۵۵۵ میلیون دلاری دست یافت و پنجمین رکورددار فروش آغازین گیشه بین‌الملل در تمام ادوار سینما پس از فیلم‌های «سرنوشت خشمگین» (۴۴۳.۲ میلیون دلار)، «انتقام جویان: جنگ ابدیت: ۳۲۸.۸ میلیون دلار»، «دنیای ژوراسیک» (۳۱۶.۷ میلیون دلار) و آخرین قسمت «هری پاتر» (۳۱۴ میلیون دلار) است.
انتهای پیام
