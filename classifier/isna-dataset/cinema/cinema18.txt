/خبرهای از سینما و تئاتر /
تقدیر فارابی از سازمان زیباسازی شهر تهران، فراخوان انتخاب داوران کودک و نوجوان جشنواره فیلم کودک و نوجوان، اجرای کوشک جلالی در ایرانشهر و... از جمله خبرهای سینما و تئاتر است.
به گزارش ایسنا، طبق گزارش رسیده، مدیرعامل بنیاد سینمایی فارابی از سازمان زیباسازی شهر تهران به خاطر مشارکت در بهسازی، ساماندهی نما و منظر ساختمان شماره ۲ بنیاد (استودیو میثاقیه سابق) تقدیر کرد.
به گزارش روابط عمومی بنیاد سینمایی فارابی؛ در جلسه‌ای که در محل ساختمان شماره ۲ بنیاد سینمایی فارابی و با حضور دکتر برزین ضرغامی؛ مدیرعامل سازمان زیباسازی شهرداری تهران، دکتر یاسر جعفری معاون فنی و طرح‌های شهری سازمان زیباسازی شهر تهران و معاونان و مدیران بنیاد سینمایی فارابی برگزار شد «علیرضا تابش» گفت: دو ساختمان بنیاد سینمایی فارابی در خیابان سی تیر قرار گرفته و با توجه به بافت تاریخی این منطقه و قدمت هر دو ساختمان (عمارت قوام و استودیو میثاقیه)، از بدو مسئولیتم در بنیاد سینمایی فارابی، بر آن شدم تا در کنار فعالیت‌های اصلی و راهبردی بنیاد و رسیدگی به امور سینماگران، به این دو بنا که بنیاد در آن فعالیت می‌کند نیز توجه داشته باشیم. دو سال پیش با مشارکت سازمان زیباسازی شهر تهران مرمت و بهسازی ساختمان اصلی بنیاد سینمایی فارابی - که هم یک مجموعه فرهنگی است و هم یک اثر ثبت ملی- انجام شد و در دوره مسئولیت آقای دکتر ضرغامی در سازمان زیباسازی، بازپیرایی بصری ساختمان استودیو میثاقیه انجام شد.
تابش با اشاره به چند ماه تلاش تیم بهسازی و بازپیرایی نمای ساختمان شماره ۲ بنیاد فارابی، گفت: خرسندیم که کار به نحو احسن انجام شده و ضروریات بافت تاریخی شهر در انجام این کار رعایت شده است.
برزین ضرغامی نیز در این جلسه با اشاره به سیاست‌های سازمان زیباسازی گفت: مرمت، بهسازی و بازپیرایی بصری ساختمان‌های مهم در شهر تهران، سرمایه‌گذاری در حفظ چهره شهر تهران است و تا بتوانیم نهادهای بهره‌بردار از این بناها را یاری خواهیم داد.
وی با اشاره به تلاش‌های مدیرعامل فعلی بنیاد سینمایی فارابی در حفظ، بهسازی و ساماندهی بناهای تاریخی این بنیاد گفت: دیدگاهی که در بنیاد فارابی دنبال می‌شود قابل تقدیر است و برای همین امسال سازمان زیباسازی در بازپیرایی بصری ساختمان میثاقیه برنامه‌ریزی و اقدام کرد.
مدیرعامل سازمان زیباسازی شهر تهران خیابان سی تیر را یکی از گذرگاه‌های مهم فرهنگی پایتخت دانست و گفت: وجود ساختمان استودیو میثاقیه (ساختمان شماره ۲ بنیاد سینمایی فارابی) در خیابان سی تیر که سال‌ها محل تردد فیلمسازان و هنرمندان بخش‌های مختلف سینما بوده است و بیش از دو دهه ساختمان شماره ۲ بنیاد فارابی در آن استقرار یافته است، نیاز به بازپیرایی داشت، اصولاً حفظ و نگاهداشت ساختمان‌های فرهنگی هنری که جزو سرمایه‌های شهر هستند برای ما و شهروندان مهم است و جا دارد از همکارانم در معاونت فنی و طرح‌های شهری سازمان زیباسازی در پیشبرد این پروژه تشکر کنم.
استودیو میثاقیه در سال ۱۳۳۸ خورشیدی تأسیس شد. فیلمبرداری و امور فنی بسیاری از فیلم‌های دهه‌های ۴۰ و ۵۰ سینمای ایران در این استودیو انجام شده است. در سال ۱۳۷۰ خورشیدی و در دوره مدیریت مهندس سید محمد بهشتی با تملک این استودیو توسط بنیاد سینمایی فارابی، بخش‌های تولید و پشتیبانی فنی سینما در آن مستقر شد. در سال ۱۳۹۶ معاونت پشتیبانی تولید بنیاد فارابی با هدف چابک‌سازی فعالیت‌های این بنیاد، منحل شد.
براساس سیاست‌های جدید سینمایی کشور و بنیاد سینمایی فارابی ساختمان شماره ۲ بنیاد سینمایی فارابی در سال ۱۳۹۸ برای استقرار «مرکز نوآوری و شتابدهی سینمای ایران» آماده شده است.


فراخوان انتخاب داوری کودک و نوجوان 
فراخوان انتخاب داوران کودک و نوجوان به همت مدرسه جشنواره بین المللی فیلم های کودکان و نوجوانان، از روز گذشته ۱۵ تیر آغاز شده و در همین مدت کوتاه استقبال قابل توجهی از این فراخوان صورت گرفته است.
به گزارش ستاد اطلاع رسانی سی و دومین جشنواره بین‌المللی فیلم‌های کودکان و نوجوانان، با نتشار فراخوان داوران کودک و نوجوان که به همت مدرسه جشنواره بین المللی فیلم های کودکان و نوجوانان صورت گرفته است، علاقمندان به داوری آثار سی و دومین دوره جشنواره که از بین کودکان و نوجوانان ۹ تا ۱۴ ساله خواهند بود، در روزهای ابتدایی استقابل قابل توجهی از این طرح داشته‌اند.
مهلت ثبت نام از روز گذشته ۱۵ تیر آغاز شده و تا ۲۷ تیر ۱۳۹۸ ادامه دارد و علاقمندان می توانند طی این روزها از ساعت ۹ صبح تا ۱۹ بعد از ظهر با حضور در عمارت هنرمند واقع در میدان شهدا، ابتدای خیابان ابن سینا، کوچه دوم برای ثبت نام اقدام کنند.
مدارک مورد نیاز برای ثبت نام در این طرح، اصل و کپی شناسنامه و کارت ملی و دو قطعه عکس پرسنلی است.
سی و دومین جشنواره بین‌المللی فیلم‌های کودکان و نوجوانان از ٢٨ مرداد (همزمان با عید سعید غدیر خم) تا ۴ شهریور ١٣٩٨ مصادف با ١٩ تا ٢۶ آگوست، به دبیری علیرضا تابش در شهر تاریخی اصفهان برگزار خواهد شد.

ایرانشهر میزبان «پستچی پابلو نرودا» کوشک جلالی
علیرضا کوشک جلالی نمایش «پستچی پابلو نرودا» را به تماشاخانه ایرانشهر می‌برد.
به گزارش روابط عمومی نمایش، «پستچی پابلو نرودا» عنوان تازه ترین اثر علیرضا کوشک جلالی است که از ۴ مرداد در سالن استاد ناظرزاده تماشاخانه ایرانشهر روی صحنه می‌رود. این اثر را آنتونیو اسکارمتا نوشته و کوشک جلالی آن را ترجمه کرده است.
نمایشنامه «پستچی پابلو نرودا» بیانگر زندگی مردم شیلی و نحوه ارتباط تنگاتنگ آنها با پابلو نرودا و اشعار اوست. ما شاهد تاثیر عمیق او بر عامه هستیم. او آموزگار عشق است. ماریوی پستچی در ارتباط با شاعر بزرگ به رمز و راز عشق پی می‌برد. عشقی که نه تنها ماریو بلکه مردمان سراسر جهان را به مرز جنون می‌کشد. متنی در ستایش دوستی و عشق، درباره‌ی شعر و لذت، آزادی و سیاست!
علیرضا کوشک جلالی برنده جایزه افتخاری تئاتر شهر کلن آلمان در سال ۲۰۱۶، دارای مدرک درجه یک هنری از وزارت ارشاد و عضو کانون کارگردانان آلمان و ایران است. او بیش‌تر به زبان آلمانی می‌نویسد و با هنرپیشگان آلمانی کار می‌کند‪. وی چندین نمایشنامه به زبان فارسی نوشته و ترجمه کرده که در انتشارات قطره، افراز، نمایش و مهر نوروز به چاپ رسیده‌اند. او تاکنون بیش از ۴۶ نمایش در آلمان و ۲۰ نمایش در ایران به روی صحنه برده است.
اطلاعات بازیگران و عوامل به زودی اعلام می‌شود.

فیلمبرداری «سرزمین آبی» به نیمه رسید 
فیلمبرداری فیلم سینمایی «سرزمین آبی» به کارگردانی علی فخر موسوی و تهیه‌کنندگی سید رضا محقق که چندی پیش آغاز شده بود، به نمیه راه رسید.
به گزارش مشاور رسانه‌ای پروژه، نیمی از فیلمبرداری فیلم سینمایی «سرزمین آبی» به کارگردانی علی فخر موسوی و تهیه‌کنندگی سید رضا محقق انجام شده و روند تولید این محصول مشترک ایرن و اروپا در شهر سوادکوه استان مازندران ادامه دارد.

فیلمبرداری «سرزمین آبی» به طور کامل داخل ایران انجام می‌شود و مراحل پس از تولید آن از جمله صداگذاری، تصحیح رنگ، ساخت موسیقی و… در کشورهای مختلف اروپایی از جمله ایتالیا، جمهوری چک، اوکراین و... خواهد بود.

در خلاصه داستان این فیلم آمده است: دکتر آرش پیرو، پس از مشکلاتی، تهران را به مقصد روستایی مرزی ترک می‌کند. دکتر در روستا به کشف پازل‌هایی از گذشته می‌پردازد.

محمدرضا رهبری، منوچهر آذر، بهزاد دورانی، سحر عبدالهی، محمد جهان‌شاهی، فریبرز علی‌اکبرپور، آرزو ابی‌زاده، مریم جنگروی و محمد اعلایی بازیگران «سرزمین آبی» هستند.

عوامل این فیلم سینمایی نیز عبارتند از: نویسنده و کارگردان: علی فخرموسوی، مدیر برنامه‌ریزی و دستیار اول کارگردان: محمد بدرلو، دستیار دوم کارگردان: فریبرز علی‌اکبرپور، منشی صحنه: لیلا مربی، عکاس: حسام خلوصی، فیلمبردار: امیر معقولی، دستیاران فیلمبردار: حسین قلی‌پور، میلاد ملکوتی، احسان کاظم‌خانی و ارسلان حسین‌آبادی، صدابردار: علیرضا کریم‌نژاد، دستیار صدا: اسفندیار سلطانزاده، طراح گریم: پدرام زرگر، مجری گریم: عماد صمدی و مهران حمزه‌لو، طراح صحنه و لباس: رامین غفوری، مجری صحنه و لباس: صادق صدری و حسین نجفی، دستیار لباس: بهنوش نادری، مدیر تولید: محمدرضا عزت‌خانی، مشاور رسانه‌ای: مریم قربانی‌نیا، مدیر تدارکات: روح‌ا… خلجی، دستیار تدارکات: مسعود ریحانی، همیار تدارکات: امیرحسین قاضی، مجری طرح: هادی دیباجی، سرمایه‌گذاران: سید صابر تقی‌زاده و کمپانی الکسیداoleksida) ) و تهیه‌کننده: سیدرضا محقق.
انتهای پیام 
