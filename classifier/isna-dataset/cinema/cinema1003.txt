اجرای گروه مشهدی برای پایتخت‌ نشین‌ها از 28 فروردین ماه
تئاتر «آی‌راک» از ۲۸ فروردین‌ماه در «تماشاخانه ملک» روی صحنه خواهد رفت.
به گزارش ایسنا، این نمایش که طی ۲۱ شب اجرا در «سالن اصلی تئاتر شهر مشهد» با استقبال مخاطبین همراه شده بود، در نخستین سفر خود در تهران اجرا خواهد شد.
«آی‌راک» نخستین تولید گروه تئاتر «پیانیستولوژی» است که سال گذشته در جشنواره‌ی تئاتر فجر حضور داشت و پس از آن در ایرانشهر اجرا شد.
«سهند خیرآبادی» نویسنده این نمایش و «محمد نیازی» کارگردان «آی‌راک» هستند که با تهیه‌کنندگی «مسعود حکم‌آبادی» اجرایش را در «تماشاخانه ملک» آغاز خواهد کرد.
در «آی‌راک» مجتبی شفیعی، امیرحسین رحیمی، امیرحسین مظلوم‌حسینی و مهسا غفوریان برگزیده بازیگری زن سی و ششمین جشنواره بین‌المللی تئاتر فجر بازی می‌کنند. «میلاد قنبری» برنده ۳دوره پیاپی تندیس آهنگسازی جشنواره بین‌المللی فجر نیز آهنگساز این نمایش است.
«آی‌راک» روایت زندگی یک مجری مشهور رادیو است که اقدام به برگزاری یک مسابقه عجیب رادیویی می‌کند تا بلکه از بین شرکت‌کنندگان به عشق قدیمی‌اش برسد.
پیش‌فروش روزهای ابتدایی این نمایش در سایت «تیکت TIK8» آغاز شده است.
انتهای پیام
