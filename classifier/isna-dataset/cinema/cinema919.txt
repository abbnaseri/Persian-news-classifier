/خبرهایی از سینما و تئاتر/
احرای یک نمایش از اول اسفند در مرکز تئاتر کانون پرورش فکری کودکان و نوجوانان و تولید دو فیلم تازه از خبرهای سینما و تئاتر 26 فروردین‌ماه هستند. 
به گزارش ایسنا به نقل از اداره کل روابط عمومی و امور بین‌الملل کانون، نمایش «خرس آرکانسا» اثری از مهدی مقیمی اسفندآبادی بار دیگر از روز اول اردیبهشت در مرکز تولید تئاتر و تئاتر عروسکی کانون پرورش فکری کودکان و نوجوانان اجرا می‌شود.
این نمایش به نویسندگی اوراند هریس و ترجمه بهزاد نژادقنبر، از جمله نمایش‌هایی است که چند سال پیش در مرکز تئاتر کانون اجرا شد و اکنون پس از ۵ سال بار دیگر برای علاقه‌مندان و کودکان به روی صحنه می‌رود.
این نمایش داستان دختربچه‌ای است که وقتی آرزو می‌کند پدربزرگش را هرگز از دست ندهد ماجراهای شگفت‌انگیزی را پشت سر می‌گذارد.
قهرمانِ داستان این نمایش در جهان تخیل با خرسی که در سیرک هنرنمایی می‌کند، آشنا می‌شود و در مسیر آرزوی خرس پیر، تصویری امیدبخش و زیبا از ارتباط نسل‌های مختلف و زندگی خلق می‌کند.
محسن صفری، ملیحه و مهدی و سماء مقیمی‌اسفندآبادی، محسن قصری، سمیه سلمانی، دانیال بلوری، حمید فضل‌ا… و رامین زنگنه در این نمایش نقش‌آفرینی می‌کنند.
بر اساس این خبر، اکرم دهقانی طراحی لباس، سمیه سلمانی و علیرضا حسین‌پور طراحی صحنه، لیلی حسینی طراحی حرکات فرم و محمدرضا شاملو طراحی نور این نمایش را بر عهده دارند.
در عین حال، رضا حق‌گو به عنوان آهنگ‌ساز، محسن شاهچراغی به عنوان دستیار کارگردان و مدیر صحنه، علیرضا حسین‌پور و محمدرضا شاملو به عنوان سازنده دکور و ریحانه مطهری به عنوان روابط عمومی با نمایش «خرس آرکانسا» همراهی می‌کنند.
بر همین اساس، «خرس آرکانسا» از روز اول اردیبهشت تا پایان خرداد ۱۳۹۸ صبح‌ها با هماهنگی قبلی ویژه مهدهای کودک و مدارس و بعدازظهرها ساعت ۱۸ برای عموم در سالن بوستان مرکز تئاتر کانون پرورش فکری کودکان و نوجوانان واقع در پارک لاله تهران اجرا می‌شود.
****
فیلمبرداری فیلم «گواهی امضا» به نویسندگی و کارگردانی شهرام اسدزاده در تجریش آغاز شد.
به گزارش مشاور رسانه‌ای پروژه، نخستین سکانس‌های فیلم «گواهی امضا» به کارگردانی شهرام اسدزاده روز گذشته (۲٥ فروردین ماه) با حضور سیروس الوند در لوکیشنی واقع در منطقه تجریش فیلمبرداری شد.
«گواهی امضا» روایت متقاطع و پیچیده‌ای است از یک شبانه روز از زندگی فریبرز و محبوبه که تصادف دختر بچه ٥ ساله‌شان (تینا) با اتومبیل گروه فاسدان، آنها را سر راه زوج دیگری به نام‌های اشکان و ندا قرار می‌دهد. در میان این هیاهو و درگیری‌ها هر کس به فکر نجات زندگی خود از یک چند ضلعی تعقیب و گریز است تا گواهی برای تار و پود افکار خود بدست آورد.
فیلم قبلی اسدزاده سکانس پلان طاقباز است که در سال ۲۰۱۸ در تنها جشنواره فیلم‌های سکانس پلان One Take در زاگرب کرواسی و جشنواره فیلم مسکو حضور داشته و جایزه بهترین بازیگر مرد را از این جشنواره دریافت کرده است. «طاقباز» این روزها در بخش رقابتی جشنواره MEDFF در ایتالیا حضور دارد و جمعه ۲۳ فروردین ماه در این جشنواره روی پرده رفت.
شهرام اسدزاده تحصیل کرده مقطع کارشناسی کارگردانی سینما و انیمیشن و همچنین عضو اصلی سرای اهل قلم ایران است. چاپ و نویسندگی ٣٨ جلد کتاب، مدیریت انتشارات، مدیریت مؤسسه فرهنگی هنری و کانون آگهی تبلیغاتی از جمله فعالیت‌های دیگر او است.
عوامل فیلم سینمایی «گواهی امضا» عبارتند از: نویسنده و کارگردان: شهرام اسدزاده، تهیه‌کننده: سید محمد قاضی، مشاور پروژه: سیروس الوند، مجری طرح: مؤسسه نقطه عطف سینما و تئاتر، مدیر تولید: رحمت عبدالله‌زاده، مدیر فیلم‌برداری: مهدی ایل‌بیگی، دستیار اول کارگردان و برنامه‌ریز: علی آشتیانی، مشاور رسانه‌ای و مدیر روابط عمومی: مریم قربانی‌نیا.
سایر عوامل فیلم «گواهی امضا» از جمله بازیگران اصلی به زودی اعلام می‌شود.
****
به گزارش روابط عمومی خانه مستند انقلاب اسلامی، فیلم مستند «تئوریسین خشونت» به نویسندگی و کارگردانی محسن کوقانی زندگی دکتر سید احمد فردید، متفکر معاصر ایرانی را به نمایش می‌گذارد.
احمد فردید که به دلیل عدم وجود هیچ گونه سند مکتوب از آثار و مطالعاتش به فیلسوف شفاهی ایران شهرت دارد، از جمله متأثرین از اندیشه هایدگر فیلسوف شهیر قرن گذشته است. کارگردان اثر تلاش داشته تا مخاطبان را با نوع تفکر و انگاره‌های اندیشه‌ای فردید آشنا کند و تأثیرات وی را در جامعه ایرانی به تصویر بکشد.
تصویربرداری مستند «تئوریسین خشونت» را امیر عابدینی و مهدی رضایی بر عهده دارند و تدوین آن نیز توسط مهاجر توحید پرست انجام می‌شود. همچنین قرار است این مستند پس از اکران جشنواره‌ای، در تلویزیون نیز به نمایش درآید.
انتهای پیام 
