«چشم به راه میرغضب» حسین کیانی در تمرینات نهایی 
«چشم به راه میرغضب» با نهایی شدن گروه بازیگران و بخش عمده عوامل اجرایی‌اش در حال سپری کردن تمرین‌های نهایی و در آستانه اجرا بعد از ایام ماه مبارک رمضان است.
به گزارش ایسنا، با نهایی شدن گروه بازیگران و بخش عمده عوامل اجرایی نمایش «چشم به راه میرغضب»، تمرین‌های نهایی گروه در حال انجام است و این اثر در آستانه اجرا بعد از ایام ماه مبارک رمضان قرار گرفته است.
در این نمایش بازیگرانی چون علی سلیمانی، سیروس همتی، مجید رحمتی، وحید نفر و… به ایفای نقش می‌پردازند که از میان آنان، علی سلیمانی و مجید رحمتی بیشترین سابقه بازی در نمایش‌های حسین کیانی در مقام نمایشنامه‌نویس و کارگردان را دارا هستند، نمایش‌هایی چون؛ «مشروطه بانو» (۱۳۹۰)، «در شوره‌زار» (۱۳۹۲) و «تیاتر سعدی، تابستان سی و دو (۱۳۹۵).
طبق اعلام دست‌اندرکاران این نمایش؛ «در «چشم به راه میرغضب» شیوه‌ها و شگردهای نوشتاری و اجرایی حسین کیانی در تئاتر ایرانی تجربه تازه‌ای را رقم زده است که ضمن حفظ دغدغه‌ها و مسائل او، به مفهوم جدال و تبانی نیروهای متضاد در جامعه تاریخی و معاصر ایران هم نگاه تازه‌ای افکنده است. مفهومی که با جنبش مشروطه آغاز گشته و همچنان پایان نیافته است.»
در نمایش تازه حسین کیانی علاوه بر خود او که نویسنده نمایش، طراح و کارگردان است، بقیه عوامل عبارتند از: علی سلیمانی، سیروس همتی، وحید نفر، مجید رحمتی، سهیل ملکی (بازیگران)، مهدی دوایی (گرافیک و طراح هنری اعلان‌های مجازی و کاغذی)، حمید حسینی (دستیار کارگردان، برنامه‌ریز و مدیر تولید)، معصومه کیانی (طراح و سازنده ویدئوهای تبلیغی و هنری)، نرگس کیانی (روابط عمومی)، علیرضا بابایی (دستیار دوم کارگردان)، مهرداد وهاب‌زاده (مدیر صحنه و اجرا)، کارن کیانی (مشاور انتخاب موسیقی و افکت).
انتهای پیام
