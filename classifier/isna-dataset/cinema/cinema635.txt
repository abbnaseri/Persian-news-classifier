قضاوت نهایی در مستند «غلامرضا تختی» با مخاطب است + فیلم
کارگردان مستند «شهسوار» که درباره‌ی غلامرضا تختی ساخته شده است، گفت: در این مستند هم دلایلی برای قتل تختی مطرح می‌شود و هم دلایلی برای خودکشی او و قضاوت نهایی بر عهده خود تماشاگر است.
به گزارش ایسنا، مستند «شهسوار» از ١٠ اردیبهشت ماه در لیست فیلم‌های اکرانی گروه هنر و تجربه قرار گرفت، این مستند به کارگردانی علی شاه‌محمدی به زندگی پر فراز و نشیب ورزشی، اجتماعی، سیاسی و خانوادگی غلامرضا تختی می‌پردازد.
علی شاه‌محمدی در گفت‌وگو با ایسنا، درباره «شهسوار» گفت: تفاوت این مستند که روایتی از زندگی جهان پهلوان تختی است، با دیگر فیلم‌هایی با همین موضوع این است که یک پژوهش پنج ساله از فیلم‌نامه‌ی‌ی این مستند، حمایت می‌کند.
این مستندساز ادامه داد: در حال حاضر برخی از دوستان تختی که در این فیلم صحبت کردند، در قید حیات نیستند. در پی جست‌وجوهای فراوانم فیلم‌های آرشیوی را پیدا کردم که در فیلم‌های دیگر دیده نشده است.
شاه‌محمدی افزود: حتی زمانی هم که خارج از کشور تحصیل می‌کردم به واسطه درس خواندنم به منابع آرشیوی از المپیک‌های ۱۹۵۲ هلسینکی، ۱۹۵۶ ملبورن و۱۹۶۴ توکیو دسترسی داشتم که در هیچ‌جا دیده نشده و من در مستند «شهسوار» از آن‌ها استفاده کردم.
او با بیان اینکه "پرویز پرستویی راوی مستند «شهسوار» است" افزود: مجید خدایی در این مستند نقش جهان پهلوان تختی را بازی می‌کند و درست در همان سنی است که تختی در المپیک ۱۹۶۴ توکیو و مسابقات ۱۹۶۲ و ۱۹۶۴ تولید و شرکت کرد. خدایی به لحاظ فرم و فیزیک بدن بسیار به تختی شباهت دارد.
او خاطرنشان کرد ««شهسوار» تا کنون پنج بار تدوین شده است تا به این فرم نهایی که در حال اکران در گروه سینمایی "هنر و تجربه" رسیده است. مواردی که نام بردم از مؤلفه‌های مهمی هستند که در شکل‌گیری این فیلم تأثیرگذار بودند.
شاه‌محمدی در ادامه صحبت‌هایش به فیلم سینمایی «غلامرضا تختی» به کارگردانی بهرام توکلی اشاره کرد و گفت: این فیلم سینمایی، فیلم خوبی است. در زمانه‌ای که کمدی‌های شبه جنسی فروش‌های میلیاردی می‌کنند و کارگردانی سراغ چنین فیلم‌هایی می‌رود، فی‌النفسه کار با ارزشی است.
او افزود: در عین حال من در مقاله‌ای که در مجله «فیلم» چاپ شده فیلم «غلامرضا تختی» را از دو منظر دراماتیک و تاریخی بررسی کردم؛ بخش دارماتورژی کاملاً در اختیار کارگردان است و او می‌تواند حوادث را پس و پیش کند. اما در بخش تاریخی این فیلم، یک سری تقدم و تأخر زمانی را در نظر نگرفته است و آن چیزی که ما در این فیلم به لحاظ تاریخی می‌بینیم با زندگی تختی منطبق نیست. اما سوالی که در این زمینه پیش می‌آید این است که آیا در حوادث تاریخی، کارگردان می‌تواند حوادث را پس و پیش کند؟!
شاه‌محمدی گفت: هدف من از نوشتن این مقاله این نبوده که بگویم فیلم من بهتر است یا آقای توکلی. پرداختن به زندگی چهره مهمی مانند تختی که هم چهره اجتماعی، هم سیاسی و هم ورزشی است مستلزم رعایت نکاتی است و اگر فیلم «غلامرضا تختی» به واقعیت نزدیک‌تر بود، فیلم بهتری می‌شد.
این کارگردان در پایان درباره نحوه تبلیغات مستند «شهسوار» نیز توضیح داد: در حال حاضر بیشترین تبلیغات در فضای مجازی انجام می‌شود چراکه مردم مثل گذشته، روزنامه کاغذی نمی‌خوانند.

در ادامه می‌توانید تیزر مستند «شهسوار» را ببینید:

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
