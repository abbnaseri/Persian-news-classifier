گزارشی از آمار فروش فیلم‌های تازه در سینماها
همزمان با آغاز اکران عید فطر چهار فیلم سینمایی در ژانرهای مختلف روی پرده‌ سینماها رفتند که پس از دو روز نمایش فروش قابل قبولی داشتند.
به گزارش ایسنا، "دختر شیطان"، "ما همه با هم هستیم"، "سرخپوست" و "شبی که ماه کامل شد" فیلم‌هایی هستند که با پایان اکران نوروزی روی صحنه رفتند و در مدت زمان کوتاه اکران خود توانستند به سینمای نیمه جان در ماه رمضان، نفسی تازه دهند.
در ادامه آماری از میزان فروش این فیلم‌ها براساس اطلاعات سامانه فروش سینمای ایران منتشر می‌شود:
«دختر شیطان» فیلمی به کارگردانی و تهیه‌کنندگی قربان محمدپور در سال ۱۳۹۶ به عنوان محصول مشترک سینمایی بین ایران و بالیوود بیشترین فروش خود را در روز اول اکران یعنی ۱۵ خرداد به مبلغ بیش از ۷۲ میلیون کسب کرده و در مجموع دو روز اکران خود حدود ۱۱۲ میلیون تومان فروش و حدود هفت هزار تماشاگر داشته است. این فیلم سینمایی در ۷۳ سینما در تهران و شهرستان در حال اکران است.


«ما همه با هم هستیم» به کارگردانی کمال تبریزی و تهیه‌کنندگی سیدرضا میرکریمی به عنوان یکی از پربازیگرترین فیلم‌ها روی پرده سینماها رفت و توانست در دو روز اول اکران خود حدود یک میلیارد و صد میلیون فروش با ۷۵ هزار نفر مخاطب داشته باشد. این فیلم کمدی در ۱۱۱ سینما در تهران و شهرستان‌ها در حال اکران است.


فیلم «شبی که ماه کامل شد» از نرگس آبیار که رکورددار نامزدی و همچنین دریافت جایزه در سی و هفتمین جشنواره فیلم فجر بود، در روز اول اکران خود در ۳۵۰ سانس و ۸۸ سینما اکران شد و حدود ۵۰۰ میلیون تومان فروش داشت. این ملودرام در مجموع دو روز اکران خود حدود ۹۰۰ میلیون فروش داشته و هم‌اکنون در ۹۹ سینما بر پرده نقره‌ای سینماهاست.


«سرخپوست» به کارگردانی و نویسندگی نیما جاویدی و تهیه‌کنندگی مجید مطلبی در مجموع دو روز اکران خود حدود ۸۰۰ میلیون فروش و ۴۵ هزار نفر تماشاگر داشته است. بیشترین فروش این فیلم معمایی مربوط به گیشه سینما پردیس کوروش تهران است که در ۲۷ سانس حدود ۱۱۰ میلیون تومان فروش داشته است.


همچنین آمار فروش فیلم‌هایی که در ماه رمضان روی پرده سینماها رفته‌اند نیز ثبت شده و «به دنیا آمدن» محسن عبدالوهاب حدود ۱۲۵ میلیون تومان، «نبات» پگاه ارضی بیش از ۶۳۱ میلیون تومان، «خانه دیگری» به کارگردانی بهنوش صادقی حدود ۸۷ میلیون تومان، «وکیل مدافع» سلما بابائی بیش از ۷۵ میلیون تومان، «تولدت مبارک» سمیه زارعی‌نژاد بیش از ۳۷ میلیون تومان و «سامورایی در برلین» مهدی نادری حدود سه میلیارد و ۶۰۰ میلیون تومان فروش داشته‌اند.
از دیگر فیلم‌هایی که از ابتدای سال روی پرده رفته‌اند و همچنان در برخی سینماها نمایش دارند هم به فیلم «پیشونی سفید ۳» سید جواد هاشمی با حدود سه میلیارد تومان فروش، «چهار انگشت» حامد محمدی با بیش از ۱۰ میلیارد تومان، «زندانی‌ها» ساخته مسعود ده‌نمکی با حدود چهار میلیارد و ششصد میلیون تومان، «ژن خوک» به کارگردانی سعید سهیلی با بیش از سه میلیارد تومان فروش، فیلم «غلامرضا تختی» بهرام توکلی با رقم نزدیک به دو میلیارد تومان و «متری شیش‌ونیم» سعید روستایی با بیش از ۲۶ میلیارد تومان می‌توان اشاره کرد.
انتهای پیام
