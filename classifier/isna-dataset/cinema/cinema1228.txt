از کمدی و ملودرام تا چند داستان دیگر در اکران نوروزی
یک فیلم کودک و نوجوان و سه فیلم سینمایی کمدی و سه فیلم با داستان‌های ملودرام و جدی گیشه‌ی سینمای سال ۹۸ را آغاز خواهند کرد.
به گزارش ایسنا، هفت فیلم سینمایی «متری شیش و نیم»، «غلامرضا تختی»، «چهار انگشت»، «زندانی‌ها»، «رحمان ۱۴۰۰»، «ژن خوک» و «پیشونی سفید ۳» در اکران نوروزی سینماها قرار گرفتند.
در بین این آثار یک فیلم سینمایی سهم کودکان و نوجوانان از گیشه نوروز خواهد بود و سه فیلم سینمایی در قالبی کمدی و سه فیلم با درون مایه‌ای ملودرام و جدی وجود دارند و تنها دو فیلم سینمایی از بین این هفت فیلم، در جشنواره فیلم فجر سی و هفتم حضور داشتند.


فیلم منتخب مردمی جشنواره‌ی فیلم فجر در اکران نوروزی
«متری شیش و نیم» فیلمی به نویسندگی و کارگردانی سعید روستایی و تهیه‌کنندگی سیدجمال ساداتیان برای نخستین بار در جشنواره فجر سی و هفتم روی پرده رفت که البته نمایش آن هم با حاشیه‌هایی همراه شد. «متری شیش و نیم» دومین تجربه سینمایی بلند سعید روستایی است و توانست در جشنواره فجر برنده سیمرغ بهترین فیلم از دیدگاه تماشاگران شود.
از جمله بازیگرانی که در این فیلم سینمایی نقش آفرینی می‌کنند می‌توان به نوید محمدزاده، پریناز ایزدیار و پیمان معادی و فرهاد اصلانی اشاره کرد.
این فیلم که موضوعی اجتماعی دارد، روایتی از جستجوی پلیس مبارزه با مواد مخدر برای پیدا کردن فروشنده بزرگ شیشه است.



زندگی تختی بر پرده اکران نوروزی
«غلامرضا تختی» به نویسندگی و کارگردانی بهرام توکلی و تهیه‌کنندگی سعید ملکان نیز از جمله آثاری بود که در سی و هفتمین جشنواره فیلم فجر روی پرده سینماها رفت و با وجود نامزدی در بخش‌های مختلفی از این جشنواره در دو بخش بهترین فیلمبرداری و بهترین طراحی صحنه، سیمرغ بلورین را به دست آورد.
در این فیلم سینمایی که بازیگرانی مانند محسن تختی، شاهرخ شهبازی، علیرضا گودرزی، امیررضا فرامرزی، ماهور الوند، بهنوش طباطبایی، مجتبی پیرزاد، آتیلا پسیانی، فرهاد آئیش، پریوش نظریه، حمیدرضا آذرنگ، ستاره پسیانی، بانیپال شومون ایفای نقش می‌کنند، داستان زندگی غلامرضا تختی به تصویر کشیده شده است.
این فیلم سینمایی که ساختاری شبیه به یک مستند دارد، در بخش‌هایی از آن از تصاویری آرشیوی از زندگی و دوران حیات او را به نمایش می‌گذارد، به صورت سیاه و سفید تدوین شده است.
در ابتدا قرار بود نقش اول این اثر را امیر جدیدی بر عهده داشته باشد اما بعد از گذشت مدتی حضور او منتفی و از این پروژه جدا شد و در نهایت بازیگران دیگری بازی در این نقش را برعهده گرفتند.
از دیگر حاشیه‌های این فیلم می‌توان به اکرانش در جشنواره فیلم فجر اشاره کرد که چون در اولین روز این رویداد باید در سالن رسانه‌ها نمایش پیدا می‌کرد و عوامل فیلم نتوانسته بودند مراحل تدوین را به اتمام برسانند ساعت نمایشش جا به جا شد که به واسطه این اتفاق، انتقاداتی به عوامل این فیلم وارد شد.


کمدی «چهار انگشت» ی در راه است
فیلم سینمایی «چهار انگشت» به کارگردانی و نویسندگی حامد محمدی و تهیه کنندگی حمید پنداشته است که جواد عزتی و امیر جعفری بازیگران اصلی این اثر هستند که پیش از این نیز این دو بازیگر در فیلم «اکسیدان» با هم همکاری داشتند.
این اثر به گفته عواملش اولین محصول مشترک ایران و کامبوج و صحنه‌هایی از آن علاوه بر داخل کشور در خارج از ایران مانند تایلند فیلمبرداری شده است، داستانش درباره دو دوستی است که برای اتمام یک کار به کامبوج سفر می‌کنند و در این سفر درگیر مشکلاتی می‌شوند.



رونمایی از «زندانی‌ها» ده‌نمکی
فیلم سینمایی «زندانی‌ها» ساخته مسعود ده نمکی داستان دانشجوی جوانی است که قصد دارد برای پایان‌نامه‌اش روی تعدادی زندانی تحقیق کند.
در این فیلم سینمایی که درون مایه‌ای کمدی دارد، بازیگرانی چون هدایت هاشمی، هومن برق نورد، بهنام تشکر، برزو ارجمند، بهاره افشاری، بهنوش بختیاری، اصغر نقی‌زاده و امیر نوریاز ایفای نقش کرده‌اند.
این اثر محصول مرکز فیلم و سریال سازمان هنری رسانه‌ای اوج و هفتمین فیلم سینمایی مسعود ده‌نمکی به حساب می‌آید.


مهران مدیری و محمدرضا گلزار با «رحمان ۱۴۰۰» بر پرده سینماها
«رحمان ۱۴۰۰» آخرین ساخته بلند سینمایی منوچهر هادی در ژانر کمدی است که اوایل مرداد ماه در تهران کلید خورد و اوایل مهرماه پس از گرفتن سکانس‌هایی در کرج و اطراف تهران، فیلمبرداری این پروژه به پایان رسید.
در این فیلم محمدرضا گلزار، سعید آقاخانی، یکتا ناصر، بهرام افشاری و ساره بیات با حضور مهران مدیری به ایفای نقش می‌پردازند.
منوچهر هادی از کارگردانانی بود که فرم حضور در جشنواره فیلم فجر را پر کرد اما در نهایت از حضور در این جشنواره انصراف داد. این کارگردان آخرین بار در سال ۹۵ با فیلم «کارگر ساده نیازمندیم» در سی و پنجمین جشنواره فیلم فجر حضور داشت.



ماجرای «ژن خوک» سعید سهیلی چیست؟
«ژن خوک» به کارگردانی، تهیه کنندگی و نویسندگی سعید سهیلی از دیگر فیلم‌های اکران نوروزی است. البته فیلمنامه «ژن خوک» به صورت مشترک توسط سعید سهیلی و احمد کاوری نوشته شده است اما با این حال هنوز خلاصه داستانی از این فیلم منتشر نشده و تنها به گفته نویسنده، این اثر درون‌مایه‌ای کمدی اجتماعی دارد.
هادی حجازی‌فر، سینا مهراد، نازنین بیاتی، صبا سهیلی، قربان نجفی، بهرنگ علوی، علیرضا مهران، شهین تسلیمی، مهدی دانایی مقدم، احمد مینایی، افشین اخلاقی، فرشید نزاکتی، وحید کرمانی، مهسا آبیز، الناز حبیبی، جمشید هاشم‌پور از بازیگران این فیلم سینمایی هستند.
سهیلی بنابر اخباری که در زمان ساخت فیلمش منتشر شد، بنا داشت تا در سی و هفتمین جشنواره فیلم فجر شرکت کند، اما در نهایت این اتفاق نیفتاد و در این دوره جشنواره حضور پیدا نکرد.
سعید سهیلی نوروز سال ۹۶ نیز فیلم سینمایی «گشت ۲» را داشت که فروش خوبی داشت.



سهم کودکان یک فیلم در اکران نوروزی
فیلم سینمایی «پیشونی سفید ۳» به کارگردانی و تهیه کنندگی سید جواد هاشمی که سومین قسمت از مجموعه آهوی پیشونی سفید است برای گروه سنی کودک و نوجوان و به شیوه‌ای فانتزی ساخته شده و در ایام نوروز روی پرده سینما خواهد رفت.
در این فیلم بازیگرانی چون پژمان بازغی، لیلا اوتادی، ترلان پروانه، امین زندگانی، محمد رضا شریفی نیا، هومن حاجی عبداللهی، نادر سلیمانی و جواد هاشمی ایفای نقش می‌کنند و در واقع نسبت به قسمت دوم این اثر که مهر ماه همین امسال روی پرده رفت، بازیگری اضافه نشده است.
قسمت اول این سه‌گانه در سال ۱۳۹۰ و با عنوان «اختاپوس» و با تهیه‌کنندگی مسعود اطیابی ساخته شد، قسمت دوم آنکه پاییز امسال به نمایش در آمد «آهوی پیشونی سفید» نام داشت.
داستان «پیشونی سفید ۳» در ادامه قسمت‌های پیشین این فیلم ماجرای به دام افتادن پیشونی سفید (با بازی ترلان پروانه) توسط اختاپوس است.
انتهای پیام
