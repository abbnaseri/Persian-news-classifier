 «سهراب و رستم» بهترین انیمیشن جشنواره فیلم سیدنی شد 
انیمیشن استرالیایی «سهراب و رستم» به کارگردانی «لی ویتمور» برنده جایزه بهترین انیمیشن از  شصت و ششمین جشنواره بین‌المللی فیلم سیدنی استرالیا شد. 
به گزارش ایسنا، شصت و ششمین جشنواره فیلم سیدنی ۲۰۱۹ از تاریخ ۵ تا ۱۶ ژوئن (۱۵ تا ۲۶ خرداد) در کشور استرالیا برگزار شد و در نهایت فیلم «پارازیت» به کارگردانی «بونگ جون هو» از کشور کره جنوبی جایزه بهترین فیلم بلند این رویداد سینمایی را از آن خود کرد و بیش از ۴۱ هزار دلار جایزه نقدی دریافت کرد.
فیلم «پارازیت» که چندی پیش جایزه معتبر نخل طلای بهترین فیلم جشنواره کن ۲۰۱۹ را نیز کسب کرده است، درباره مردی بیکار است که به همراه خانواده‌اش به شکل عجیبی با یک خانواده ثروتمند و متفاوت از لحاظ طبقه اقتصادی رابطه برقرار می‌کند. این فیلم تاکنون به فروشی بالغ بر ۶۰ میلیون دلار در گیشه جهانی دست یافته است.
اما جایزه ۵ هزار دلاری «یورام گراس» جشنواره که ویژه بهترین اثر انیمیشن این رویداد سینمایی است به «سهراب و رستم» به کارگردانی «لی ویتمور» از کشور استرالی رسید. داستان این انیمیشن ۱۴ دقیقه‌ای درباره معلمی است که در کلاس درس شعری را برای دانش‌آموزان می‌خواند و از طریق این شعر بچه‌ها به ایران باستان می‌روند و نبرد افسانه‌ای میان رستم و سهراب، دو قهرمان ادبیات فارسی را تماشا می‌کنند.

انیمیشن «سهراب و رستم» با کسب این جایزه واجد شرایط رقابت در شاخه بهترین انیمیشن کوتاه جوایز اسکار پیش رو است.
امسال فیلم «عرق سرد» به کارگردانی سهیل بیرقی به نمایندگی از سینمای ایران و در بخش فیلم‌های بلند جشنواره بین‌المللی فیلم سیدنی استرالیا به نمایش گذاشته شد.
انتهای پیام
