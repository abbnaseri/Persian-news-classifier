حاتمی‌کیا چهره هنر انقلاب اسلامی شد
ابراهیم حاتمی‌کیا در اختتامیه هفته هنر انقلاب اسلامی با بیان اینکه فعالیت در حوزه هنر انقلاب اسلامی همواره کار بسیار سخت و پر فراز و نشیبی بوده است، گفت: اکثر قریب به اتفاق فیلم‌هایم‌ مساله‌ای داشته که باید برای آن می‌جنگیدم. به ما گفته می‌شود پروپاگاندا هستید اما ای کاش این عاقل‌ها بودند و به ما سفارش می‌دادند و ما فیلم می‌ساختیم.
به گزارش ایسنا، اختتامیه پنجمین هفته هنر انقلاب اسلامی و با اعلام نام ابراهیم حاتمی‌کیا به عنوان چهره هنر انقلاب عصر دوشنبه ۲۶ فروردین ماه با حضور هنرمندان و مسئولان در سالن سوره حوزه هنری برگزار شد.


در ابتدای این مراسم با حضور حمید شاه‌آبادی معاون صدا، علیرضا معینی معاون بخش اداری مالی حوزه هنری و محمد میرزمانی از هوشنگ جاوید برای احیای موسیقی نواحی و سه دهه تلاش موثر در حوزه پژوهش و موسیقی تقدیر شد.
در این رویداد از میان ۱۴ چهره که به انتخاب حدود ۱۰۰ نفر از اهالی فرهنگ رسانه و هنر ۵ نفر به بخش چهره هنر راه یافتند، رضا امیرخانی برای نوشتن رمان‌ رهش، هدایت‌الله بهبودی برنده جایزه جلال، ابراهیم حاتمی‌کیا کارگردان سینما، مسعود نجابتی‌ و مهدی نقویان مستندساز به عنوان پنج کاندیدا معرفی شدند.


محسن مومنی شریف رئیس حوزه هنری در سخنانی بیان کرد: هفته هنر فرصتی است تا به کارنامه یک سال گذشته کشور در این حوزه نگاهی داشته باشیم. در حوزه کتاب و ادبیات با وجود مشکلات چاپ‌ و نشر کتاب‌های زیادی به فروش بالایی دست پیدا کردند. در حوزه تجسمی نمایشگاه و جشنواره هنر مقاومت را داشتیم و ظرفیت‌های‌ مهمی به ما نشان داده شد. در حوزه تئاتر نیز تئاتر مساجد به راه افتادند و در حوزه سینما نیز فیلم‌هایی مانند فیلم به وقت شام و مستندهای در این حوزه به نمایش در آمدند.
وی در ادامه اظهار کرد: ورود سرمایه‌های مشکوک در حوزه هنر و فرهنگ نیز از مشکلات ما بوده و اکنون نیازمند آن هستیم که نظارت بهتری انجام شود.
او در پایان بیان کرد: چهل سالگی دوم انقلاب آغاز شده است و امیدوارم هنرمندان ضمن آنکه از گذشته درس می‌گیرند به آینده نیز نگاه ویژه‌ای داشته باشند.


در ادامه، وزیر فرهنگ‌ و ارشاد اسلامی در سخنانی درباره هنر انقلاب اسلامی اظهار کرد: انقلاب اسلامی که امسال چهلمین سالگرد خود را پشت سر گذاشته در ارتباط با حوزه هنر اتفاقات بزرگی را رقم زده است و ما به اعتبار آن که در بطن و متن آن بودیم شاید مثل کسی که در آب است آن را و تحولات را حس نکرده‌ایم.
او ادامه داد: فضای هنر در این صد سال اخیر به ویژه در دولت پهلوی به سمت گسست اجتماعی حرکت می‌کرد؛ همانطور که در حوزه زنان این اتفاق در حال وقوع بود که زنان در بخش جامعه سنتی، متدین و بومی از تحصیلات عالیه فاصله می‌گرفتند یا زمینه‌های کمتری داشتند و انقلاب اسلامی به کمک آمد. اگر انقلاب اسلامی نبود ما شاهد این پیشرفت‌ها نبودیم و انقلاب به یک عدالت جنسیتی کمک کرد. اگر انقلاب نبود بخش وسیعی از بدنه اجتماعی به هنر یا ورود نداشتند یا زمینه‌های کار حرفه‌ای همه‌جانبه در آن پیدا نمی‌کردند و پس از آن جامعه متدین احساس کرد هنر جایی برای حضور آنها هم هست.
وزیر فرهنگ و ارشاد اسلامی اضافه کرد: نکته دوم این است که هنر با یک عنصر تخیل تعریف می‌شود. تخیل می‌تواند آزاد باشد یا به حکمت دانایی و فرزانگی وصل شود. هنر با جان‌مایه تخیل، هنر است اما وقتی که به حکمت و دانایی وصل می‌شود به یک هنر استعلایی وصل می‌شود. انقلاب اسلامی وقتی به منبع حکمت وصل شد فرصت‌های متنوعی را در فضای یک هنر استعلایی پدید آورد.
وزیر ارشاد در پایان گفت: انقلاب اسلامی فرصتی را پدید آورد که هنر مقاومت در شاخه‌های مختلف رشد پیدا کند. ملتی که ۴۰ سال ایستادگی کرد، این فرصت را پدید آورد که در لایه‌های مختلف هنری غنی‌تر شویم.
در ادامه این مراسم، سردار کوثری جانشین قرارگاه ثارالله نیز تصریح کرد: یکی از هنرهایی که کمتر درباره آن صحبت می‌شود، هنر امنیت است که در جامعه ما هنر است زیرا با اینکه در اطرافمان اینقدر ناامنی است ما در امنیت بالایی هستیم.
او همچنین بیان کرد: هیج انسانی جنگ را دوست ندارد اما وقتی به او تحمیل می‌شود باید از خود دفاع کند. ما هم دفاع کردیم و نگذاشتیم یک وجب از خاکمان به دست دشمن بیفتد. سپاه نیز یک ارگان ۴۰ ساله از دل خود مردم است و همه جا جلوی آمریکا ایستاده است.
سردار کوثری در پایان خاطرنشان کرد: ما واقعیت‌های جامعه را با هنرمندانی مانند شما به خودمان و جهان منتقل می‌کنیم تا بتوانیم گوشه‌هایی از
زحمات این افراد را به نمایش بگذاریم.
در ادامه، پنج کاندیدای چهره انقلاب به ترتیب روی صحنه رفتند و سخنانی را ایراد کردند.


رضا امیرخانی اولین کاندیدای چهره هنر انقلاب تصریح کرد: شخصیت‌هایی در حیاط همین ساختمان حضور داشتند و ما نیز در کنار همین افراد بزرگ شدیم و از مدرسه به این نشست‌ها می‌آمدیم. من با خواندن شعرهای علی معلم دامغانی به ادبیات علاقه‌مند شدم و تا روزی که تابوت شهید آوینی به این حیاط آورده شد، حضور داشتم.
هدایت‌الله بهبودی نیز در سخنانی کوتاهی اظهار کرد: من با آمادگی آمده‌ام تا به برگزیده چهره سال تبریک بگویم.



کاندیدای بعدی چهره هنر انقلاب ابراهیم حاتمی‌کیا بود که در سخنانی بیان کرد: رایحه آقا مرتضی (آوینی) در این فضا برای ما خیلی آشناست. از ابتدای حضورش تا زمانی که از اینجا رفت و وقتی من در این مکان حاضر می‌شوم، حالم تغییر می‌کند.
مسعود نجابتی‌ کاندیدای چهارم چهره هنر انقلاب هم با اشاره به جشنواره نشان روایت فتح که برگزار کرده است، بیان کرد: ما در اختتامیه جشنواره، پیام محبت‌آمیز رهبر انقلاب را داشتیم که خستگی را از تنمان زدود. عوامل جشنواره نامه‌ای محضر رهبر انقلاب نوشتند و از ایشان درخواست بازدید داشتند که من امروز پاسخشان را می‌خوانم: «از آقای شجاعی و دیگر دوستان به دلیل عدم حضورم در نمایشگاه پنجمین جشنواره هنر مقاومت عذرخواهی کنید. کار فشرده در  آن روزهای  نزدیک به دهه فجر مانع از حضورم شد.»
مهدی نقویان پنجمین کاندیدای چهره هنر انقلاب نیز گفت: خوشحالم که صنف مستندسازان نیز در بین این پنج نفر وجود دارند.
پس از پخش کلیپی از چهره برتر با حضور رئیس سازمان تبلیغات اسلامی، وزیر ارشاد، رئیس حوزه هنری و دو تن از چهره‌های برتر سال‌های گذشته از ابراهیم حاتمی‌کیا به عنوان چهره برتر هنر انقلاب تقدیر شد.
او پس از دریافت لوح و تندیس اظهار کرد: خیلی خوشبخت و خوشحالم که در چهلمین سال انقلاب دیده می‌شوم. این لحظه برایم بسیار ارزشمند است.چهل سال! من ۳۸ سال است که در فیلمسازی هستم؛ نزدیک به عمر انقلاب. تا یادم می‌آید بالا و پایین‌های زیادی داشتیم در این سال‌ها. واقعیت این است که این راهی نبوده که هموار باشد. راه را با هم ساختیم و آنچه که در هنر متعهد و انقلاب باید باشد، مسائلی بود که ما در آن بسیار زحمت کشیدیم.
وی افزود: به ما گفته می‌شود که شما پروپاگاندا هستید. ای کاش اینها عاقل‌ بودند و به ما سفارش می‌دادند فیلم می‌ساختیم. متاسفانه چنین اتفاقی به این اندازه نبود. آقا مرتضی (آوینی) بود و از او انرژی می‌گرفتیم اما این مسیر هموار نبود. اکثر قریب به اتفاق فیلم‌هایم‌ مساله‌ای داشته که باید برای آن می‌جنگیدم. از فیلم مهاجر آغاز شد که گفتند یک فرمانده نباید به صورت زیردستش سیلی بزند و این موضوع تا فیلم به وقت شام ادامه داشت. همیشه متلک‌ها و نیش‌ها و انواع حرف‌ها را شنیدیم.
حاتمی‌کیا اضافه کرد: این‌ مقدمه را گفتم تا بگویم تازه‌نفس‌ها با چند تا انگ شنیدن می‌گویند من دیگر در این حوزه نخواهم بود. من آمدم تا بگویم ای عزیزان کسی که در اتوبان همت قرار می‌گیرد، این اتوبانی نیست که ساده باشد و برای آن خون ریخته شده است. باید مشکلات این مسیر را تحمل کنند. ما نیش زبان‌ها شنیدیم و گریه‌ها کردیم. در همین حوزه هنری من بارها جلوی مرتضی آوینی گریه کردم و گفتم که من دیگر بیشتر از این‌ توان سنگینی نگاه‌های کسانی که ژست شبه روشنفکری دارند را ندارم. کسانی بودند که به ما کمک کردند و من انتظار دارم این تازه‌نفس‌ها به سرعت از این مسیر خارج نشوند.
این کارگردان تصریح کرد: شمایی که با اسم شهید وارد این حوزه می‌شوید، تعهدی به شما اضافه می‌شود که نباید به راحتی از آن دست بکشید. کسی که در این مسیر شهرت پیدا می‌کند نباید از این اتفاقات خسته شود. باید بمانیم. چهل سالگی انقلاب یک آغاز است. خسته‌ایم اما باز هم پیش می‌رویم.
این کارگردان با اشاره به جایگاه شهید سیدمرتضی آوینی اظهار کرد: او پشتوانه ماست و جایگاه بالایی دارد. البته برنامه‌هایی پخش می‌شود که سعی می‌کنند آقا مرتضی را پایین بیاورند اما او همچنان بالاست. فیلم‌سازهای روایت فتح دلیل رفتن‌هایشان تبدیل‌شدن به یک آرتیست یا هنرمند نبود و نمی‌خواستند مشهور شوند. شهرت، این‌ گوساله سامری می‌تواند ما را از راه خارج کند.
او در پایان بیان کرد: خوشحالم که این هدیه را از دست عزیزانی که همسنگر بودیم گرفتم.
سپس از چهار کاندیدای دیگر نیز با اهدای لوح و تندیس تقدیر شد.
در ادامه مراسم از شهاب مرادی و علی حیاتی نیز تقدیر شد. همچنین از عباس صانعی (خانه طراحان انقلاب اسلامی) برای طراحی پوسترهای شهری تقدیر به عمل آمد.
سیدعباس صالحی وزیر فرهنگ و ارشاد اسلامی، حمید شاه‌آبادی معاون صدا، سعید اوحدی غلامرضا فرجی، حسین مسافر آستانه، کوروش زارعی، محسن مومنی شریف مدیر حوزه هنری و ... از افرادی بودند که در این مراسم حضور داشتند.
انتهای پیام
