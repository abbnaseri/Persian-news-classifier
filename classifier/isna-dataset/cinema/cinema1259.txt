نشان جشنواره‌ی آمریکایی در تهران به مستندساز ایرانی رسید 
نشان شانزدهمین جشنواره «بیگ‌اسکای» BIG SKY آمریکا توسط مدیرعامل مرکز گسترش سینمای مستند و تجربی به «محمدرضا وطن‌دوست» تهیه‌کننده و کارگردان فیلم مستند «لوتوس» اهدا شد.
به گزارش ایسنا به نقل از روابط عمومی مرکز گسترش سینمای مستند و تجربی، «لوتوس» که یکی از آثار منتخب بخش مسابقه Mini-Doc بیگ‌اسکای بود، در آیین پایانی این رویداد موفق به کسب جایزه نگاه هنری Artistic Vision Award از این جشنواره معتبر شده بود؛ اما به دلیل عدم صدور ویزا، محمدرضا وطن‌دوست امکان حضور در جشنواره را پیدا نکرد و جایزه او به مرکز گسترش ارسال شد.
نشان معتبر بیگ‌اسکای آمریکا عصر دیروز ۲۰ اسفند ۹۷ توسط «سیدمحمدمهدی طباطبایی‌نژاد» به وطن‌دوست اهدا شد. در این جلسه، علی طالبی (فیلمبردار لوتوس)، شهنام صفاجو (مدیر روابط عمومی)، شیرین نادری (مدیر بین‌الملل)، بهمن نورایی (مدیر بازرگانی و داور بخش مستندهای بلند بیگ‌اسکای) و سهراب شاه‌محمد (کارشناس بین‌الملل حاضر در جشنواره بیگ‌اسکای) حضور داشتند.
در بخش Mini-Doc Competition شانزدهمین دوره‌ی جشنواره بیگ‌اسکای، وطن‌دوست با مستندسازانی از کشورهای آمریکا، انگلیس، آفریقای‌جنوبی، مالاوی، زامبیا و هند به رقابت پرداخته بود.
در بیانیه هیات داوران این جشنواره آمده بود: «ما تصمیم گرفتیم جایزه‌ی نگاه هنری را به فیلمی بدهیم که چیره‌دستی و هنر در آن متمایز بود. به‌خاطر به کارگیری کنترل‌شده و عمدی گام فیلم، نور طبیعی و میزانسن، تمرکز منظم بر روی ماموریت جان‌فرسا و منحصر به فرد یک زن و همچنین بُن‌مایه‌های ذهنی خلاقانه‌ی سرشار از سمبولیسم و احساس، این جایزه را به لوتوس تقدیم می‌کنیم.»
در این مستند داستانی، زندگی پیرزنی را می‌بینیم که ۱۲ سال در انتظار مجوز ورود به جزیره نشسته است تا به دیدار تنها ساکن آن برود...
شانزدهمین دوره جشنواره «بیگ‌اسکای» آمریکا در تاریخ ۱۵ تا ۲۴ فوریه ۲۰۱۹ برابر با ۲۶ بهمن تا ۵ اسفند ۱۳۹۷ در شهر کوهستانی میسولا، ایالت مونتانا آمریکا برگزار شد. در بخش مسابقه بین‌الملل مستندهای بلند این جشنواره، فیلم «دلبند» ساخته یاسر طالبی هم حضور داشت. در بخش «داستان‌هایی از ایران» بیگ اسکای نیز ۵ فیلم مستند به نمایش گذاشته شدند. این فیلم‌ها عبارت بودند از: در جستجوی فریده (آزاده موسوی، کوروش عطائی)، لوتوس (محمدرضا وطن‌دوست)، دلبند (یاسر طالبی)، حلب: سکوت جنگ (امیر اُصانلو) و ناخدا سلیمان (سعادتعلی سعیدپور).

انتهای پیام
