مرور سینمای آلمان و چین در سی‌وهفتمین جشنواره جهانی فیلم فجر
جشنواره جهانی فیلم فجر در دوره سی‌وهفتم در بخش «سینمای سایر کشورها» به سینمای دو کشور آلمان و چین می‌پردازد.
به گزارش ایسنا، طبق گزارش رسیده، جشنواره جهانی فیلم فجر در دوره سی و هفتم که بهار سال ۹۸ برگزار می شود به نمایش آثار سینمایی در ۹ بخش اصلی و فرعی خواهد پرداخت که در بخش «سینمای سایر کشورها» تمرکز بر آثار سینمایی کشور آلمان از قاره اروپا و چین از قاره آسیا خواهد بود.
اسامی و مشخصات فیلم‌های این بخش متعاقباً اعلام خواهد شد.
در دوره سی و ششم جشنواره، مروری بر سینمای ایتالیا و گرجستان برگزار شد که مخاطبان نیز از آثار این بخش استقبال کردند.
سینمای سعادت (مسابقه بین‌الملل)، جلوه‌گاه شرق (پانورامای سینمای کشورهای آسیایی و اسلامی)، جام جهان‌نما (جشنواره جشنواره‌ها)، فیلم‌های کلاسیک مرمت شده، مستند زیرذره‌بین، نمایش‌های ویژه (مرور بر آثار و بزرگداشت‌ها)، ژانرهای مردم پسند، شاخه‌های زیتون و مروری بر آثار سینمای سایر کشورها، بخش های مختلف سی‌وهفتمین جشنواره جهانی فیلم فجر را تشکیل می دهند.
در بخش «سینمای سعادت» حداکثر ۱۵ فیلم بلند سینمایی برای کسب جوایز اصلی جشنواره به رقابت می‌پردازند و از این میان حداکثر ۳ فیلم بلند ایرانی مجوز حضور خواهند داشت.
طبق مقررات سی و هفتمین جشنواره جهانی فیلم فجر، تاریخ ساخت فیلم‌ها برای بخش‌های سینمای سعادت (مسابقه بین‌الملل)، جلوه‌گاه شرق (پانورامای سینمای کشورهای آسیایی و اسلامی) و جام جهان‌نما (جشنواره جشنواره‌ها) باید سال های ۲۰۱۸ و ۲۰۱۹ باشد.
آدرس سایت رسمی جشنواره Fajriff.com و پست الکترونیکی جشنواره info@Fajriff.com است.
سی و هفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
