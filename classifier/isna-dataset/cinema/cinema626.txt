همه چیز درباره جشنواره فیلم کن ۲۰۱۹
جشنواره فیلم کن که هنوز می‌توان آن را معتبرترین جشنواره سینمایی جهان دانست، در حالی وارد هفتاد و دومین دوره خود می‌شود که چون هر سال برای بیش از ۱۰ روز، تمام توجه سینماگران و سینمادوستان را سراسر جهان معطوف به خود می‌کند. 
به گزارش ایسنا، هفتاد و دومین جشنواره فیلم کن از فردا ۱۴ می (۲۴ اردیبهشت) آغاز به کار می‌کند و تا ۲۵ می (۴ خرداد) ادامه خواهد داشت. در زیر نگاهی خواهیم داشت به مهم‌ترین رویدادهایی که در کن ۲۰۱۹ در انتظار ماست:


پوستری به یاد مادر موج نوی سینمای فرانسه

مسئولان برگزاری جشنواره کن، امسال نیز طبق سنت چند سال اخیر پوستر این رویداد را به یکی از سینماگران بزرگ اختصاص داد. پوستر ۲۰۱۹ با عنوان «آنیس، در نور درخشان خورشید»، ادای احترامی به «آنیس واردا» سینماگر تازه درگذشته است و وی را در حالی به تصویر می‌کشد که روی شانه‌های یکی از عوامل فنی قرار گرفته و در حال ساخت اولین فیلم سینمایی‌اش به نام "نقطه کوتاه" در سن ۲۶ سالگی است. «واردا» که با فیلم‌هایش چون «نقطه کوتاه»، «کلئو از ۵ تا ۷» و «شادی» نقش تعیین‌کننده‌ای در تعریف موج نوی سینمای فرانسه داشت، چندی پیش در سن ۹۰ سالگی درگذشت.


پوستر جشنواره



افتتاحیه جشنواره با چاشنی ترس

فیلم ترسناک «مُرده‌ها نمی‌میرند» ساخته فیلمساز مستقل آمریکایی «جیم جارموش» به عنوان فیلم افتتاحیه هفتاد و دومین دوره جشنواره بین‌المللی فیلم کن به روی پرده خواهد رفت. این فیلم به عنوان یکی از فیلم‌های بخش رقابتی کن ۲۰۱۹ به نمایش گذاشته خواهد شد و اولین فیلمی است که برای کسب نخل طلای بهترین فیلم رقابت خواهد کرد. «بیل مورای»، «آدام درایور»، «تیلدا سوئینتون»، «استیو بوشمی»، «دنی گلوور» از بازیگران این فیلم هستند.


پوستر فیلم مرده‌ها نمی‌میرند



۲۱ کارگردان در اندیشه تصاحب نخل طلا

بخش رقابتی جشنواره کن امسال میزبان فهرست پرستاره‌ای از کارگردانان نامدار و صاحب سبک سینمای جهان است. «پدرو آلمادوار» با فیلم «درد و شکوه»، برادران «داردن» با جدیدترین ساخته‌اشان «احمد جوان»، «زاویه دولان» با «ماتیاس و ماکسیم»، «کن لوچ» برنده دو جایزه نخل طلا با فیلم جدیدش «متاسفیم جا ماندی»، «ترنس مالیک» کارگردان آمریکایی با «یک زندگی پنهان»، «جیم جارموش» با فیلم افتتاحیه «مرده‌ها نمی‌میرند» و «عبدالطیف کشیشه» با فیلمش «مکتوب عشق من: قطعه میانی» از مهمترین مدعیان کسب نخل طلای بهترین فیلم کن ۲۰۱۹ هستند.

فیلم «روزی روزگاری در هالیوود» نهمین ساخته «کوئنتین تارانتینو» که حضور آن در جشنواره کن در هاله‌ای از ابهام قرار داشت در نهایت به جشنواره رسید تا فرش قرمز کن امسال با حضور چهره‌هایی چون «برد پیت»، «لئوناردو دی‌کاپریو» و «آل پاچینو» جذابیت دوچندانی داشته باشد.
داستان فیلم «روزی روزگاری در هالیوود» درباره گروه تبهکار «منسون» به سرکردگی «چارلز منسون» است که دراوت ۱۹۶۹ در یک شب چندین نفر را در یک سکونت‌گاه هالیوودی متعلق به «رومن پولانسکی» کارگردان مطرح لهستانی-فرانسوی سلاخی کردند که یکی از این افراد «شارون تیت» همسر باردار «پولانسکی» بود. فیلم «تارانتینو» نیز در بخش رقابتی برای کسب جایزه نخل طلا رقابت می‌کند.


روزی روزگاری در هالیوود



«ایناریتو» در رأس داوران کن ۲۰۱۹

«الخاندرو گونزالز ایناریتو» کارگردان مکزیکی برنده اسکار امسال رئیس داوران بخش رقابتی کن است. وی که با فیلم‌های «بردمن» و «بازگشته» برنده جایزه اسکار شده است، اولین کارگردان مکزیکی خواهد بود که رئیس داوران بخش رقابتی کن می‌شود.«عشق سگی»، «بابل» و «زیبا» فیلم‌های «ایناریتو» هستند که در جشنواره کن رونمایی شده‌اند و موفق به کسب چندین جایزه شدند.
«پاول پالیکوفسکی» کارگردان برنده اسکار لهستانی، «یورگس لانتیموس» کارگردان یونانی، «کلی رایکارد» کارگردان، فیلم نامه‌نویس و تدوینگر آمریکایی، «آلیس رورواچر» کارگردان و فیلم نامه‌نویس ایتالیایی، «ال فانینگ» بازیگر زن آمریکایی، «مایمونا ان دیایه» بازیگر و کارگردان زن اهل کشور بورکینافاسو، «انکی بیلال» نویسنده فرانسوی رمان‌های مصور و «رابین کامپیو» کارگردان و فیلم نامه‌نویس اهل فرانسه، اعضای هیأت داوران بخش رقابتی کن را تشکیل می‌دهند.
«نادین لبکی» سینماگر لبنانی به عنوان رئیس هیأت داوران بخش «نوعی نگاه» و «کلر دنی» نویسنده و کارگردان فرانسوی تیز به عنوان رئیس هیات داوران بخش فیلم کوتاه و سینه فونداسیون هفتاد و دومین جشنواره فیلم کن فعالیت خواهد کرد.


هیأت داوران رقابتی



دعوای بی‌سرانجام کن و نتفلیکس برای دومین سال پیاپی

مذاکرات جشنواره کن و کمپانی نتفلیکس برای امسال نیز به بن بست رسید و کن ۲۰۱۹ میزبان هیچ فیلمی از محصولات این کمپانی در جشنواره نخواهد بود. جشنواره کن سال گذشته نیز به سبب اختلاف با سیاست‌های کمپانی نتفلیکس فرصت نمایش فیلمی چون «روما»، «سوگلی»، «نخستین انسان» و «ستاره‌ای متولد شده است» را از دست داد و امسال نیز چند فیلم از جمله فیلم جدید و پرستاره «مرد ایرلندی» به کارگردانی «مارتین اسکورسیزی» با بازی «آل پاچینو»، «رابرت دنیرو» و «جو پچی» نیز قربانی این اختلاف شدند، هرچند «تیری فرمو» دبیر باسابقه کن در مصاحبه‌ای عنوان کرد فیلم «اسکورسیزی» در صورت عدم اختلافات نیز به دلیل تمام نشدن مراحل فنی به کن نمی‌رسید.


مرد ایرلندی


مشکل اینجاست که طبق سیاست‌های «نتفلیکس»، فیلم‌های این کمپانی یا تنها به صورت آنلاین (بدون اکران در سینماها) عرضه می‌شوند و یا باید به طور همزمان به صورت محدود در سینماها و وب سایت این شبکه در اختیار مخاطبان قرار گیرند و این سیاست مورد پذیرش برخی از جشنواره‌های سینمایی از جمله کن نیست. طبق قوانین جشنواره کن، حداقل فیلم‌های بخش رقابتی این رویداد باید پس از جشنواره در سینماهای فرانسه اکران عمومی شوند.


«آلن دلون» و یک نخل طلای جنجالی

پس از چهره‌های شاخصی چون «ژان مورو»، «وودی آلن»، «برنارددو برتولوچی»، «جین فوندا»، «کلینت ایستوود»، «ژان پل بلموندو»، «مانوئل دی اولیویرا»، «ژان پیر لئو»، این بار نوبت به «آلن دلون» بازیگر افسانه‌ای سینمای فرانسه و جهان رسید تا جایزه نخل طلای افتخاری جشنواره کن را دریافت کند که سابقه بازی در فیلم برنده نخل طلای «یوزپلنگ» ساخته «لوکینو ویسکونتی» (۱۹۶۳) را در کارنامه دارد. در واکنش به اعطای این جایزه به «آلن دلون»، سازمان زنان آمریکا و هالیوود به سبب برخی اظهار نظرهای «آلن دلون» درباره خشونت علیه زنان و همچنین حمایت از قدرت گرفتن جناح راست در فرانسه، از اعطای این جایزه به وی انتقاد کرد اما مسئولان کن اعلام کردند که نخل طلای افتخاری همچنان به این بازیگر افسانه‌ای تعلق خواهد گرفت.


آلن دلون



زندگی مافیایی «مارادونا» بر پرده جشنواره کن

«آسیف کاپادیا» کارگردان انگلیسی امسال مستند زندگی «دیه‌گو مارادونا» اسطوره آرژانتینی تاریخ فوتبال جهان را در بخش غیررقابتی جشنواره کن رونمایی می‌کند. این مستند بر اساس بیش از ۵۰۰ ساعت ویدئو از آرشیو شخصی مارادونا ساخته شده است و نگاهی غیرمتداول به زندگی «دیه‌گو مارادونا» به عنوان یکی از مهم‌ترین چهره‌های ورزشی تاریخ درون و بیرون از زمین فوتبال در طول دوران بدنام زندگی وی در شهر ناپل ایتالیا می‌پردازد. او در زمین معجزه می‌کرد اما وقتی این جادو به تدریج رو به پایان گذاشت او به یک زندانی در شهر جرم‌خیز ناپل ایتالیا تبدیل شد. این مستند، داستان زندگی فراموش‌نشدنی یک استعداد بالفطره و قصه شکوه، ناامیدی و خیانت، فساد و نهایتاً رستگاری است.


مستند مارادونا



تجلیل از استاد سینمای وحشت با کالسکه طلایی

«جان کارپنتر» کارگردان مشهور به استاد سینمای وحشت جایزه کالسکه طلایی جشنواره کن ۲۰۱۹ را در بخش مستقل دو هفته کارگردانان دریافت می‌کند. «کارپنتر» کارگردانی فیلم‌های ترسناک کلاسیکی چون «هالووین»، «مه»، «کریستین» و «فرار از نیویورک» را بر عهده داشته است. از دریافت کنندگان پیشین جایزه کالسکه طلایی می‌توان به «مارتین اسکورسیزی»، «ورنر هرتسوک»، «ژیا ژانکه»، «جین کمپیون» و «آنیس واردا» اشاره کرد.


جان کارپنتر



از «درخشش» کوبریک تا «معجزه» دِسیکا در بخش کلاسیک

بخش کلاسیک هفتاد و دومین جشنواره فیلم کن، امسال میزبان مجموعه‌ای درخشان از نسخه ترمیم شده آثار مهم سینمای جهان است که از مهم‌ترین اتفاقات آن می‌توان به نمایش نیمه‌شب فیلم «درخشش» ساخته «استنلی کوبریک» اشاره کرد.
«معجزه در میلان» ساخته «ویتوریو دسیکا» برنده نخل طلای ۱۹۵۱، «عشق های یک بلوند» ساخته «میلوش فورمن» (۱۹۶۵)، «تونی» به کارگردانی «ژان رنوار» (۱۹۳۴)، «مولن روژ» ساخته «جان هیوستون» (۱۹۵۲)، «آنها عاشق زندگی بودند» از «آندری وایدا» (۱۹۵۷)، «دَرب» به کارگردانی «الیور استون» (۱۹۹۱)، «خاطرات یک پرستار» (۱۹۵۷) به کارگردانی «تائو ژین» و اولین انیمیشن بلند و رنگی اکران شده سینما در سال ۱۹۵۸ با نام «پوندا و مار جادویی» به کارگردانی «تایجی یوبوشیتا» دیگر فیلم‌های این بخش هستند.
نسخه ترمیم‌شده سه فیلم از ساخته‌های «لوئیس بونوئل» کارگردان و فیلمنامه نویس مکزیکی- اسپانیایی شامل «فراموش شدگان» (۱۹۵۰)،« نازارین» (۱۹۵۸) و «عصر طلایی» (۱۹۳۰) نیز در بخش کلاسیک کن ۲۰۱۹ رونمایی می‌شوند.



فیلم درخشش



«ریتی پان» برنده دوربین طلا را تعیین می‌کند

«ریتی پان» سینماگر صاحب نام کامبوجی امسال به عنوان رئیس داوران جایزه دوربین طلا، وظیفه انتخاب بهترین فیلم اول جشنواره را از میان تمام آثار بخش رسمی (رقابتی، نوعی‌نگاه، غیررقابتی، نمایش ویژه، نمایش نیمه شب، فیلم کوتاه و سینه‌فونداسیون) و همچنین دو بخش مستقل هفته منتقدین و دو هفته کارگردانان، بر عهده دارد. چهار سینماگر فرانسوی شامل «آلیس دیوپ»، «ساندرین ماکز»، «بنوام دلوم» و «نیکلاس ناگلن» نیز دیگر اعضای داوران جایزه دوربین طلا هستند.


ریتی پان



«استالونه» با «راکی ۵» به کن بازمی‌گردد

«سیلوستر استالونه» چهره کهنه‌کار سینمای اکشن هالیوود برای معرفی فیلم جدید «راکی ۵: آخرین خون» با جشنواره کن بازخواهد گشت. بخش‌هایی از این فیلم که ساخت آن چند ماه پیش به پایان رسیده برای معرفی به صورت نمایش ویژه در جشنواره با حضور «استالونه» به نمایش گذاشته می‌شود و پس از آن نسخه ترمیم‌شده فیلم «رامبو: اولین خون» به کارگردانی «تد کاچف» محصول سال ۱۹۸۱ میلادی نیز به روی پرده خواهد رفت.


سیلوستر استالونه



پایان جشنواره با «خاص‌ها»

مسئولان کن اعلام کردند از این پس عنوان "فیلم اختتامیه" نخواهند داشت و آخرین فیلم جشنواره را در قالب عنوان "آخرین نمایش" پیش از مراسم اعطای جوایز به روی پرده می‌برند. امسال فیلم فرانسوی «خاص‌ها» به کارگردانی مشترک «اولیویه ناکاش» و «اریک تولدانو» با بازی «وینسنت کسل» و «رادو کاتب» به عنوان آخرین فیلم جشنواره کن در سالن گرند لومیر جشنواره به نمایش گذاشته خواهد شد.


فیلم «خاص ها»


انتهای پیام
