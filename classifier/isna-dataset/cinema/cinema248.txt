یک توصیه به هنرمندان؛ عدم ارایه اظهارنامه مالیاتی به منزله کتمان است
مشاور مالیاتی خانه سینما با تاکید بر اینکه "پروسه تسلیم اظهارنامه‌های مالیاتی هنرمندان، بروکراسی نیست" گفت: بر اساس قانون هنرمندان معاف از مالیات‌اند اما اگر کسی اظهارنامه مالیاتی‌اش‌ را ارائه ندهد به منزله کتمان است و معافیت سالیانه‌اش لغو خواهد شد.
به گزارش ایسنا طبق اطلاعیه‌ای که خانه سینما و سازمان اداره مالیاتی منتشر کرده، تمامی هنرمندان موظف‌اند که تا ۳۱ خردادماه ۹۸ اظهارنامه‌های مالیاتی خود را تکمیل و اصطلاحاً تسلیم اداره مالیاتی کندد و در صورتی که اطلاعات‌شان به دقت وارد نشود ممکن است مشمول معافیت مالیات بردرآمد نشوند.
چند سالی است که برای سهولت در این امر، خانه سینما شرایطی را ایجاد کرده تا هنرمندان بتوانند با رجوع به خانه سینما (واقع در خیابان بهار، خیابان سمنان) اظهارنامه‌هایشان را با کمک کارشناسانی که نسبت به این امر اشراف دارند و مورد تأیید اداره مالیاتی هستند، پر کنند.
ایسنا جهت ارائه اطلاعاتی بیشتر به هنرمندان و بررسی شرایط موجود با عباس فرامرزی مشاور مالیاتی خانه سینما گفت‌وگویی داشته است، او درباره بحث مالیاتی و تسلیم اظهارنامه‌های هنرمندان به ایسنا توضیح داد: خانه سینما بر اساس روال سال‌های گذشته با توجه به تعطیلاتی که در خردادماه وجود داشت از شنبه ۱۸ ام همین ماه، تسهیلاتی را برای اعضای خود ایجاد کرده و افراد متخصصی که بتوانند آنها را راهنمایی کنند در خانه سینما خیابان بهار حضور دارند و هنرمندان می‌توانند از این امکانات استفاده کنند.
او ادامه داد: در قانون مالیاتی برای هنرمندان پیش‌بینی شده که هر نوع فعالیت هنری معاف از مالیات است. از یک فروردین ماه سال ۹۵ این قانون جدید ایجاد شده و قابل اجراست با این تفاوت که معافیت مالیاتی در اظهارنامه‌ها تبدیل به نرخ صفر شده است، یعنی هنرمندان باید مانند دیگران اظهارنامه خود را تسلیم سازمان اداره مالیاتی کنند ولی مالیاتی شامل حالشان نمی‌شوند. بر این اساس آنها مجوز فعالیت هنری خود را که از وزارت ارشاد دریافت کرده‌اند همراه با تسلیم اظهارنامه و ارائه مدارک باید به سازمان اداره مالیاتی بدهند.
عباس فرامرزی با اشاره به اینکه "نرخ صفر، در قانون مالیاتی تعریف شده است" بیان کرد: در این دوره "گروه‌های یک" در آمدی که در واقع درآمدهای بالای سه میلیارد تومان هستند بر اساس قانون مکلف به نگهداری دفاتر هستند. گروه‌های دوم و سوم نیز که درآمدهای کمتری دارند باید اسناد و مدارک خود را با شرایط متفاوت‌تری به اداره مالیات ارائه کند. پیش از این بند الف و ب و ج داشتیم ولی اکنون اعداد جایگزین آنها شدند. اکنون تمام اطلاعیه‌ها در سایت خانه سینما قرار گرفته اما ممکن است برخی به طور دقیق متوجه جزئیات نشوند با این حال افراد اگر قواعد را در زمان ثبت‌نام رعایت کنند مشکلی برایشان به وجود نخواهد آمد.
عضو جامعه مشاوران رسمی مالیاتی ایران درباره برخی اطلاعات جدیدی که امسال باید در سامانه سازمان مالیاتی بار گذاری شود، گفت: با توجه به تغییرات سامانه ثبت‌نام الکترونیکی، قبل از ارسال اظهارنامه باید نسبت به ثبت شماره تلفن، تعیین محل اقامتگاه قانونی خود روی نقشه جغرافیایی و ثبت کلیه فعالیت‌ها با استاندارد جدید در سامانه مذکور اقدام کنند در غیر اینصورت ارسال اظهارنامه عملکرد ۱۳۹۷ امکان پذیر نیست. ارائه اسناد و مدارک بعد از تسلیم اظهارنامه واحد مالیاتی بر اساس برنامه‌ریزی‌هایی به صورت پیامک یا دعوت نامه کتبی از هر مودی انجام خواهد شد.
فرامرزی افزود: امسال تلاش کردیم تا ارتباط بین خانه سینما و واحدهای خاص هنرمندان برقرار کنیم زیرا به دلیل پراکندگی هنرمندان دسترسی به آنها سخت بود. نمی‌خواهم بگویم که پیش از این هیچ مشکلی نبوده اما خود افراد باید شماره اداره مالیاتی را شناسایی و پیام‌هایش را پیگیری کنند. سازمان مالیاتی وظیفه‌ای ندارد که بخواهد پیگیری کند آیا پیام‌هایش به دست مودیان رسیده یا نه. با این حال چند هفته‌ای است که دعوت‌ها را از طریق خانه سینما به اعضا ارسال می‌کنیم زیرا این شماره برایشان آشناتر است.
مشاور مالیاتی خانه سینما با اشاره به اینکه "هنرمندان تصور می‌کنند صرف اینکه معاف از مالیات هستند نباید کار دیگری انجام دهند" توضیح داد: تسلیم اظهارنامه تازه بخشی از مراحل پروسه مالیاتی است. مهم‌ترین آن ارائه اسناد و مدارک است. در این میان مشکل اینجاست که هنرمندان بیشتر همکاری‌هایشان بر اساس رفاقت و دوستی است و چیزی ثبت نمی‌کنند برای همین سندی برای کارهایشان وجود ندارد. از این به بعد اگر پرداخت‌ها غیربانکی باشد قابل استناد نیست. باید تمام معاملات از طریق سیستم بانکی انجام شود. وقتی سقف معاملات بالا می‌رود به طور مثال بالای سه میلیارد تومان باید علاوه بر گزارش‌های سالیانه، گزارش فصلی هم به سازمان اداره مالیاتی ارائه شود.
او با تاکید بر اینکه "شروع هر کاری ممکن است سخت باشد اما بیشتر نفعش به خود هنرمندان خواهد رسید و شفاف‌سازی بیشتری انجام می‌شود" اظهار کرد: اینها بروکراسی نیست و عمدتاً کارها به صورت الکترونیکی انجام می‌شود. وقتی یک تهیه‌کننده اثری را تولید می‌کند و به گفته خودش اشتغال‌زایی انجام می‌دهد پس این افراد با چندین صنف دیگر هم در ارتباط قرار می‌گیرند. وقتی میگوییم یک تهیه کننده اطلاعات خود را تحت عنوان یک گزارش فصلی ارائه دهد یعنی بگوید چه هزینه‌هایی انجام داده است. در این میان تنها هنرمند معاف از مالیات است نه به طور مثال اغذیه فروش یا مالک زمین. پس بیایند و رقم دقیق را بگویند و از معافیت خودشان استفاده کنند. من می‌خواهم این نگرانی و استرسی که برای هنرمندان به وجود آمده است را کم کنم.
مشاور مالیاتی خانه سینما همچنین گفت: اگر سازمان خودش عدد درآمدی را پیدا کند معافیت سالیانه لغو می‌شود و به منزله کتمان در نظر گرفته خواهد شد. اما اگر اعلام کرده باشد و تنها اسناد را ارائه نکرده باشد فقط مشمول یک سری جریمه‌ها می‌شود و از مالیت معاف می‌شود اما اگر اظهار نامه را هم نداده باشد و اطلاعاتی از او وجود نداشته باشد مشمول کتمان خواهد شد و از تمام تسهیلات محروم می‌شود.
وی عنوان کرد: در سال ۹۶ تفاهم‌نامه‌ای بین وزرا اقتصاد و ارشاد بسته شد و تمام این تسهیلات از آنجا نشأت می‌گیرد. از آن زمان سعی شده به صورت تخصصی به این‌گونه پرونده‌ها رسیدگی شود و تمام آنها در یک اداره کل متمرکز شود. در آن توافق‌نامه ارشاد هم خودش را موظف دانسته که در جهت توسعه و فرهنگ مالیاتی و اشاعه فرهنگ مالیاتی کمک کند که البته در تیزرها و فیلم‌هایشان آورده می‌شود.
عباس فرامرزی ادامه داد: اداره مالیات یک بار حق ورود به هر پرونده‌ای را دارند. علاوه بر آن سازمان اداره مالیاتی تا ۵ سال هم از تاریخ انقضای هر پرونده اجازه ورود به آنها را دارد. اکنون هم یک سری از مشکلاتی که ما داریم به زمانی برمی‌گردد که بیان شد هنرمندان معاف از مالیات خواهند بود. در آن بازه زمانی هنوز قانون مشخصی وجود نداشت به همین دلیل برخی حتی اظهار نامه مالیاتی هم ارائه نکرده‌اند.
مشاور مالیاتی خانه سینما در پایان گفت: قانون‌گذار سه ماه فرصت داده تا مودیان مالیاتی اظهارنامه‌هایشان را ارائه دهند. پس از آن باید فرد مدارکش آماده باشد و با توجه به حجم کار حوزه‌ها از حدود یک ماه بعد درخواست ارسال و ارائه مدارک می‌شود. اظهارنامه بر اساس اسناد و مدارک ثبت می‌شود پس با این اوصاف فرد این مدارک را باید در اختیار داشته باشد. تنها تفاوت در این است که وقتی مقدار در آمدی بالاتر می‌رود باید مدارک دقیق‌تر و بیشتری را هم ارائه کنند تا اسناد شفاف‌تر و روشن‌تر باشند.

انتهای پیام
