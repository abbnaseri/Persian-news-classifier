یوسف جاوید در خانه ابدی‌اش آرام گرفت
یوسف جاوید هنرمند تئاتر و تلویزیون در میان اندوه خیل هنرمندان و اهالی سینما و تلویزیون اردبیل امروز در جایگاه ابدی‌اش آرام گرفت.
به گزارش ایسنا، این هنرمند اردبیلی که دیروز بر اثر یک دوره بیماری به دیار باقی شتافت امروز با حضور هنرمندان و جمعی از مسئولان استان اردبیل با تشییع از مقابل مجتمع فرهنگی – هنری فدک اردبیل در قطعه هنرمندان بهشت زهرا اردبیل به خاک سپرده شد و برای همیشه رخ در نقاب خاک کشید.
یوسف جاوید هنرمند سینما، تئاتر و تلویزیون و طراح صحنه‌های تئاتر بود که با اجرای نقش‌های متفاوت در قامت بازیگر، کارگردان و … خاطره‌ساز مردم اردبیل بود.
وی فرزند فیلمساز هنرمند اردبیلی عسگر جاوید است که در شبکه‌های استانی و ملی کار فیلمسازی را انجام می‌دهد.
یوسف صحنه‌های تئاتر اردبیل هنر هفتم را در اردبیل اعتباری افزون بخشیده بود اما روز گذشته آخرین صحنه زندگی را در نقش مرگ به روی صحنه برد و پرده زندگی‌اش فروافتاد.
در پی درگذشت این هنرمند اردبیلی، اکبر بهنامجو استاندار اردبیل با صدور پیام تسلیتی این ضایعه بزرگ را به جامعه هنری و سینمای اردبیل را تسلیت گفت.
در این پیام آمده است: درگذشت هنرمند عزیز حوزه تئاتر و تلویزیون، آقای یوسف جاوید موجب تأثر و تالم قلبی شد. بی‌تردید، آن مرحوم با آفریدن نقش‌های به یاد ماندنی در صحنه نمایش و تلویزیون یکی از چهره‌های ماندگار عرصه هنر استان شد که یاد و خاطره‌اش در اذهان همه دوستداران این عرصه و فعالان فرهنگی و هنری منطقه به یادگار خواهد ماند.
انتهای پیام
