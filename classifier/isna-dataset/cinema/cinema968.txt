۶ گروه داوری در جشنواره جهانی فیلم فجر 
امیر اسفندیاری با اشاره به ۱۰۹ اثر خارجی که در بخش‌های مختلف سی‌وهفتمین جشنواره جهانی فیلم فجر حضور دارند، تعداد کشورهایی را که در این جشنواره نماینده یا فیلم دارند ۷۵ کشور عنوان کرد.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، معاون بین‌الملل سی و هفتمین جشنواره جهانی فیلم فجر با اشاره به بیش از ۱۴۰۰ اثر خارجی که برای بازبینی به این دوره از جشنواره ارسال شده است، بیان کرد: از بین این آثار حدود ۹۰۰ فیلم داستانی بلند، حدود ۲۰۰ فیلم مستند بلند و حدود ۳۰۰ فیلم کوتاه هستند.
او افزود: در نهایت ۱۰۹ اثر خارجی در بخش های مختلف جشنواره مانند مسابقه بین الملل (سینمای سعادت)، جلوه گاه شرق (سینمای کشورهای آسیایی و اسلامی)، جشنواره جشنواره ها (جام جهان نما)، نمایش های ویژه بهترین آثار ملل (فیلم هایی که کشورهای مختلف به اسکار معرفی می‌کنند)، مستند زیر ذره بین، شاخه های زیتون، آثار مرمت شده کلاسیک و گونه های محبوب مردمی که امسال مروری به سینمای کمدی معاصر جهان است، حضور خواهند داشت.
معاون بین‌الملل سی و هفتمین جشنواره جهانی فیلم فجر با بیان اینکه بسیاری از داوران، مدرسان کارگاه ها، صاحبان آثار و مهمانان بازار تا به امروز حضورشان را در جشنواره تایید کرده اند، گفت: تا به امروز بیش از ۲۵۵ مهمان شرکت‌شان را در جشنواره قطعی کرده‌اند. همچنین جشنواره سی‌وهفتم میزبان نمایندگان و آثار ۷۵ کشور جهان خواهد بود.
اسفندیاری با اشاره به اینکه شش گروه داوری مختلف در جشنواره سی‌وهفتم حضور خواهند داشت، گفت: به غیر از داوری بین الملل که پنج داور خارجی و دو داور ایرانی فیلم های آن را قضاوت می کنند، داوران بقیه بخش ها مانند بخش آسیا، فیلم های اول، منتقدان بین المللی، نت پک و جایزه بین الادیان برای هر بخش بین سه تا پنج نفر داور هستند.
عضو هیات مدیره جشنواره فیلم آسیا پاسیفیک با ابراز تاسف از تلاش برخی کشورها برای در انزوا نگه داشتن ایران اظهار کرد: به دلیل وضعیت بسیار عجیبی که در مورد ارز پیش آمده است، امسال طبیعتاً محدودیت‌های بیشتری برای خودمان قائل شدیم. برای مثال از سال‌های گذشته تهیه بلیت هواپیما برای مهمانان بازار و برخی بخش های دیگر برعهده خودشان بود. ما امسال این روند را گسترش دادیم و در عین حال تصمیم گرفتیم برخی بخش‌ها را نیز محدودتر برگزار کنیم.
آدرس سایت رسمی جشنواره Fajriff.com و پست الکترونیکی جشنواره Info@Fajriff.com است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
