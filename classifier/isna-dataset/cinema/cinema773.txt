سردیس و پلاک خیابان جمشید مشایخی رونمایی می‌شود 
سردیس جمشید مشایخی و پلاک خیابان به نام او به زودی رونمایی می‌شود.
به گزارش ایسنا، قرار است سیزدهم اردیبهشت آئین رونمایی از سردیس جمشید مشایخی و پلاک خیابان به نام او برای تغییر اسم خیابان «ج» در منطقه یک تهران با حضور خانواده و مسئولان شهری و سینمایی برگزار شود.
براین اساس روز جمعه ساعت ۱۵:۳۰ مراسم رونمایی در خیابان محل زندگی این هنرمند برگزار می‌شود و سپس مراسم یادبود و بزرگداشتی هم ساعت ۱۶:۳۰ همان روز در موزه سینما برپا خواهد شد.
سردیس آماده شده از این بازیگر طبق گفته سام مشایخی _ فرزند جمشید مشایخی _ قرار است در جایی از کوچه محل زندگی وی نصب شود.
جمشید مشایخی متولد ۶ آذر ۱۳۱۳ بود که ۱۳ فروردین امسال بر اثر عارضه بیماری در بیمارستان درگذشت.
او سال ۱۳۳۶ به استخدام اداره تازه تأسیس هنرهای دراماتیک درآمد و فعالیت حرفه‌ای را از سال ۱۳۴۹ به‌طور رسمی شروع کرد. مشایخی طی این مدت در حدود ۲۰۰ فیلم سینمایی و سریال تلویزیونی ایفای نقش کرد و با بیشتر کارگردان‌های شناخته شده نسل‌های مختلف سینما و تئاتر ایران همکاری کرد و جوایز بسیاری را بدست آورد.
فیلم‌ها و سریال‌هایی همچون "قیصر"، "هزاردستان"، "گاو"، "کمال‌الملک"، "گلهای داودی"، "شازده احتجاب" و "روز واقعه" از جمله آثار ماندگار مشایخی است.
انتهای پیام
