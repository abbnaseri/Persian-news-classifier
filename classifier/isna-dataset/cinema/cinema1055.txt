جزئیات مراسم تشییع پیکر و ترحیم جمشید مشایخی اعلام شد
ستاد برگزاری مراسم بدرقه با پیکر جمشید مشایخی با انتشار بیانیه‌ای جزئیات مراسم تشییع پیکر و ترحیم این هنرمند فقید را اعلام کرد.
به گزارش ایسنا، ستاد برگزاری مراسم بدرقه با پیکر جمشید مشایخی امروز (پنج‌شنبه) پس از برگزاری جلسه‌ای بیانیه خود را به شرح زیر صادر کرد:  «هنرمندان عزیز و هنردوستان گرامی  همان‌گونه که مطلع هستید، کمال‌الملک هنر ایران از میان ما پر کشید و به سوی معبود شتافت. اما اخلاق و منش پهلوانی او در خاطر همه ایرانیان هنردوست نقشی ماندگار است.
فقدان جبران ناپذیر این هنرمند را خدمت جامعه هنری و عموم مردم ایران تسلیت می‌گوئیم.
ستاد برگزاری مراسم بدرقه با پیکر ایشان، متشکل از خانه تئاتر، خانه سینما، اداره کل هنرهای نمایشی، سازمان سینمایی، شهرداری تهران، پلیس راهور تهران و بنیاد رودکی ضمن دعوت از هنرمندان و هنردوستان کشور برای برگزاری هر چه باشکوه‌تر این مراسم، موارد زیر را به اطلاع می‌رساند:
- مراسم تشییع پیکر استاد جمشید مشایخی، ساعت ۹.۳۰ روز شنبه ۱۷ فروردین ۹۸ از محوطه تالار وحدت انجام خواهد شد. - مراسم اقامه نماز بر پیکر استاد در محل تشییع انجام خواهد شد. - جهت سهولت آمد و شد خیابان استاد شهریار، حد فاصل خیابان خارک تا خیابان حافظ از ساعت ۸ تا پایان مراسم برای وسایل نقلیه مسدود خواهد بود. - در این مراسم تعدادی از هنرمندان پیشکسوت سخنان کوتاهی در رابطه با استاد مشایخی ایراد خواهند کرد. - تعداد مکفی اتوبوس جهت آمد و رفت به بهشت زهرا برای شرکت کنندگان در نظر گرفته شده است. - پیکر استاد جمشید مشایخی در قطعه هنرمندان بهشت زهرا به خاک سپرده خواهد شد. - مراسم ترحیم زنده یاد جمشید مشایخی روز سه شنبه ۲۰ فروردین ماه ساعت ۱۶ تا ۱۷.۳۰ در مسجد جامع شهرک غرب، واقع در میدان صنعت، خیابان فرحزادی برگزار خواهد شد.
ستاد برگزاری مراسم در پایان لازم می‌داند از تلاش‌های پزشکان و پرسنل بیمارستان‌های آتیه و عرفان طی مدت بیماری استاد جمشید مشایخی قدردانی کند.
انتهای پیام
