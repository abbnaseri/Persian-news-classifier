آغاز ثبت‌نام اکران مردمی مستند «سازمان» 
ثبت نام اکران‌های مردمی مستند «سازمان» که روایتی از نیمه پنهان شکل‌گیری سازمان مجاهدین خلق است، آغاز شد.
به گزارش ایسنا و به نقل از «عمار فیلم»، «سازمان»، به بررسی بخشی از تاریخچه سازمان مجاهدین خلق، تأسیس، روند تغییر ایدئولوژی و ورود به فاز مسلحانه در سال ۱۳۶۰، جزئیات عملیات مهندسی و ترورهای دهه ۶۰ می‌پردازد. پشت پرده ارتباط و پیوند ابوالحسن بنی‌صدر و سازمان مجاهدین خلق، از دیگر مباحث مهمی است که در مستند «سازمان» مورد بررسی و واکاوی قرار می‌گیرد.
مستند سازمان ۸۰ دقیقه است که بازه زمانی ۱۳۴۴ تا ۱۳۶۸ را شامل می‌شود. این مستند با استفاده از اسناد، مدارک، گفتارهایی آرشیوی که تا کنون منتشر نشده است و گفتگوهای اختصاصی با یکی از اعضای جداشده سازمان مجاهدین خلق جمع‌آوری و تنظیم شده است.
علاقمندان به اکران این مستند که به تهیه‌کنندگی مهدی رمضانی و کارگردانی محمدرضا هراتی در مؤسسه فرهنگی هنری مرکز اسناد انقلاب اسلامی تولید شده است، می‌توانند به سایت «عماریار» به نشانیAmmaryar.ir مراجعه کنند.
این مستند پیش‌تر در نهمین جشنواره مردمی فیلم عمار رونمایی شده بود.
انتهای پیام
