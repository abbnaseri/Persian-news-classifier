پایان جشنواره کن با «ویژه‌ها» 
هفتاد و دومین جشنواره بین‌المللی فیلم کن با نمایش فیلم «ویژه‌ها» به کارگردانی «اولیویه ناکاش» و «اریک تولدانو» به کار خود پایان می‌دهد. 
به گزارش ایسنا، مسئولان برگزاری جشنواره فیلم کن اعلام کردند از این پس عنوان "فیلم اختتامیه" نخواهند داشت و آخرین فیلم جشنواره را در قالب عنوان "آخرین نمایش" پیش از مراسم اعطای جوایز به روی پرده می‌برند.
امسال فیلم فرانسوی «ویژه‌ها» به کارگردانی مشترک «اولیویه ناکاش» و «اریک تولدانو» با بازی «وینسنت کسل» و «رادو کاتب» به عنوان آخرین فیلم جشنواره کن در سالن گرند لومیر جشنواره به نمایش گذاشته خواهد شد.
پیش از این فیلم‌هایی چون «ای تی» ساخته «استیون اسپیلبرگ» و «تلما و لوئیز» ساخته «ریدلی اسکات» در اختتامیه کن رونمایی شدند و سال گذشته نیز «مردی که دون کیشوت را کشت» فیلم پایان‌بخش این رویداد سینمایی بود.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار می‌کند و تا ۲۵ می (۴ خرداد) ادامه خواهد داشت و امسال «الخاندرو گونزالز ایناریتو» کارگردان مکزیکی رئیس داوران بخش رقابتی است.
انتهای پیام


