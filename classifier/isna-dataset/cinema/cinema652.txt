سند سینما در مراحل نهایی شدن است
جلسه کمیسیون هنر و معماری شورای عالی انقلاب فرهنگی با بررسی پیش نویس سند سینما در سازمان سینمایی برگزار شد.
به گزارش ایسنا، در این جلسه با حضور اعضای کمیسیون هنر و معماری و معاون توسعه فناوری و مطالعات سینمایی سازمان سینمایی پیش نویس سند سینما که با همکاری کمیسیون هنر و معماری و سازمان سینمایی تدوین شده است، بررسی شد.
محمدحسین ایمانی خوشخو، رییس کمیسیون هنر و معماری شورای عالی انقلاب فرهنگی در این جلسه اظهار امیدواری کرد با تدوین نهایی سند سینما و ارائه به شورای عالی انقلاب فرهنگی و تصویب آن تداخل مدیریتی و آشفتگی‌هایی که ناشی از نبود سند بالادستی مشخص در سینماست، برطرف شود.
ایمانی خوشخو گفت: امیدواریم پس از دریافت نظرات نهایی اعضای کمیسیون و سازمان سینمایی کشور و جمع بندی، نسخه نهایی سند سینما تا ماه آینده تدوین شود. پس از سند سینما، تدوین نهایی سند موسیقی کشور در دستور کار کمیسیون هنر و معماری است.
در این جلسه محمود اربابی، معاون توسعه فناوری و مطالعات سینمایی سازمان سینمایی کشور و نماینده این سازمان در تدوین سند سینما و اعضای کمیسیون هنر و معماری نظرات و پیشنهادهای خود را درباره سند سینما بیان کردند.
انتهای پیام
