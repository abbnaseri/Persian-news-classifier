در مراسم یادبود جمشید مشایخی چه گذشت؟
 مراسم یادبود جمشید مشایخی با حضور جمعی از مردم و هنرمندان در حالی برگزار شد که احمد مسجد جامعی و حجت‌الاسلام دانشمند سخنران‌های این مراسم بودند.
به گزارش ایسنا، مراسم ترحیم جمشید مشایخی عصر ۲۰ فروردین‌ماه در مسجد جامع شهرک غرب با حضور خانواده این هنرمند پیشکسوت و مسئولان و هنرمندان درحالی برگزار شد که افراد زیادی از مردم در مقابل این مسجد حضور داشتند.


پس از قرائت آیاتی چند از قرآن کریم، قاسم رفعتی ابیاتی را به آواز به یاد جمشید مشایخی خواند.
احمد مسجد جامعی عضو شورای شهر تهران در سخنانی در این مراسم به راز ماندگاری این هنرمند فقید اشاره کرد و گفت: آقای مشایخی با فرهنگ این سرزمین یگانه شده بود؛ او تنها در عرصه تصویر یا تئاتر و سینما و تلوزیون خلاصه نمی‌شد، او در همه ابعاد و عرصه‌های اجتماع و فرهنگ حضور چشمگیر داشت. او پیوسته به جهان سینما، تاریخ و فرهنگ ایران نگاه داشت. آقای مشایخی مانند یک دانشجوی ادبیات و تاریخ پرسشگری می‌کرد.
او در ادامه به یادداشت‌هایی که از جمشید مشایخی به یادگار مانده است، اشاره کرد و افزود: وقتی در کنار خانواده او یادداشت‌های این هنرمند را مرور می‌کردیم، جملاتی از شاعران و بزرگان را با قلمی خوش یادداشت کرده بود. او شعری از ابتهاج را به صورت دیگری نوشته بود و ما تصمیم گرفتیم همان را برای آگهی مراسم او چاپ کنیم اما بحث این بود که همان صورت که ابتهاج آن را سروده بنویسیم یا به سبکی که مرحوم مشایخی نوشته است.
مسجد جامعی ادامه داد: جمشید مشایخی می‌گفت" علی حاتمی سعدی سینمای ایران است" و کسی می‌تواند این جمله را بگوید که سعدی را می‌شناسد.
وی افزود: او کاملاً یک شخصیت اخلاقی بود و برای کاهش آلام مردمان از خودش مایه می‌گذاشت و در مجالسی حاضر شد که شاید بگوییم متناسب با جایگاه او نبود یا در فیلم‌هایی بازی کرد تا یک جوان را تشویق به ادامه فعالیت کند.
این عضو شورای شهر تهران اضافه کرد: او به نقش‌ها جان و جلوه می‌داد و آن را الگو دیگران می‌کرد و از ظرفیت‌های سینمای ایران آگاه بود و فیلم را به نام خود می‌کرد. امثال مشایخی‌ها، سینمای ایران را به جامعه جهانی شناساندند.
حجت الاسلام دانشمند نیز به احترام جمشید مشایخی به صورت ایستاده سخنرانی کرد و توضیحاتی را درباره آیه "انا لله و انا الیه راجعون" بیان کرد و گفت: هنرمند کسی است که فروشی نباشد و جمشید مشایخی این‌گونه بود.
از نکاتی که در برگزاری این مراسم وجود داشت، این بود که در هنگام خروج به هر یک از افرادی که در این مراسم حضور داشتند به یادگار یک گل سرخ اهدا می‌شد.

همچنین در مقابل مسجد، جمعیت هلال احمر برای دریافت کمک‌های مردمی برای مردم سیل زده کشور حضور داشت.
محمود واعظی رئیس دفتر ریاست جمهوری به نمایندگی از حسن روحانی، علی اکبرصالحی رئیس سازمان انرژی اتمی، سید عباس صالحی وزیر فرهنگ و ارشاد اسلامی، محمدمهدی حیدریان رئیس سابق سازمان سینمایی، محمدرضا عارف نماینده مجلس، بهمن فرمان‌آرا، قطب الدین صادقی، منوچهر شاهسواری، محمدرضا طالقانی رئیس اسبق فدراسیون کشتی، ناصر ممدوح، عبدالرضا اکبری، رضا بابک، داریوش اسدزاده، محمد اصفهانی، رضا ناجی، کتایون ریاحی، احترام برومند، کمند امیرسلیمانی، شبنم قلی‌خانی، شهره سلطانی، لاله اسکندری، همایون ارشادی، محمد حسین لطیفی، پژمان جمشیدی، ایرج نوذری، سعید سهیلی، ابوالفضل پورعرب، مرجانه گلچین، ایرج راد، عادل فردوسی‌پور، پوری بنایی، داریوش ارجمند، بهمن مفید،سعید امیرسلیمانی،فخرالدین صدیق شریف،مهوش وقاری،حبیب دهقان نسب،الهام پاوه‌نژاد،مجید مظفری،محمد سریر،بهزاد خداویسی و… از چهره‌های حاضر در برنامه بودند.


جمشید مشایخی شامگاه ۱۳ فروردین ماه از دنیا رفت.
مشایخی از بازیگران پیشکسوت و چهره‌های ماندگار سینما، تئاتر و تلویزیون در ششم آذرماه ۱۳۱۳ در تهران متولد شد.
او دارای نشان درجه یک فرهنگ و هنر بوده و فعالیت هنری خود را پیش از انقلاب اسلامی، در سال ۱۳۳۶ با بازی در نمایش «وظیفه پزشک» آغاز کرد، با فیلم کوتاه «جلد مار» در سال ۴۲ مقابل دوربین رفت و دو سال بعد با فیلم «خشت و آینه» وارد سینما شد.
این بازیگر پیشکسوت در بیش از ۹۰ فیلم سینمایی و ۵۰ سریال بازی کرد که با نگاهی به تمام این فیلم‌ها آثاری دیده می‌شود که سازنده آنها یا از کارگردان اولی‌ها بوده‌اند یا در زمانی که مشایخی در آثارشان بازی کرده از افراد شناخته شده‌ای در سینما نبوده‌اند. او در همین مورد، علت پذیرفتن بعضی نقش‌ها را کمک به کارگردان آن فیلم دانسته است؛ حتی اگر به کارنامه بازیگری‌اش لطمه وارد شود.
مشایخی در دوران فعالیت هنری خود دو سیمرغ بلورین بهترین بازیگر نقش اول مرد را در جشنواره فیلم فجر به ترتیب برای فیلم‌های «کمال‌الملک» و «گل‌های داودی» دریافت کرد.
او همچنین جایزه بهترین بازیگر نقش مکمل مرد را برای ایفای نقش در فیلم «بانوی من» در هفتمین دوره جشن خانه‌سینما گرفت و نامزد دریافت تندیس بهترین بازیگر نقش اول مرد در سومین دوره جشن خانه سینما شد و جایزه بهترین بازیگر مرد را برای بازی در فیلم «پدربزرگ» از جشنواره بین‌المللی پیونگ یانگ به دست آورد.
این هنرمند تا به امروز ایفاگر نقش‌های متفاوت و ماندگاری در ژانرهای و سبک‌های مختلفی در سینما و تلویزیون بوده و با کارگردانان برجسته‌ای در طول تاریخ سینما همکاری کرده است. از جمله آثاری که او در آنها ایفای نقش کرده است، می‌توان به بازی در فیلم‌های «گاو»، «قیصر»، «شازده احتجاب»، «سوته‌دلان»، «خانه عنکبوت»، «کمال‌الملک»، «گل‌های داودی»، «آوار»، «پدربزرگ»، «طلسم»، «سرب»، «روز واقعه»، «خانه روی آب»، «یک بوس کوچولو»، «جرم» و «سیزده ۵۹» و مجموعه‌های «هزاردستان»، «داستان‌های مولوی»، «سلطان صاحبقران»، «امام علی (ع)»، «پهلوانان نمی‌میرند» و «ستایش» اشاره کرد.
مشایخی در حوزه تئاتر هم فعالیت‌های مؤثری داشته و برای اولین بار در سال ۱۳۳۹ در تله تئاتر «بعد از سی سال» به کارگردانی علی نصیریان بازی کرد و در فاصله این سال‌ها تا ۱۳۵۲ در حدود ۱۰ تله تئاتر حضور داشت و با هنرمندانی چون علی نصیریان، عباس جوانمرد و رکن الدین خسروی همکاری کرد.
این خبر تا دقایقی پس از پایان مراسم حوالی ساعت ۱۸ بروز رسانی شد.















انتهای پیام
