«ماهی» به جشنواره «ریور» ایتالیا رسید 
فیلم کوتاه «ماهی» در بخش مسابقه فیلم‌های مدارس فیلمسازی جشنواره «ریور» در کشور ایتالیا به روی پرده می‌رود. 


به گزارش ایسنا، فیلم کوتاه «ماهی» ساخته فیلمساز جوان آبادانی محمد رحیمیان در تازه‌ترین حضور بین المللی خود این بار در بخش مسابقه جشنواره فیلم «ریور» در شهر پادووای ایتالیا، نماینده سینمای ایران خواهد بود که در ماه ژوئن برگزار خواهد شد.
تمامی فیلم‌های رقابتی حاضر در این جشنواره روی دو پرده بر روی قایق شناور رودخانه شهر پادووا به نمایش گذاشته خواهند شد.
فیلم کوتاه «ماهی» به تهیه کنندگی محمود رضا ثانی و محصول مدرسه فیلم‌سازی ایموفیس می‌باشد که اولین مدرسه فیلمسازی سیار درجهان است و پایه گذار و مدیر آن ثانی می‌باشد. به گفته محمود رضا ثانی این فیلم در راستای کشف استعدادهای درخشان سینمای آینده تهیه شده است و به زودی در فستیوال‌های دیگر نیز حضور خواهد داشت.
سیزدهمین جشنواره فیلم «ریور» از تاریخ اول تا ۳۰ ژوئن (۱۱ خرداد تا ۹ تیرماه) در ایتالیا برگزار می‌شود.
انتهای پیام
