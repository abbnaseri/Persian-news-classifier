رئیس هیات داوران جشنواره ونیز ۲۰۱۹ معرفی شد 
«لوکرسیا مارتل» کارگردان زن آرژانتینی به عنوان رئیس هیات داوران بخش رقابتی هفتاد و ششمین دوره جشنواره فیلم ونیز معرفی شد. 
به گزارش ایسنا به نقل از اسکرین، هیأت داوران ۹ نفره بخش رقابتی جشنواره ونیز که ریاست آن بر عهده «لوکرسیا مارتل» خواهد بود مسئول انتخاب برنده شیر طلای بهترین فیلم، شیر نقره‌ای بهترین کارگردانی و همچنین برندگان بهترین بازیگر مرد و زن جشنواره خواهد بود.
«مارتل» جدیدترین فیلم خود را در سال ۲۰۱۷ با نام «زاما» در بخش رقابتی جشنواره فیلم ونیز رونمایی کرد. این فیلم در ادامه نماینده سینمای آرژانتین در جوایز اسکار ۲۰۱۸ انتخاب شد.
وی اولین فیلم بلند سینمایی خود را با عنوان «مرداب» در سال ۲۰۰۱ ساخت که در جشنواره فیلم برلین جایزه «آلفرد باوئر» را از آن خود کرد و پس از آن در جشنواره‌های بین‌المللی چون تورنتو و شیکاگو نیز جوایزی کسب کرد.
دو فیلم بعدی او یعنی «دختر مقدس» (۲۰۰۴) و «زن بی سر» (۲۰۰۸) هر دو در جشنواره فیلم کن رونمایی شدند.
این کارگردان آرژانتینی در حال حاضر مشغول ساخت اولین مستند بلند خود به نام «چوکوبار» است که به ماجرای قتل «خاویر چوکوبار» عکاس آرژانتینی و فعال اجتماعی می‌پردازد.
هفتاد و ششمین جشنواره فیلم ونیز از تاریخ ۲۸ اوت تا ۷ سپتامبر (۶ تا ۱۶ شهریور) در ایتالیا برگزار می‌شود و امسال «پدرو آلمادوار» کارگردان مطرح اسپانیایی و «جولی اندروز» بازیگر برنده اسکار انگلیسی با دریافت شیر طلای افتخاری ونیز به پاس یک عمر دستاورد سینمایی مورد تقدیر قرار می‌گیرند.
انتهای پیام
