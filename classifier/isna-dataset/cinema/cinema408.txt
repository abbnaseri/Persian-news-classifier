«برسرخاک» مقابل دوربین رفت 
فیلمبرداری فیلم مستند «بر سر خاک» از تولیدات جدید مرکز گسترش سینمای مستند و تجربی به کارگردانی محسن خان‌جهانی، در چابهار و کنارک آغاز شد.
به گزارش ایسنا به نقل از روابط عمومی مرکز گسترش سینمای مستند و تجربی، محسن خان‌جهانی پیرامون ساخت مستند تازه خود توضیح داد: این فیلم مستند که درباره‌ی روند فرسایش خاک در ایران است، علاوه بر پرداختن به این موضوع مهم سعی دارد از زوایای مختلف به خاک و موانع حفظ آن بپردازد.
این مستندساز از فاز بعدی فیلمبرداری «بر سر خاک» در شهرهای مختلف ایران خبر داد و پیش‌بینی کرد فیلمبرداری این مستند تا یک ماه آینده ادامه داشته باشد.
عوامل تولید مستند «بر سر خاک» عبارتند از: کارگردان و تهیه‌کننده: محسن خان‌جهانی، فیلمبردار: امیر جغتایی، صدابردار: احمدرضا طایی، فیلمبردار هوایی و عکاس: احمد آزاد، دستیار کارگردان: امیرمهدی صادقی، مجری طرح: مهدی دویران، تهیه شده در: مرکز گسترش سینمای مستند و تجربی.
محسن خان‌جهانی ساخت مستندهایی چون «آزادراه»، «صندلی ۲۵۷»، «یک میخ و چند کت»، «برد برد»، «کلاه شیشه‌ای»، «ارتفاع ۴۳۷» و…را در کارنامه‌ی فیلمسازی خود دارد.

انتهای پیام
