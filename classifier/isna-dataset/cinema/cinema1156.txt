دبیر جشنواره تئاتر خیابانی حکم گرفت
با حکم مدیر کل هنرهای نمایشی، سیدفاتح بادپروا به عنوان دبیر چهاردهمین دوره جشنواره بین‌المللی تئاتر خیابانی مریوان منصوب شد.


به گزارش ایسنا به نقل از روابط عمومی اداره کل هنرهای نمایشی، با انتصاب شهرام کرمی، سیدفاتح بادپروا به عنوان دبیر چهاردهمین دوره جشنواره بین‌المللی تئاتر خیابانی مریوان معرفی شد.
در بخشی از متن این حکم آمده است: «از میان گونه‌های متنوع هنر تئاتر، شاید بتوان تئاتر خیابانی و بیرونی را عمومی‌ترین شکل اجرای نمایش و سهل‌ترین راه ارتباط با مخاطب برشمرد.
گونه‌ای که در ورای این دسترسی آسان و ظاهر بی‌تکلف حائز ساحت خطیر و پراهمیتی است که گام نهادن در این وادی را مستلزم تسلط به دانش، بینش و خلاقیتی ویژه می‌کند.
جشنواره تئاتر خیابانی به دوران بلوغ و ثمربخشی خود بر دامان مهربان و پربرکت کردستان و مریوان هنرپرور می‌رسد و شایسته است این سرمایه سترگ به یاری تمام هنرمندان شریف تئاتر و مسولان هنردوست کردستان و به همت و همراهی شهروندان شرافتمند و مهرپیشه مریوان به نیکوترین شمایل به جهان هنر نمایانده شود.
نظر به تجربه، تخصص، تعهد و دغدغه شما و به پیشنهاد مدیر کل محترم فرهنگ و ارشاد اسلامی کردستان به عنوان «دبیر چهاردهمین جشنواره بین‌المللی تئاتر خیابانی مریوان» منصوب می‌شوید.»‌
سیدفاتح بادپروا کارگردان، پژوهشگر و بازیگر تئاتر اهل مریوان، از بنیان‌گذاران جشنواره تئاتر خیابانی مریوان به شمار می‌رود. دبیر دوازدهمین دوره این جشنواره، دبیر اجرایی دوره‌های قبل جشنواره بین‌المللی تئاتر خیابانی مریوان و نایب رئیس انجمن هنرهای نمایشی کردستان بخشی از مسئولیت‌های او بوده است. این هنرمند کردستان در سی و هفتمین جشنواره بین‌المللی تئاتر فجر نیز با نمایش «دختر سطلی» حضور داشت.
انتهای پیام
