در هفته بزرگداشت تئاتر چه خبر است؟
جزئیات بزرگداشت هفته تئاتر که از هفتم تا پانزدهم اردیبهشت ماه برگزار خواهد شد با حضور مسئولین این رویداد هنری تشریح شد.
به گزارش ایسنا، نشست خبری شانزدهمین دوره جشن‌های خانه تئاتر (هفته بزرگداشت تئاتر) دوشنبه دوم اردیبهشت ماه با حضور محمودرضا رحیمی دبیر، احسان حاجی‌پور مدیر اجرایی و همچنین رضا آقابابایی نماینده برنامه ریزی و فناوری اطلاعات بانک گردشگری که اسپانسر مالی این رویداد است، در خانه تئاتر برگزار شد.
محمودرضا رحیمی دبیر این دوره هفته بزرگداشت تئاتر با بیان اینکه این دوره قرار است متفاوت از سال‌های قبل برگزار شود، گفت: ۱۶ سال است که این رسم وجود دارد و از هم افزایی‌ انجمن‌های مختلف است که با حضور ۱۸ انجمن برگزار خواهد شد. این جشن از ۷ الی ۱۵ اردیبهشت به قصد معرفی و اصل کرامت بر هنرمندان پیشکسوت تا جوانان برگزار خواهد شد. هر روز از این هفته مزین است به نام اساتید این حوزه. این روزها به نام هنرمندانی چون عباس جوانرود، بهرام بیضایی، ژاله علو، علی نصیریان، پری صابری، محمود دولت آبادی و ایرج راد نام گذاری شده است.
او همچنین اضافه کرد: این روز به غلط در تقویم ما نوشته شده «روز هنرهای نمایشی». این روز جهانی و ملی تئاتر است و نه فقط هنرهای نمایشی و روز آغازین این بزرگداشت در ایران با یک ماه تاخیر ۷ اردیبهشت‌ماه است.
دبیر این رویداد اظهار کرد: در این موسسه ۱۵ انجمن وجود دارد که هرکدام برنامه‌ای را در این ایام خواهند داشت. به طور مثال انجمن نمایشنامه‌نویسان نشستی را درباره علت کم کار بودن نمایشنامه‌نویسان خواهند داشت، کانون کارگردانان هم برای شناخت کارگردانان جوان متولد دهه ۶۰ برنامه دارند. انجمن بازیگران که جشن خودشان را دارند و در کنار آن از صدرالدین زاهد دعوت کردیم و تمریناتی از گروه‌های دیگر نمایشی خواهیم داشت.
وی افزود: انجمن طراحان صحنه و لباس مسابقه‌ای برای دانشجویان و شرکت کنندگان و نمایشگاهی نیز خواهند داشت. انجمن گریم و ماسک نیز هر روز یک گریم را با توجه به سبک‌های مختلف تئاتری انجام می‌دهند. انجمن طراحان حرکتی به صورت مشارکتی با تماشگران اجراهایی خواهند داشت و مخاطبان را با بالغ بر ۱۳۷ رقص محلی که در ایران وجود دارد آشنا خواهند کرد. انجمن نمایشگران خیابانی بر روی جنبه‌های مختلف آسیب‌های اجتماعی اجراهایی دارند، انجمن نمایشگران عروسکی نیز بزرگداشت‌ها و جشن خودشان را دارند.
رحیمی افرود: کانون تئاتر کودک و نوجوان هم یک تئاتر خلاق را در محوطه بیرونی اجرا خواهند کرد. انجمن طراحان پوستر هم با حضور آقای ابراهیم حقیقی نمایشگاهی خواهند داشت و پوسترهای قدیمی، جدید و بخش مسابقه را شامل می‌شود. پوستر امسال را نیز از مرحمت آقای حقیقی داریم. انجمن عکاسان هم مانند سال‌های گذشته برنامه‌های مشخصی دارند و علیرغم نمایشگاه، سه نشست پژوهشی هم دارند که با حضور بابک حقی، هادی نوید و حمید شاهرخ برگزار خواهد شد. انجمن موسیقی هم گرامیداشت‌ها و جشن‌های خاص خودشان را با حضور ابراهیم اثباتی دارند، امسال یک شورای علمی برای پژوهش‌های ما تشکیل شده است که از بین ۳۰ مقاله ارسالی، ۸ مقاله را انتخاب کردند.
او با اشاره به اینکه سیاست اجرایی ما بحث مشارکت بوده که بانک گردشگری بر عهده گرفته است، درباره رویکرد رسانه‌ای این رویداد گفت: ۸ گروه زنده رادیویی و ۸ گروه تلویزیونی خواهیم داشت. فضای مجازی و تبلیغات پارتیزانی را هم خواهیم داشت. همچنین در فضای مجازی استفاده از اینفلوئنسرها و اشخاص با نفوذ را نیز داریم.  وی درباره برنامه‌های این رویداد هنری اضافه کرد: ما ابتدا برنامه همدلی لباس را داشتیم و سه روز با مدیریت الهام پاوه‌نژاد به جمع آوری لباس‌های نو و همچنین دیگر اقلام مورد نیاز سیل‌زدگان کشور به مناطق سیل زده پرداختیم پس از آن برنامه تئاتر پیمایی به سمت خانه هنرمندان را خواهیم داشت که از ساعت ۱۵، هفتم اردیبهشت آغاز می‌شود و گلزار محمدی مسئول این بخش است. همچنین در افتتاحیه، اجرای پرفورمنس موسیقی خواهیم داشت و بیانیه روز ملی و جهانی تئاتر خوانده خواهد شد.
دبیر این رویداد افزود: برگزاری جشن هفته تئاتر با جشنواره تئاتر دانشگاهی همزمان شده است و به همین دلیل به فکر مشارکت افتادیم و بخشی از سالن‌ها را در اختیار این جشنواره گذاشتیم و دو اجرای بین‌المللی آنها نیز در سالن عباس جوانمرد برگزار خواهد شد.
رحیمی درباره اختتامیه این جشنواره هم گفت: حمیدرضا نعیمی کارگردان مراسم اختتامیه ما است که در برج میلاد برگزار خواهد شد. ما تلاش داریم تمام خانواده تئاتر در این مراسم شرکت کنند، بزرگداشتی از احمد دامود، حسین علی طباطبائی هم خواهیم داشت.
دبیر هفته بزرگداشت تئاتر درباره بودجه و هزینه برگزاری این رویداد و همچنین حضور اسپانسر مالی توضیح داد: شرایط سختی را از نظر مالی پشت سر گذاشته‌ایم. اینکه می‌گوییم اختتامیه در برج میلاد برگزار خواهد شد به این معنی است که یک شب اجاره این مکان ۱۰۰ میلیون تومان هزینه برده است و حدود ۱۵۰ میلیون تومان هم هزینه‌های چاپ کتاب‌ها شده است که بدون داشتن اسپانسر انجام این کارها به سختی صورت می‌گرفت. امسال ۳۰ منطقه تهران برای شرکت در این رویداد اعلام آمادگی کرده‌اند و شهرداری به درستی این نکته را بیان کرده که ما فقط یک مرکز و در یک نقطه تهران نداریم بلکه باید در دیگر نقاط هم فعالیت داشته باشیم.
سپس احسان حاجی‌پور معاون اجرایی هفته بزرگداشت تئاتر درباره اجراهای این جشنواره بیان کرد: به طور کلی امسال برنامه‌های ما در دو فضای بیرونی و فضاهای داخلی و سالن‌های تئاتری تقسیم می‌شود. اختتامیه در برج میلاد برگزار خواهد شد و برای ۳۰ هنرمند پیشکسوت بزرگداشتی برگزار خواهد شد. افتتاحیه امسال با یک حرکت نمادین و تئاتر پیمایی از چهارراه ولیعصر، میدان ولیعصر و میدان هفت تیر به سمت خانه هنرمندان انجام خواهد شد. نمادی را هم با خودمان خواهیم داشت که به مدالیوم‌ تمام جشن‌های خانه تئاتر تبدیل خواهد شد.
او افزود: تماشاخانه سنگلج اجراهایی را که از ۷ تا ۱۵ اردیبهشت ماه روی صحنه دارد جزو برنامه‌های این هفته قرار داده و برای عموم رایگان است. نکته دیگر این است که بخش‌گالری‌های ما از روز جمعه ۶ اردیبهشت افتتاح خواهد شد.
بهزاد مرتضوی روابط عمومی هفته تئاتر نیز بیان کرد: دو مهمان از خارج از کشور خواهیم داشت که از طرف سندیکای سراسری آلمان می‌آیند و قرار است راجع به صنف تئاتر در آلمان صحبت کنیم و برای ما یک نوع‌ نشست آموزشی به حساب می‌آید.
رضا آقابابایی نماینده برنامه ریزی و فناوری اطلاعات بانک گردشگری نیز درباره مشارکتشان در برگزاری این رویداد هنری توضیح داد: این یک موضوع هنری است و قسمت سخت اینجا بود که به عنوان یک بانک اهمیت و ارزش معنوی کارهای تئاتری را ارج بنهیم و خوشحالیم که توانستیم تاثیر مثبتی داشته باشیم.
انتهای پیام
