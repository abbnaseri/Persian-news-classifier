نسخه جدید آثار بزرگان سینما در بخش کلاسیک کن 
بخش کلاسیک هفتاد و دومین جشنواره فیلم کن، امسال میزبان مجموعه ای درخشان از نسخه ترمیم شده آثار مهم سینمای جهان از «درخشش» کوبریک تا فیلم هایی از «لوئیس بونوئل»، «ویتوریو دسیکا»، «میلوش فورمن» و ... است. 
به گزارش ایسنا، جذاب ترین اتفاق در بخش کلاسیک امسال جشنواره فیلم کن، نمایش نیمه شب نسخه ترمیم شده فیلم ترسناک «درخشش» به کارگردانی «استنلی کوبریک» است و «آلفونسو کوارون» کارگردان برنده اسکار مکزیکی مسئولیت معرفی این نسخه جدید از فیلم ماندگار «درخشش» را بر عهده خواهد داشت.
نسخه ترمیم شده فیلم «ایزی رایدر» به کارگردانی «دنیس هوپر» محصول سال ۱۹۶۹، در پنجاهمین سالگرد ساخت این فیلم در بخش کلاسیک جشن رونمایی می‌شود و «پیتر فوندا» بازیگر این فیلم برای معرفی این نسخه جدید در کن حاضر خواهد شد.
همچنین بخش کلاسیک امسال جشنواره کن، نسخه ترمیم شده سه فیلم از ساخته‌های «لوئیس بونوئل» کارگردان و فیلمنامه نویس مکزیکی- اسپانیایی را نیز به نمایش خواهد گذاشت که شامل «فراموش شدگان» (۱۹۵۰)، «نازارین» (۱۹۵۸) و «عصر طلایی» (۱۹۳۰) می‌شود.
«لینا ورتمولر» سینماگر ایتالیایی که در سال ۱۹۷۷ میلادی توانست با فیلم «هفت زیبایی» به عنوان اولین زن نامزد اسکار کارگردانی شود، با حضور در جشنواره کن ۲۰۱۹ همراه با «جیان کارلو جیانینی»، نسخه بازسازی شده فیلم «هفت زیبایی» (۱۹۷۵) را به علاقه مندان سینمای معرفی می‌کنند.
از دیگر فیلم‌های مهم که امسال نسخه ترمیم شده آنها در بخش کلاسیک کن به نمایش گذاشته می‌شود می‌توان به «معجزه در میلان» ساخته «ویتوریو دسیکا» برنده نخل طلای ۱۹۵۱، «عشق های یک بلوند» ساخته «میلوش فورمن» (۱۹۶۵)، «تونی» به کارگردانی «ژان رنوار» (۱۹۳۴)، «مولن روژ» ساخته «جان هیوستون» (۱۹۵۲)، «آنها عاشق زندگی بودند» از «آندری وایدا» (۱۹۵۷)، «دَرب» به کارگردانی «الیور استون» (۱۹۹۱)، «زنی که جرأت داشت» (۱۹۴۲) از «جین گرمییون»، «خاطرات یک پرستار» (۱۹۵۷) به کارگردانی «تائو ژین» و اولین انیمیشن بلند و رنگی اکران شده سینما در سال ۱۹۵۸ با نام «پوندا و مار جادویی» به کارگردانی «تایجی یوبوشیتا» اشاره کرد.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار می‌کند و تا ۲۵ می (۴ خرداد) ادامه خواهد داشت.
انتهای پیام
  
