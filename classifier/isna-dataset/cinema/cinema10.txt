پارسایی در تدارک اجرای تئاتری از واقعه عاشورا
پارسایی قصد دارد تریلوژی عاشورایی روایتی متفاوت از واقعه کربلا را ایام محرم و صفر به صحنه ببرد.
به گزارش ایسنا به نقل از روابط عمومی گروه نمایش، حسین پارسایی کارگردان نمایش‌های مذهبی قصد دارد در صورت حمایت و تامین هزینه‌های تولید، سه نمایش عاشورایی «بانوی آب و آیینه»، «سردار مهر و ماه» و «خواهرانه به وقت خیزران» به نویسندگی محمدرضا کوهستانی را در قالب یک اثر عاشورایی بازنویسی و در ایام محرم و صفر اجرا کند.
پارسایی پیش از این و در ابتدای دهه ۹۰ نمایش «بانوی آب و آیینه» را با حضور دانیال حکیمی و رویا نونهالی و نمایش «سردار مهر و ماه» و «خواهرانه به وقت خیزران» را با حضور کوروش سلیمانی، سعید داخ، بهناز جعفری، فقیهه سلطانی و تبسم هاشمی در تالار اندیشه و تالار وحدت روی صحنه برده است.
تریلوژی عاشورایی روایتی متفاوت از واقعه کربلا و قهرمانان آن است.
پارسایی اظهار کرد علیرغم پیگیری‌های متعدد تا کنون هیچ نهاد دولتی و حتی بخش خصوصی برای اجرای این نمایش عاشورایی ابراز تمایل و همکاری نکرده است.
انتهای پیام 



