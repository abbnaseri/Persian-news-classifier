اهدای یک استوارنامه‌ به دست‌اندرکاران فیلم نرگس آبیار 
نرگس آبیار کارگردان، هوتن شکیبا، الناز شاکردوست و فرشته صدرعرفایی بازیگران فیلم «شبی که ماه کامل شد»، استوارنامه سفیر آرشیو هنر کتابخانه ملی را دریافت کردند.
به گزارش ایسنا به نقل از  روابط عمومی فیلم «شبی که ماه کامل شد»، عصر روز گذشته ۳۰ اردیبهشت ماه فیلم سینمایی «شبی که ماه کامل شد» با حضور نرگس آبیار کارگردان و محمد حسین قاسمی تهیه کننده و عوامل فیلم برای جمعی از چهره‌های فرهنگی، ادبی و هنری در کتابخانه ملی ایران نمایش داده شد.
پس از نمایش فیلم اشرف بروجردی رئیس سازمان اسناد و کتابخانه ملی ایران استوارنامه سفیر آرشیو هنر را به نرگس آبیار کارگردان، هوتن شکیبا، الناز شاکردوست و فرشته صدرعرفایی بازیگران این فیلم تقدیم کرد.
با اهدای این استوارنامه آبیار و عوامل فیلم «شبی که ماه کامل شد» اولین هنرمندانی بودند که عنوان سفیر ملی آرشیو هنر کتابخانه ملی را از آن خود کردند.
در این مراسم برخی از اعضای کمیسیون فرهنگی مجلس، حجت الله ایوبی دبیر کل کمیسیون ملی یونسکو و جمعی از چهره‌های فرهنگی حضور داشتند.
آرشیو هنری ملی عنوان طرحی است که از سوی سازمان اسناد و کتابخانه ملی ایران به منظور ثبت حافظه ملی ایران در عرصه هنر در حوزه‌های تئاتر، موسیقی، شعر، سینما اجرایی شده است و نرگس آبیار نخستین کارگردانی است که عنوان سفیر هنر ایران را از آن خود کرده است.
فیلم سینمایی «شبی که ماه کامل شد» در سی و هفتمین جشنواره فیلم فجر در ۱۳ بخش کاندید دریافت سیمرغ شد و توانست سیمرغ «بهترین فیلم»، «بهترین کارگردانی»، «بهترین بازیگر نقش اول مرد»، «بهترین بازیگر نقش اول زن»، «بهترین بازیگر نقش مکمل زن» و «بهترین چهره پردازی» را از آن خود کند.


