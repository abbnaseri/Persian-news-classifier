سینماگر آلمانی در راه تهران 
زیلکه بوئر طراح صحنه فیلم‌های  سینمای آلمان در سی‌وهفتمین جشنواره جهانی فیلم فجر کارگاه تخصصی برگزار خواهد کرد. 
به گزارش ایسنا به نقل از ستاد خبری سی و هفتمین جشنواره جهانی فیلم فجر، زیلکه بوئر (Silke Buhr) طراح صحنه آلمانی به واسطه همکاری در دو فیلم از فلوریان هنکل فونن دونرسمارک (Florian Henckel von Donnersmarck) کارگردان شهیر آلمانی توانست در مجامع جهانی شناخته شود.
طراحی صحنه دو فیلم از این کارگردان یعنی «زندگی دیگران» (The Lives of Other) محصول ۲۰۰۶ و فیلم «هرگز به دوردست نگاه نکن» (Never Look Away) محصول ۲۰۱۸ به عهده بوئر بوده که اولی برنده اسکار بهترین فیلم خارجی زبان و دومی نامزد همین بخش در مراسم اسکار شد.
این طراح صحنه آلمانی همچنین توانست جایزه بهترین طراحی صحنه آلمان را برای فیلم های «زندگی دیگران» (The Lives of Other)، خاطرات پُل (Poll) و «من کیستم» (Who Am I) از آن خود کند.
از دیگر فعالیت های این هنرمند آلمانی می توان به همکاری در فیلم های مانند «چهار دقیقه» (Four minutes) ، «خارجی» (Die Fremde)، «کوکووا» (kokowääh) و «دنیاهای میانی» (Inbetween Worlds) اشاره کرد.
جشنواره جهانی فیلم فجر در دوره سی و هفتم همچون دوره‌های قبل کارگاه‌های انتقال تجربه را در رشته های مختلف سینما در نظر گرفته است تا تجربه بزرگان سینمای جهان به سینماگران و علاقمندان به سینما منتقل شود.
تاکنون حضور لوکا بیگاتزی فیلمبردار ایتالیایی برای برگزاری کارگاه تخصصی فیلمبرداری و زیلکه بوئر طراح صحنه آلمانی برای برگزاری کارگاه تخصصی طراحی صحنه در سینما، قطعی شده است. دیگر مهمانان این بخش و همچنین زمان دقیق کارگاه ها متعاقباً اطلاع رسانی خواهد شد.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام



