«قصر شیرین» میرکریمی در بخش مسابقه اصلی جشنواره‌ی شانگهای
«قصر شیرین» به کارگردانی و تهیه کنندگی رضا میرکریمی در بخش مسابقه اصلی جشنواره بین المللی فیلم شانگهای به روی پرده می‌رود.
به گزارش ایسنا، فیلم «قصر شیرین» که توزیع بین المللی آن به عهده شرکت ایرایماژ است، پس از آنکه در جشنواره ملی فیلم فجر رونمایی شد، در نخستین نمایش بین المللی در جشنواره بین المللی فیلم شانگهای نامزد دریافت جایزه جام طلایی خواهد بود.
بیست و دومین دوره این جشنواره که یکی از پانزده رویداد رقابتی الف سینمای جهان به شمار می‌رود، از تاریخ ۲۵ خرداد تا ۳ تیر ماه سال جاری در کشور چین برگزار می‌شود.
«قصر شیرین» در سی و هفتمین جشنواره فیلم فجر، جایزه بهترین فیلمنامه را کسب کرد و در بخش‌های دیگر از جمله بازیگری نقش اول هم برای حامد بهداد، نامزد دریافت جایزه بود.
حامد بهداد، ژیلا شاهی، اکبر آئین، آزاده نوبهار، محمد اشکان‌فر، محمد عسگری، یونا تدین، نیوشا علیپور، بابک لطفی خواجه‌پاشا و زهیر یاری بازیگران آن هستند.
«قصر شیرین» نهمین فیلم سینمایی میرکریمی در مقام کارگردان و اولین تجربه همکاری او با حامد بهداد است.
عوامل تولید «قصر شیرین» عبارتند از: تهیه‌کننده و کارگردان: سیدرضا میرکریمی، نویسندگان: محسن قرائی و محمد داودی بر اساس طرحی از سیدرضا میرکریمی، مدیر فیلمبرداری: مرتضی هدایی، طراح صحنه و لباس: آتوسا قلمفرسایی، برنامه‌ریز و دستیار اول کارگردان: محمد عسگری، صدابردار: سعید بجنوردی، طراح چهره‌پردازی: محمود دهقانی، صداگذار: آرش قاسمی، منشی صحنه: ماریا میرنژاد، دستیار اول فیلمبردار: همایون قربانی، عکاس: حافظ احمدی، مجری طرح و مدیر تولید: محمدصادق میرکریمی.
انتهای پیام

