دستفروشان به خارج از محدوده تئاتر شهر می‌روند
رییس هیات مدیره خانه تئاتر از تمهیدات جدید مسئولان شهری برای جانمایی مکانی ویژه‌ی دست‌فروشان، خارج از محدوده تئاتر شهر خبر داد.
به گزارش ایسنا، از حدود دو سال قبل انتقادات فراوانی نسبت به وجود فضای غیرفرهنگی و نامناسب در اطراف تئاتر شهر مطرح می‌شد چرا که به بروز شرایطی ناامن برای کارکنان و نیز هنرمندان و مخاطبان تئاترهای این مجموعه و شهروندان منجر شده بود. اگرچه در مقاطعی به طور متناوب پیاده‌روهای اطراف چهارراه ولیعصر (عج) و اطراف تئاتر شهر از حضور دستفروشان خالی می‌شد اما بعضی بی‌توجهی‌ها در پیگیری دائمی اعتراض‌ها و نارضایتی‌ها، مدتی قبل به تیراندازی و درگیری میان دو دستفروش در اطراف این مجموعه تئاتری ختم شد.
این اتفاق باعث شد این بار با انجام یک طرح ضربتی پیاده‌روهای اطراف تئاتر شهر پاکسازی و از اجتماع دستفروشان جلوگیری شود و دستفروشانی که دو طرف خیابان ولیعصر (عج) در مسیر منتهی به چهارراه ولیعصر (عج) را در قبضه خود داشتند از این اتفاق گله مند شدند و با انتشار نامه‌ای خواستار برگشت به محل و از سرگیری کار خود شدند.
اما با وجود اجرای این طرح ضربتی، نگرانی از بازگشت به وضع ناامن سابق که ناهنجاری‌های زیادی را در پی داشت همچنان ادامه دارد هرچند باید امیدوار بود که بازخوردهای مثبت اجرای طرح انضباطی، مدیران شهری را برای ادامه آن مصمم نگه دارد.

در این باره روابط عمومی شهرداری منطقه ۱۱ تهران اعلام کرده است: در پی اجرای طرح انضباط شهری که با توجه درخواست‌های مکرر شهروندان، اصناف و هنرمندان مبنی بر وجود نا امنی، سد معبر و بروز انواع ناهنجاری‌های اجتماعی در پیرامون تئاتر شهر و چهارراه ولی عصر در حال انجام است، بازخوردهای مثبتی توسط مدیران تماشاخانه‌های خصوصی گرفته شده است.
بر اساس این گزارش حسن جودکی مشاور مجموعه تئاتر مستقل که در خیابان حافظ و پهنه رودکی قرار دارد، سعید صباحی مدیر تشریفات و اجرایی تئاتر شهرزاد و داود نامور مدیر تماشاخانه نوفل لوشاتو از جمله مدیرانی هستند که با توجه به کارکرد فرهنگی مجموعه‌هایشان و حضور شهروندان و علاقه‌مندان به تئاتر در ساعات مختلف روز خواستار تداوم اجرای این طرح شده‌اند تا علاوه بر برقراری آرامش و امنیت، جایگاه و شأن فرهنگی و هنری تئاتر شهر نیز حفظ شود.
البته اجرای این طرح علاوه بر هنرمندان برای شهروندان بویژه آن‌هایی که هر روز در این منطقه در حال تردد هستند نیز آرامش و امنیت به همراه داشته است.
ضمن اینکه ایرج راد هم از برگزاری جلسه‌ای خبر می‌دهد که برای رسیدگی به این مسئله تشکیل شده است.
او در گفت‌وگویی با ایسنا بیان کرد: «جلسه‌ای در شورای شهر با حضور مسئولان مختلفی از شهرداری و پلیس تهران داشتیم که در آن مقرر شد تمهیداتی در زمینه دست‌فروشان اندیشیده شود و محدوده‌ای برای دستفروشان خارج از فضای تئاتر شهر در نظر گرفته شود.
ایرج راد افزود: همچنین من پیشنهاد دادم برای جلوگیری از بروز چنین مشکلاتی خوب است فضاها را با تعریفی ویژه بشناسیم، یعنی اگر فضاها در شهر تعریف شده باشند مشخص می‌شود که هر مکانی برای چه منظور قابل استفاده است، مثل همین که مکانی برای دستفروشان تعریف شود. حتی این را هم مطرح کردم که مثلاً می‌شود پارک دانشجو را به عنوان محلی برای فروش کتاب تعریف کرد تا بازنشستگان و جوانانی که در آن پارک تردد می‌کنند و می‌نشینند سراغ کتاب‌ها بروند. البته این پیشنهادی مطالعه شده نیست ولی تعیین یک تعریف فرهنگی ، می‌تواند اتفاق بیفتد.


انتهای پیام
