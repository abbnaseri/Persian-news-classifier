«انتقام جویان» جای «تایتانیک» را گرفت
فیلم جدید «انتقام جویان: آخر بازی» با فروش جهانی ۲.۲ میلیارد دلار و پیشی گرفتن از «تایتانیک»، دومین فیلم پرفروش تاریخ سینما نام گرفت. 
به گزارش ایسنا به نقل از هالیوود ریپورتر، «انتقام‌جویان: آخر بازی» جدیدترین محصول استودیو مارول کمپانی دیزنی در دومین هفته نمایش خود ۱۴۵.۸ میلیون دلار در آمریکا و ۲۸۲.۲ میلیون دلار نیز در گیشه بین‌الملل فروخت تا با مجموع فروش حدود ۲.۲ میلیارد دلار از فروش ۲.۱۸۷ میلیارد دلاری فیلم «تایتانیک» (۱۹۹۷) به کارگردانی «جیمز کامرون» عبور کند تا نام خود را به عنوان دومین فیلم پرفروش تاریخ به ثبت برساند.
هم اکنون در رتبه اول پرفروش‌های تاریخ سینما فیلم «آواتار» (۲۰۰۹) دیگر ساخته «جیمز کامرون» با فروش ۲.۸ میلیارد دلار قرار دارد و با قسمت جدید مجموعه فیلم‌های ابرقهرمانی «انتقام جویان» امیدوار است با حفظ روند موفق فروش خود این جایگاه را از آن خود کند.
در طول تمام ادوار سینما تاکنون تنها ۵ فیلم موفق به فروش بالغ بر دو میلیارد دلار شده‌اند که به ترتیب «آواتار» (۲.۸ میلیارد دلار)، «انتقام جویان: آخر بازی» (۲.۲ میلیون دلار)، «تایتانیک» (۲.۱۸۷ میلیون دلار)، «جنگ ستارگان: نیرو برمی‌خیزد» (۲.۰۶۸ میلیارد دلار) و «انتقام جویان: جنگ ابدیت» (۲.۰۴۸ میلیارد دلار) هستند.
«انتقام جویان: آخر بازی» دنباله «انتقام‌جویان: جنگ ابدیت» (۲۰۱۸) و همچنین «انتقام‌جویان» (۲۰۱۲) و «انتقام‌جویان: عصر اولتران» (۲۰۱۵) است و بیست و دومین فیلم در دنیای سینمایی مارول است که برادران «روسو» آن را با فیلمنامه‌ای مشترک از «کریستوفر مارکوس» و «استیون مک‌فیلی» کارگردانی کرده‌اند.
«رابرت داونی جونیور»، «کریس ایوانز»، «مارک رافلو»، «کریس همسورث»، «اسکارلت جوهانسون»، «جرمی رنر»، «دان چیدل»، «پل راد»، «بری لارسون»، «ردلی کوپر» و «جاش برولین» از بازیگران این فیلم ابرقهرمانی هستند.
انتهای پیام
