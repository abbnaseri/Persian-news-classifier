زنان و رنگین‌پوستان برندگان بزرگ اسکار نود و یکم 
مراسم پایانی جوایز اسکار ۲۰۱۹ در حالی برگزار شد که با اعطای جوایز به طیف گسترده‌ای از هنرمندان شامل زنان و رنگین‌پوستان همراه بود.
به گزارش ایسنا به نقل از روایتی، اعطای اولین جوایز مراسم اسکار امسال از همان دقایق نخست با یک اتفاق تاریخی همراه بود و پس از اینکه «رجینا کینگ» جایزه بهترین بازیگر نقش مکمل زن را برای فیلم «اگر خیابان بیل می‌توانست حرف بزند» دریافت کرد نوبت به «روث ای. کارتر» رسید تا به عنوان اولین زن سیاه‌پوست تاریخ جوایز سینمایی اسکار برنده شاخه بهترین طراحی لباس برای فیلم «پلنگ سیاه» شود.
وی پس از کسب جایزه در صحبت‌هایی گفت: رویای این شب را در سر داشتم و برای رسیدن به آن دعا می‌کردم و این تنها به خاطر خودم نبود بلکه برای نسل جوانی است که پس از من می‌آیند. او اظهار کرد: این امیدواری وجود دارد که دیگر افراد همچون من نیز بیایند و برنده اسکار شوند. وی همچنین از «اسپایک لی» تشکر ویژه‌ای کرد که آغازگر کار او در سینما بوده است.
در قدم بعدی «هانا بیچلر» برای طراحی تولید فیلم ابرقهرمانی «پلنگ سیاه» به روی سن آمد و به عنوان اولین زن رنگین‌پوست تاریخ اسکار، جایزه این شاخه را دریافت کرد. «بیچلر» پس از کسب جایزه گفت: زمانی که فکر می‌کنید چیزی غیرممکن است این نصیحت را که از زنی بسیار دانا گرفته‌ام به یاد آورید؛ من نهایت تلاشم را کردم ون‌هایت تلاش من به اندازه کافی خوب بود.
اعطای دو جایزه اسکار به «روث ای. کارتر» و «هانا بیچلر» از سوی دیگر نیز تایخ‌ساز شد چرا که در ۳۰ سال اخیر هیچ زن سیاه‌پوستی موفق به کسب جایزه اسکار در شاخه‌ای غیر از بازیگری نشده بود.
«ماهرشالا علی» نیز برای نقش‌آفرینی در فیلم «کتاب سبز»، اسکار نقش مکمل مرد را به خانه برد تا در کنار «دنزل واشنگتن» تنها بازیگران سیاه‌پوستی باشند که تاکنون بیش از یک جایزه اسکار دریافت کرده‌اند. وی پیش از این نیز برای بازی در فیلم «مهتاب» اسکار بازیگری گرفته بود.
انیمیشن «مرد عنکبوتی: درون دنیای عنکبوتی» نیز در حالی با کسب جایزه اسکار به حضور درخشان خود در فصل جوایز سینمایی پایان داد که رقبای قدرتمندی چون «شگفت‌انگیزان ۲» را در مقابل خود می‌دید. این انیمیشن که محصول کمپانی سونی است، اولین اثر از مجموعه «مرد عنکلوتی» است که در آن قهرمان داستان سیاه‌پوست است.
اعطای جایزه به «کیت بیسکو» و «پاتریشیا دِهانی» برای چهره‌آرایی فیلم «معاون» و همچنین «رایکا زتابچی» و «ملیسا برتون» برای بهترین مستند کوتاه «نقطه. انتهای جمله»، نیز به حضور چشمگیر زنان در میان برندگان اسکار ۲۰۱۹ افزود.
جوایز شاخه بهترین مستند بلند (انفرادی آزاد) و بهترین انیمیشن کوتاه (بائو) نیز به سینماگران زن اعطا شد.
‌انتهای پیام
