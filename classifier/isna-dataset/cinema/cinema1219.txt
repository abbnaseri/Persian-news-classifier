مستندهای ایرانی در راه بلژیک
یازدهمین دوره‌ی جشنواره مستند «میلینیوم» که نوروز ۱۳۹۸ در شهر «بروکسل» بلژیک برگزار می‌شود، پذیرای چهار فیلم مستند و یک داور ایرانی شد.
به گزارش ایسنا به نقل از روابط عمومی مرکز گسترش سینمای مستند و تجربی، یازدهمین دوره‌ی جشنواره مستند «میلینیوم» از دوم تا دهم فروردین‌ماه ۹۸ در شهر بروکسل پایتخت کشور بلژیک برگزار می‌شود و فیلم مستند «زنانی با گوشواره‌های باروتی» به کارگردانی رضا فرهمند در بخش مسابقه بین‌الملل این جشنواره روی پرده می‌رود. این فیلم به تهیه‌کنندگی مرتضی شعبانی، از تولیدات مرکز گسترش سینمای مستند و تجربی است.
«مانکن‌های قلعه حسن‌خان» ساخته سام کلانتری نیز در بخش غیر رقابتی «دیدگاه‌های نو» این رویداد به نمایش گذاشته می‌شود. این فیلم هم محصول مرکز گسترش است.
«نور، سایه، زندگی» به کارگردانی شهریار پورسیدان و «اصلاح» ساخته بلال طاهری نیز از دیگر آثار مستند ایرانی جشنواره «میلینیوم» هستند که در بخش غیررقابتی به نمایش درمی‌آیند.
لیلا حسینی کارشناس امور بین‌الملل مرکز گسترش، یکی از اعضای داوران بخش بین‌الملل این جشنواره است.
«زنانی با گوشواره‌های باروتی» مستندی درباره‌ی «نور» ژورنالیست جنگ است که با همه‌ی مخاطره‌ها و فشارهای اجتماعی ناشی از حضورش در جنگ با داعش مصرانه مبارزه می‌کند. این فیلم در اولین حضور بین‌المللی خود، در میان هفت فیلم مستند شاخص هفته منتقدان جشنواره «لوکارنو» سوییس قرار گرفت، سپس کاندید بهترین فیلم از نگاه تماشاگران جشنواره معتبر «لایپزیگ» آلمان وبرنده جایزه اصلی جشنواره بین‌المللی Signes de Nuit[نشانه‌های شب] پاریسو جایزه بهترین مستند جشنواره فیلم‌های ایرانی «پراگ» جمهوری چک شد.
موضوع مستند «مانکن‌های قلعه حسن‌خان» هم پیرامونساخت چند مانکن پلاستیکی در یک کارگاه دورافتاده است که زندگی این مانکن‌ها و سرانجام‌شان بی‌شباهت به زندگی انسان‌ها نیست!
این فیلم منتخب جشنواره‌های «ویزیون دورئل» سوئیس، «لندن» انگلستان، «مد فیلم» ایتالیا، «آف سینما» لهستان و همینطور جشنواره آسیایی آمریکایی «فیلادلفیا»، جشنواره جهانی فیلم«پارسی»استرالیا و جشنواره فیلم‌های ایرانی «پاریس» بوده و به فینال جوایز مستند شبکه TRT ترکیه هم راه یافته است.
انتهای پیام

