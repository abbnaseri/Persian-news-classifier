نکوداشت بازیگر «رگبار»،«چریکه تارا» در خانه سینما
نکوداشت منوچهر فرید در کانون فیلم خانه سینما برگزار می‌شود.
به گزارش ایسنا، طبق گزارش رسیده کانون فیلم خانه سینما، در ویژه برنامه‌ای، به تحلیل آثار و نکوداشتِ منوچهر فرید، بازیگر باسابقه تئاتر، سینما و تلویزیون که بیشتر با نقش‌هایش در فیلم‌های بهرام بیضایی، «چریکه تارا»، «رگبار» و «غریبه و مه» در یادها مانده، خواهد پرداخت.
این نکوداشت توسط کانون فیلم و به کوشش امیر پوریا، منتقد و مدرّس سینما، برگزارخواهد شد. قرار است این برنامه با عنوان «گوشه‌های کم‌پیدای سینمای ایران» در دوره آینده کانون فیلم ادامه پیدا کند.
گفت‌وگوی تصویریِ اختصاصیِ این منتقد با فرید که در استرالیا به سرمی‌برد و بخش‌هایی از فیلم‌هایی که او بازی کرده، در این مراسم به نمایش درخواهد آمد. سال گذشته پوریا چنین برنامه‌ای را درباره علی مزینانی، فیلمبردار و تهیه کننده «عقاب ها» و «خواستگاری»، برگزار کرده بود.
حضور برای همه، آزاد و رایگان است و علاقه‌مندان می‌توانند روز یکشنبه، ۲۶ خرداد، ساعت ۱۷ به نشانی خیابان بهار، خیابان سمنان، شماره ۲۹، خانه سینما مراجعه کنند.
انتهای پیام
