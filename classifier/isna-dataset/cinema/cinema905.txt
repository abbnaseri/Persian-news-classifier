اعلام آمار فروش تماشاخانه‌ها تا سومین هفته فروردین
آمار تفکیکی اطلاعات فروش و تعداد تماشاگر تماشاخانه‌های اداره کل هنرهای نمایشی تا سومین هفته فروردین سال ۹۸ اعلام شد.


به گزارش ایسنا به نقل از روابط عمومی اداره کل هنرهای نمایشی، دومین آمار فروش تماشاخانه‌های دولتی که شامل مجموعه تئاتر شهر، تالار هنر و تماشاخانه سنگلج می‌شود تا روز جمعه ۲۳ فروردین‌ماه اعلام شد.
در این آمار فروش که شامل تفکیک تعداد مخاطب، روزهای نمایش و جمع کل فروش می‌شود، نمایش «ملاقات» پارسا پیروزفر همچنان از دیگر آثار روی صحنه از نظر فروش جلوتر است. البته لازم به ذکر است که این نمایش، از اسفند ماه روی صحنه بوده و برخی دیگر از نمایش‌هایی که اکنون روی صحنه هستند اجراهای خود را پس از تعطیلات نوروز آغاز کردند.
بر این اساس مجموعه تئاتر شهر آمار تفکیکی اطلاعات فروش و تعداد تماشاگر سه نمایش خود را به شرح زیر اعلام کرد:
نمایش «ملاقات» به نویسندگی فریدریش دورنمات با ترجمه، طراحی و کارگردانی پارسا پیروزفر که اجرای خود را از یکشنبه ۱۲ اسفند در سالن اصلی این مجموعه آغاز کرد تا جمعه ۲۳ فروردین با پشت سر گذاشتن ۲۴ اجرا، میزبان ۱۴۶۷۶ تماشاگر شد. از این ۱۴۶۷۶ نفر، ۵۹۹۵ نفر با بلیت تمام‌بها، ۸۸۵ نفر با بلیت نیم‌بها، ۶۸۲۹ نفر با بلیت تخفیف‌دار و ۹۶۷ نفر با بلیت مهمان به تماشای این اثر نشستند. به این ترتیب با قیمت بلیت ۷۰۰ هزار ریال، رقم هشت میلیارد و سیصد و شصت و چهار میلیون و هفتصد و پنجاه هزار ریال در گیشه این نمایش ثبت شد.
نمایش «سیمین و فروزان» به نویسندگی و کارگردانی فهیمه عابدینی اجرای خود را از یکشنبه ۱۸ فروردین در سالن قشقایی با ظرفیت ۹۶ نفر آغاز کرد. این نمایش در طول شش اجرا تا جمعه ۲۳ فروردین، میزبان ۲۳۹ نفر شد. از این ۲۳۹ نفر، ۷۷ نفر با بلیت تمام‌بها، دو نفر با بلیت نیم‌بها، ۶۹ نفر با بلیت تخفیف‌دار و ۹۱ نفر با بلیت مهمان به تماشای این اثر نشستند. به این ترتیب با قیمت بلیت ۳۰۰ هزار ریال، در گیشه به رقم ۳۹ میلیون و ۹۶۰ هزار ریال دست پیدا کرد.
نمایش «بی‌صدایی» به نویسندگی سهیل امیرشریفی و آزاده شاهمیری و طراحی و کارگردانی آزاده شاهمیری از سه‌شنبه ۲۰ فروردین در سالن سایه با ظرفیت ۷۲ نفر روی صحنه رفت. این نمایش در طول چهار اجرا تا جمعه ۲۳ فروردین، میزبان ۱۶۲ نفر بود. این ۱۶۲ نفر، در غیاب بلیت نیم‌بها، ۴۷ بلیت تمام‌بها، ۵۶ بلیت تخفیف‌دار و ۵۹ بلیت مهمان خریدند. به این ترتیب «بی‌صدایی» در طول چهار اجرا در گیشه به رقم ۲۷ میلیون و ۵۴۰ هزار ریال دست پیدا کرد.
تالار هنر نیز آمار نمایش «ساعت ۸ در کشتی» را تا جمعه ۲۳ فروردین به شرح زیر ارائه داد: 
نمایش «ساعت ۸ در کشتی» به نویسندگی آلریچ هاپ با ترجمه حسین فدایی‌حسین و کارگردانی مریم کاظمی طی ۱۷ اجرا در تالار هنر با ظرفیت ۲۴۰ نفر، میزبان ۳۰۳۶ تماشاگر شد. از این ۳۰۳۶ نفر، ۱۲۳۰ نفر با بلیت تمام‌بها، ۷۴۹ نفر با بلیت نیم‌بها، ۲۴۶ نفر با بلیت تخفیف‌دار و ۸۱۱ نفر با بلیت مهمان به تماشای این اثر نشستند. به این ترتیب با قیمت بلیت ۲۰۰ هزار ریال، رقم ۳۵۸ میلیون و ۷۵۵ هزار ریال در گیشه آن ثبت شد.
تماشاخانه سنگلج هم آمار تفکیکی «وقایع اتفاقیه» و «طریقه حکومت گجرخان» را این گونه اعلام کرد:
نمایش «وقایع اتفاقیه» به نویسندگی علی موسویان و کارگردانی شهرام عبدلی از چهارشنبه هشتم اسفند در این تماشاخانه روی صحنه رفت. این نمایش طی ۲۹ اجرا تا جمعه ۲۳ فروردین، میزبان ۲۷۸۱ تماشاگر شد. برای «وقایع اتفاقیه» ۵۲۰ بلیت تمام‌بها، ۱۴۲ بلیت نیم‌بها، ۱۷۹ بلیت تخفیف‌دار و ۱۹۴۰ بلیت مهمان صادر شد تا با بهای بلیت ۳۰۰ هزار ریال، در گیشه به رقم ۲۲۰ میلیون و ۲۶۰ هزار ریال دست پیدا کند.
نمایش «طریقه حکومت گجرخان» به نویسندگی مجید امرایی و کارگردانی مشترک مجید امرایی و احسان ملکی اجرای خود را از پنجشنبه نهم اسفند آغاز کرد. برای این نمایش طی ۲۷ اجرا، ۱۴۸ بلیت تمام‌بها، ۸۲ بلیت نیم‌بها، ۲۰ بلیت تخفیف‌دار و ۵۲۴ بلیت مهمان صادر شد تا جمع کل تماشاگرانش به عدد ۷۷۴ برسد. «طریقه حکومت گجرخان» با بهای بلیت ۲۵۰ هزار ریال، در گیشه به رقم ۵۱ میلیون و ۲۵۰ هزار ریال دست پیدا کرد.
انتهای پیام
