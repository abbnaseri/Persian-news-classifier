منیژه محامدی: از عضویت در خانه تئاتر استعفاء دادم
منیژه محامدی با بیان اعلام استعفایش از عضویت در خانه تئاتر گفت:متاسفانه خانه تئاتر، خانه برخی افراد خاص شده و رابطه بر آن حکم فرماست و عملا اقدامی که به نفع تئاتر و جامعه تئاتر باشد از آن نمی‌بینیم که اگر می‌دیدیم، شرایط امروز تئاتر ایران به این وضع دردناک نمی‌شد.
به گزارش ایسنا، این کارگردان و بازیگر سینما و تئاتر همراه با همسرش، محمد اسکندری جزو اولین کسانی هستند که در دهه ۷۰ و همزمان با تاسیس خانه تئاتر، آن را همراهی کرده‌اند اما اکنون هر دو تصمیم گرفته‌اند از عضویت‌شان از خانه تئاتر استعفاء بدهند.
این پیشکسوت تئاتری دلیل تصمیمش را اینگونه توضیح می‌دهد: بی احترامی؛ قرار بود روز پنجشنبه، در یک نشست که مربوط به جشن خانه تئاتر است شرکت کنم. چندی پیش با من تماس گرفته و از من دعوت به حضور در این نشست کردند و قرار بر این شد، تاریخ و شرایط نهایی را به من اعلام کنند اما دیگر آن گونه که بایسته و شایسته است این اطلاع رسانی صورت نگرفت.
محامدی ادامه می‌دهد: بی احترامی و ارزش قائل نبودن برای جایگاه هنرمندان، امری همیشگی است اما از خانه تئاتر، انتظار بی احترامی را ندارم. خانه تئاتر هیچ وقت حمایتی از من و گروهم که ۴۵ سال است با چنگ و دندان خود را سر پا نگه داشته‌ایم نکرده است. با توجه به اوضاع فعلی خانه تئاتر، من و محمد اسکندری، از عضویت در خانه تئاتر استعفا می‌دهیم. وی اضافه می کند: متاسفانه خانه تئاتر، خانه برخی افراد خاص شده و رابطه بر آن حکم فرماست و عملاً اقدامی که به نفع تئاتر و جامعه تئاتر باشد از آن نمی‌بینیم که اگر میدیدیم، شرایط امروز تئاتر ایران به این وضع دردناک نمی‌شد.
شانزدهمین دوره از جشن‌های خانه تئاتر، به دبیری محمودرضا رحیمی از هفت اردیبهشت ماه آغاز شده و تا پانزدهم ادامه دارد.
انتهای پیام
