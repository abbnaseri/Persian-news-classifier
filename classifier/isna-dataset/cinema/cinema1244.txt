روایتی از ۴ کوهنورد در فیلم کوتاه «استون»
فیلم کوتاه «استون» به کارگردانی بهرنگ دزفولی‌زاده همراه باچهار فیلم دیگر در بسته «فیلم‌های کوتاه روز» در گروه هنر و تجربه در حال اکران است.
این کارگردان در گفت‌وگو با ایسنا، درباره شرایط ساخت و فیلمبرداری «استون» گفت: فیلم‌برداری این فیلم در همین ماه‌ها در سال ۹۴ آغاز شد. برای تجسم‌سازی فضای این فیلم به یک لوکیشن برفی نیاز داشتیم ولی در آن سال بارش بسیار کم بود.
او با بیان اینکه «استون» فیلم سختی بود، افزود: با جست‌وجوهایی که برای پیدا کردن فضای برفی داشتیم، سرانجام این لوکیشن را در «پل خواب» پیدا کردیم و در شرایط سختی حدود ۵روز در آنجا فیلمبرداری داشتیم.
دزفولی‌زاده در بخش دیگری از صحبت‌هایش با اشاره به اینکه "هنوز فیلم کوتاه بین افراد جامعه جدی گرفته نمی‌شود و این نوع فیلم دهان به دهان تبلیغ نمی‌شود" گفت: این روزها ذهن مخاطب با فیلم‌های کمدی مسموم می‌شود. فیلم‌های کمدی امسال هیچ تفاوتی در موضوع با فیلم‌های پنج سال پیش ندارند و تماشاگر با هر بار دیدن این فیلم‌ها گول می‌خورد و با شرایط و مسائلی که در جامعه به وجود می‌آید، همراه و دوباره با یک فیلم بد روبرو می‌شود. همین امر موجب می‌شود بخش عمده تبلیغات از طریق شرکت‌های تبلیغاتی، سینماها به چنین فیلم‌هایی اختصاص یابد.
این کارگردان در ادامه بیان کرد: در هنر و تجربه فضایی ایجاد شده که فیلم‌های کوتاه غیر از نمایش و دیده شدن در جشنواره مختلف دنیا، می‌توانند روی پرده نقره‌ای سینما به مدت طولانی نمایش داده شوند و کارگردان‌های این فیلم‌ها نیز قبل از ساختن فیلم بلند، تجربه اکران را داشته باشند.
او افزود: همچنین بازخوردهایی که این کارگردان‌ها در طول اکران فیلم‌هایشان دریافت می‌کنند موجب تصمیم‌گیری بهتر آن‌ها برای ساخت فیلم بلند می‌شود.
دزفولی‌زاده با بیان اینکه "فیلم‌های کوتاه یک ایجازی دارند که در فیلم بلند تأثیرگذار نیستند" ادامه داد: فیلم بلند دارای یک سری اتفاقات و شاخ و برگ‌هاست. دیدن فیلم کوتاه در پرده سینما برای کارگران و مخاطب فضایی ایجاد می‌کند که از آن شرح ذهنیتی پیدا کنند.
این کارگردان که در حال حاضر مشغول ساختن فیلم بلند است، گفت: فیلم‌های مستند، داستانی و کوتاهی داریم که در حالت عادی هیچ مخاطبی ندارند. همچنین این فیلم‌ها هنرپیشه ندارند و سینماگران الان به دنبال هنرپیشه هستند، بنابراین برای نمایش در یک‌سری جشنواره‌ها شرکت می‌کنند. اما در این بین ممکن است کسی بخواهد این فیلم‌ها را ببیند و هنر و تجربه امکان اکران را ایجاد می‌کند. بر همین اساس مخاطب عادی کم‌کم به سمت این فیلم‌ها جذب می‌شوند و فرصت این دیده شدن به فیلم‌ساز داده می‌شود.
او افزود: هیئت انتخاب گروه هنر و تجربه از میان ۱۵۰۰ فیلمی که در سال تولید می‌شود، حداقل ۳۰ یا ۴۰ فیلم را برای اکران طبقه‌بندی می‌کنند. این یک اتفاق خیلی خوب است که می‌تواند در رشد تفکری نگاه فیلم‌ساز و انگیزه او برای ساخت فیلم بلند تأثیرگذار باشد.
دزفولی‌زاده در پایان درباره تبلیغاتی که برای فیلم استون شده است، بیان کرد: در حال حاضر هنر و تجربه به صورت محدود تبلیغاتی برای این فیلم انجام می‌دهد و قسمت دیگر تبلیغات برعهده خود ماست که بابت آن هیچ هزینه‌ای دریافت نمی‌کنیم‌.
«استون» داستان ۴ کوهنورد را روایت می‌کند که در راه بازگشت از مسیر کوهنوردی خود بنا بر اتفاقی که رخ می‌دهد مجبور می‌شوند به ارتفاعات کوه باز گردند و شرایطی برای آن‌ها ایجاد می‌شود.
بازیگران
بانیپال شومن، مرضیه وفامهر، سارا توکلی و محمد نجاری بازیگران این فیلم هستند.
عوامل فیلم کوتاه «استون» عبارتند از: نویسنده فیلم‌نامه: هوتن زنگنه، تصویر بردار: محمد خمیس آبادی، صدابردار: امیر شاهوردی، مشاوره: علی صلاحی، طراح گریم: سودابه خسروی، طراح صحنه و لباس: غزل آلوسی، تدوین: سارا آهنی، صداگذاری: حسین مهدوی، عکاس: فتاح ذینوری، مشاور رسانه‌ای: منصور جهانی، مدیریت پخش بین‌المللی: مرجان علیزاده و تهیه‌کنندگان: مریم تجدد و بهرنگ دزفولی‌زاده.
در ادامه می‌توانید تیزر این فیلم کوتاه را ببینید:


مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4




انتهای پیام
