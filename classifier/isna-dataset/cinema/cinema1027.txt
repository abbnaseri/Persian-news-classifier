فروش فیلم‌های نوروزی و اکران ماه رمضان اولویت کارگروه اکران
سخنگوی کارگروه اکران با بیان اینکه صنوف سینمایی باید در صورت لوزم اعضای جدید را برای حضور در کارگروه معرفی کنند، بررسی وضعیت اکران ماه رمضان را یکی از سرفصل‌های اولین جلسه کارگروه اکران در سال جدید دانست.
غلامرضا فرجی در گفت‌وگویی با ایسنا با اشاره به اینکه امروز دوشنبه ۱۹ فروردین کارگروه اکران جلسه‌ای ندارد، بیان کرد: طبق هماهنگی در آخرین جلسه سال قبل قرار بر این شد در هفته دوم پس از تعطیلات یعنی ۲۵ فروردین به بعد تاریخ جلسه مشخص شود و قطعاً در هفته آینده جلسه خواهیم داشت، ضمن اینکه باید اعضای جدید هم معرفی شوند.
او افزود: صنوفی که نماینده‌ای در کارگروه دارند، اگر قرار است همان نماینده را داشته باشد باید کتبی اعلام کنند و اگر می‌خواهند تغییر دهند باید فرد جدید را معرفی کنند. در حال حاضر چیزی اعلام نشده و این احتمال هست که اعضای قبلی در اولین جلسه شرکت کنند، اما قاعده در همه سال‌ها این بوده که کتبی نام اعضا از سوی صنوف اعلام شود.
وی با اشاره به اینکه احتمال تغییر در اعضای کارگروه وجود دارد، گفت: فعلاً از صنف تهیه‌کنندگان مصطفی احمدی و محمود رضوی، از صنف توزیع کنندگان بیژن امکانیان، از انجمن سینماداران غلامرضا فرجی، محمدرضا صابری و رضا سعیدی‌پور و از کانون کارگردانان محسن امیریوسفی در کارگروه هستند.
به گفته فرجی در جلسه هفته آینده کف فروش فیلم‌ها و برنامه اکران در ماه رمضان از اولویت‌های بررسی خواهد بود.
سخنگوی کاگروه اکران همچنین یادآور شد: آئین‌نامه جدید اکران سال گذشته آماده شد و در جلسه کارگروه به طور رسمی ابلاغ می‌شود.
انتهای پیام
