اسکار سینمای فرانسه به یک فیلم اولی رسید 
مراسم چهل‌ و چهارمین دوره جوایز سینمایی سزار فرانسه با اعطای جایزه بهترین فیلم به «حفاظت» ساخته «خاویر لگراند» برگزار شد. 
به گزارش ایسنا به نقل از اسکرین، فیلم «حفاظت» به عنوان اولین تجربه بلند کارگردانی «خاویر لگرند» که پیش از این موفق به دریافت جایزه شیر نقره‌ای ونیز در سال ۲۰۱۷ شده، در جوایز سزار فرانسه در ۱۰ شاخه نامزد کسب جایزه بود و در نهایت علاوه بر عنوان بهترین فیلم، جوایز بهترین فیملنامه اصلی، بازیگر زن (لئا دروکر) و تدوین (یورگس لامپیرینوس) را نیز به خانه برد.
«ژاک اودیار» کارگردان معروف فرانسوی برای ساخت فیلم «برادران سیسترز» جایزه بهترین کارگردانی را از جوایز سزار موسوم به اسکار سینمای فرانسه را از آن خود کرد. این فیلم انگلیسی‌زبان و وسترن با بازی «خواکین فونیکس» و «جان سی. رایلی» درباره دو برادر قاتل به نام‌های الی و چارلی است که در جست‌وجوی یک جوینده طلا با بازی «جک جیلنهال» در دهه ۱۸۵۰ میلادی هستند. «برادران سیسترز» جوایز فیلمبرداری، طراحی تولید و صدابرداری را نیز از جوایز سزار دریافت کرد.
در شاخه بازیگری نیز «الکس لوتز» برای بازی در فیلم «گای»، بهترین بازیگر مرد نام گرفت، «کارین ویارد» برای فیلم «غلغلک‌های کوچک» برنده جایزه نقش مکمل زن شد و جایزه بهترین بازیگر نقش مکمل مرد نیز به «فیلیپ کاترین» برای بازی در فیلم «غرق شدن یا شنا کردن» اعطا شد.
همچنین فیلم «دزدان فروشگاه» به کارگردانی «هیروکازو کورئیدا» که پیش از این نخل طلای بهترین فیلم جشنواره کن را کسب کرده و نماینده سینمای ژاپن در اسکار ۲۰۱۹ است، برنده جایزه بهترین فیلم خارجی جوایز سزار نام گرفت.
امسال «رابرت ردفورد» بازیگر بزرگ سینمای هالیوود که اخیراً اعلام بازنشستگی کرده، با دریافت جایزه افتخاری سزار فرانسه مورد تقدیر قرار گرفت.
انتهای پیام
