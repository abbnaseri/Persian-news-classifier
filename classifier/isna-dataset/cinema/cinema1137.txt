«هفت‌خان رستم» را رایگان ببینید
موسیقی _ نمایش «هفت خان رستم» نَقلی برای کودکان که تلفیقی از هنر نقالی، موسیقی و نمایش است، در روزهای چهارم و پنجم فروردین به صورت رایگان برای مردم اجرا خواهد شد.
به گزارش ایسنا، موسیقی _ نمایش «هفت خان رستم» نَقلی برای کودکان، به کارگردانی بهاره جهاندوست در ویژه برنامه‌های عید نوروز منطقه فرهنگی و گردشگری عباس آباد تهران به صورت رایگان برای مردم اجرا خواهد شد.
جهاندوست با اعلام این خبر بیان کرد: این نمایش اسفندماه گذشته در پردیس تئاتر شهرزاد تهران به مدت سه روز روی صحنه رفت که با استقبال مخاطبان مواجه شد و بنا به درخواست مخاطبان و با همکاری مؤسسه توسعه هنرهای معاصر، تصمیم گرفتیم که موسیقی نمایش «هفت‌خان رستم» را با همان کیفیت و ترکیب هنرمندان برای عموم مردم در منطقه گردشگری عباس آباد (بوستان نوروز و آب و آتش) در تاریخ چهارم و پنجم فروردین، ساعت ۱۷ اجرا کنیم که حضور در این اجرای میدانی نیز رایگان است.
به گفته وی، در این نمایش ۲۳ هنرمند کودک و نوجوان در سه بخش نقالی، موسیقی و نقاشی، قصه «هفت خان رستم» را روایت خواهند کرد.
این اجرا پنجمین اثر نمایشی این کارگردان در حوزه شاهنامه و نقالی است و مهم‌ترین ویژگی آن به گفته خودش بازنویسی طومار داستان «هفت خان رستم» از روی طومارهای معتبر نقالان با سابقه برای کودکان است.
انتهای پیام
