انتشار بیانیه هیات داوران شب بازیگر/ تاکید بر انجام اصلاحات جدی آیین‌نامه
با انتشار بیانیه هیات داوران نهایی شب بازیگر، نایب رییس انجمن بازیگران خانه تئاتر تاکید کرد: آئین نامه «شب بازیگر» نیاز به اصلاحاتی جدی دارد که باید هرچه زودتر برای آن اقدام شود.


پس از حاشیه‌هایی که داوری جشن بازیگر به وجود آورد و برخی نامزدها و همچنین داوران اولیه این رویداد در کنار چند بازیگر و کارگردان نمایش‌های اجرا شده در طول سال گذشته انتقاداتی را وارد کردند، هیئت داوران نهایی این رویداد جلسه‌ای را برگزار و بیانیه‌ای را منتشر کردند.
هوشمند هنرکار در این باره در گفت‌وگویی با ایسنا بیان کرد: پس از حاشیه‌هایی که به وجود آمد داوران اصرار داشتند صحبت‌هایشان منتشر شود، اما این مسئله ابتدا به برگزاری یک جلسه منوط شد که سرانجام بیانیه داوران نهایی «شب بازیگر» تنظیم شد.
او درباره اعتراض‌های مطرح شده نسبت به اتفاقاتی که در این داوری رخ داد گفت: هیأت مدیره انجمن بازیگران سال‌هاست اصلاح آئین نامه را مطرح کرده و واقعیت این است که آئین نامه «شب بازیگر» مشکلات جدی دارد. مثلاً یکی از آن‌ها موردی است که ما معمولاً به اخلاق افراد واگذار می‌کنیم تا اگر کسی در سیستم داوری حضور دارد خودش جز کاندیداها نباشد اما امسال متأسفانه این اتفاق افتاد و هیأت داوران نهایی خودشان رأی خود را عوض کردند.
وی افزود: داوران اولیه هم نسبت به بعضی اتفاقات انتقاد داشتند اما تعدادی از آن‌ها بدون هماهنگی و از طرف خود، نامه‌ای را به طور عمومی منتشر کردند در حالی که این کار هم حرفه‌ای نبود هرچند اعتراض‌های به حق و قابل توجهی داشتند. به همین دلیل به زودی جلسه‌ای با هیأت داوران اولیه خواهیم داشت تا صحبت‌های آنها نیز شنیده شود.
هنرکار خاطرنشان کرد: با توجه به بالا رفتن حساسیت‌های جشن بازیگر و داوری آن، باید تغییرات جدی در آئین نامه صورت گیرد. پیشنهاد جدی من این است که یک سال داوری این رویداد متوقف شود تا با همراهی صاحب‌نظران اصلاحات لازم و بازنگری‌های جدی انجام شود. البته برخی دوستان نمی‌خواهند این رویداد را از دست بدهند اما اینکه اصلاحات آئین نامه انجام شود و به موازات آن داوری هم داشته باشیم چندان ممکن نیست.
به گزارش ایسنا، در بیانیه هیأت داوران نهایی شب بازیگر که به امضای ناصر آقایی، خسرو شهراز، بیژن افشار، منصور خلج و پرستو کرمی رسیده آمده است: تمامی کارهای اعلام شده از طرف مسئول هیأت داوری توسط هیأت داوران نهایی بدون استثنا مورد بازبینی قرار گرفته است.
هر گونه تغییر در جمع بندی آرا از شروع تا لحظات اعلام نتایج حق مسلم هیئت داوران بوده و هیچ‌کس در این خصوص مداخله نداشته است. بنابراین آنچه به هیأت مدیره انجمن نسبت داده شده در خصوص تغییر آرا نهایی به شدت تکذیب می‌شود.
با عنایت به حضور بازرسین محترم در تمامی جلسات هیأت داوران متأسفانه یکی از بازرسین به جای حفظ اسرار داوری با علم بر اینکه ایشان می‌دانستند داوری نهایی چگونه بوده است و در پایان جلسه داوری برگه صورت جلسه نهایی را امضا کرده به فاصله کمی جهت تشویش اذهان عمومی اقدام به نشر اطلاعات نادرست کرده و با یک حرکت غیرصنفی و نگاه شخصی مباحث فنی جلسات را به فضای مجازی کشانده و سبب سلب اعتماد هنرمندان نسبت به انجمن خود گردیده. جای گفتن ندارد که حفظ اسرار داوری تا اعلام نهایی حرکت غیر مسئولانه بوده و نشر آن به بیرون پیش از موعد مقرر عمل غیر اخلاقی و خلاف منافع صنفی است و آنچه هیأت داوران نهایی اعلام نمودند با رعایت عدالت و انصاف و مبتنی بر آئین نامه داوری جشن بازیگر خانه تئاتر می‌باشد.

انتهای پیام
