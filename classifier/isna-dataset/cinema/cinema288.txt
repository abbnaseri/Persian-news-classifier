تعویق اجرای نمایش «جنایات و مکافات» رضا ثروتی
اجرای نمایش «جنایت و مکافات» به کارگردانی رضا ثروتی در تالار وحدت تا اطلاع ثانوی به تعویق افتاد.
به گزارش ایسنا به نقل از گروه اطلاع‌رسانی بنیاد فرهنگی هنری رودکی، این بنیاد با صدور اطلاعیه‌ای اعلام کرد: «بر اساس هماهنگی انجام شده توسط گروه، مقرر شد نمایش «جنایت و مکافات» اثر جناب آقای رضا ثروتی از روز ۲۱ خردادماه به روی صحنه رود؛ با وجود تلاش‌های گروه نمایش و تیم تخصصی تالار وحدت، پس از یک اجرا متأسفانه اشکالاتی که در همسان‌سازی دکور این نمایش وجود داشت تا دقایقی قبل از شروع اجرای دوم در روز چهارشنبه برطرف نشد.
به همین دلیل و از سوی دیگر جهت جلوگیری از عدم اجرای با کیفیت نمایش و بروز هرگونه مشکل احتمالی در تالار وحدت تا اطلاع ثانوی، اجرای نمایش فوق متوقف خواهد شد.
بدیهی است، به زودی پس از رفع نواقص و تأیید مراحل فنی دکور در بخش فنی تالار وحدت، این تالار پذیرای تماشاگران و هنردوستان خواهد بود.
بنیاد فرهنگی هنری رودکی از صبر و شکیبایی علاقه‌مندان به نمایش قدردانی می‌کند.»
انتهای پیام
