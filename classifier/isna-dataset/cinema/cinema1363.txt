انیمیشن "گرسنگی" نگاهی متفاوت به گرگ دارد
انیمیشن «گرسنگی» روایت تازه‌ای از چند داستان آشناست ولی نگاهی متفاوت، واقع‌بینانه و به دور از قضاوت به نقش گرگ به عنوان شخصیت منفی دارد.
به گزارش ایسنا،زهرا رستم‌پور کارگردان انیمیشن «گرسنگی» که فیلمش در بخش آثار دانشجویی ایرانی راه یافته و در مسابقه بین‌الملل یازدهمین جشنواره پویانمایی تهران حضور دارد، درباره داستان این انیمیشن با بیان این مطلب افزود: در این فیلم سایر شخصیت‌ها با توجه به پیش فرض‌های منفی در مورد گرگ، قضاوت می‌کنند و گرگ در آشوبی میان داستان‌های مختلف گیر می‌افتد و برای نجات جان خود مجبور به فرار می‌شود. در طول این فرار است که واقعیت آشکار شده و مخاطب با حقیقت جدیدی روبه‌رو می‌شود.
کارگردان انیمیشن «گرسنگی» با اشاره به اینکه این اثر تاکنون موفق به حضور و نامزدی برای دریافت جایزه در چندین جشنواره داخلی و خارجی شده و جوایزی را از آن خود کرده است، خبر داد: جایزه دوم انیمیشن دانشجویی را از جشنواره دانشجویی دانشگاه سوره که اولین دوره‌اش در آذر امسال برگزار شد، دریافت کردیم. در دهمین جشن بزرگ انیمیشن ایران نیز در دو بخش نامزد دریافت جایزه شدیم و همچنین برنده بهترین انیمیشن ماه دسامبر ۲۰۱۸ از جشنواره بین‌المللی فیلم استعدادهای مستقل آمریکا شده‌ایم.
این انیماتور که در بخش انیمیشن دانشجویی هشتمین دوره جشنواره بین‌المللی پویانمایی تهران حضور داشته است، درباره کیفیت این جشنواره گفت: جشنواره پویانمایی تهران معتبرترین جشنواره انیمیشن ایران است و پذیرش هر فیلمی در این جشنواره برای سازندگان آن اثر افتخار بزرگی است.
به گفته وی، اکثر فعالان انیمیشن ایران در این رویداد شرکت می‌کنند و امکان معرفی و نقد اثر فراهم می‌شود.
وی اضافه کرد: نظم و ثباتی که جشنواره بین‌المللی پویانمایی تهران در طول دوره‌های مختلف داشته و تلاشی که مسئولان این جشنواره برای بهبود هر چه بیشتر آن به خرج داده‌اند، باعث شده این جشنواره از اعتبار ویژه‌ای نزد فیلم‌سازان انیمیشن برخوردار شود و هر دوره با افزودن ورکشاپ‌های ویژه و دعوت از فیلم‌سازان بین‌المللی فرصت مناسبی برای گسترش دانش بیشتر درمورد انیمیشن فراهم کرده و اختصاص بخش ویژه‌ای به پایان‌نامه‌های علمی و مطرح شدن پژوهش‌های تئوری از جمله پیشرفت‌هایی است که در دوره‌های اخیر شاهد آن بوده‌ایم.
رستم‌پور افزود: امیدوارم جشنواره پویانمایی تهران با همین روند رو به رشد به راه خود ادامه دهد و امکان نمایش آثار برگزیده این جشنواره در سینماها فراهم شود تا هم مخاطب عام امکان تماشای این آثار را داشته باشد و هم فیلمسازان انیمیشن از حمایت بیشتری برخوردار شوند.
وی درباره مشکلات و سختی‌های ساخت انیمیشن در ایران گفت: در ایران مهم‌ترین مشکلی که برای انیمیشن وجود دارد این است که امکان همکاری مشترک با سایر کشورها وجود ندارد. نقل و انتقال مالی با دیگر کشورها بسیار دشوار و تقریباً نشدنی است و ما باید در جزیره‌ای کوچک برای بازاری محدود کار کنیم. همچنین امکان نمایش آثار کوتاه انیمیشن وجود ندارد تا از این طریق بخشی از سرمایه‌ای که برای انیمیشن‌های کوتاه هزینه می‌شود جبران شود.
این کارگردان انیمیشن افزود: مساله دیگری که ما این روزها شاهد آن هستیم خروج نیروهای متخصص انیمیشن از ایران است؛ نیروهایی که طی چند سال اخیر در این حوزه پرورش یافته‌اند اما به علت تفاوت زیاد درآمد هنرمندان و نبود امنیت شغلی جذب شرکت‌های خارجی می‌شوند. از جمله مشکلات اساسی تولید انیمیشن در ایران نبود پایپ‌لاین صحیح در روند تولید و به اشتباه کم کردن جایگاه‌های شغلی (مانند کارگردان هنری و کارگردان فنی و مدیر پایپ‌لاین و…) به منظور کم کردن هزینه‌ها است.
وی درباره حمایت ارگان‌های دولتی از حوزه پویانمایی گفت: کانون پرورش فکری کودکان و نوجوانان و مرکز گسترش سینمای مستند و تجربی تنها سازمان‌هایی هستند که در حد توان و به صورت محدود از فیلم‌سازان مستقل حمایت می‌کنند و با حمایت آنها تولید تعدادی از فیلم‌های شاخص که در جشنواره شاهد آن هستیم، امکان‌پذیر شده است. اکثر سازندگان انیمیشن کوتاه به علت علاقه به انیمیشن، از سرمایه شخصی برای تولید استفاده می‌کنند که این امر نمی‌تواند ادامه‌دار باشد چرا که سرمایه‌های شخصی بسیار محدود بوده و همانطور که قبلاً اشاره شد بازگشت سرمایه وجود ندارد.
رستم‌پور در ادامه بیان کرد: سینمای انیمیشن و و فیلم زنده دارای تفاوت‌هایی هستند که به طور کلی مربوط به روند تولید و ماهیت ویژه انیمیشن است. ساخت انیمیشن زمانبرتر از فیلم زنده است اما امکانات بیانی بیشتری را در اختیار فیلمساز قرار می‌دهد که در فیلم زنده قابل دستیابی نیست. امروزه با استفاده از انیمیشن و جلوه‌های ویژه بصری در بسیاری از فیلم‌های زنده، مرزهای فیلم زنده و انیمیشن بسیار به هم نزدیک شده است.
این انیماتور در پایان عنوان کرد: برای ساخت یک اثر انیمیشن زمان و نیروی متخصص بیشتری نسبت به فیلم زنده نیاز است و بخش خصوصی این آگاهی و صبر و اطمینان لازم را برای سرمایه‌گذاری ندارد. اگر حمایت از آثار انیمیشن فراهم شود و ظرفیت نمایش آن در سینماها بیشتر شود، این امر می‌تواند قدم مثبتی برای افزایش سود و اطمینان برای سرمایه‌گذار باشد.


انتهای پیام
