واکنش داودی درپی "برخوردهای خارج از قاعده با سینما" 
ابوالحسن داودی معتقد است: اگر دست اندرکاران قضائی خودشان طبق قانون عمل نکنند و به آنچه بر اساس قانون اتفاق افتاده احترام نگذارند، به معنای آن است که قانون هیچ ارزش و اعتباری ندارد.
این کارگردان سینما در گفت‌وگویی با ایسنا درباره حاشیه‌هایی که برای فیلم «ما همه با هم هستیم» در استان کرمان پیش آمده و دادستان استان توقیف آن را مطرح کرده است، بیان کرد: من همیشه با هر اقدام بی‌ضابطه‌ای که سینماگران و مردم را گرفتار بلاتکلیفی کند مخالف بوده‌ام و پایبند به قانونی هستم که منطقی و متعادل باشد و تکلیف مردم و سینماگر با آن روشن باشد اما شرایطی که الان با آن روبرو هستیم، مصداق یک بام و دو هواست.
او افزود: قاعده و قانون همیشه ممکن است درجهت سلیقه و یا مورد پسند من نباشد با این حال آن را می‌پذیرم ولی اینکه هر لحظه قوانین فرادستی و خارج از قاعده بخواهد در همان قوانین قبلی دخالت کند، دیگر هیچ معیار و قاعده‌ای باقی نمی‌ماند که مردم و سینماگران بر مبنای آن عمل کنند. بویژه آنکه به نظرم خیلی از برخوردهای خارج از قاعده به دلایل سیاسی است.
داودی گفت: من شاید با خیلی از شیوه‌های تولید این فیلم که بنظرم باعث گران شدن و اختلال در اقتصاد سینما شده موافق نباشم، اما چنین برخوردهایی را هم درست نمی‌دانم و تمام قد در دفاع از آن می‌ایستم، چون وقتی فیلمی از وزارت ارشاد مجوز گرفته طبق قانون مشکلی برای اکران نداشته و این قانون باید مورد احترام همه باشد، اما عجیب است که اتفاقاً از طرف مسئولان محترمی که خودشان مستقیماً با قانون سروکار دارند چنین مسائل و مشکلاتی پیش می‌آید. البته از این دست اتفاقات قبلاً هم زیاد رخ داده و یکی از نمونه‌های آن فیلم «رستاخیز» است.
او در پایان تاکید کرد: اگر از آنچه به طور قانونی در وزارت ارشاد اجرا شده و مجوز گرفته جلوگیری شود به معنای آن است که قانون پایین دستی یا باید حذف شود و یا ارزش و اعتباری ندارد و این دقیقاً شکلی از بی قانونی است و به این ترتیب دیگر سنگ روی سنگ بند نمی‌شود.
به گزارش ایسنا، سه‌شنبه ۲۸ خردادماه خبری از سوی دادستان عمومی و انقلاب مرکز استان کرمان منتشر شد مبنی بر اینکه به لحاظ تبعات اجتماعی دستور توقیف اکران فیلم سینمایی «ما همه با هم هستیم» به کارگردانی کمال تبریزی و تهیه‌کنندگی رضا میرکریمی در سراسر سینماهای استان کرمان صادر شده است.
دادخدا سالاری دراین‌باره گفته است: پس از رصد فضای مجازی توسط معاونت رصد فضای مجازی و معاونت حقوق عامه دادسرای مرکز کرمان و با توجه به واکنش‌های اجتماعی در بین مردم استان در خصوص لهجه کرمانی بازیگری که در نقش فروشنده مواد مخدر بازی می‌کرد و موجب اعتراضات شدید مردمی شده دستور توقیف اکران این فیلم در سطح استان کرمان صادر و اقدامات مقتضی در خصوص پیگیری موضوع صادر شده است.
او حتی اظهار کرده است: در این رابطه پرونده حقوق عمومی در دادسرای عمومی و انقلاب کرمان تشکیل شده و با افرادی که احساسات و عواطف مردم استان کرمان را جریحه‌دار کرده‌اند برخورد قانونی صورت خواهد گرفت!
انتهای پیام
