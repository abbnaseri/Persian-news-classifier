ماموریت‌های جدید اداره تئاتر مشخص شد
شهرام کرمی، مدیرکل هنرهای نمایشی در مراسم تودیع و معارفه مدیر «اداره برنامه‌های تئاتر» ضمن تاکید بر ضرورت انتقال این اداره به ساختمان جدید، جزئیات چگونگی این جابه‌جایی و ماموریت جدید این مجموعه را تشریح کرد. 
به گزارش ایسنا به نقل از روابط عمومی اداره کل هنرهای نمایشی، مراسم تودیع و معارفه مدیر پیشین و فعلی «اداره برنامه‌های تئاتر» روز یکشنبه 12 اسفند با حضور شهرام کرمی، مدیرکل هنرهای نمایشی، علی‌اصغر راسخ‌راد، مدیر پیشین «اداره برنامه‌های تئاتر» و محسن امیری، مدیر فعلی این اداره برگزار شد. 
شهرام کرمی ضمن تقدیر از آن‌چه علی‌اصغر راسخ‌راد در طول سه سال گذشته به عنوان مدیر «اداره برنامه‌های تئاتر» برای تحقق‌اش کوشیده است، گفت: در دوره مدیریت قبلی اهمیت به نیروهای جوان و فراهم آوردن بستری برای تولید آثار هنرمندان خلاق ولی تازه‌کارِ هنرهای نمایشی از مهمترین دستاوردها بود.

مدیرکل هنرهای نمایشی در ادامه با تشریح ماموریت جدید «اداره برنامه‌های تئاتر» گفت: ضرورت دارد که «اداره برنامه‌های تئاتر» هر چه سریع‌تر به ساختمان دیگری منتقل شود و یکی از اصلی‌ترین برنامه‌های مدیر  این اداره، ساخت و ساز و تکمیل ساختمان اصلی این مجموعه باشد. این مهم از بهار سال آینده آغاز خواهد شد.
او با رد شایعاتی مبنی بر واگذاری ساختمان اصلی «اداره برنامه‌های تئاتر» گفت: چنین موضوعی نه تنها صحت ندارد بلکه سند آن ساختمان به نام «اداره برنامه‌های تئاتر» ثبت شده است و برنامه‌ ما در جهت سرعت عمل بخشیدن به آغاز عمیات ساخت و ساز در ساختمان اصلی این اداره است.
شهرام کرمی در همین رابطه افزود: پرداخت اجاره ساختمان فعلی «اداره برنامه‌های تئاتر» هیچ توجیه منطقی ندارد. این در حالی است که اگر ماموریت‌های این اداره را در نظر بگیریم در حال حاضر تنها ارائه مکان تمرین و  استفاده از خانه نمایش باقی مانده است که برای این دو مهم باید راهکار داشته باشیم. راهکاری که به لحاظ مالی در این شرایط و تنگناهای موجود منطقی هم باشد.
این هنرمند تئاتر با اشاره به این که «اداره برنامه‌های تئاتر» در بخش اجرایی و عملی به کمک اداره کل هنرهای نمایشی خواهد آمد، گفت: این رویکرد باید به عنوان اصلی‌ترین هدف این اداره در نظر گرفته شود و شامل هدایت برنامه‌هایی شود که اداره کل هنرهای نمایشی مدیریت آن را بر عهده دارد و از جمله این برنامه‌ها جشنواره بین‌المللی تئاتر فجر است. 
کرمی یکی دیگر از مسئولیت‌های «اداره برنامه‌های تئاتر» را کمک به اجرای برنامه‌های کانون‌های اداره کل هنرهای نمایشی دانست و افزود: در این رویکرد «اداره برنامه‌های تئاتر» در واقع بازوی اداره کل در امور پژوهشی و مسائل بنیادی هنر نمایش خواهد شد. یکی از این مسائل تولید نمایشنامه و ارائه آن خواهد بود. در ساختمان جدید کاربری خانه نمایش می‌تواند تغییر کند و به مکانی برای برگزاری جلسات پژوهشی و نمایشنامه‌خوانی تبدیل شود.
مدیرکل هنرهای نمایشی تصریح کرد: موضوع دیگر حذف پلاتوهای «اداره برنامه‌های تئاتر» است. این اداره دیگر پلاتو نخواهد داشت و اداره کل هنرهای نمایشی برای تامین محل تمرین گروه‌ها اقدام به پرداخت اجاره بهای پلاتوهای خصوصی خواهد کرد تا به این طریق هم اسباب رونق پلاتوهای بخش خصوصی فراهم شود، هم مکان‌های تمرین باکیفیت‌تری در اختیار گروه‌های نمایشی قرار گیرد. مهم‌تر از همه این است که «اداره برنامه‌های تئاتر» ناچار نیست انرژی و زمان کارکنانش را صرف نگهداری پلاتو کند.
کرمی همچنین با اشاره به حفظ خانه نمایش در مکان جدید «اداره برنامه‌های تئاتر» تصریح کرد: خانه نمایش در مکان جدید احیا خواهد شد و واحدهایی از جمله کتابخانه و بخش نمایشگاهی نیز در آن ساختمان وجود خواهد داشت.
او ضمن رد شایعه تعطیلی «اداره برنامه‌های تئاتر» تاکید کرد: شایعه تعطیلی «اداره برنامه‌های تئاتر» به هیچ عنوان صحت ندارد و تنها به تناسب شرایط شاهد انتقال موقت این اداره به ساختمان "مهبد" خواهیم بود چون هزینه کردن برای حفظ و نگه‌داری ساختمان فعلی که هر ماه مبلغ بسیاری بابت اجاره بهای آن پرداخت می‌شود به هیچ عنوان توجیه‌پذیر نیست. ضمن اینکه این جابه‌جایی موقت به قطع و یقین در به سرانجام رسیدن ساختمان اصلی «اداره برنامه‌های تئاتر» کمک خواهد کرد.

مدیرکل هنرهای نمایشی ضمن آرزوی توفیق برای محسن امیری، مدیر جدید این اداره در انجام این امر، گفت: ماموریت اصلی مدیر جدید فراهم ساختن زمینه جابه‌جایی «اداره برنامه‌های تئاتر» است و به امید خدا زمینه انتقال به ساختمان جدید از فروردین 98 مهیا خواهد شد و اردیبهشت ماه عملیاتی می‌شود.
کرمی در پایان خطاب به کارکنان «اداره برنامه‌های تئاتر» که در این مراسم حضور داشتند گفت: من امیدوارم که حضور شما در ساختمان اصلی اداره تئاتر که همگی خواهان آن هستید ظرف سه سال آینده انجام شود و شاید این انتقال به عمر کاری من قد ندهد اما قطعا به عمر کاری شما که اعضای خانواده «اداره برنامه‌های تئاتر» را تشکیل می‌دهید، قد خواهد داد و امیدوارم این انتقال را به عنوان خواسته جدی اداره کل هنرهای نمایشی و خواسته خودتان پی بگیرید.
در این مراسم مدیر پیشین و فعلی «اداره برنامه‌های تئاتر» نیز صحبت‌های خود را مطرح کردند و کارکنان این مجموعه دغدغه‌های خود را با مدیرکل هنرهای نمایشی در میان گذاشتند.
انتهای پیام 



