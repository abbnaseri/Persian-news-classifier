اجرای نمایش «یک زن و یک مرد» با بازی هژیرآزاد و مسلمی
«یک زن و یک مرد» نوشته الکسی آربوزوف و به کارگردانی هوشمند هنرکار در تالار موزه استاد انتظامی روی صحنه می‌رود.
به گزارش ایسنا، تالار موزه استاد انتظامی از نیمه خرداد ماه میزبان نمایش «یک زن و یک مرد» خواهد بود. نمایشنامه این اثر را مهین اسکویی ترجمه کرده و بازنویسی و تنظیم نمایشی آن توسط هنرکار صورت گرفته است.
«یک زن و یک مرد» برخلاف نمایش قبلی هنرکار، «فاندو و لیز»، که اثری پیچیده از فرناندو آرابال بود، متنی عاشقانه و واقع‌گرایانه از نویسنده روسی، آربوزوف است. پیش از این از آربوزوف نمایش‌های «تانیا» و «صاعقه» با ترجمه مهین اسکویی و توسط آن هنرمند فقید روی صحنه رفته است.
نمایش «یک زن و یک مرد» دارای دو شخصیت است که کاظم هژیرآزاد و ناهید مسلمی آن‌ها را ایفا می‌کنند. این نمایش تازه‌ترین کار گروه تئاتر زمان است؛ پیش از این نیز هژیرآزاد و مسلمی با این گروه همکاری داشته‌اند.
هنرکار خود طراحی صحنه و نور نمایش را انجام داده و سیما سامانی طراح لباس است، نسرین پیش‌بهار دستیار کارگردان و منشی صحنه، ابراهیم حسینی عکاس، سمیه علیپور مدیر روابط عمومی و علیرضا عباسی مسئول تبلیغات این نمایش هستند.
انتهای پیام
