با شفاف‌سازی مالی همیشه موافق بودم
خسرو دهقان  درباره اعلام بودجه و شفاف سازی سازمان سینمایی گفت: کار اصلی من حسابرسی است و هیچ وقت امرار معاشم از طریق سینما نبوده بنابراین با شفاف سازی مالی همیشه موافق هستم.
این منتقد سینما در پی اعلام ریز بودجه‌ی سینما در ابتدای سال ۹۸ با بیان این مطلب به ایسنا ادامه داد: اطلاع رسانی درباره رقم بودجه بسیار خوب است و فتح باب خوبی می‌تواند باشد، مخصوصاً برای سینما که متاسفانه در سال‌های اخیر درباره موضوع بودجه و هزینه فیلم‌ها شیطنت‌هایی صورت گرفته و فضای فرهنگی کشور را آلوده کرده است.
خسرو دهقان خاطرنشان کرد: این نوع اطلاع رسانی‌ها درباره بودجه و شفاف سازی، آدمها را حساس‌تر می کند تا با دقت بیشتری کارهایشان را جلو ببرند تا در نهایت نتایج خوبی برای بخش فرهنگی کشور حاصل شود.
او همچنین گفت: البته اینکه همه ما به این روال و موضوع شفاف سازی عادت کنیم، شاید مدت زمان زیادی ببرد اما مطمئن خواهیم بود که نتایج مثبت و خوبی دربرخواهد داشت و می‌توانیم از آن استفاده‌های مفیدی بکنیم.
وی ادامه داد: البته این نکته را هم باید در نظر داشت که رقم بودجه فرهنگی کشورمان به نسبت فعالیت‌های اقتصادی و در مقایسه با حوزه‌های دیگر بسیار ناچیز است.
دهقان درباره افزایش بودجه فیلمسازان جوان در استان‌ها نیز گفت: این نکته موجب می‌شود تا فیلمسازان جوان برای ساختن فیلم که کار مورد علاقه شان است دیگر به تهران و شهرهای بزرگ مهاجرت نکنند. این اقدام در جهت رشد و کمک به مردم است به همین دلیل باید از آن استقبال کرد.
وی درباره ادغام و کوچک سازی زیرمجموعه‌های سازمان سینمایی نیز گفت: ادغام و کوچک سازی آنها باید توسط کارشناسان صورت گیرد و من در این حوزه نمی‌توانم نظری بدهم اما از رئیس سازمان سینمایی می‌خواهم همراه با تصمیمات درباره انحلال یا ادغام زیرمجموعه ها فکری هم برای کارمندان آنها کنند تا بیکار نشوند.
انتهای پیام
