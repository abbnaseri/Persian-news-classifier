داوران "نوعی نگاه" کن معرفی شدند
سه سینماگر زن و دو مرد به ریاست «نادین لبکی» کارگردان لبنانی، ترکیب هیات داوران بخش نوعی نگاه جشنواره کن ۲۰۱۹ را تشکیل می‌دهند. 
به گزارش ایسنا، «مارینا فوآ» بازیگر فرانسوی، «نورهان سکرسی-پورت» تهیه‌کننده آلمانی، «لیساندرو آلونسو» کارگردان اهل کشور آرژانتین و «لوکاس دونت» کارگردان بلژیکی، چهره‌هایی هستند که به عنوان اعضای هیأت داوران بخش نوعی نگاه کن ۲۰۱۹، «نادین لبکی» کارگردان و بازیگر لبنانی و رئیس هیأت داوران را در امر انتخاب برترین‌های این بخش یاری می‌دهند.
در بخش نوعی نگاه امسال کن در مجموع ۱۶ فیلم برای کسب جایزه رقابت خواهند داشت.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار می‌کند و تا ۲۵ می (۴ خرداد) ادامه خواهد داشت و «الخاندرو گونزالز ایناریتو» رئیس داوران بخش رقابتی است.
انتهای پیام
