 «آنابل» حریف «داستان اسباب‌ بازی» نشد 
چهارمین قسمت از سری انیمیشن‌های «داستان اسباب بازی» با وجود اکران فیلم پرطرفدار و جدید «آنابل» همچنان صدر گیشه سینمای آمریکا را حفظ کرد.
به گزارش ایسنا به نقل از ورایتی، انیمیشن «داستان اسباب‌بازی ۴» با فروش ۵۸ میلیون دلاری، مجموع فروش گیشه آمریکای خود را در دومین هفته اکران به ۲۳۷ میلیون دلار رساند و در حالی که در ابتدای اکران خود قرار دارد به چهارمین فیلم پرفروش سال سینمای آمریکا پس از «انتقام جویان» (۸۴۱ میلیون دلار)، «کاپیتان مارول» (۴۲۸ میلیون دلار) و «علاء‌الدین» (۳۰۶ میلیون دلار) تبدیل شد.
این انیمیشن که محصول مشترک دیزنی و پیکسار است در این هفته ۸۰ میلیون دلار نیز در سایر کشورها فروخت تا جمع فروش جهانی آن تا به امروز به ۴۹۶ میلیون دلار برسد.
«داستان اسباب‌بازی ۴» را «جاش کولی» با فیلمنامه‌ای از «ویل مک‌کارمک» و «استفنی فولسوم» کارگردانی می‌کند. قسمت جدید این انیمیشن پس از یک وقفه ۹ ساله و با گذشت بیش از ۲۰ سال پس از ساخت قسمت اول آن به سینما آمده است. «تام هنکس»، «تیم آلن»، «کیانو ریوز» و «جردن پیل» از شاخص‌ترین صداپیشگان این فیلم هستند.
اما فیلم ترسناک «آنابل: به خانه بازمی‌گردد» که هفتمین قسمت از مجموعه «احضار روح» است با فروشی بالغ بر ۳۱ میلیون دلار در رتبه دوم جدول هفتگی فروش سینمای آمریکا پس از «داستان اسباب بازی ۴» قرار گرفت.
کارگردانی و نویسندگی فیلم «آنابل بازمی‌گردد» بر عهده «گری دوبرمن» است و «پاتریک ویسلون»، «ورا فارمیگا» و «مک‌کنا گریس» بازیگران اصلی این فیلم هستند. این فیلم همزمان در آمریکا در گیشه بین‌الملل نیز به روی پرده رفت و به فروش ۵ میلیون دلاری در سایر کشورها دست یافت تا فروش جهانی خود را در هفته نخست اکران به ۷۶ میلیون دلار رسانده باشد.
 فیلم «مرد عنکبوتی: دور از خانه» که هنوز در سینماهای آمریکا اکران نشده، با آغاز نمایش در سینماهای چین، ژاپن و هنگ‌کنگ به فروش ۱۱۱ میلیون دلاری رسید که البته ۹۸ میلیون دلار از فروش خود را از محل سینماهای چین به دست آورد.
در قسمت جدید از فیلم «مرد عنکبوتی» که دنباله‌ای بر «مرد عنکبوتی: بازگشت به خانه (۲۰۱۷)» محسوب می‌شود، «پیتر پارکر» با بازی «تام هالند» و دوستانش برای تعطیلات تابستانی به ایتالیا سفر می‌کنند اما این تعطیلات با مأموریتی که به او محول می‌شود کوتاه می‌شود و باید با یک شخصیت شرور به نام «میستریو» با بازی «جک جیلنهال» همکاری کند. «مایکل کیتون» و «مریسا تومی» دیگر بازیگر این فیلم ابرقهرمانی هستند.
«مرد عنکبوتی: دور از خانه» از هفته آینده اکران خود در اغلب بازارهای جهانی و آمریکا آغاز می‌کند.
انتهای پیام
