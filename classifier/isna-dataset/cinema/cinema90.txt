«دلبند» ایرانی در استونی نامزد شد 
فیلم مستند «دلبند» به کارگردانی یاسر طالبی و تهیه‌کنندگی الهه نوبخت، نامزد دریافت جایزه تماشاگران جشنواره مردم‌شناسی «پارنو» استونی شد.
به گزارش ایسنا به نقل از روابط عمومی مرکز گسترش سینمای مستند و تجربی، بیست و سومین دوره جشنواره فیلم‌های مستند مردم‌شناسی «پارنو» از ۲۴ ژوئن (۳ تیر) در کشور استونی آغاز به کار کرده و فیلم مستند «دلبند» ساخته «یاسر طالبی» ضمن نمایش در این رویداد موضوعی، نامزد دریافت جایزه تماشاگران جشنواره شده است.
جشنواره «پارنو» استونی تا روز ۷ جولای (۱۶ تیر) ادامه خواهد داشت.
«دلبند» قصه‌ی زندگی دشوار اما شیرین یک مادر هشتاد و سه ساله و تنها به نام «فیروزه» را روایت می‌کند که زندگی منحصر به فردی در دل رشته کوه‌های البرز دارد.
این فیلم محصول مرکز گسترش سینمای مستند و تجربی و شرکت تصویر گستر الهه پارسی (الی ایمیج) به مدیریت الهه نوبخت است که پخش بین‌المللی فیلم را نیز بعهده دارد.
«دلبند»طی دو ماه اخیر، جایزه بهترین فیلم مستند جشنواره «کازان» روسیه، تقدیر ویژه Special Mention هیات داوران جشنواره «ترنتو» ایتالیا و عنوان بهترین فیلم مستند نیمه‌بلند به انتخاب تماشاگران جشنواره مستند هات‌داکس را از آن خود کرده و نامزد بهترین فیلم مستند بخش مسابقه جشنواره فیلم‌های تلویزیونی شانگهای چین شده بود.
این فیلم پیشتر در بخش مسابقه بین‌الملل جشنواره «ایدفا» هلند،بخش سینما و فرهنگ غذاCulinary Cinema جشنواره فیلم برلین، بخش رسمی جشنواره استانبول ترکیهو جشنواره «ماموت‌لیکس» آمریکا به نمایش درآمده بود و در جشنواره «بیگ‌اسکای» آمریکا نیز فینالیست بخش Feature Competition شده بود.
انتهای پیام
