اراده‌ای برای مهار قیمت‌های سرسام‌آور تئاتر نیست؟
در حالی که مدیرکل هنرهای نمایشی پیش‌تر از تلاش برای تنظیم سازوکاری جهت تعیین قیمت بلیت تئاترها خبر داده بود، اما مشخص است هنوز اقدامی جدی دراین باره رخ نداده چرا که قیمت بلیت نمایش تازه رضا ثروتی در تالار وحدت مخاطبان زیادی را از دیدن این اثر ناامید کرده است.
به گزارش ایسنا، نمایش «جنایات و مکافات» به کارگردانی رضا ثروتی با حضور بازیگران مطرحی همچون بابک حمیدیان، آتیلا پسیانی، طناز طباطبایی، مهدی سلطانی و مینا ساداتی در کنار پیام دهکردی، پانته‌آ پناهی‌ها، اصغر پیران و بهناز جعفری از ۱۹ خرداد روی صحنه می‌رود و بر اساس اعلام سایت فروش، بلیت‌های دو روز دوشنبه و سه‌شنبه به طور کامل فروخته شده است.
همچنین اگر بخواهید برای خرید یا رزرو بلیت در یکی از روزهای باقی‌مانده تا پایان هفته اقدام کنید تعداد زیادی بلیت باقی نمانده و گویا همگی به فروش رفته‌اند.
اما نکته جالب توجه قیمت بلیت‌هاست که در سایت فروش فقط کف آن یعنی ۸۰ هزار تومان مشخص شده و بالاترین قیمت قابل مشاهده نیست، مگر اینکه در پروسه خرید صندلی موردنظر را انتخاب کنید و آن وقت است که می‌توان قیمت بلیت‌ها را دید؛ بالکن سوم ۸۰ هزار تومان، بالکن دوم ۸۵ هزار تومان، بالکن اول ۹۰ هزار تومان و همکف از ۱۰۰ هزار تومان تا ۱۴۰ هزار، ۱۶۰ هزار و…؟!
یکی از مخاطبان ایسنا طی تماسی از  بلیت ۲۵۰ هزار تومانی برای این نمایش گله کرد و با اشاره به اینکه از دیدن آن منصرف شده این پرسش را مطرح کرد که چرا بلیت یک تئاتر این قدر گران است و حتی هیچ تخفیفی هم برای علاقه‌مندان در نظر گرفته نشده است؟ البته پشتیبان سایت فروش هم در پاسخ به سوال یکی از مخاطبان خود که پرسیده بود برای دانشجویان بازیگری تخفیفی وجود دارد یا خیر، گفته است که فعلاً این رویداد تخفیف ندارد.
با این حال با توجه به هزینه‌های بالای تولید تئاتر در شرایط فعلی و اینکه احتمالاً نمایش جدید رضا ثروتی هم ویژگی‌های خاص خود را برای پرهزینه بودن دارد و نیز اجاره روزانه تالار وحدت که ید طولایی در گرفتن قیمت‌های گزاف دارد، شاید نرخ بالای بلیت توجیهاتی داشته باشد اما به هر حال اینکه در یک تالار دولتی این اتفاق بیفتد جای سوال بیشتری دارد و این وضعیت نشان می‌دهد حتی نظارتی از سوی اداره کل هنرهای نمایشی بر قیمت بلیت‌ها نیست.
در این میان بیشترین ضرر برای مخاطب علاقه‌مند به تئاتر و دانشجویی خواهد بود که توان خرید بلیت‌های گران حتی در 160 هزار تومان را ندارد و تئاتر برایش هر روز تجملاتی‌تر می‌شود.
طبق پیگیری ایسنا از اداره کل هنرهای نمایشی، پروسه تعیین قیمت در شورای صنفی مربوط در حال طی کردن مراحل اداری و حقوقی است و هنوز این اداره کل به لحاظ قانونی نمی تواند در تعیین قیمت دخالت کند اما مدیریت تالار وحدت می‌تواند در این باره اعمال نظر کند.
ایسنا پیگیر تماس با مسوولان تالار وحدت پیرو این قیمت‌ها است.
انتهای پیام
