واکنش مدیر کل شبکه خانگی به فیلم «وقت داریم حالا» کاهانی 
فیلم ویدیویی «وقت داریم حالا» به تهیه‌کنندگی و کارگردانی عبدالرضا کاهانی در فرانسه ساخته شده است و فاقد پروانه ساخت سینمایی است.
به گزارش ایسنا به نقل از روابط عمومی سازمان امور سینمایی و سمعی بصری، مدیر کل اداره نمایش خانگی گفت: کارگردان تقاضای اکران در گروه «هنر و تجربه» را داشته است که این امر با توجه به محتوای فیلم، مستلزم اصلاحات اساسی و بنیادی بوده است که به کارگردان فیلم اطلاع داده شده است.
حسین پارسایی تاکید کرد: فیلم مذکور تا کنون اکران نشده و نخواهد شد.

فیلم سینمایی عبدالرضا کاهانی با نام فرانسوی "ON A LE TEMPS" و فارسی «وقت داریم حالا » سال ۹۲ ساخته شد.
زبان فیلم «وقت داریم حالا» فرانسوی است و بازیگران آن یک دختر و پسر ۱۷ ساله و ۲۰ ساله هستند که طی یک روند تست‌گیری انتخاب شده‌اند.
این فیلم درباره‌ی «یک ایرانی به نام " عماد " است که پس از چند سال تحصیل در شهر کوچک " بزانسون " قصد دارد خود را به یک آژانس مانکن در " پاریس " معرفی کند. در حالی که به دوست خود که دختری فرانسوی به نام " کارولین " است، گفته می خواهد به ایران برگردد.
در آستانه سفر و جدایی همیشگی، کارولین که - زیر سن قانونی است - او را مطلع می‌کند از سوی عماد باردار است.»
کاهانی ساخت فیلمهایی چون «بیست»، «هیچ»، «اسب حیوان نجیبی است»، «بی‌خود و بی‌جهت» و… را در کارنامه‌ی هنری‌اش دارد که هر کدام برای نمایش حواشی خاص خود را داشتند.
اخیراً نیز در فضای مجازی لیست ممیزی‌های فیلم «وقت داریم حالا» از سوی دست‌اندرکاران آن منتشر شده بود.
انتهای پیام

