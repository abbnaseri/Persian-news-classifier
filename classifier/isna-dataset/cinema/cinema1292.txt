«تصعید» از اجرا در تئاترشهر انصراف داد
کارگردان نمایش «تصعید» با اشاره به اینکه مشکلی برای اجرای این نمایش به وجود آمده است، از اجرای آن  در تالار سایه مجموعه تئاتر شهر انصراف داد.
محمد صاحبی کارگردان تئاتر عروسکی بزرگسال «تصعید» که قرار بود اجراهای عمومی‌اش را از جمعه همین هفته (۱۷ اسفندماه) روی صحنه تالار سایه مجموعه تئاتر شهر ببرد در گفت‌وگویی با ایسنا بیان کرد: به دلیل مشکلاتی که برای گروه اجرایی این نمایش به وجود آمد، از اجرای نمایش مان در تئاتر شهر انصراف داده‌ایم.
او ادامه داد: تمام تلاشم را انجام دادم که با انجام تغییراتی در گروه بتوانیم اجراهایمان را داشته باشیم و روی صحنه برویم اما متاسفانه این امکان حاصل نشد و با گروه قبلی اجرای آن کنسل خواهد بود.
به گزارش ایسنا، نمایش عروسکی «تصعید» در جشنواره تئاتر عروسکی تهران مبارک و همچنین جشنواره تئاتر فجر حضور داشت و اکنون به گفته کارگردان این اثر، به درخواست مجموعه تئاتر شهر قرار بود از ۱۷ اسفند ماه اجراهایشان را در تالار سایه آغاز کنند.
این نمایش عروسکی به شیوه تاپ تیبل (حرکت عروسک روی میز) اجرا می‌شد و سه بازی‌دهنده، یک عروسک را به حرکت درمی‌آورند.
از عوامل این نمایش می‌توان به نویسنده: ناهید وثیقی و مصطفی اوصانلوی، طراحی و کارگردانی محمد صاحبی، موسیقی و طراحی صدای سیدسینا موسوی، مشاور کارگردانی سیاوش آزادی، و بازی‌دهندگی پرستو آریاکیا، فاطمه پورهاشمی و مهوش نراقی اشاره کرد.
انتهای پیام
