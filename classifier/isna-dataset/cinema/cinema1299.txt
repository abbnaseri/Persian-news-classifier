نتفلیکس به «اسپیلبرگ» پاسخ داد
کمپانی نتفلیکس با دفاع از استراتژی خود به انتقادهای برخی منتقدان از جمله «استیون اسپیلبرگ» پس از جوایز سینمایی اسکار واکنش نشان داد. 
به گزارش ایسنا به نقل از اسکرین، پس از برگزاری مراسم اسکار ۲۰۱۹ و اعطای سه جایزه به فیلم «روما» از محصولات نتفلیکس، «استیون اسپیلبرگ» با انتقاد از حضور و رقابت محصولات این کمپانی در جوایز سینمایی عنوان کرده زمانی که شما به فرمت تلویزیونی متعهد هستید، ساخته‌های شما فیلم تلویزیونی هستند و بنابراین شایسته دریافت جایزه اِمی هستند و نه اسکار و معتقدم فیلم‌هایی که تنها برای کمتر از یک هفته در چند سالن به روی پرده می‌روند صلاحیت لازم برای رقابت در جوایز آکادمی اسکار را ندارند.
اما کمپانی نتفلیکس نیز در واکنش به این انتقادها در یک پیام توئیتری نوشت: ما عاشق سینما هستیم و همچنین عاشق دسترسی آسان به فیلم‌ها برای کسانی هستیم که همیشه توان سینما رفتن ندارند و یا در مکان‌هایی بدون سالن نمایش زندگی می‌کنند. ما عاشق این هستیم که همه در همه جا از اکران همزمان فیلم‌ها لذت ببرند، راه‌های بیشتری در اختیار فیلمسازان برای به اشتراک گذاشتن هنرشان ارائه دهیم و رخ دادن همه این اتفاقات با هم غیرممکن نیست.
کمپانی آمریکایی نتفلیکس که کار خود را با ساخت سریال‌های پرطرفدار از جمله «خانه پوشالی» و «برکینگ بد» آغاز کرد حالا به یک غول بزرگ سینمایی نیز تبدیل شده و حق پخش بسیاری از مهم‌ترین آثار روز سینمای جهان را در اختیار می‌گیرد. مشکل این‌جاست که طبق سیاست‌های «نتفلیکس»، فیلم‌های این کمپانی یا تنها به صورت آنلاین (بدون اکران در سینماها) عرضه می‌شوند و یا باید به طور همزمان در سینماها و وب‌سایت این شبکه در اختیار مخاطبان قرار گیرند و این سیاست مورد انتقاد برخی‌ قرار گرفته است.
جشنواره فیلم کن نیز سال گذشته با توجه مخالفت با سیاست‌های اکران محصولات کمپانی نتفلیکس، اجازه نمایش هیچ‌یک از محصولات این کمپانی از جمله فیلم «روما» را در جشنواره نداد.
انتهای پیام
