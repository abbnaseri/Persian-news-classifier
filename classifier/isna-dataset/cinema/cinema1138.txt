«داگمن» برنده بزرگ اسکار سینمای ایتالیا شد
«داگمن» ساخته «متئو گارئونه» موفق به کسب 9 جایزه از جمله بهترین فیلم و کارگردانی از جوایز سینمایی «دیوید دی دوناتلو» ایتالیا شد. 
به گزارش ایسنا به نقل از هالیوود ریپورتر، «داگمن» که سال گذشته در جشنواره کن رونمایی شد و در جوایز اسکار نیز نماینده سینمای ایتالیا در شاخه بهترین فیلم خارجی بود، در شصت و چهارمین دوره جوایز سینمایی «دیوید دی دوناتلو» موسوم به اسکار سینمای ایتالیا در ۱۵ شاخه نامزد کسب جایزه بود و در نهایت موفق به کسب ۹ جایزه شد.
این فیلم علاوه بر کسب جایزه بهترین فیلم و کارگردانی، جوایز بهترین فیلمنامه، فیلمبرداری، تدوین، طراحی تولید، چهره پردازی و بازیگر نقش مکمل مرد را نیز به خانه برد.
ساخته «گارونه» پیش از این نیز هشت جایزه از هفتاد و دومین دوره جوایز فیلم «روبان نقره‌ای» در کشور ایتالیا که قدیمی‌ترین جایزه سینمایی اروپاست کسب کرده بود.
در سایر بخش‌های جوایز سینمایی «دیوید دی دوناتلو»، فیلم «مرا به نامت صدا کن» به کارگردانی «لوکا گوادانینو» که در ۱۳ شاخه نامزد کسب جایزه بود تنها به دو جایزه بهترین فیلمنامه اقتباسی اکتفا کرد.
«السیو کرمونینی» جایزه بهترین کارگردان اول را برای ساخت فیلم «روی پوست من» کسب کرد، «النا سوفیا لوچی» و ««الساندرو بورکی» هر دو برای بازی در فیلم «لورو» به ترتیب بهترین بازیگر نقش اصلی زن و مرد این رویداد سینمایی نام گرفتند.
«تیم برتون» کارگردان هالیوودی نیز جایزه افتخاری جوایز «دیوید دی دوناتلو» آکادمی فیلم ایتالیا را دریافت کرد.
انتهای پیام
