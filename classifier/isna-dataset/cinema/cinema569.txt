«کچل کفتر باز» در ستایش شادی است
آزاده انصاری ضمن اشاره به استقبال خوب تماشاگران از نمایش «کچل کفتر باز» گفت:  بسیاری از خانواده‌های ما نمی‌دانند کانون پرورش فکری وجود دارد که برای کودکان نمایش و تئاتر هم در آن اجرا می‌شود و اطلاع‌رسانی در این زمینه ضعیف است.
نمایش عروسکی «کچل کفتر باز» به کارگردانی آزاده انصاری از ۱۶ اردیبهشت تا ۳۱ خرداد ساعت ۱۹:۳۰ در کانون پرورش فکری کودکان و نوجوانان روی صحنه است.
کارگردان این نمایش در گفت‌وگو با ایسنا، درباره «کچل کفتر باز» گفت: نسرین خنجری با نگاهی آزاد به افسانه قدیمی با همین نام نمایشنامه «کچل کفتر باز» را با مشاوره و راهنمایی خودم نوشته است.
انصاری درباره علت اجرا در ماه رمضان بیان کرد: جدول برنامه‌ها طوری تعیین شد که سانس‌های اجرایی ما در ماه رمضان قرار گرفت.
او با بیان اینکه "تاکنون استقبال خوبی از نمایش را شاهد بودیم" افزود: شاهد در روزهای شنبه، یک‌شنبه فروش کمتری داشته باشیم اما در کل راضی هستیم. تنها نکته‌ای که وجود دارد این است که بسیاری از خانواده‌های ما نمی‌دانند کانون پرورش فکری وجود دارد که برای کودکان نمایش و تئاتر هم در آن اجرا می‌شود و اطلاع‌رسانی در این زمینه ضعیف است.
انصاری در پایان گفت: نمایش «کچل کفتر باز» در ستایش شادی است و سعی کردیم برای بچه‌ها در کنار بزرگترها لحظات جذابی را خلق کنیم تا در کنارهم از دیدن نمایش لذت ببرند.
نمایش «کچل کفترباز» تلفیقی از اجرای بازیگران و تکنیک عروسکی است که فرزین محدث، مینووش رحیمیان و مهرنوش شریعتی به عنوان بازیگر و بازی‌دهنده عروسک‌ها در آن ایفای نقش می‌کنند.
داستان این نمایش درباره دو موجود جذاب و دوست داشتنی است که از دل قصه‌ها و افسانه‌ها بیرون آمده و با روایت و بازی قصه آشنای «کچل کفترباز» به دخترکی غمگین یاد می‌دهند که چگونه شادی را جایگزین غم و اندوه کند.



انتهای پیام
