برپایی کارگاه «بدن،انرژی و حضور در اجرا» در دانشگاه
ستاد بیست و دومین جشنواره بین‌المللی تئاتر دانشگاهی ایران روز 27 فروردین ماه کارگاه «بدن، انرژی و حضور دراجرا» را در دانشگاه امیرکبیر تهران برگزار می‌کند.


به گزارش ایسنا به نقل از روابط عمومی بیست و دومین جشنواره بین المللی تئاتر دانشگاهی ایران، کارگاه «بدن، انرژی و حضور در اجرا» روز ۲۷ فروردین ماه به سرپرستی افشین غفاریان در پلاتو دانشگاه امیرکبیر تهران برگزار خواهد شد. این در حالی است هنرجویان متقاضی با توجه به ظرفیت محدود این کارگاهها می‌بایست از طریق تماس با ستاد جشنواره نسبت به ثبت نام خود اقدام کنند.
افشین غفاریان از جمله هنرمندانی است که کارش را با الهام از تجربه‌های گروتفسکی آغاز کرد و در طول بیش از ۱۰ سال تمرین و فراگیری تکنیکهای مختلف تربیت بدن در سراسر دنیا از تئاتر تا ورزشهای رزمی به نوعی پژوهش شخصی خودش را شکل داده؛ او در این مسیر تکنیکهای بدنی و آوایی خاص خودش را ساخته و پرداخته که در ورک شاپ‌های خود به کار می‌گیرد.
در توضیح خطوط آموزشی این کارگاه که در قالب مجموعه‌های متنوع تمرینی و بداهه پردازی به هنرجویان ارائه می‌شود، آمده است:
«تمرینهایی برای شکل دادن کار گروهی: از آنجایی که تئاتر در اساس کاری جمعی و گروهی است، ساختن و پرداختن گروه از طریق تمرین‌های دو نفره و تمرین‌های چند نفره امری ضروری و اجتناب ناپذیر است. این تمرین‌ها با هدف رسیدن به درک درست و فهم متناسب از نظم و هماهنگی گروه و جایگاه فرد در آن انجام می‌شود.
تمرین برای آزاد سازی بدن از گرفتگی‌ها و انقباض های غیرضروری: بدن انسان به دلیل شرایط و نظم مدرن زندگی دچار انقباضها و گرفتگیهای روزمره است. از طریق تئاتر و تمرینهای بدنی، برای بازیگر این امکان وجود دارد که این انقباض‌ها را شناسایی و سپس برای رفع آن تلاش کند چراکه رهایی از این انقباض‌ها برای بدن یک بازیگر پیش زمینه و لازمه انعطاف روانی و جسمانی او برای کار بر نقش است.
تمرین های برای پیدا کردن نقطه ثقل و مرکزی بدن: در بسیاری از فرهنگ‌ها، انرژی از نقاط مختلف بدن جذب و از نقطه‌ای مشخص در بدن پخش می‌شود و یا به عبارتی دیگر انرژی از این نقطه در بدن تقسیم می‌شود. این نقطه مهم در بدن جایی در مرکز بدن قرار دارد که با تمرین می‌توان آن را شناسایی و فعال کرد.
تمرین‌هایی برای هوشیارسازی بدن و حواس: هوشیار سازی بدن و حواس از مهم‌ترین تمرین ها برای یک بازیگر است. برای این کار یک بازیگر می بایست بدنش را از غبار روزمرگی ها پاک و حواسش را صیقل دهد. تمرین های ملهم از هنرهای رزمی می‌توانند برای یک بازیگر در امر هوشیارسازی بدن و حواسش بسیار مفید واقع شوند.
تمرین‌های آوایی و رهاسازی صدا: گاهی اوقات صدا بازیگر به عنوان جزئی جدای بدن او محسوب می‌شود و تمرین‌هایی جدای تمرین‌های بدنی بازیگر دارد در حالیکه صدا جزئی از بدن است و اتفاقاً نزدیک ترین و صمیمی ترین جز بدن است چراکه از درون آن تولید و تشدید می‌شود. به این ترتیب صدا جزئی از بدن است که با تمرین های بدنی و آوایی میتوان آن را پرورش داد.»
بیست و دومین جشنواره بین‌المللی تئاتر دانشگاهی ایران به دبیری امین مختاری پنجم تا چهاردهم اردیبهشت ماه سال ۱۳۹۸ به همت اداره کل فرهنگی وزارت علوم، تحقیقات و فناوری برگزار خواهد شد.

انتهای پیام
