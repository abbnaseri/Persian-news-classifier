هیچ‌گونه بدهی‌ جاری به تامین اجتماعی نداریم
در نشست بررسی فعالیت‌های صندوق اعتباری هنر مطرح شد که این صندوق هیچ‌گونه بدهی جاری‌ به سازمان تامین اجتماعی ندارد و علت تاخیر در ارائه معرفی‌نامه‌های هنرمندان تکمیل نبودن پروفایل اطلاعات آنها بوده است‌.
به گزارش ایسنا، نشست اطلاع رسانی صندوق اعتباری هنر و تشریح عملکرد و خدمات این صندوق در سال ۹۷ دوشنبه ۱۳ اسفند ماه در باغ زیبا برگزار شد.
منصور وحیدی‌فر معاون اعضای صندوق اعتباری هنر در پاسخ به سوال ایسنا درباره علت تاخیر در ارائه معرفی‌نامه‌های صندوق اعتباری هنر به هنرمندان برای دریافت هزینه‌های درمانی‌شان از بیمه توضیح داد: در بحث بیمه تامین اجتماعی که ما در سال ۹۷ بالغ بر ۵ هزار و ۵۰۰ نفر به سازمان معرفی کردیم شرایط احراز هنرمند توسط صنوف مختلف و ادارات کل استان ها و معاونت ها کاری تخصصی است که باید انجام شود و به صندوق باید معرفی نامهها ارائه شود و بر اساس ارائه معرفی نامه ها بررسی‌هایی انجام می دهیم و نسبت به معرفی هنرمندان به سازمان تامین اجتماعی اقدام می‌کنیم. معمولاً در پروسه انجام این کار ما مشکلی نداریم بلکه این عدم تکمیل پروفایل افراد می‌تواند این زمان را طولانی تر کند و در بخشی از این موارد کار ما را با مدت زمان بیشتری مواجه کند.
او درباره داشتن بدهی به سازمان تامین اجتماعی هم گفت: خوشبختانه با حضور آقای سیدزاده در صندوق اعتباری هنر ما هیچ گونه بدهی به سازمان تامین اجتماعی نداریم و حق بیمه‌ ماهیانه را در موعد مقرر پرداخت کرده‌ایم. یک مقداری معوقه داشتیم که آن هم تقصید شده است و در نهایت اکنون هیچ‌گونه بدهی‌ جاری نداریم و از مجموعه های خوش قول، بیمه هستیم.
همچنین مدیرعامل صندوق اعتباری هنر به ایسنا توضیح داد که سامانه بیمانو حدود ۳ ماه بسته بوده و علت این اتفاق بررسی اطلاعات و افرادی زیادی بود که در این سامانه ثبت نام کرده بودند و اکنون این سایت فعالیت دارد و مشکلی نیست.
سید حسین سیدزاده مدیرعامل صندوق اعتباری هنر در این نشست با بیان اینکه " به دلیل اتفاقات سیاسی و اقتصادی و حتی فرهنگی و هنری مثل تغییر وزیر ارشاد، پیش بینی می‌کردیم فعالیت‌های هنری با رکود مواجه شود" اظهار کرد: با وجود تمامی این اتفاقات در صندوق اعتباری هنر که وظیفه اصلی‌اش حمایت از تمامی هنرمندان است، خوشبختانه رکود نداشتیم و به نظرم بهترین سال را پشت سر گذاشت و اکنون این صندوق با گذشت حدود ۱۴ سال به دوره پختگی‌اش رسیده است، بنابر این زمان برداشتن ثمره این صندوق رسیده است.
او در ادامه توضیح داد: حضور ما در جمع هنرمندان شهرستان در توسعه فعالیت‌های صندوق بسیار موثر بود و بحث اعتماد سازی از مهم‌ترین کارهایی بود که امسال انجام شد. ما اگر قولی می‌دهیم ممکن است کمی با تاخیر باشد اما بالاخره انجام می‌شود. نکته دیگر این است که بودجه و منابع ما در این دوسال کاهش پیدا کرده اما با این حال به تعداد بیمه شدگان اضافه شد؛ حدود ۵ هزار و ۵۰۰ نفر در این سال به سازمان تامین اجتماعی معرفی شده‌اند. با این حال علیرغم محدودیت‌ها برنامه داریم تمام کسانی که استحقاق بیمه تامین اجتماعی دارند حتما از طریق صندوق اعتباری هنر بیمه شدنشان انجام خواهد شد و این قولی است که برای سال ۹۸ انجامش خواهیم داد.
مدیرعامل صندوق اعتباری هنر افزود: ما باور داریم که تعداد هنرمندان حرفه‌ای در کشور محدود است بنابر این امسال بخش اعظم توجه خود را به خارج از تهران بردیم و به بیش از ۱۳ استان سفر کردیم. با این کار از نظر برخورداری بین تهران و شهرستانها به یک برابری ۵۰ درصدی رسیده‌ایم که البته ایجاد این موازنه کار سختی بود. در این میان درخواست‌های وام را در حوزه‌های شهرستانی و استانی هم افزایش دادیم. ۱۲۲ میلیارد ریال تسهیلات به بانک‌های عامل معرفی کرده‌ایم که حدود دوبرابر در این زمینه رشد داشته‌ایم. می‌دانیم حجم پولی که در اختیار هنرمندان قرار می‌دهیم زیاد نیست و یک میلیارد و ۴۲ میلیون تومان کمکهای بلاعوض دادیم که رشد ۴۰ درصدی نسبت به سال گذشته داشته. همچنین تسهیلاتی هم به بیش از ۲۰ فیلم سینمایی داده شد و امسال سال اصلی رونق این تسهیلات بود و در ادامه تسهیلات کارآفرینی نیز در اختیار هنرمندان قرار گرفت.
سیدزاده درباره طرح تکریم و مستمری هنرمندان نیز توضیح داد: از سال ۸۳ که طرح تکریم هنرمندان راه افتاده است ماهی ۲۰۰ هزار تومان به هنرمندان صاحب سبک بالای ۶۵ سال کمک می‌شد، در سال ۹۷ آن را چهار برابر کردیم و لیست افراد پالایش شد و ماهانه ۸۰۰ هزار تومان پرداخت خواهیم کرد. ۲هزار و ۷۰۴ نفری که ماهیانه ۱۵۰ تومان مستمری می‌گرفتند هم دریافتی‌اش به ۲۵۰ هزار تومان افزایش پیدا کرد.
مدیرعامل صندوق اعتباری هنر درباره بیمه درمانی و تکمیلی نیز بیان کرد: امسال از تیرماه، ثبت نام مجدد هنرمندان آغاز شد و با بیمه «سرمد» کارمان را آغاز کردیم. عمده درخواست هنرمندان داشتن بیمه خدمات درمانی بود. ما حدودا یارانه ۵۰ درصدی به بیمه شدگان می‌دهیم و می‌توانیم الان ادعا کنیم که هیچ هنرمندی نباید نگران هزینه‌های درمانی‌اش باشد. متاسفانه امسال چند نفر از هنرمندان از بین ما رفتند اما من خوشحال بودم که به آنها در طول دوره حیاتشان کمک شده بود. و اکنون با وجود طرح الکترونیکی "سامانه بیمانو" ما به صورت آنلاین از همه هزینه‌ها با خبر هستیم.
او در ادامه صحبت‌های خود با اشاره به اینکه "تا کنون ۶۵ هزار نفر عضو صندوق اعتباری هنر هستند" گفت: از نظر آمار و ارقام شرایط راضی کننده‌ای داشتیم ولی به نظرم باید در سال ۹۸ از پتانسیل اعضا استفاده کنیم تا فرایند شناسایی هنرمندان را عمومی‌ و اجتماعی کنیم و سفیر صندوق اعتباری هنر داشته باشیم تا هر کسی در هرجایی یک هنرمندی را می‌بیند به ما معرفی کند. به طور مثال خانم فاطمه معتمدآریا، اصغر همت و ... از کسانی بودند که افراد زیادی را به ما معرفی کردند. بر این اساس حمایت از هنرمندان کار یک سازمان نیست و باید به یک جریان سیال اجتماعی تبدیل شود. ما باید به شما اعتماد داشته باشیم که چشم و گوش ما باشید و شما هم به ما اعتماد داشته باشید که این‌ پیگیری‌ها انجام خواهد شد.
مدیر عامل صندوق اعتباری هنر همچنین گفت:ما در این سال چند کار انجام دادیم یکی از آنها این بود که به بنیاد سینمای فارابی گفتیم که وام‌ها در صندوق قرار دهید و با وثیقه ملکی از افراد گرفته شود و به صورت قانون‌مندتری‌ این کار انجام شد و جلوی بدهکاری گرفته شد. علاوه بر آن صندوقی را در بورس در نظر گرفتیم و در جلساتی که با آقای انتظامی داشتیم قرار شد صندوق اعتباری هنر و فارابی مشترکا این صندوق را در بورس داشته باشند و به این ترتیب پول‌ها مسیر شفافی را طی می‌کنند و از بورس پول‌ها را دریافت می‌کنیم. 
او در توضیح این صندوق در بورس بیان کرد: ما صندوقی را در بورس ایجاد میکنیم با سرمایه ۲۰ میلیارد تومان و مشخص است که به چه پروژه‌هایی چه مقدار پول داده خواهد شد. وقتی این صندوق به بورس ارائه می‌شود تمام کسانی که کد بورس دارند، می‌توانند واحدهای سهام این صندوق را تا سقف ۲۰ میلیارد تومان خریداری کنند.
در این نشست فرزاد حیدری معاون توسعه مدیریت و فناوری صندوق اعتباری با اشاره به حمایت‌های این صندوق در حوزه کارآفرینی و فعالیت‌های سینمایی توضیحاتی درباره تقویت و حمایت از استعدادهای گمنام این صندوق ارائه کرد.
همچنین درباره پروسه درمانی و هزینه‌هایی که برای هنرمندانی چون غلامرضا صنعتگر و رسول زنگ‌شاهی انجام شده نیز توضیحاتی ارائه شد.
منصور وحیدفر درباره بیمه خبرنگاران نیز توضیح داد: قراردادی که صندوق اعتباری هنر با سازمان تامین اجتماعی دارد مبنای آن ۱۸ درصد حداقل حقوق پایه است که ۸ درصد توسط هنرمند و ۱۰ درصد توسط صندوق پرداخت می‌شود و هر سال بر اساس تفاهم و شورای عالی کاری حقوق پایه همان سال در نظر گرفته می‌شود و در زمان بازنشستگی هم این رقم بر مبنای میانگین سنوات پرداختی حق بیمه محاسبه می شود و به عنوان حقوق بازنشستگی برای فرد در نظر گرفته می‌شود.
انتهای پیام
