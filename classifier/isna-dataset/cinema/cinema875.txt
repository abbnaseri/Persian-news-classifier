 آخرین آمار فروش گیشه سینمای ایران
آخرین آمار فیلم‌های سینمایی روی پرده سینماها در حالی اعلام شد که یک فیلم جدید به گیشه سینماها اضافه شده است.
به گزارش ایسنا، فیلم سینمایی «تگزاس۲» به کارگردانی مسعود اطیابی که از ۲۸ فروردین‌ماه روی پرده رفت و جایگزین فیلم سینمایی «رحمان ۱۴۰۰» شد، تاکنون حدود ۳۸۰ میلیون تومان فروش داشته است. این فیلم را حدود ۴۶ سینما در تهران و شهرستان به نمایش می‌گذارند.
فیلم سینمایی «متری شیش و نیم» به کارگردانی سعید روستایی، که در حدود ۱۷۴ سینما در سطح کشور آن را نمایش ‌می‌دهند، پس از گذشت چهار هفته نمایش، به فروشی بالغ بر ۱۷ میلیارد تومان دست پیدا کرد و یک میلیون و ۳۶۰ هزار نفر مخاطب این فیلم را در سینما تماشا کردند.
فیلم «غلامرضا تختی» ساخته بهرام توکلی، «ژن خوک» سعید سهیلی و «پیشونی سفید۳» به کارگردانی سیدجواد هاشمی که این‌ها نیز از جمله فیلم‌های اکران نوروزی بودند و نمایششان را از ۲۵ اسفندماه آغاز کردند، به ترتیب با گذشت چهارهفته نمایش، یک میلیارد و ۱۹۰ میلیون تومان، یک میلیارد و ۹۸۰ میلیون تومان و یک میلیارد و ۷۲۵ میلیون تومان فروش داشتند.
همچنین فیلم «زندانی‌ها» مسعود ده‌نمکی در این چهارهفته نمایش، به فروشی نزدیک به سه میلیارد تومان دست پیدا کرده و فیلم سینمایی «چهارانگشت» حامد محمدی نیز در همین بازه زمانی حدود هفت میلیارد تومان فروش داشته و حدود نیم میلیون نفر پای دیدن آن نشستند.
فیلم «رحمان ۱۴۰۰» منوچهر هادی نیز که نمایش آن حدود شش روز است متوقف شده، بر اساس اطلاعات موجود در سامانه سینمای ایران، بیش از ۲۲ و نیم میلیارد تومان فروش کرد و در این مدت چهار هفته‌ای حدود یک میلیون و ۸۰۰ هزار نفر پای تماشای آن نشستند.
همچنین فیلم سینمایی «آشغال‌های دوست داشتنی» محسن امیریوسفی نیز که هفته‌های آخر نمایش خود روی پرده را پشت سر می‌گذارد، بعد از ۹ هفته اکران حدود سه میلیارد ۷۰۰ میلیون تومان فروش داشته است.
لازم به ذکر است تمام آمار، اعداد و ارقام استفاده شده در این گزارش بر اساس اطلاعات موجود در سامانه فروش سینمای ایران نوشته و تهیه شده است.
انتهای پیام
