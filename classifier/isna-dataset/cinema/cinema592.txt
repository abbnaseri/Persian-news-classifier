جشنواره اسپانیایی میزبان نمایش ۳ فیلم ایرانی می‌شود
هجدهمین دوره جشنواره بین‌المللی فیلم «ایمجین ایندیا» ۲۰۱۹ در کشور اسپانیا با نمایش دو فیلم بلند و یک فیلم کوتاه ایرانی همراه خواهد بود.
به گزارش ایسنا، بر این اساس فیلم «آپاندیس» به کارگردانی حسین نمازی و «روزهای نارنجی» ساخته آرش لاهوتی به نمایندگی از سینمای ایران در بخش رسمی این رویداد سینمایی به روی پرده خواهند رفت و فیلم کوتاه «مانیکور» ساخته آرمان فیاض نیز در بخش فیلم‌های کوتاه جشنواره به نمایش گذاشته می‌َشود.
فیلم «آپاندیس» اثری اجتماعی است و وقایع اجتماعی در آن روایت می‌شد. داستان فیلم در بیمارستان می‌گذرد و از این لوکیشن خاص که پر از استرس و نگرانی است به مسائل اجتماعی می‌پردازد. این فیلم پیش‌تر برنده جایزه بهترین فیلمنامه از چهل و هشتمین جشنواره فیلم مونترال کانادا شده است.
«روزهای نارنجی» درباره آبان، زنی ۴۵ ساله است که واسطه استخدام کارگران فصلی است و هدیه تهرانی، علی مصفا، مهران احمدی، علیرضا استادی، ژیلا شاهی، رؤیا حسینی، صدف عسگری، لیلی فرهادپور، اکرم علمدار، امین گلستانه و سیامک ادیب بازیگران این فیلم هستند.
فیلم کوتاه «مانیکور» داستان زن جوانی است که جنسیتش پس از مرگ مشخص می‌شود و اهالی روستا به این خاطر جنجال به پا می‌کنند.
هجدهمین جشنواره بین‌المللی فیلم «ایمجین ایندیا» از ۱۷ تا ۳۱ می (۲۷ اردیبهشت تا ۱۰ خرداد) در مادرید برگزار می‌شود.
انتهای پیام

