پیام روز تئاتر را محمد علی کشاورز امضاء کرد 
در حالی که دو هفته تا رسیدن روز جهانی تئاتر باقی مانده و پیام جهانی آن هم یک ماهی است که منتشر شده، سرانجام پیام روز ملی هنرهای نمایشی در ایران توسط محمد علی کشاورز صادر شد.
به گزارش ایسنا، طبق آنچه مرکز هنرهای نمایشی اعلام کرده است؛ با حضور مدیر کل هنرهای نمایشی در منزل محمدعلی کشاورز، این هنرمند پیام روز ملی هنرهای نمایشی را صادر و امضاء کرد.
عصر روز چهارشنبه ۲۲ اسفند ۹۷ شهرام کرمی، مدیر کل هنرهای نمایشی به دیدار محمدعلی کشاورز رفت و در این دیدار کشاورز پیام خود به مناسبت روز ملی هنرهای نمایشی را امضاء کرد.
در این ملاقات پوستر روز ملی هنرهای نمایشی در سال ۹۸  نیز توسط این هنرمند شناخته شده تئاتر و سینمای ایران رونمایی شد.
در ابتدای این دیدار مدیرکل هنرهای نمایشی جویای احوال محمدعلی کشاورز شد و گفت: هرچقدر زمان می‌گذرد ما بیشتر متوجه می‌شویم که چقدر به حضور، انرژی، لبخند و توصیه‌های شما نیازمند هستیم. چقدر نسل شما بزرگواران به هنرهای نمایشی ما غنا و هویت بخشیده است و این بنا مدیون ستون‌های محمکی است که شما پی‌ریزی کردید.
کرمی به ثبت روز ملی هنرهای نمایشی از سال ۹۶ در تقویم رسمی کشور اشاره کرد و افزود: همانطور که اطلاع دارید هفتم فروردین با ۲۷ مارس برابر است و از سال ۱۹۶۱ در تقویم میلادی به عنوان روز جهانی تئاتر شناخته می‌شود. چند سالی است که تلاش شده این روز با مولفه‌های ملی و ایرانی پاس داشته شود. افتخار ماست که پیام روز ملی هنرهای نمایشی در سال ۱۳۹۸ از سوی شما برای خانواده تئاتر صادر شده است و امیدوارم نوروز ۹۸ آغازی برای اتفاقات خوب در عرصه تئاتر باشد.


در این ملاقات محمدعلی کشاورز نیز با ابراز خرسندی از ثبت روز ملی هنرهای نمایشی گفت: باید اینگونه اتفاق‌ها را به فال نیک گرفت‌ تا تئاتر به مردم بیشتر نزدیک شود. امروز تئاتر در سراسر ایران باید با نگاه شکوفای جوانان، بالنده و پویا شود.
او در همین رابطه افزود: اولین توصیه من به بچه‌هایی که به خانواده تئاتر می‌پیوندند نجابت داشتن است، مسئله دوم مطالعه درست و خوب ادبیات این مملکت است. نکته دیگر این است که باید جای جای مملکت‌شان را ببینند و بشناسند و با فرهنگ‌های مختلف آشنا شوند.
بازیگر نمایش «لبخند باشکوه آقای گیل» ادامه داد: ما نباید صرفاً به کسانی که پیش از این بوده‌اند بسنده کنیم، باید جوانان دست به قلم را دید و از آن‌ها خواست که از مسائل مختلف انسانی سخن بگویند. بچه‌های جوانی که تئاتر کار می‌کنند به هنر این مملکت بدهکارند و باید نویسندگانی خوب، بازیگرانی خوب، کارگردانانی خوب و طراحانی خوب باشند چون منبعی غنی از ادبیات در دسترس‌شان است که می‌توانند به مدد آن، مردم را به سالن‌های تئاتر بکشانند. مطمئن باشند اگر این گونه تلاش و کوشش کنند دولت هم به آن‌ها کمک خواهد کرد.
در این ملاقات که به بهانه امضای پیام روز ملی هنرهای نمایشی و رونمایی از پوستر این رویداد اتفاق افتاد، حمید نیلی، مدیر عامل انجمن هنرهای نمایشی ایران نیز شهرام کرمی را همراهی کرد. 








همچنین چندی قبل پیام روز جهانی تئاتربه رسم هر ساله توسط یکی از هنرمندان این عرصه نوشته و منتشر شد. 
پس از چهره‌های نامداری چون «آرتور میلر»، «لارنس اُلیویه»، «پیتر بروک»، «پابلو نرودا»، «لوکینو ویسکونتی»، «یوجین یونسکو»، «ادوارد آلبی»، «جودی دنچ»، «جان ملکویچ»، «داریو فو» و «ایزابل هوپر» که از سال ۱۹۶۲ هر سال پیامی را به مناسبت روز جهانی تئاتر (برابر با ۲۷ مارس) منتشر کردند، امسال نوبت به «کارلوس سِلدِران» نمایشنامه‌نویس، کارگردان و استاد دانشگاه اهل کوبا رسید که جا پای بزرگان این عرصه بگذارد و پیام سال ۲۰۱۹ از دریچه نگاه او به تئاتر منتشر شود.
این روز جهانی که قدمتی طولانی برای پاسداشت هنر تئاتر دارد، همیشه با هفتم فروردین که در میانه تعطیلات نوروزی ایران است تقارن پیدا می‌کرد و به همین دلیل جشن‌های مربوط به روز جهانی تئاتر همیشه خیلی دیرتر برگزار می‌شد، اما از دو سه سال قبل به همت مدیران وقت اداره کل هنرهای نمایشی هفتم فروردین به نام روز کلی هنرهای نمایشی در تقویم رسمی کشور ثبت شد و همین بهانه‌ای شده تا سالن‌های تئاتری هم از اواسط تعطیلات به اجرای نمایش بپردازند و پذیرای تماشاگران خود باشند.
با این حال به بهانه همین ماجرا، بخشی از پیام روز جهانی تئاتر که توسط یک هنرمند کوبایی نوشته شده در این گزارش مرور می‌شود.
«کارلوس سِلدِران» نمایشنامه‌نویس، کارگردان کوبایی، چهره‌ای تحسین شده در عرصه تئاتر است که در زادگاهش هاوانا پایتخت کوبا زندگی می‌کند اما آثارش را در سراسر جهان ارائه می‌دهد.
«سلدران» که متولد ۱۹۶۳ است در ابتدا مدرک کارشناسی هنرهای نمایشی را از مؤسسه آموزش عالی هنر هاوانا گرفت و به سرعت فعالیت حرفه‌ای خود را در عرصه تئاتر آغاز کرد.
وی در طول فعالیت هنری درخشان خود همچنان به کمک و الهام بخشیدن به دیگران کمک می‌کرد و در جهت تعمیق دانش خود در این عرصه گام برمی‌داشت. «کارلوس سِلدران» در سال ۲۰۱۱ مدرک کارشناسی ارشد خود را نیز از دانشگاه «ری خوان کارلوس» اسپانیا دریافت کرد و برای مدت ۲۰ سال است که عضو دانشکده هنرهای عالی در کوباست و از سال ۲۰۱۶ نیز مدیر دوره کارشناسی ارشد در رشته کارگردانی تئاتر است.
در بخشی از پیام ««کارلوس سِلدِران» به مناسبت روز جهانی تئاتر آمده است:
"هنگامی که دریافتم تئاتر خود یک کشور است، قلمروی گسترده که جهان را در بر می‌گیرد، عزمی راسخ در درون برخاست که تحقق نوعی آزادی نیز بود: لازم نیست راه دوری بروید، یا از آنجا که هستید جابجا شوید، مجبور نیستید بگریزید یا حرکت کنید. مخاطب همان جایی است که شما هستید. همکارانی که به آنها نیاز دارید در کنارتان هستند. همان جا بیرون از خانه‌اتان تمام واقعیت‌های روزمره مبهم و غیرقابل درک را در اختیار دارید. پس با همان سکون ظاهری تلاش می‌کنید تا بزرگ‌ترین سفرها را طراحی کنید، تا اودیسه را، سفر آرگونات را تکرار کنید: شما مسافری ساکن هستید که دست از افزودن بر انسجام و استحکام دنیای واقعی خود برمی‌دارید. سفر شما به سوی لحظه است، به سوی آن است، به سوی رویارویی تکرارناپذیر با همنوعانتان. سفر شما به سوی آنان است، به سوی قلب شأن، به سوی ذهنیات شأن. شما درون آنها سفر می‌کنید، در احساسات شأن، در خاطراتی که شما آن را بیدار کرده و به حرکت وا می‌دارید. سفر شما پر از فراز و نشیب است و هیچکس نمی‌تواند آن را بسنجد یا متوقفش کند. هیچکس نمی‌تواند ابعاد حقیقی آن را بشناسد، این سفری است در میان تخیلات مردم‌، بذری که در دوردست‌ترین زمین‌ها پاشیده می‌شود: وجدان مدنی، اخلاقی و انسانی تماشاگرانتان. به همین خاطر من حرکت نمی‌کنم، در خانه‌امان، در میان نزدیک‌ترین کسان، در سکونی ظاهری، شب و روز کار می‌کنم، چرا که من راز سرعت را در اختیار دارم.
"سنت تئاتری فاقد سلسله مراتب است. هیچکس نمی‌تواند ادعا کند که تئاتر در هیچ مرکزی در جهان، در هیچ شهر یا ساختمان ممتازی وجود دارد، تئاتر، آنگونه که من آن را تجربه کرده‌ام، در جغرافیایی نامرئی پراکنده می‌شود که زندگی آنها که اجرایش می‌کنند و حرفه تئاتر را در یک حرکت متحد کننده ترکیب می‌کند".
روز جهانی تئاتر از سال ۱۹۶۱ در تاریخ ۲۷ مارس (۷ فروردین) از سوی انستیتو بین‌المللی تئاتر (زیر نظر یونسکو) در سراسر جهان جشن گرفته می‌شود. پیام سالانه این روز هر سال توسط یکی از صاحب نظران و هنرمندان عرصه تئاتر انتخاب می‌شود و به تأثیر و تقابل تئاتر در عرصه بین‌المللی اختصاص دارد.
انتهای پیام
