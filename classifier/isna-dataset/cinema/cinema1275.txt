تغییر  مدیریت پردیس «شهرزاد»
با تغییر مدیریت پردیس تئاتر شهرزاد، محمدصادق رنجکشان در مقام مدیر و مشاور ارشد، این مسئولیت را بر عهده گرفت.

به گزارش ایسنا، رنجکشان که نامش اخیراً به دلیل سرمایه‌گذاری در چند پروژه سینمایی و نیز تئاتری در رسانه‌ها مطرح و نسبت به سرمایه‌گذاری‌ها و خرج‌های میلیاردی او هم حاشیه‌هایی ایجاد شد، مدیر جدید پردیس تئاتر شهرزاد شده است.
مدتی قبل و زمانی که پردیس شهرزاد به مدت 21 روز فعالیت‌هایش متوقف شده بود شایعاتی مبنی بر واگذاری این مجموعه از سوی قاسم جعفری که «شهرزاد» بیشتر به نام او شناخته می‌شود شنیده می‌شد، اما پس از برطرف شدن مشکل، روابط عمومی پردیس تئاتر شهرزاد، از تغییر مدیریت پردیس و ادامه فعالیت‌های فرهنگی و هنری با رویکردی تازه خبر داده است.
مدیریت رسمی این پردیس تاکنون برعهده شهرزاد جعفری بود که ریاست اولین جشنواره تئاتر شهرزاد را نیز برعهده داشت، اما گفته شده او به دلیل ادامه تحصیلات در مقطع دکتری از نیمه اسفندماه ۹۷ به عنوان رئیس هیئت مدیره با این مجموعه همکاری خواهد داشت.
براساس خبر روابط عمومی، مدیریت تازه «پردیس تئاتر شهرزاد» در نظر دارد که از نیمه فروردین ۹۸ با ارائه برنامه‌های تازه و با رویکردی نو و سیاستگذاری نوین در حوزه تئاتر در جهت رشد و تعالی تئاتر کشور گام بردارد. ضمن اینکه تیم مدیران این مجموعه همچنان به فعالیت‌های خود ادامه می‌دهد که شامل علی شعایی (قام مدیر هنری)، کاظم جعفری (مدیر فنی)، محمود رشیدی (مدیر هماهنگی و برنامه‌ریزی) و سید سام بهشتی (مدیر روابط عمومی) می‌شوند. به فعالیت‌های خود ادامه خواهند داد.
فراخوان دومین جشنواره تئاتر شهرزاد که با رویکردی متفاوت از اولین دوره در تیرماه ۹۸ برگزار می‌شود در روزهای آینده منتشر خواهد شد.
انتهای پیام
