واکنش رییس هیات مدیره‌ی خانه سینما به یک گزارش صدا وسیما
رئیس هیات مدیره خانه سینما در رابطه با گزارش خبر شامگاهی صدا و سیما توضیحاتی را به شرح زیر ارائه کرد.
به گزارش ایسنا، به نقل از روابط عمومی خانه سینما، در متن ارسالی همایون اسعدیان آمده است:
«به نام خدا
نظر به اینکه برنامه خبر شبانگاهی سیمای جمهوری اسلامی ایران، با حذف توضیحات شفاف رئیس هیئت مدیره خانه سینما در مورد یک میلیارد تومان کمک دریافتی از وزارت ارشاد و شیوه توزیع آن در آستانه نوروز ۹۸، و همچنین با ارائه آمار و گزارشی غیرواقعی و اتخاذ روشی تخریبی، کمافی السابق به رفتار غیراخلاقی و غیرحرفه ای خود درمورد سینمای ایران و خانه سینما که تنها نهاد صنفی و فراگیر آن است ادامه می‌دهد، لازم می دانیم توضیحات زیر را در اختیار سایر رسانه‌های مردمی، منصف و اخلاق مدار قرار دهیم تا با انتشار آن در رفع ابهام ایجاد شده، ما را یاری رسانند.
۱- از مبلغ دریافت شده، هفتصد و نود و چهار میلیون تومان، در قالب کارت‌های هدیه ۲۰۰ هزارتومانی، به ۲۸ صنف از صنوف سینمای داده شد تا به اعضای کم کار و نیازمندشان اهدا کنند.
۲- الباقی مبلغ، دویست و شش میلیون تومان نیز تماماً به سینماگران از کارافتاده و فاقد درآمدی که مستقیماً تحت پوشش حمایتی خانه سینما قرار دارند و یا فوت کرده و خانواده هایشان از مستمری بگیران خانه سینما هستند، تعلق گرفت؛ که فهرست اسامی کامل آنان در اسناد این خانه موجود است.
امیدواریم رسانه ملی جمهوری اسلامی ایران متوقع نباشد که خانه سینما با انتشار اسامی این افراد آبرومند از خانواده سینما، حرمت و کرامت آنان را بخاطر دریافت یک عیدی کوچک، مورد خدشه قرار دهد.
بدیهی است در مورد اقدام سازمان صدا و سیما نیز که با این شیوه هدفمند از خبرسازی، سعی در تشویش اذهان عمومی نسبت به سینمای ایران دارد -اما مدام بر بی اعتمادی مردم نسبت به خود می افزاید- حق شکایت به مراجع قضایی را برای خود محفوظ می‌دانیم.
خدا را شکر می‌کنیم که استقبال چشمگیر مردم از اقدامات خانه سینما در کمک رسانی به هموطنان سیل زده، گویاترین گواه این مطلب است که مردم ما هوشمندتر از آن هستند که توسط گزارش‌های تحریف شده در برخی برنامه‌های صدا و سیما، اعتماد قلبی شان را به سینماگران و خدمتگزاران واقعی خود درعرصه فرهنگ و هنر از دست بدهند.
ما دلمان به حقانیت و صحت کارهایی که می‌کنیم، محبوبیتی که نزد مردم داریم و اعتبار و اعتمادی که اکثر همکارانمان به ما دارند، گرم است…به رسانه ملی نیز توصیه می‌کنیم دلش را به آتش تنوری که برای سوزاندن این و آن روشن کرده و می‌کند نسپارد.»
انتهای پیام

