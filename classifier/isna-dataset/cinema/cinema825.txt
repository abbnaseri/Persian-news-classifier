علیرضا شجاع‌نوری «روز واقعه» را می‌خواند
علیرضا شجاع‌نوری در هفتمین شب از سی و هفتمین جشنواره جهانی فیلم فجر فیلم‌نامه «روز واقعه» را می‌خواند. 
به گزارش ایسنا به نقل از ستاد خبری «گذر سینما»، چهارشنبه چهارم اردیبهشت‌ماه و در هفتمین شب از سی و هفتمین جشنواره جهانی فیلم فجر، علیرضا شجاع‌نوری به «گذر سینما» در خیابان برادران مظفر می‌رود.
 «روز واقعه» یکی از مهم‌ترین آثار سینمایی درباره واقعه عاشورا در سینمای ایران است؛ فیلم‌نامه، بازیگری و کارگردانی این اثر باعث شد به‌عنوان یکی از بهترین کارهای کارنامه گروه تولید و بازیگران آن ثبت شود.
علیرضا شجاع‌نوری که تهیه‌کننده و بازیگر است، در فیلم‌هایی مثل شیر سنگی، آن‌سوی مه، نگار و… و سریال‌های سربداران و بانوی عمارت نقش داشته است. او با فیلم «روز واقعه» در سینما و میان مردم ماندگار شد.
این فیلم به کارگردانی شهرام اسدی سال ۱۳۷۳ از روی فیلم‌نامه «روز واقعه» نوشته بهرام بیضایی ساخته شده است. فیلم، داستان عبدالله - جوان مسیحی - است که تازه به اسلام روی آورده و دل در گرو عشق راحله دختر زید دارد ولی در مراسم عروسی ندایی می‌شنود که او را به یاری فرا می‌خواند...
علاقه‌مندان سینما می‌توانند چهارشنبه شب (ساعت ۲۰) بخش‌هایی از فیلم‌نامه این اثر را با صدا و اجرای «علیرضا شجاع‌نوری» در «گذر سینما» بشنوند، وحید قاسمی -مدیر رویدادهای شهری سی و هفتمین جشنواره جهانی فیلم فجر- نیز او در این اجرا همراهی می‌کند. برنامه‌های قبل و بعد از این نشست، کنسرت موسیقی و پخش فیلم‌های برگزیده جشنواره سال گذشته هستند.
«گذر سینما» واقع در خیابان برادران مظفر، ضلع شرقی سینما فلسطین، در تمام شب‌های جشنواره (از ساعت ۱۷ تا ۲۴) با برنامه‌های فرهنگی، هنری و نمایش رایگان فیلم در فضای باز، پذیرای عموم مردم است.
سی و هفتمین جشنواره جهانی فیلم فجر از ۲۹ فروردین تا ۶ اردیبهشت ۱۳۹۸ در تهران و محل سینما فلسطین و سینما چارسو برگزار می‌شود.
انتهای پیام
