وعده کرمی برای جشنواره سی‌وهشتم تئاتر فجر
رئیس جشنواره بین‌المللی تئاتر فجر با ابراز امیدواری از این‌که جشنواره سی‌وهشتم به گستردگی سال قبل نباشد، قول داد: امسال جشنواره بهتر از سال قبل برگزار شود.
به گزارش ایسنا، سومین نشست آسیب‌شناسی جشنواره تئاتر فجر با حضور مدیرکل هنرهای نمایشی و دبیر جشنواره تئاتر فجر عصر شنبه ۲۱ اردیبهشت در سالن کنفرانس تئاتر شهر برگزار شد. در این نشست شهرام کرمی با اشاره به تثبیت دبیری برهانی مرند، گفت: خیلی طول کشید تا نادر برهانی مرند را برای دبیری این دوره راضی کنم و قول می‌دهم امسال جشنواره بهتر باشد. انتظاری که من از او داشتم هم این بود که برنامه‌ریزی کند برای جشنواره‌ای با حضور و مشارکت هنرمندان و این‌که تحولی در این زمینه ایجاد کند. جشنواره سال قبل با کمترین حاشیه برگزار شد و این به نظرم یک حُسن بود. البته چند روز پیش گفت تلاش می‌کند امسال جشنواره‌ای تُنُک برگزار شود و من گفتم این حرف را پارسال هم زدی و امیدوارم امسال عملی شود.
وی افزود: من خودم به برگزاری غیررقابتی جشنواره معتقد هستم ولی هنوز شرایط برای آن فراهم نیست با این‌حال حداقل یک بخش می‌تواند رقابتی باشد تا اگر مثلاً ۱۵۰ نفر در تالار وحدت هستند ۱۲۰ نفر جایزه نگیرند. او در پاسخ به چشم‌انداز جشنواره گفت: سندی که آماده شده سه چشم‌انداز را دربر می‌گیرد؛ نخست الگویی برای برگزاری شایسته جشنواره‌های تئاتری کشور، دوم رخدادی مبتنی بر فرهنگ و هنر غنی ایرانی - اسلامی در حوزه هنرهای نمایشی و سوم برخورداری جشنواره از یک اعتبار منطقه‌ای و فرامنطقه‌ای. کرمی خاطرنشان کرد: من معتقدم باید جنبه رقابتی هر جشنواره تئاتری حذف شود. سه سال قبل خودم جزو منتقدان جشنواره بودم ولی به هر حال هر سال در بخش‌های آن تنوع ایجاد می‌کنیم. در این بین تنظیم سند اجرایی کاربردی‌تر است.
او همچنین درباره استفاده از جشنواره برای رونق توریسم فرهنگی بیان کرد: یکی از تحول‌های جشنواره می‌تواند این باشد که تماشاگر بین‌المللی داشته باشیم و البته شرایط برای چنین مسئله‌ای هم سختی‌هایی دارد از جمله زود آماده شدن جدول جشنواره. البته در دوره ۲۸ ام جشنواره با همت اطبایی بازار جشنواره برگزار شد و این کمک‌کننده بود.
مدیرکل هنرهای نمایشی با اشاره به این‌که «در تمام سال گذشته دنبال این بودم بدبینی‌ای که نسبت به تئاتر وجود دارد را برطرف کنم»، گفت: من خودم چون مستقلم و نمی‌گذارم کسی در کارم دخالت کند، هیچ‌گاه نخواستم در کار دبیر جشنواره هم دخالت کنم اما معتقدم در حوزه نمایشنامه‌نویسی هیچ الگو و هویتی نبوده و به نظرم لازم است در این بخش جشنواره کاری کند و امیدوارم در فراخوان جشنواره امسال این مسئله لحاظ شود.
در بخشی از این نشست، نادر برهانی مرند دبیر جشنواره تئاتر فجر هم با اشاره به این‌که «خیلی از چیزهایی که در دو سمینار قبلی مطرح شده را قبلاً هم شنیده بودیم و بعضی دیگر هم برایم جدید بود، درباره جریان‌سازی جشنواره در تئاتر کشور، گفت: باید ابتدا تکلیف‌مان را مشخص کنیم که آیا از یک جشنواره دولتی توقع جریان‌سازی درست است؟ البته به نظرم در دورانی که گفتمان و کنش‌گری هنری وجود داشته، آن زمان جشنواره جریان‌ساز بوده است. در واقع تا زمانی که جریان تئاتر خصوصی شکل نگرفته بود، به نظرم جریان‌سازی در جشنواره فجر تا حدودی ظهور و بروز کرد ولی بعد از شکل‌گیری تئاتر خصوصی باید مشکوک بود به این که جریان‌سازی وجود دارد یا خیر.‌ او درباره هویت در جشنواره فجر هم تاکید کرد: در جشنواره فقط قرار است چهار تا کار انتخاب شوند و خیلی توقع زیادی است که جشنواره به هویت فکر کند. البته من منکر این نیستم که خط و مشی جشنواره باید مشخص باشد. انتهای پیام
