نخل طلای کن ۲۰۱۹ به کره‌جنوبی رسید 
هفتاد و دومین جشنواره بین‌المللی فیلم کن با اعطای جایزه نخل طلا به فیلم «پارازیت» از کشور کره‌جنوبی به کار خود پایان داد.
به گزارش ایسنا، هیأت داوران بخش رقابتی جشنواره فیلم کن ۲۰۱۹ به ریاست «الخاندرو گونزالز ایناریتو» جایزه نخل طلای بهترین فیلم این رویداد سینمایی را از میان ۲۱ فیلم رقابت‌کننده به «پارازیت» به کارگردانی «بونگ جون-هو» اعطا کردند و فیلم پرستاره «روزی روزگاری در هالیوود» ساخته جدید «کوئنتین تارانتینو» موفق به کسب هیچ جایزه‌ای نشد.
«پاول پالیکوفسکی» کارگردان برنده اسکار لهستانی، «یورگس لانتیموس» کارگردان یونانی، «کلی رایکارد» کارگردان، فیلم نامه‌نویس و تدوینگر آمریکایی، «آلیس رورواچر» کارگردان و فیلم نامه‌نویس ایتالیایی، «ال فانینگ» بازیگر زن آمریکایی، «مایمونا ان دیایه» بازیگر و کارگردان زن اهل کشور بورکینافاسو، «انکی بیلال» نویسنده فرانسوی رمان‌های مصور و «رابین کامپیو» کارگردان و فیلم نامه‌نویس اهل فرانسه دیگر اعضای هیأت داوران بخش رقابتی کن بودند «ایناریتو» را در امر انتخاب برترین‌های جشنواره یاری کردند.
جایزه بزرگ هیأت داوران که مهمترین جایزه کن پس از نخل طلاست، به فیلم فرانسوی «آتلانتیک» ساخته «ماتی دیوپ» رسید و دو فیلم «بینوایان» به کارگردانی «لاج لی» از فرانسه و «باکارو» ساخته «کلبر مندونسا فیلهو» از برزیل نیز جایزه هیأت داوران کن را به به صورت مشترک به خود اختصاص داد.
«آنتونیو باندراس» بازیگر مطرح اسپانیایی برای بازی در فیلم «درد و شکوه» به کارگردانی «پدرو آلمادوار» برنده جایزه بهترین بازیگر مرد جشنواره کن ۲۰۱۹ شد و «امیلی بیچم» بازیگر انگلیسی نیز برای نقش‌آفرینی در فیلم «جو کوچک» ساخته «جسیکا هاسنر» بهترین بازیگر زن این رویداد سینمایی نام گرفت.
جایزه بهترین کارگردانی جشنواره کن امسال به برادران «داردن» برای ساخت فیلم «احمد جوان» از فرانسه رسید و «سلین سیاما» نیز برای نگارش فیلمنامه «پرتره یک بانو در آتش» جایزه بهترین فیلمنامه کن را به خود اختصاص داد.
«کلر دنیس» رئیس هیأت داوران بخش سینه فونداسیون و فیلم کوتاه امسال جشنواره کن نیز نخل طلای بهترین فیلم کوتاه را به فیلم یونانی «فاصله میان ما و آسمان» به کارگردانی «واسیلیس کاکاتوس» تقدیم کرد.
جایزه دوربین طلای کن که به بهترین فیلم اول جشنواره در بخش‌های گوناگون اختصاص می‌یابد، به «سزار دیاز» کارگردان اهل کشور گواتمالا برای ساخت فیلم «مادران ما» رسید. امسال «ریتی پان» سینماگر کامبوجی رئیس هیأت داوران جایزه دوربین طلای جشنواره کن بود.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار کرد و تا ۲۵ می (۴ خرداد) ادامه داشت.
انتهای پیام
