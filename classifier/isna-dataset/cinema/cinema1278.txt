«نجات‌یافتگان تابستان» در جام جهان‌نمای جشنواره جهانی فجر
در بخش «جام جهان‌نما»ی سی‌وهفتمین جشنواره جهانی فیلم فجر فیلمی از لیتوانی حضور دارد که کارگردان آن در دوره سی و پنجم هنرجوی بخش دارالفنون جشنواره بوده است.
به گزارش ایسنا به نقل از ستاد خبری سی و هفتمین جشنواره جهانی فیلم فجر، فیلم «نجات‌یافتگان تابستان» (Summer Survivors) محصول سال ۲۰۱۸ کشور لیتوانی به کارگردانی ماریا کاوتارادزه (Marija Kavtaradze) در بخش «جشنواره جشنواره‌ها» در سی و هفتمین جشنواره جهانی فیلم فجر به نمایش درخواهد آمد.
«نجات‌یافتگان تابستان» که نخستین اثر بلند سینمایی ماریا کاوتارادزه است، روایتگر داستان مددجویی است که با دو بیمار مبتلا به اختلالات روانی قدم در یک سفر جاده‌ای می‌گذارد.
این فیلم تا به حال در جشنواره‌های تورنتو، ریکیاویک، تالین، تفلیس، کرالا و گوتبرگ روی پرده رفته و توانسته است نظر منتقدان را به خود جلب کند.
ماریا کاوتارادزه یکی از هنرجویان بخش دارالفنون دوره سی و پنجم جشنواره جهانی فیلم فجر از کشور لیتوانی بود و در این فاصله توانست ضمن دنبال کردن فیلمسازی به شکل حرفه‌ای با ساخت این اثر در جشنواره‌های دیگری از جهان شرکت کند.
«جام جهان‌نما» یا «جشنواره جشنواره‌ها» از بخش‌های اصلی ولی غیررقابتی جشنواره جهانی فیلم فجر است. در این بخش فیلم‌هایی از ایران و جهان به نمایش درمی‌آیند که پیش از این از جشنواره‌های مهم جهان جوایزی را کسب کرده‌اند.
آدرس سایت رسمی جشنواره Fajriff.com و پست الکترونیکی جشنواره Info@Fajriff.com است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
