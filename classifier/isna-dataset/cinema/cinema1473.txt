در ضیافت دوستانه خانه تئاتری‌ها با مهمانان فجر چه گذشت؟
مدیرعامل و اعضاء هیات مدیره خانه تئاتر در ضیافتی دوستانه در خانه تئاتر با هنرمندان خارجی حاضر در تئاتر فجر دیدار کردند.
به گزارش ایسنا به نقل از روابط عمومی سی و هفتمین جشنوارهی بین المللی تئاتر فجر؛ در این دیدار که با حضور نادر برهانی مرند، دبیر سی و هفتمین جشنواره بین‌المللی تئاتر فجر و شهرام اسدی مدیر بخش بین‌الملل این جشنواره صورت گرفت، هنرمندانی از کشورهای روسیه، نیجریه، رومانی، ژاپن، فرانسه، ارمنستان، ترکیه و هند حضور داشتند.
در ابتدای جلسه شهرام گیل‌آبادی مدیرعامل خانه تئاتر ضمن تشکر از حضور این هنرمندان به‌طور مختصر به معرفی خانه تئاتر پرداخت و آماری از جامعه تئاتری ایران ارائه داد.
وی سپس به معرفی خود به‌ عنوان مدیرعامل خانه تئاتر و هیات مدیره خانه تئاتر پرداخت و ایرج راد، اصغر همت مسعود دلخواه، مریم کاظمی، مهدی قلعه و مریم کاظمی که از هیئت‌مدیره خانه تئاتر در این ضیافت حضور داشتند را به میهمانان معرفی کرد.در ادامه‌ی مراسم میهمانان خود را معرفی و زمینه فعالیت هنری خود را به‌اختصار شرح دادند.
ایرج راد رئیس هیئت‌مدیره خانه تئاتر نیز خانواده تئاتر را یک خانواده واحد جهانی دانست و گفت: آنچه بسیار حائز اهمیت است، ارتباط تئاتری‌ها در سرتاسر دنیا با یکدیگر است که می‌تواند تأثیرات بسزایی درزمینه‌ی آشنایی بافرهنگ و هنر کشورهای مختلف با یکدیگر داشته باشد.
او افزود: من خوشحال هستم کسانی که در اینجا حضور دارند توانسته‌اند در این فرصت کوتاه بخشی از تئاتر ایران را ببینند؛ اما آنچه مهم است این است که تئاتر ایران در تمام عرصه‌ها توانایی‌های خاص خود را دارد و به‌خصوص نسل جوان تئاتر ایران از توانایی بسیار بالایی برخوردار هستند. ما در تمام زمینه‌های تئاتر چه تئاتر سنتی، چه تئاتر پیشرو، چه تئاتر تجربی و چه درزمینهٔ تئاترهای ارزشمندی که بسیاری از هنرمندان پیشکسوت به صحنه می‌برند، دارای امکانات فراوانی به‌طور بالقوه هستیم.
او تقاضای خانه تئاتر را فراهم آوردن امکان حضور گروه‌ها و هنرمندان جوان تئاتر در عرصه‌های بین‌المللی از طریق جشنواره‌های تئاتر دانست و افزود: امیدواریم بتوانیم امکان اجراهای مختلفی را در کشورهای دیگر برای این گروه‌ها ایجاد بکنیم و در حال حاضر نیز شاهد این اجراها هستیم.
راد ضمن ابراز امیدواری بر استمرار ارتباط تئاتر ایران با گروه‌های خارجی تأکید کرد: حضور گروه‌های خارجی در جشنواره باید موجب شود تا با آثاری آشنا شویم که این آثار بتواند ارتباطات فرهنگی و تکنیکی و هنری را بیشتر برقرار بکند و بتوانیم وضعیت پیشرو تئاتر در زمینهٔ های مختلف را از این طریق شناسایی کنیم.
نادر برهانی مرند، دبیر جشنواره فجر نیز همکاری خانه تئاتر با جشنواره تئاتر فجر را یک اتفاق خجسته دانست و گفت: اینکه خانواده تئاتر در کشور ما علیرغم همه اختلاف‌سلیقه‌ها در کنار هم برای تعالی فرهنگ تلاش می‌کنند، بسیار ارزشمند است.
سعید اسدی نیز از خانه تئاتر برای برگزاری این ضیافت سپاسگزاری کرد و گفت: اتفاق مهم این است که جشنواره فجر می‌تواند در ارتباط با صنف تئاتر این فرصت را برای خانواده تئاتر توسعه ببخشد.
وی سپس خطاب به هیات مدیره خانه تئاتر و میهمانان حاضر گفت: پلت فرمی که ما در پیشخوان ملی هنرهای اجرایی ایران ارائه داده‌ایم یک‌ راه مؤثر و مفید در معرفی چهره‌ی مثبت تئاتر ایران و قابلیت‌های هنری و فکری آن و همین‌طور معرفی عمیق فرهنگ ایران در سطح جهانی است. خوشحال هستم که امکان این ارتباط به وجود آمده و دستاورد آن به اطلاع جامعه تئاتر ایران خواهد رسید. امیدوارم این اتفاق یک فرصت بزرگ برای رونق اقتصادی تئاتر ایران نیز باشد.
مدیر بخش بین‌الملل تئاتر فجر افزود: خانه تئاتر به دلیل هماهنگ‌سازی و سازمان‌دهی تئاتر ایران حلقه اتصال تئاتر دولتی و تئاتر خصوصی است و خوشبختانه رابطه‌ی این صنف با دولت در سال‌های اخیر بسیار سازنده و مثبت بوده است.
در ادامه این ضیافت پس از صرف نهار یک نمایش عروسکی تعاملی با عروسک مبارک به‌عنوان یکی از نمادهای سنتی ایران برای میهمانان اجرا شد و سپس به هر یک از آنان یک عروسک مبارک هدیه داده شد.
در پایان میهمانان از نمایش چیدمان «گذرگاه» که در سالن عباس جوانمرد خانه تئاتر اجرا می‌شود، دیدن کردند.
انتهای پیام 
