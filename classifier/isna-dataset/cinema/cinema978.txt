انتظار قطب‌الدین صادقی از مدیران برای تولید تئاتر حرفه‌ای
قطب‌الدین صادقی در حالیکه از اجرای چهار نمایش در سال جدید خبر داد، از مدیران تئاتر انتظار دارد در این سال به تولید آثار فرهنگی و هنری حرفه‌ای بپردازند. 
این نویسنده و کارگردان تئاتر در گفت‌وگویی با ایسنا درباره درباره متون جدیدی که برای تولید و اجرا در سال ۹۸ مدنظر دارد، گفت: قصد دارم سه نمایش را در تماشاخانه «شانو» به روی صحنه ببرم. اولین نمایش با عنوان «در چشمان زن» نوشته خودم است که به شیوه ناهنجاری‌های جامعه امروز ما می‌پردازد و سرنوشت غم‌انگیز زنان، تنها را به تصویر می‌کشد.
او افزود: نمایش دیگری با نام «سکوتت برای کشتنم کافی است» را چند سال پیش نوشتم که به چهار شکل خشونت در جامعه امروز می‌پردازد. روخوانی این نمایشنامه را از قبل از عید شروع کردیم و نمایش سوم «آئینه آنتیگونه» ترجمه و بازنویسی اثری از یونان باستان است که به شجاعت دختران جوان می‌پردازد. برای این نمایش با ۲۰ نفر از بازیگران جوان مشغول تمرین هستیم.
این کارگردان تئاتر با بیان اینکه "قرار است نمایش بزرگی را هم برای سالن اصلی تئاتر شهر کارگردانی کنم" ادامه داد: این نمایش «سفرنامه آبجی مظفر» نام دارد که با یک گروه حرفه‌ای ان را کار می‌کنیم. این اثر طنزآمیز است و به رابطه هنر و قدرت در دوره قاجار می‌پردازد.
مدیر تماشاخانه "شانو" درباره برنامه‌های اجرایی این تماشاخانه در سال ۹۸ نیز گفت: قرارداد برنامه‌های اجرایی را تقریباً تا شهریورماه بستیم. گروه‌هایی آمدند و کارهایشان تأیید شده و به ترتیب آثارشان به نمایش درمی‌آید.
او افزود: از دیگر برنامه‌های "شانو" برگزاری جلسات درون‌گروهی برای گروه‌های جوان، کارگاه‌های آموزشی درباره رابطه روانشناسی و تئاتر، کلاس‌های بازیگری و نمایش تئاترهای بزرگ جهان و (از طریق فیلم‌هایی که داریم) و تجزیه تحلیل آن‌ها توسط خودم است.
صادقی در بخش دیگری از صحبت‌هایش درباره اولویت‌های کاری اداره کل هنرهای نمایشی در سال ۹۸ گفت: اولویت اصلی این اداره باید تولید باشد. در حال حاضر به مهم‌ترین چیزی که نیاز داریم تولید است. مسئولان نباید اجازه دهند تولید تئاتر به دست دلالان بیرون بیفتد تا کارهای بی ارزش اجرا کنند.
این نویسنده و کارگردان در پایان با تاکید بر اینکه "کمبود اساسی ما و آن چیزی که در آن ضرر کردیم، تولید آثار خوب حرفه‌ای و هنری است " افزود: من با کارهای تجاری با ساز و آواز و رقص و شوخی‌های نیش و غولی موافق نیستم. تولید تئاتر باید هنری و فرهنگی باشد، هنری قابل ستایش است که بتواند تحلیلی درست ارائه دهد و از باب محتوا و زیباشناسی به ارزش‌های فرهنگی دوران ما بیفزاید.
انتهای پیام
