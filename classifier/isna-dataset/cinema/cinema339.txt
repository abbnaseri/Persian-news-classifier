اکران «کارت پرواز» در گروه سینمایی هنر و تجربه
بهمن کامیار تهیه‌کننده فیلم سینمایی «کارت پرواز» به کارگردانی مهدی رحمانی از برطرف شدن مشکلات فیلم برای نمایش خبر داد و اعلام کرد «کارت پرواز» به زودی در گروه سینمایی هنر و تجربه اکران خواهد شد.
به گزارش ایسنا به نقل از مشاور رسانه‌ای فیلم، بهمن کامیار تهیه‌کننده فیلم سینمایی «کارت پرواز» ساخته مهدی رحمانی با اعلام اینکه این فیلم به زودی در گروه هنر و تجربه اکران می‌شود، گفت: پس از مصائبی که بر این فیلم از زمان جشنواره فیلم فجر تاکنون بر ما گذشته، اکنون در حال آماده‌سازی فیلم برای اکران در گروه هنر و تجربه هستیم تا هرچه زودتر «کارت پرواز» برای تماشای مخاطبان این اثر که مدت‌هاست جویای سرنوشت اکران فیلم هستند، آماده شود.
کامیار اضافه کرد: علاقه‌مندیم که تماشاگر فیلم را با آگاهی و بدون هیجان‌های کاذب که متاسفانه در فضای تبلیغات سینمایی رواج یافته است، برای دیدن انتخاب کند و به نتیجه بازخورد آن هم خوشبین هستیم.
فیلم سینمایی «کارت پرواز» که آخرین ساخته مهدی رحمانی است پیش از این در جشنواره‌های خارجی معتبری به نمایش درآمده و اکنون در حال آماده‌سازی برای اکران در سینمای ایران است.
در خلاصه داستان فیلم سینمایی «کارت پرواز» آمده است: ندا برای حل بحران مالی‌اش، تصمیم گرفته که با بلعیدن مواد مخدر به ترانزیت آن روی بیاورد، اما این کار برایش خطراتی در پی دارد.
منصور شهبازی، ندا جبرائیلی، محمدعلی نجفی، اصغر رفیعی جم، شیرین یزدانبخش، طلا معتضدی، علی کلانتری و امین قوامی بازیگران «کارت پرواز» هستند.
عوامل این فیلم عبارتند از: کارگردان: مهدی رحمانی، نویسنده: امیر عربی، مهدی رحمانی و بابک میرزاخانی، مدیرفیلمبرداری: محمد رسولی، تدوین: محمدرضا موئینی، آهنگساز: بابک میرزاخانی، طراح صحنه و لباس: ویدا روشنی، طراح گریم: محسن دارسنج، صدابردار: امیر نوبخت حقیقی، صداگذار: امیرحسین قاسمی، طراح جلوه‌های بصری: امیر سحرخیز، مدیر تولید: سعید شرفی‌کیا، مشاور رسانه‌ای: مریم قربانی‌نیا، تهیه‌کننده: مهدی رحمانی و بهمن کامیار.
انتهای پیام

