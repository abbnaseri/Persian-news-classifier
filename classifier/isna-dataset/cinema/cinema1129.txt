مستند «اِکسُدوس» بهمن کیارستمی به جشنواره «هات‌داکس» راه یافت
فیلم مستند بلند «اِکسُدوس» ساخته بهمن کیارستمی بیست و ششمین دوره جشنواره بین‌المللی فیلم مستند «هات‌داکس»، در اولین حضور بین‌المللی خود به بخش مسابقه جشنواره معتبر «هات‌داکس» کانادا راه یافت.


به گزارش ایسنا به نقل از روابط عمومی مرکز گسترش سینمای مستند و تجربی، بیست و ششمین دوره جشنواره بین‌المللی فیلم مستند «هات‌داکس» از ۵ تا ۱۵ اردیبهشت ۱۳۹۸ در شهر تورنتو کانادا برگزار می‌شود و مستند «اِکسُدوس» به کارگردانی و تهیه‌کنندگی بهمن کیارستمی، در بخش رسمی این رویداد بزرگ سینمای مستند جهان روی پرده خواهد رفت.
این فیلم همزمان برای کسب جایزه تماشاگران این جشنواره رقابت می‌کند.
جشنواره هات‌داکس مورد تایید آکادمی اسکار است و برنده‌ی بخش مسابقه بین‌الملل مستندهای بلند جشنواره، واجد شرکت در اسکار ۲۰۲۰ می‌شود.
لازم به ذکر است که پخش بین‌المللی مستند «اِکسُدوس» برعهده‌ی مرکز گسترش سینمای مستند و تجربی است.
جشنواره بین‌الملل فیلم مستند «هات‌داکس» کانادا، مهمترین و بزرگ‌ترین رویداد فیلم مستند و بازار فیلم در آمریکای شمالی است. این جشنواره که یکی از مهمترین مکان‌ها برای مشاهده و بحث پیرامون مستندهای برجسته سال است، برای ترویج و تولید فیلم مستند در جهان پایه‌گذاری شده و هر سال بیش از ۲۰۰ فیلم در این رویداد به نمایش گذاشته می‌شود و حدود ۲۰۰۰ مستندساز، تهیه‌کننده، خریدار و توزیع‌کننده فیلم مستند از سراسر جهان در جشنواره حضور پیدا می‌کنند.
 برای مستند «اِکسُدوس» سه نوبت نمایش در روزهای ۶، ۷، ۱۵ اردیبهشت‌ماه برنامه‌ریزی شده است.
این فیلم در اولین نمایش خود در دوازدهمین دوره جشنواره بین‌المللی فیلم مستند ایران «سینماحقیقت»، موفق به کسب جایزه بزرگ بخش مسابقه بین‌الملل این جشنواره شد.
موضوع «اِکسُدوس» درباره‌ی مرکز بازگشت مهاجران افغان است که توسط اداره اتباع خارجی وزارت کشور گردانده می‌شود. این مرکز مسئولیت ثبت‌نام و اعزام مهاجران افغان که بصورت غیرقانونی وارد ایران شده‌اند را برعهده دارد.


انتهای پیام
