چگونه رشد صنعت انیمیشن متوقف می‌شود؟
یک عضو هیئت انتخاب یازدهمین جشنواره بین المللی پویانمایی تهران معتقد است: موضوعی که می‌تواند پیشرفت صنعت انیمیشن را آهسته یا متوقف کند، نحوه سفارش و مدیریت تولید آثاری است که به صورت صنعتی و انبوه انجام می‌شود. 
بابک نکویی تهیه کننده و کارگردان انیمیشن در گفت‌وگو با ایسنا، درباره صنعت انیمیشن و پیشرفت آن گفت: اگر بخواهیم یک نگاه اجمالی به صنعت انیمیشن در ایران داشته باشیم، باید بگویم در این مدت انیمیشن ایران از جهت بهبود تکنیک و کیفت در مسیر درستی قدم برداشته است.
او افزود: در بخش هنری و غیر صنعتی نیز انیمیشن ایران همیشه فعال و تأثیرگذار بوده و هنرمندان مؤثر زیادی در این زمینه داشتیم اما در حوزه هنر_ صنعت، انیمیشن ایران آهسته ولی متداوم پیشرفت کرده است.
نکویی بیان کرد: موضوعی که می‌تواند این پیشرفت را آهسته یا متوقف کند، نحوه سفارش و مدیریت تولید آثاری است که به صورت صنعتی و انبوه انجام می‌شود. اگر سفارش دهندگان این حوزه هزینه تولید را خیلی پایین در نظر بگیرند و متناسب با رشد هزینه‌ها افزایش ندهند بی شک با افت شدید کیفیت در تولیدات انبوه انیمیشن روبرو خواهیم شد.
این انیماتور ادامه داد: این موضوعی است که باید نگران آن باشیم، مخصوصاً در این اوضاع اقتصادی چرا که تاکنون متولی تولید انیمیشن بخش خصوصی نبوده و کاملاً دولتی است. تا زمانی که انیمیشن صنعتی ایران نیاز به حمایت‌های دولتی و سفارش‌های دولتی دارد اگر قیمت‌ها تغییر چشمگیری نیابد با افت شدید کیفیت و تکنیک روبه‌رو خواهیم شد.
مدیر و مؤسس استودیو گنبد کبود با بیان اینکه " انیمیشن ایران در ده سال اخیر به شدت رو به پیشرفت بوده است" افزود: انیمیشن در سینما نسبت به ۱۰ سال قبل بسیار فعال‌تر بوده و تعدادی فیلم سینمایی در این بخش هر سال اکران می‌شوند و بعضی از آن‌ها در گیشه هم موفق هستند. اکنون تولید انیمیشن سینمایی در کنار فیلم زنده جدی‌تر شده و توانسته دو سیمرغ را ازآن خود کند. در جشنواره امسال نیز یک نماینده خوب برای بخش سینمایی داشتیم.
این تهیه کننده و کارگردان انیمیشن درباره آثاری که امسال در جشنواره پویانمایی حضور دارند، گفت: آثاری که در جشنواره امسال حضور دارند، بدون شک داورهای خارجی را هم تحت تأثیر قرار می‌دهند، چرا که سبک و سیاق و روایت خاص خود را دارند.
او با بیان اینکه "در بخش تبلیغاتی جشنواره آثار ایرانی عالی بودند اما در بخش تلویزیون آثار ایرانی کمی با آثار خارجی فاصله داشتند" افزود: کیفیت کارها در بخش دانشجویی نیز خوب بود، آثار دانشجوی خارجی مانند آثار فرانسه به بخش صنعتی و حرفه‌ای خیلی نزدیک بودند و حتی از بعضی آثار حرفه‌ای برخی کشورها کیفیت‌شان بالاتر بود.
نکویی ادامه داد: در کل کارهای دانشجویی بین‌الملل خصوصاً خارجی در کیفیت و محتوا خیلی بهتر از کارهای حرفه‌ای بودند. به گونه‌ای که در این جشنواره بیشتر انیمیشن‌های دانشجویی مرا تحت تأثیر خود قرار دادند. کارهای دانشجوی ایرانی هم خوب هستند اما با کارهای خارجی متفاوت هستند. نگاه دانشگاه‌های خارجی در سبک و سیاق، صنعتی‌اند و انیمیشن آنها جدید است، در عین حال در بیشتر دانشگاه‌های ما ساخت انیمیشن تجربی و انفرادی است و نمی‌توان این دو را با یکدیگر مقایسه کرد. با این حال کارهای دانشجویی ایرانی پیشرفت داشته‌اند.
او درباره این دوره از جشنواره پویانمایی گفت: جشنواره پویانمایی امسال، بخش‌های جانبی بیشتری را در خود جا داده و از لحاظ محتوایی حرفه‌ای‌تر شده است. معمولاً بخش‌های جانبی جشنواره‌ها هستند که آن جشنواره را تاثیرگذارتر می‌کنند. امسال جشنواره پویانمایی در مقایسه با دوره‌های گذشته با برنامه‌ریزی بهتر و متولیان و حمایت‌گران بیشتر و حجم بیشتر برنامه‌های جانبی برگزار شد.
نکویی افزود: در حوزه انیمیشن همچنان بخشی از بودجه‌هایمان باید تأمین شود تا بتوانیم یک سری کارها را انجام دهیم، چون متولی این کارها دولتی است. زمانیکه اوضاع اقتصادی خوب نیست، روی این ماجرا تأثیر می‌گذارد. بنابراین باید به سمت خصوصی‌سازی برویم و متولیان غیر دولتی پیدا کنیم تا حوزه انیمیشن را گسترش دهیم.
انتهای پیام
