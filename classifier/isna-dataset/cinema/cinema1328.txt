درخشش «کتاب سبز» در گیشه پس از اسکار
فیلم «کتاب سبز» به بالاترین فروش فیلم‌های برنده اسکار بهترین فیلم در گیشه سینماهای آمریکا در ۸ سال اخیر دست بافت. 
به گزارش ایسنا به نقل از هالیوود ریپورتر، «کتاب سبز» ساخته «پیتر فارلی» پس از کسب سه جایزه بهترین فیلم، بازیگر نقش اصلی مرد و بهترین فیلمنامه اصلی از نود و یکمین دوره جوایز سینمایی اسکار، در گیشه سینماهای آمریکا نیز عملکرد موفقی داشت و از تاریخ اول تا سوم مارس ۴.۷ میلیون دلار از محل ۲۶۴۱ سالن سینما فروخت.
این بالاترین فروشی است که در ۸ سال اخیر یک فیلم پس از کسب اسکار در گیشه سینماهای آمریکا به دست می‌آورد.
پیش از این و در سال ۲۰۱۱ فیلم «سخنرانی پادشاه» پس از کسب اسکار بهترین فیلم توانسته بود ۶.۲ میلیون دلار از ۲۳۸۶ سالن سینما به دست آورد، این در حالی است که سال گذشته فیلم «شکل آب» در اولین آخر هفته پس از دریافت اسکار بهترین فیلم، تنها ۲.۳ میلیون دلار فروخت. فیلم «مهتاب» برنده دو سال پیش نیز فروشی در همین حد ثبت کرده بود.
پیش‌تر نیز فیلم‌های «اسپاتلایت»، «بردمن»، «دوازده سال بردگی» و «آرگو» نیز حدود ۲ میلیون دلار در اولین آخر هفته پس از برگزاری مراسم اسکار فروش داشتند. فیلم «هنرمند» برنده اسکار ۲۰۱۲ نیز حدود ۳.۶ میلیون دلار فروش را در اولین آخر هفته اکران پس از اسکار به خود اختصاص داده بود.
«کتاب سبز» که ۱۶ هفته از اکرانش در آمریکا می‌گذرد تاکنون ۷۵.۹ میلیون دلار فروخته است که بالاترین فروش فیلم‌های برنده اسکار (پس از فروش ۱۳۶ میلیون دلاری آرگو) در گیشه آمریکا در ۷ سال اخیر است.
این فیلم پس از کسب اسکار بهترین فیلم در گیشه بین‌الملل نیز فروش خوبی شامل ۷۱.۱ میلیون دلار در چین رقم زده و تا به امروز جمع فروش خارجی خود را به ۱۱۲ میلیون دلار رسانده است. فروش جهانی (فروش آمریکا + فروش بین‌المللی) فیلم «کتاب سبز» اکنون ۱۸۸ میلیون دلار است.
داستان «کتاب سبز» درباره «دان شیرلی» موسیقیدان کلاسیک با بازی «ماهرشالا علی» است که همراه با راننده ایتالیایی-آمریکایی (با نقش‌آفرنی ویگو مورتنسن) سفری جاده‌ای را در دهه ۱۹۶۰ میلادی آغاز می‌کنند.
انتهای پیام
