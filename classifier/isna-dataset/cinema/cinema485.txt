یک گزارش رسمی از چتر سینمای ایران در کن
برپایی چتر سینمای ایران در بازار هفتاد و دومین جشنواره فیلم کن، بستر مناسبی برای حمایت از بخش‌های فعال در زمینه عرضه بین‌المللی فیلم‌های ایرانی فراهم آورده است.
به گزارش ایسنا به نقل از روابط عمومی بنیاد سینمایی فارابی، به رسم سال‌های گذشته، چتر سینمایی ایران در بازار جشنواره فیلم کن برپا شده است که در این دوره از بازار کن، علاوه بر نمایندگان بنیاد سینمایی فارابی، جشنواره جهانی فیلم فجر و جشنواره بین‌المللی فیلم‌های کودکان و نوجوانان اصفهان، شرکت‌هایی از بخش خصوصی همچون «Persia Film Distribution»، «AI Film Pro »، الی ایمیج «Eli Image»، ایرایماژ«Irimage»، کانون پرورش فکری کودک و نوجوانان، هنر هفتم و هنر اول نیز به عنوان نمایندگان ایرانی به نمایش و عرضه تولیدات سینمای ایران پرداخته‌اند.
همچنین، در روزهای نخستین بازار، کتابچه آثار منتخب سینمای ایران در سال ۲۰۱۹ که به همت بنیاد سینمایی فارابی و به منظور معرفی و تبلیغ سینمای ایران و ارایه مشخصات شرکت‌های تولید و توزیع کننده ایرانی تهیه شده بود، در بازار عرضه شد.
نمایندگان بنیاد سینمایی فارابی در این دوره از بازار جشنواره فیلم کن، با «ژروم پییارد» رئیس بازار و «ماود امسون» مدیر اجرایی بازار فیلم کن دیدار داشتند و درباره حضور پررنگ تر سینمای ایران در جشنواره و بازار، عرضه تجاری محصولات ایرانی، ارزیابی در خصوص آینده بازار فیلم به شکل کلی و به صورت خاص آینده بازار فیلم کن و دعوت برای حضور در سی و دومین جشنواره بین‌المللی فیلم‌های کودکان و نوجوانان اصفهان گفت‌وگو شد.
همچنین نمایندگان بنیاد فارابی در این دوره از بازار، به منظور بحث و تبادل نظر با دست‌اندرکاران حرفه‌ای و بازاریابی محصولات سمعی و بصری سینمای ایران، با روسا و نمایندگان جشنواره‌های سائوپائولو برزیل، جیفونی ایتالیا، جشنواره فیلم کودک برلین، جشنواره فیلم شیکاگو، پالم اسپرینگ، رییس جشنواره تالین کشور استونی، جشنواره فیلم توکیو، شرکت فیلم تایگر چین، نمایندگان جشنواره والو دولی، پخش کننده‌های فیلم‌های ایرانی در چین، شرکت هاتونگ، شرکت کالچر اند وست من هلدینگ، مرکز فیلم دوحه، شرکت‌های خریدار فیلم‌ها برای ایرلاین‌ها، جشنواره کودک شینگل، سینه کید، نمایندگان جشنواره و بازار فیلم ونیز، جشنواره و بازار فیلم برلین، جشنواره فیلم مسکو، مسئول برنامه‌ریزی جشنواره فیلم لوکارنو و تهیه‌کنندگانی از اسپانیا و پاکستان دیدار و گفت‌وگو کردند.
بازار فیلم کن به عنوان یکی از بزرگترین بازارهای سینمایی اروپا و جهان، امسال شصتمین سال برگزاری خود را از ۲۴ اردیبهشت تا ۴ خرداد (۱۴ تا ۲۵ می) به صورت موازی با هفتاد و دومین جشنواره فیلم کن برگزار می‌کند.
انتهای پیام
