اختصاص سانس فوق‌العاده بعد از افطار برای «غول بابا» 
محبوبه پاداش می‌گوید: استقبال تماشاگران در ماه رمضان نسبت به ماه‌های دیگر کمتر است، بر همین اساس ما با تالار هنر صحبت‌هایی کردیم تا آخر هفته‌ها سانس فوق‌العاده برای بعد از افطار داشته باشیم.
این روزها نمایش عروسکی «غول بابا» به نویسندگی مهدی سیم ریز و کارگردانی محبوبه پاداش و مهدی سیم ریز هر روز به جز شنبه‌ها در ساعت ۱۹:۱۵ در تالار هنر روی صحنه می‌رود.
این نمایش را یک گروه مشهدی اجرا می‌کنند که در هفدهمین جشنواره بین‌المللی نمایش عروسکی تهران (مبارک) نیز حضور داشتند و حالا یک اجرای عمومی در تهران را تجربه می‌کنند.
محبوبه پاداش در گفت‌وگویی با ایسنا درباره موضوع این نمایش عروسکی گفت: این نمایش یک اقتباس ایرانی و خراسانی از داستان "جک و لوبیای سحرآمیز" است. در این نمایش مادری هر شب داستان "جک و لوبیای سحرآمیز" را برای فرزند خود تعریف می‌کند اما پسر بچه همیشه دوست دارد پایان این قصه را عوض کند و غول قصه زنده بماند.
این کارگردان درباره استقبال تماشاگران از نمایش «غول بابا» گفت: استقبال تماشاگران در ماه رمضان نسبت به ماه‌های دیگر کمتر است اما تماشاگران این نمایش با دیدن آن برای کار تبلیغ می‌کنند. در عین حال در مشهد از «غول بابا» استقبال بیشتری شد.
وی افزود: علاوه بر تبلیغات تماشاگران ما هم با تالار هنر صحبت‌هایی کردیم تا آخر هفته‌ها سانس فوق‌العاده برای بعد از افطار داشته باشیم.
این کارگردان درباره دلیل اجرا در ماه رمضان گفت: از ما در جشنواره مبارک دعوت شد که در تهران هم اجرا داشته باشیم و یکی دو بار هم تایم اجرا برایمان اختصاص دادند اما بچه‌های گروه پر مشغله بودند، اما در ماه رمضان زمان اجراهای نمایش در مشهد سبک‌تر است، بر همین اساس ما تصمیم گرفتیم اجرای تهران را هم امتحان کنیم.
پاداش درباره وضعیت تئاتر کودک در مشهد نیز توضیح داد: در مشهد هم از تئاتر بزرگسال و هم از تئاتر کودک به خوبی استقبال می‌شود. برای مثال نمایش «غول بابا» امسال در جشنواره بهار که نوروز برگزار شد، در سه سانس اجرا شد و مردم به خوبی استقبال کردند. تماشاچی‌های مشهدی روزهای تعطیل خود را هم به دیدن نمایش اختصاص می‌دهند.
او در ادامه با اینکه "در مشهد کمبود امکاناتی برای اجراهای تئاتر کودک نداریم" بیان کرد: تنها کمبود ما تالار تخصصی کودک مانند تالار هنر است که البته مسئولین و شهرداری به ما قول داده‌اند چنین سالنی برای تئاتر کودک اختصاص دهند.
پاداش در پایان خاطرنشان کرد: من کار تخصصی عروسکی انجام می‌دهم و در حال حاضر در حال تولید کار جدید هستم. تلاشم بر این است که در جشنواره بعدی "مبارک" هم شرکت کنیم.
به گفته کارگردان «غول بابا»، این نمایش تا دوم خرداد اجرا می‌شود و بعد از شب‌های احیا (۱۶ خرداد) دوباره روی صحنه می‌رود.
مینا قهرمانی، فاطمه شیرزاده و زهرا ناوشکی بازیگران نمایش «غول بابا» و سحر حسن زاده، لیلا بحری، وحید حمیدزاده و سحر دستمرد، مهدی وحیدی و هانیه بنکداران بازی دهندگان عروسک‌ها هستند.
دیگر عوامل این نمایش عبارتند از: مجتبی ذبیحی: تهیه کننده، فرشته ابراهیمی: طراح و ساخت عروسک، داوود شیخ: آهنگساز، مهدی سیم ریز: طراح صحنه، فاطمه شیرزاده: طراح پوستر و بروشور و ریحانه مطهری: روابط عمومی.



انتهای پیام
