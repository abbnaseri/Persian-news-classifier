قطعا استقبال از «لانه خرگوش» بیشتر می‌شد اگر ... 
مهدی صباغی معتقد است: با توجه به شرایط و ماه مبارک رمضان استقبال از «لانه خرگوش» خوب بوده اما اگر این نمایش در زمان بهتر اجرا می‌شد و فرصت بیشتری برای تبلیغات بود، قطعاً استقبال بیشتری از آن می‌شد. 
«لانه خرگوش» نوشته دیوید لیندزی ابر و به دراماتورژی و کارگردانی مهدی صباغی اجرای عمومی خود را از ۱۹ اردیبهشت ماه در سالن سایه مجموعه تئاترشهر آغاز کرده است.
نمایش «لانه خرگوش» با نگاهی به ترجمه مرجان موسوی کوشا اجرا می‌شود و معصومه رحمانی، شیرین اسماعیلی، مهدی صباغی و مانی رحمانی در آن بازی می‌کنند.
کارگردان این اثر در گفت‌وگویی با ایسنا، درباره نمایش‌اش گفت: «لانه خرگوش» در دسته تراژدی مدرن طبقه‌بندی می‌شود. یک نمایش معاصر است و فضای رئالیستی دارد، این نمایش خیلی امروزی است و در هر جغرافیایی می‌تواند مصداق پیدا کند و هر بیننده با آن همزاد پنداری کند.
او افزود: تم اجتماعی «لانه خرگوش» برای من خیلی قابل اهمیت بود. این مسئله می‌تواند گریبان‌گیر هرکسی شود. موضوع کلی این نمایش درباره خانواده‌ای است که به تازگی فرزند چهار ساله خود را از دست دادند.
صباغی درباره علت اجرای نمایش‌اش در ماه رمضان گفت: از شش ماه پیش به من قول داده شد که سالنی برای اجرا «لانه خرگوش» اختصاص دهند، اما این اتفاق نیفتاد و بیست و چند روز قبل از شروع اجرای ما، امکان اجرا در سالن سایه تئاترشهر به وجود آمد.
او ادامه داد: برای اینکه تضمینی برای اختصاص یافتن دوباره یک سالن نمایش برای اجرای «لانه خرگوش» وجود نداشت، ما همین زمان‌بندی را پذیرفتیم. همین اتفاق موجب شد ما دو تا از بازیگران خود را که از ابتدا با آن‌ها تمرین کرده بودیم، از دست دهیم و دو بازیگر جدید به گروه نمایشی ما پیوستند.
این کارگردان تئاتر درباره استقبال تماشاگران از نمایش «لانه خرگوش» گفت: با توجه به شرایط و ماه رمضان استقبال از «لانه خرگوش» خوب بوده اما اگر این نمایش در زمان بهتر اجرا می‌شد و فرصت بیشتری برای تبلیغات بود، قطعاً استقبال بیشتری می‌شد.
صباغی با بیان اینکه "فرصت محدودی برای تبلیغات «لانه خرگوش» داشتیم" افزود: ما در این مدت محدود با ساختن تیزر و پوستر در فضای مجازی سعی کردیم برای این نمایش تبلیغات کنیم. اما با توجه به اینکه این نمایش با بودجه شخصی تولید شده و کمک هزینه‌ای هنوز برای آن تعیین نشده است، تبلیغات محیطی که هزینه‌بر هم هستند، برای آن انجام نشده است. تبلیغات نمایش‌هایی مانند نمایش من از طریق خود تماشاگران اتفاق می‌افتد.
ماریا حاجیها طراح گریم، رضا خضرایی طراح نور، مسعود شامی مدیر اجرا، آرمان اسماعیلی دستیار کارگردان، الهه انصاری منشی صحنه، امید جمشیدپور مدیر صحنه، مهدی عمادی عکاس، امین میری ساخت تیزر و سمیرامیس محمدی روابط عمومی و مشاور امور رسانه این نمایش هستند.
نمایش «لانه خرگوش» هرروز به جز روزهای شنبه ساعت ۲۰:۴۵ به مدت زمان ۷۵ دقیقه در سالن سایه مجموعه تئاتر شهر اجرا می‌شود.


انتهای پیام
