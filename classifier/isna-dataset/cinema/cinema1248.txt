رخشان بنی‌اعتماد با «نرگس» به خانه سینما می‌رود
کانون فیلم خانه سینما در آخرین جلسه خود در سال جاری، فیلم «نرگس» ساخته رخشان بنی اعتماد را به نمایش می گذارد.
به گزارش ایسنا، در این برنامه، نسخه ترمیم شده فیلم با کیفیت بسیار خوب صدا و تصویر به نمایش درمی آید و پس از آن هم نشستی با حضور رخشان بنی اعتماد، مهرزاد دانش و ناصر صفاریان (دبیر کانون فیلم) برگزار می‌شود.
این جلسه در تاریخ سه شنبه، ۲۱ اسفندماه، راس ساعت ۱۸ در سالن سیف الله داد خانه سینما برگزار می‌شود و استفاده از این برنامه برای همه علاقه‌مندان، آزاد و رایگان است.
«نرگس» محصول سال ۱۳۷۰ و چهارمین فیلم بلند رخشان بنی اعتماد است که فیلم نامه آن توسط او و فریدون جیرانی به طور مشترک نوشته شده است.
فریماه فرجامی، ابوالفضل پورعرب و عاطفه رضوی، بازیگران اصلی فیلم هستند و از دیگر بازیگران می‌توان به رضا کرم رضایی، باران کوثری و حشمت الله آرمیده اشاره کرد. حسین جعفریان مدیر فیلم برداری بوده، شیرین وحیدی تدوین را انجام داده، صدابرداری بر عهده پرویز آبنار بوده و محمدرضا علیقلی موسیقی فیلم را ساخته است.
سیمرغ بلورین بهترین کارگردانی و بهترین موسیقی متن، دیپلم افتخار بهترین فیلم برداری و تقدیر از بازی فریماه فرجامی و صدابرداری پرویزآبنار، دستاورد نمایش «نرگس» در دهمین جشنواره فیلم فجر در سال ۱۳۷۰ بوده است.
در خلاصه داستان فیلم چنین آمده: آفاق باجوانی به نام عادل زندگی می‌کند. آفاق ازکودکی، عادل را بزرگ کرده و بعد به ناچار به عقد او درآمده است. آن دو از طریق دزدی گذران می‌کنند. عادل با دختر جوانی که خانواده فقیری دارد، آشنا می‌شود و به او دل می‌بندد. آفاق برای آنکه امکان ازدواج آن دو را فراهم کند، خود را مادر عادل معرفی می‌کند. نرگس و عادل ازدواج می‌کنند و عادل درجریان یک سرقت دستگیر می‌شود. پس از آزاد شدن عادل و برملا شدن راز او، آفاق عادل را تحریک می‌کند که به همراه مال‌خری به نام یعقوب دست به یک دزدی کلان بزنند و با پول آن در شهری دیگر زندگی کنند. یعقوب دستگیر می‌شود اما عادل و آفاق می‌گریزند.



انتهای پیام
