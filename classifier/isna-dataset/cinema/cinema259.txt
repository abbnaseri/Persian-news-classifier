دفاع «خاکسار» از کارش در فیلم «ما همه با هم هستیم»
طراح جلوه‌های ویژه کامپیوتری فیلم «ما همه با هم هستیم» با تاکید بر اینکه آنچه در این فیلم انجام شده را قابل دفاع می‌داند، گفت: لازم است کارگردان‌های سینمای ایران دانش خود را در زمینه تکنولوژی به‌روز کنند تا اتفاقات بهتری در تولید فیلم‌ها رقم بخورد. 
بهنام خاکسار در پی اظهارات کمال تبریزی در ایسنا درباره دلیل نرسیدن فیلم «ما همه با هم هستیم» به جشنواره‌های ملی و جهانی فجر که آن را به عملکرد بخش جلوه‌های ویژه کامپیوتری نسبت داده بود و اینکه بخاطر ضعف‌هایی در این مورد، بخش‌هایی از فیلم حذف شده‌اند با دفاع از کارش در این پروژه سینمایی توضیحاتی را ارائه کرد.
او در گفت‌وگو با ایسنا با اشاره به سابقه همکاری‌اش با کمال تبریزی و احترامی که برای این فیلمساز قائل است، بیان کرد: من از ۱۰ سال قبل با آقای تبریزی شروع به کار کردم و اولین تجربه‌ام سریال «سرزمین کهن» بود که در دو فاز انجام شد و بعد به «طبقه حساس»، «امکان مینا» و «ما همه باهم هستیم» رسیدیم. وقتی بحث ساخت فیلم «ما همه با هم هستیم» مطرح شد ابتدا پلان سقوط هواپیما از مواردی بود که باید روی آن‌ها کار می‌شد و من هم استوری‌بورد آن‌ها را با یکی از همکارانم آماده کردم و بر همین اساس دکوپاژ آقای تبریزی معلوم شد و اینکه قرار است چه کاری انجام دهند. بعد از آن قراردادی برای همکاری بسته شد که با توجه به بالا بودن هزینه‌های تکنولوژی در این حوزه به نظرم منطقی بود، اما فیلمبرداری که جلوتر رفت به دلیل قدیمی بودن هواپیما یکسری کارها باید با پرده کروماکی انجام می‌شد مثل پنجره‌های هواپیما و کابین خلبان. به این ترتیب فیلم از ابتدا تا انتها تقریباً به جز چند سکانس همه ویژوال‌افکت است و بر همین اساس قرارداد را طبق پلان سقوط و کروماکی تغییر دادیم.
او با بیان اینکه در سینمای دنیا گران‌ترین بخش در پس‌تولید فیلم، ویژوال‌افکت است افزود: جالب است که در سینمای ایران خیلی‌ها فکر می‌کنند با ویژوال‌افکت می‌توانند فیلم را ارزان‌تر تمام کنند در حالی که ما در این فیلم ۵۰ دقیقه کروماکی هواپیما داشتیم و از شهریور سال قبل تا نیمه اردیبهشت امسال، پنج نفر بی وقفه کار کردیم تا کار به ثمر برسد اما متأسفم که دوستان متوجه آنچه انجام شد نبودند و مدام تاکید می‌کردند که دیر شده و باید به جشنواره برسیم در صورتی که چنین کاری در همه جای دنیا در مدت زمانی طولانی‌تر انجام می‌شود.
خاکسار گفت: یک بار آقای تبریزی و همکاران دیگرشان گفتند برایشان چندان اصل نیست که فیلم در جشنواره باشد، اما اگر بخواهند اکران عید را بگیرند باید فیلم در جشنواره فجر باشد و این یعنی اینکه کار مستلزم صرف وقت، نیرو و هزینه بیشتر است و چون پیگیری دیگری نشد من هم با همان شرایط جلو رفتم که در نهایت فیلم فرصت اکران در جشنواره را از دست داد.
وی یادآوری کرد: بعد از مدتی که از انجام کار می‌گذشت آقای تبریزی گفتند اگر کار خوب نشد آن را به کمپانی‌های خارجی می‌دهند و من هم از طریق دوستانی که در چند کمپانی درجه سه و چهار داشتم قیمت گرفتم و نتیجه‌اش این بود که آن‌ها برای همان کاری که ما انجام داده بودیم، با یک برنامه‌ریزی زمانی و تعداد نیروی مشخص بین ۸۰۰ هزار تا یک میلیون دلار دستمزد می‌گرفتند. وقتی این قیمت را گفتم دوستان بسیار تعجب کردند و بعد از آن دیگر خبری نشد و ما هم با سرعت بیشتر و شبانه‌روزی کار را دنبال کردیم در حالی که در سینمای روز دنیا چنین کارهایی با دقت، هزینه بالا، نیروی زیاد و به کندی انجام می‌شود.
او با اشاره به فیلم «جنگ برای سیاره میمون‌ها» که پنج کمپانی با حدود ۷۰۰ نفر به مدت دو سال روی آن کار می‌کردند گفت: آیا در سینمای ایران چنین چیزی پذیرفتنی است که برای پروژه‌ای این طور هزینه شود؟ به نظرم کار کردن در شرایطی که سینماگران در زمینه ویژوال‌افکت اطلاعات کافی ندارند واقعاً سخت است و همین می‌شود که وقتی قیمت یک کمپانی درجه چندم را می‌شنوند تعجب می‌کنند. چون در اینجا تصور بر این است که برای ارزان شدن کار سراغ ویژوال‌افکت می‌روند، به همین دلیل برای من سوال است که اگر سینمای ایران بخواهد به سمت مدرنیته برود با این دیدگاه‌ها می‌تواند پیشرفت کند؟ آیا کارگردان‌های مطرح سینمای ایران آنقدر که ما در بخش‌های تکنولوژی به دنبال به‌روز کردن خود هستیم نباید خود را به روز کنند و بدانند چه پروسه‌ای در این زمینه طی می‌شود؟
خاکسار بیان کرد: فیلم «ما همه با هم هستیم» در شرایطی اکران شده که تازه باید روتوش می‌شد تا جنبه‌های هنری آن بررسی و بازنگری شود و نمی‌دانم اگر قرار بود من چنین چیزی را در سینما و برای این فیلم مطرح کنم کسی می‌پذیرفت که زمان بیشتری برای تکمیل کار لازم است؟ تمام این‌ها در حالی است که در کارنامه کاری‌ام آثاری بوده که با توجه به همراهی، همکاری و درایت فیلمساز و گروه تولید در فرصت کافی چنان کاری انجام شده که اصلاً کسی متوجه وجود ویژوال‌افکت در آن‌ها نشده و هیچ وقت هم جایزه‌ای برایشان نگرفته‌ام مثل فیلم «عصر روز دهم» مجتبی راعی، اما برعکس هر کدام که گل درشت بوده بخاطر سرعت و ضرب‌الاجل اتفاق افتاده است.
او در پایان گفت: با این حال در جلسه‌ای که با آقای میرکریمی (تهیه‌کننده فیلم) هم داشتم وقتی علت عقب بودن کار را پرسیدند توضیحات من را پذیرفتند و گفتم اگر سرعت می‌خواهند باید ۳۰ تا ۳۵ نفر نیرو اضافه شوند. اما در نهایت هر چه شد به نظرم آنچه در فیلم «ما همه با هم هستیم» دیده می‌شود قابل دفاع است یعنی من به شدت از آن دفاع می‌کنم و از نتیجه راضی هستم.
انتهای پیام
