روایت سعید ابوطالب از "یک تصمیم مهم" در سینما 
سعید ابوطالب درباره انتشار بودجه سازمان سینمایی و زیرمجموعه‌هایش در جهت شفاف سازی گفت: بودجه سازمان سینمایی در بخش کمک‌های فرهنگی بودجه عمومی کشور قرار می‌گیرد، دستگاه‌های فرهنگی دیگر کشور هم در مجموع مبالغ بسیار هنگفت‌تری از این مبلغ دریافت می‌کنند اما اغلب آنها پاسخگوی عملکرد و نحوه هزینه کرد خود نیستند.
این کارشناس فرهنگی به ایسنا ادامه داد: انتشار مبلغ بودجه سازمان سینمایی و زیرمجموعه‌های آن یک کار ارزشمند و درخور ستایش است که حتماً باید سرلوحه‌ی بقیه دستگاه‌های فرهنگی و غیر فرهنگی هم قرار بگیرد و شاید این تصمیم درست و دقیق به واسطه سابقه طولانی مدت حسین انتظامی در حوزه رسانه و خبر بوده باشد که باید به فال نیک گرفت.
سعید ابوطالب خاطرنشان کرد: نکته مهم دیگر این است که وعده داده‌اند در صورت عدم تخصیص همه این بودجه که اغلب اتفاق می‌افتد، یعنی همه بودجه مصوب تا پایان سال در اختیار سازمان مربوطه قرار نمی‌گیرد و سهم بودجه شهرستان‌ها کم نمی‌شود. این تصمیم در مجموع مهم است چون در همه ادوار گذشته، مبلغ بسیار زیادی از بودجه این سازمان در جلسات خصوصی و با سلیقه و ارتباطات گاه غیر حرفه‌ای مدیران، توزیع و تخصیص داده می‌شد و نتایج آن گاه تولید آثار پر هزینه، کم بهره، کم مخاطب و کم ارزش می‌شد که امیدواریم در زمان تصدی آقای انتظامی که آدم خوش سابقه و بسیار باهوشی است این روال تصحیح شود.
وی ادامه داد: نکته مهم‌تر اینکه در یک برنامه‌ریزی بلند مدت‌تر این سازمان باید بتواند منابع در آمدی تازه‌ای تعریف کند و در بودجه‌های سالیانه به هیئت دولت پیشنهاد بدهد تا در ردیف‌های بودجه سال آتی گنجانده شود، این امر موجب می‌شود سهم بودجه سازمان سینمایی از محل درآمدهای اختصاصی افزایش یابد و این همان اتفاقی است که سینمای کشور به آن نیاز دارد یعنی ایجاد یک چرخه بزرگ‌تر اقتصادی که هم می‌تواند به توسعه زیرساخت‌های سینما کمک کند که واقعاً نسبت به بسیاری کشورهای توسعه یافته که خود حتی صاحب سینما به معنی صاحب سبک و زبان سینمای خاص مثل ایران نیستند، فاصله زیادی داریم هم به افزایش کیفیت و کمیت محصولات سینمایی کمک می‌کند.
ابوطالب یادآور شد: یکی دیگر از محل های درآمدهای اختصاصی می‌تواند تولید آثار مشترک با کشورهای منطقه، هند، آسیای شرقی و حتی اروپا باشد و به دست آوردن بخشی از بازار سینما و تلویزیون‌های این کشورها که گردش‌های مالی بسیار بزرگی در بخش سینما و مدیا دارند که تا به امروز دامنه بزرگ فرهنگی ایران این بستر را ایجاد کرده است و باید از آن بهره برد. نکته مهم‌تری که بنظرم می‌رسد، می‌تواند در مجموع کشور را لااقل در حوزه فرهنگ و حتی اقتصاد فرهنگ از حصر و محاصره فعلی که توسط آمریکایی‌ها و دشمنان ما ایجاد شده نجات دهد؛ استفاده از ظرفیت و پتانسیل ایرانیان خارج از کشور در حوزه سرمایه گذاری در بخش فرهنگ و سینماست.
وی افزود: من بواسطه تجربه و فعالیت‌های قبلی خود عرض می‌کنم که ایرانیان وطن دوست بسیاری در اقصی نقاط دنیا زندگی می‌کنند که تمایل دارند در حوزه سینما که از نظر اقتصادی بخش زود بازده‌ای است، سرمایه‌گذاری کنند و این امر نیازمند ایجاد بستر اطمینان بخش برای ایشان است که حتماً باید بصورت مستقیم از سوی بخش های غیر دولتی انجام گیرد و البته سازمان سینمایی در این حوزه ورود حاکمیتی و نظارتی داشته باشد اما کار را به افراد و بخش های خصوصی بسپارد.
انتهای پیام
