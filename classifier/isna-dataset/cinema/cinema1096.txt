اعلام اسامی بخش «مروری بر آثار سینمای چین» جشنواره‌ی جهانی فجر
۶ فیلم از آثار بخش «مروری بر آثار سینمای چین» سی و هفتمین جشنواره جهانی فیلم فجر معرفی شدند.
به گزارش ایسنا به نقل از ستاد خبری سی و هفتمین جشنواره جهانی فیلم فجر، 6 فیلم «گل‌های سرخ و برگ‌های سبز» ساخته میائومیائو لیو، «معمای حضور» ساخته سونگ ون، «عکاس» ساخته وی ژانگ، «آخرین وداع» ساخته لینا وانگ، «دوست عزیز من» ساخته یانگ پینگ دائو، «قدح بنوش» ساخته سونتار گیال در بخش «مروری بر آثار سینمای چین» سی و هفتمین جشنواره جهانی فیلم فجر به نمایش درخواهد آمد. دیگر فیلم‌های این بخش متعاقبا اعلام خواهند شد.
فیلم سینمایی «گل‌های سرخ و برگ‌های سبز»Red Flowers and Green Leaves (2018)  ششمین کار بلند میائومیائو لیو است. او تدوینگر آثاری مهم همچون «ضیافت» (2006، برداشتی آزاد از هملت شکسپیر) و «شیپور عقب نشینی» (2007) ساخته ژیائوگنگ فنگ است که به همراه ژانگ ییمو و چن کایگه از کارگردانان نسل پنجم چین به شمار می رود. این فیلم در جشنواره پینگ یائو جایزه فیلم منتخب را دریافت کرده است.
در خلاصه داستان این فیلم آمده است: در روستایی مسلمان‌نشین در چین خانواده‌ای برای پسرشان ازدواجی را ترتیب می دهند و پسر در راه آشنایی با عروس به اسراری از بزرگان خانواده پی می‌برد.
فیلم سینمایی «معمای حضور» The Enigma of Arrival (2018) اولین فیلم بلند سونگ ون، دبیر یکی از جشنواره‌های مستقل سینمای چین است که قبلا در مقام بازیگر فعالیت داشته است.
در خلاصه داستان این فیلم آمده است: پس از گم شدن یک نفر از گروهی دوستانه، آنان دیگر یکدیگر را ندیده اند و اینک باز در کنار هم جمع شده‌اند... این فیلم برای نخستین بار در جشنواره بین المللی فیلم بوسان به نمایش در آمده است.
فیلم سینمایی «عکاس» The Photographer (2018) به کارگردانی وی ژانگ هفتمین فیلم بلند کارگردانی است که تاکنون آثارش در جشنواره‌های جهانی مونترال و فجر و جشنواره‌های اجتماعی نیویورک و کودک چین صاحب جوایزی ارزشمند شده‌اند.
در این فیلم وی ژانگ چهار دهه از زندگی یک عکاس را در ارتباط با خانواده و جامعه اش تصویر می کند؛ چهار دهه‌ای که چین با تحولاتی بزرگ و شگرف به لحاظ فن آوری، سبک زندگی و درآمد سرانه روبرو می‌شود.
برای بازگویی این تحول، کارگردان به همراه گروهی نویسنده فیلمنامه را هفده بار بازنویسی کرده و شهروندان معمولی را در بزنگاه‌های تاریخی به تصویر کشیده اند.
فیلم سینمایی «آخرین وداع» A First Farewell 2018) به کارگردانی لینا وانگ در بخش کودک و نوجوان (نسل ها) در جشنواره بین المللی فیلم برلین حضور داشته و جایزه خرس بلورین این بخش و جایزه ویژه داوران را دریافت کرده است. این فیلم همچنین جایزه بهترین فیلم آسیایی از جشنواره بین المللی فیلم توکیو را از آن خود کرده و در بخش مسابقه جشنواره هنگ کنگ نیز حضور داشته است.
در خلاصه داستان این فیلم آمده است: در روستایی مسلمان نشین در چین، عیسی از مادرش که بر اثر مننژیت گنگ و ناشنوا شده است، نگهداری می‌کند. او به خاطر مادر مجبور به کوچ به شهر می شود و باید به مدرسه چینی برود و زبان چینی بیاموزد...
فیلم سینمایی «دوست عزیز من» My Dear Friend (2019) ساخته یانگ پینگ دائو است و در جشنواره بوسان و پینگ یائو شرکت داشته است.
پینگ دائو برای ساخت فیلم مستند «رود زندگی» در مجامع جهانی شهرت دارد و نخستین فیلم بلند داستانی خود با عنوان «دوست عزیز من» را در سال جاری کارگردانی کرده است.
در این فیلم دختری شهری به جستجوی نامزد گمشده اش به روستایی در جنوب چین می‌رود و با زوجی پیر که پدربزرگ و مادربزرگِ دوست او هستند ملاقات می کند. او در جریان این سفر، حقایقی را درک می کند و درمی یابد تاریخ می تواند تکرار شود.
فیلم سینمایی «قدح بنوش» Ala Changso (2018) سومین ساخته سونتار گیال در مقام کارگردان است که در جشنواره هاینن چین برنده جایزه ویژه هنرمند جوان شده و در جشنواره بین المللی شانگهای جایزه بزرگ هیات داوران و جایزه بهترین فیلمنامه را دریافت کرده است. این فیلم همچنین در جشنواره آسیا پاسیفیک حضور داشته است.
فیلم «قدح بنوش» روایتگر زندگی زنی بیمار است که برای سفر زیارتی به لهاسا می رود و در طول راه رازهای گذشته‌اش آشکار می شود.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام 


