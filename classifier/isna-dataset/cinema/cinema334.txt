تدارک کارگردان «تابستان داغ» برای ساخت فیلم یک قاتل زنجیره‌ای
ابراهیم ایرج‌زاد با اعلام این خبر که در حال انجام مراحل پیش تولید دومین فیلم سینمایی‌اش به نام «عنکبوت» است، درباره سیکل اداری صدور مجوزهای لازم برای تولید یک اثر گفت: باید پروتکل مشخصی برای صدور پروانه ساخت وجود داشته باشد و این مسیر کمی روشن‌تر باشد تا فیلمساز با برنامه‌ریزی بهتر کارهایش را انجام دهد.
ابراهیم ایرج زاد در گفت‌وگویی با ایسنا با اشاره به اینکه پروانه ساخت دومین فیلم بلند سینمایی‌اش به نام «عنکبوت» که موضوعی برگرفته از یک واقعیت دارد، صادر شده، بیان کرد: من بعد از فیلم «تابستان داغ» وارد پروسه ساخت فیلم دومم شدم و تمام تلاشم بر این بود که قدم دوم را محکم تر بردارم و در انتخاب فیلمنامه با وسواس بیشتری پیش بروم.

او ادامه داد: در این مسیر از دو سال قبل با همراهی اکتای براهنی گفت‌و گوهایی شکل گرفت مبنی بر انتخاب ایده‌ایی برای همکاری و خوشبختانه به خاطر دغدغه و نگاه مشترکی که نسبت به نیروی شر و نقد نگاه تند از این زاویه وجود داشت با پیشنهاد درستی از جانب اکتای براهنی تصمیم بر کار بر روی داستانی شد که در ادامه «عنکبوت» نام گرفت. از اوایل سال ۹۶ پروسه تحقیقاتی فیلمنامه را آغاز و اواخر شهریورماه ۹۷ نسخه اول آن آماده شد. اما در ادامه در بحث پیدا کردن تهیه‌کننده دچار مشکلاتی شدم و در نهایت اواسط دی‌ماه خوشبختانه آقای جواد نوروزبیگی که تهیه‌کنندگی فیلم قبلی من را هم برعهده داشتند، تهیه این فیلم را قبول کردند. سپس درخواست پروانه ساخت «عنکبوت» را به وزارت ارشاد دادیم اما در این مسیر نیز با مسائلی مواجه شدیم.
وی در ادامه اظهار کرد: کمتر از یک ماه پیش جلسه‌ای با حضور آقای حسین انتظامی، ابراهیم داروغه‌زاده و به واسطه کانون کارگردانان برگزار شد که در آن بخشی از فیلمسازان هم نسل من که از یک فیلم تا سه فیلم ساخته بودند در آن حضور داشتند. مسئولین در این جلسه بیان کردند یکی از برنامه‌هایشان این است که نظام صدور پروانه نمایش و ساخت را سامان بدهند و تغییرات اساسی‌ای در آن ایجاد کنند. بنابر این با توجه به نشانه‌هایی که دیده می‌شود این تحولات روند مثبتی را برای تولید یک فیلم سینمایی ایجاد کند.
این کارگردان با اشاره به نحوه صدور مجوزهای لازم برای ساخت یک فیلم سینمایی گفت: باید یک پروتکل مشخص برای صدور پروانه ساخت و همچنین ورود یک فیلمنامه از زمان ثبت درخواست تا زمانی که پاسخ اولیه گرفته می‌شود وجود داشته باشد و این مسیر کمی روشن‌تر باشد تا فیلمساز بتواند با یک برنامه‌ریزی بهتر کارهایش را انجام دهد. سینما یک کار گروهی است و من تا الان چندین بار با همکارانم و عوامل فیلم درباره زمان‌های نامعلومی برای شروع ساخت این فیلم صحبت کردم اما با توجه به مشخص نبودن زمان صدور پروانه ساخت نمی‌دانم هنوز هم آنها می‌توانند در این پروژه همکاری کنند یا نه. در واقع می‌توان گفت یک فیلمساز از زمانی که درخواست را به شورای پروانه ساخت می‌دهد دیگر هیچ کاری از دستش بر نمی‌آید تا زمانی که شورای محترم پروانه ساخت نتیجه را اعلام کنند. اکنون با توجه به صحبت‌هایی که انجام شده، امیدواریم این سیکل اداری شرایط بهتری پیدا کند و نظام‌مندتر فعالیت کند.
این فیلمساز درباره موضوع و بازیگران این فیلم سینمایی توضیح داد: نکته مهم این است که داستان این اثر ریشه در واقعیت دارد و به زندگی یک قاتل زنجیره‌ای می‌پردازد. «عنکبوت» روایت مردی است که قصد دارد ریشه فساد را خشک کند و در حقیقت آسیب‌شناسی و نقد نگاه تند است. با بازیگران اصلی صحبت شده اما به دلیل آنکه پروانه ساخت به تازگی صادر شده است و زمانبندی دقیق تولید بعد از صدور پروانه مشخص می‌شود، فعلاً نمی‌توانم اسم خاصی بیاورم. با این‌حال این اثر به خاطر اهمیت کاراکترهای متعددی که دارد یک فیلم پربازیگر محسوب می‌شود و حتماً کیفیت بازیگرانی که می‌خواهند در این نقش‌ها حضور پیدا کنند بسیار مهم است. همچنان که سعی بر این است از ترکیب جدیدی از بازیگران استفاده کنیم تا برای مخاطب جذابیت داشته باشد.
ایرج‌زاد در پایان صحبت‌هایش با اشاره به اینکه "جشنواره ملی فجر اولین انتخاب او برای نمایش این فیلم‌اش است" اظهار کرد: اصولاً بعد از ساخته شدن فیلم اولین تصمیم یک فیلمساز این است که فیلم به دست مخاطب برسد، تفاوتی نمی‌کند این از طریق جشنواره باشد یا از طریق اکران.
انتهای پیام
