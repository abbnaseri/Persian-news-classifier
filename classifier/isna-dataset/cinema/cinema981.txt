آثار خارجی بخش «مستند زیر ذره‌بین» اعلام شد
فیلم‌های مستند خارجی حاضر در بخش «مستند زیر ذره‌بین» سی‌وهفتمین جشنواره جهانی فیلم فجر معرفی شدند.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، علاوه بر دو مستند «نیلوفرهای آبی اثر مونه» و «پیروزی» که پیش از این به عنوان آثار حاضر در بخش «مستند زیر ذره‌بین» سی و هفتمین جشنواره جهانی فیلم فجر معرفی شده بودند، هفت مستند «ادواردو گالیانو وگاموندو»، «مسافر نیمه‌شب»، «کاخ توده‌ها»، «پیاتزا ویتوریو»، «حقیقت: گم‌شده در دریا»، «قهرمانان» و «پرونده» از کشورهای مختلف جهان در این بخش به نمایش درمی‌آیند.
مستند «ادواردو گالیانو وگاموندو» (Eduardo Galeano Vagamundo) ساخته فیلیپه نپوموسِنو در سال ۲۰۱۸ از کشور برزیل است که نخستین نمایش آسیایی آن در سی و هفتمین جشنواره جهانی فیلم فجر خواهد بود.
فیلیپه نپوموسِنو علاوه بر کارگردانی و تهیه‌کنندگیِ بیش از ۳۰ فیلم کوتاه، چندین DVD موسیقی و چند سریال تلویزیونی، مجموعه شعری با نام «نقشه‌ها» نیز به چاپ رسانده و در سال ۲۰۱۸، اولین فیلم بلندش با نام «ادواردو گالیانو وگاموندو» را ساخته است.
«ادواردو گالیانو وگاموندو» یک فیلم صمیمانه، در ستایش بزرگ‌ترین داستان‌سرای آمریکای جنوبی است.
این فیلم در سال ۲۰۱۹ برنده جایزه بهترین مستند در بخش فیلم‌های اول جشنواره بین‌المللی فیلم دومینیکن، جمهوری دومینیک شده است.
مستند «مسافر نیمه‌شب» (Midnight Traveler) ساخته حسن فضیلی محصول مشترک آمریکا، قطر، انگلیس، کانادا در سال ۲۰۱۹ است.
حسن فضیلی کارگردان و فیلمبردار افغانستانی است که از جمله فیلم‌های شاخص او می‌توان به «مسافر نیمه‌شب» (۲۰۱۹) و «صدای یک ملت: سفر من در افغانستان» (۲۰۱۲) اشاره کرد.
در خلاصه داستان این فیلم آمده است: زمانی ‌که طالبان برای سرِ حسن فضیلی کارگردان افغانستانی جایزه تعیین می‌کند، او مجبور است به همراه همسر و دو دختر جوانش از آن‌جا فرار کند. فضیلی با به تصویر کشیدن سفر نامطمئن و مبهم خود و خانواده‌اش، مستقیماً به خطراتی که پناه‌جویانِ به دنبال پناهندگی را تهدید می‌کند، می‌پردازد.
این فیلم برنده جایزه ویژه هیات داوران از جشنواره فیلم مستند تسالونیکی در یونان، نامزد دریافت جایزه بزرگ هیات داوران و برنده جایزه مستند سینمایی ویژه هیات داوران در بخش بدون مرز جشنواره فیلم ساندنس در آمریکا، نامزد دریافت جایزه ویژه تماشاگران و برنده جایزه نگاه ویژه - کلیسای جهانی از جشنواره بین‌المللی فیلم برلین در آلمان شده است.
مستند «کاخ توده‌ها» (Palace for the People) ساخته گئورگی بوگدانوف و بوریس میسیرکوف محصول مشترک بلغارستان، آلمان و رومانی در سال ۲۰۱۷ است که نخستین نمایش ملی آن در سی و هفتمین جشنواره جهانی فیلم فجر خواهد بود.
زوجِ بوریس میسیرکوف و گئورگی بوگدانوف در زمینه‌های فیلمبرداری، کارگردانی، هنرهای تجسمی و عکاسی در سطح بین‌المللی شناخته‌شده هستند و تاکنون در ساخت و تدارک چندین همایش تصویری، مستند بلند، ویدیو و فیلم کوتاه (از جمله «من یک بلغار هستم» (۲۰۰۹) و «برای همیشه ۹۴» (۲۰۰۸)) با یکدیگر همکاری داشته‌اند.
مستند «کاخ توده‌ها» داستان پنج ساختمان نمادینِ به‌جامانده از دوران سوسیالیستی را روایت می‌کند؛ ساختمان‌هایی که شاهدِ تلاطم‌ها و آشفتگی‌های تاریخی اروپای شرقی در نیمه دوم قرن بیستم بوده‌اند.
این فیلم در سال ۲۰۱۸ در جشنواره بین‌المللی فیلم صوفیه در بلغارستان و جشنواره فیلم مستند لایپزیگ در آلمان حضور داشته است.
مستند «پیاتزا ویتوریو» (Piazza Vittorio ) ساخته آبل فرارا از کشور ایتالیا در سال ۲۰۱۷ است که نخستین نمایش آسیایی آن در سی و هفتمین جشنواره جهانی فیلم فجر خواهد بود.
آبل فرارا پیش از آنکه سراغ ساخت فیلم‌های بلندش با نام های «قاتل دریل‌کار» و «ام‌اس ۴۵» برود که فیلم‌هایی به اصطلاح بهره‌بردارانه با تم خشونت بودند، فیلمسازی را در نوجوانی و به‌صورت آماتور با دوربین هشت میلیمتری آغاز کرد.
از دیگر فیلم‌های این فیلمساز مستقل و پُرسابقه می‌توان به «پادشاه نیویورک» (۱۹۹۰) و «ستوان بد» (۱۹۹۲) اشاره کرد.
این فیلم پرتره‌ای واضح و زنده از بزرگ‌ترین میدان عمومی شهر رُم، پیاتزا ویتوریو است که در قرن نوزدهم و در حوالی خرابه‌های تروفی دی‌ماریو، به‌جامانده از قرن سوم ساخته شده است.
مستند «پیاتزا ویتوریو» در سال ۲۰۱۹ در بخش فیلم‌های مستند هفته بین‌المللی فیلم ورزبرگ آلمان به نمایش درآمده است.
این فیلم در سال ۲۰۱۸ در جشنواره بین‌المللی فیلم مستند کپنهاگ دانمارک، جشنواره فیلم کراکوف لهستان، جشنواره بین‌المللی فیلم مستند لندن در انگلستان، جشنواره بین‌المللی فیلم صوفیه در بلغارستان، جشنواره فیلم مستند تسالونیکی در یونان و جشنواره بین‌المللی فیلم ونکوور کانادا حضور داشته است.
مستند «حقیقت: گم‌شده در دریا» (The Truth: Lost at Sea) ساخته ریفات عود محصول مشترک اردن و ترکیه در سال ۲۰۱۸ است.
ریفات عود دانش‌آموخته رشته روزنامه‌نگاری و رسانه در دانشگاه نیوکاسل انگلستان، فعال و مدافع حقوق بشر فلسطینیان است. او روی کشتی «ناوگان آزادی» که در سال ۲۰۱۰ به منظور شکستن محاصره ناعادلانه غزه به آن‌جا اعزام شده بود، حضور داشته و شاهد حمله نیروهای اصلی به این کشتی بوده است.
این فیلم به ماجرای حمله نیروهای اسراییلی به کشتی موسوم به «ناوگان آزادی» که حامل کمک‌های بشردوستانه به مردم غزه بوده، می‌پردازد و تلاش دارد تا رنجِ فلسطینیان ساکن غزه را به امید پایان یافتن محاصره آن‌ها به تصویر بکشد.
مستند «حقیقت: گم‌شده در دریا» در سال ۲۰۱۸ برنده جایزه بهترین فیلم در بخش امنیت بشر در جشنواره فیلم ما مردم در بریتانیا، برنده جایزه ویژه مدیترانه‌ای در جشنواره فیلم مستقل لبنان، برنده جایزه نگاه بین‌المللی از جشنواره بین‌المللی فیلم حقوق بشر در بولیوی و برنده جایزه ویژه تماشاگران از جشنواره فیلم مستند الارض در ایتالیا و همچنین در سال ۲۰۱۹ برنده جایزه بهترین مستند از جشنواره فیلم مریدا در مکزیک است.
مستند «قهرمانان» (Heroes) ساخته کوکن ارگون محصول مشترک ترکیه و استرالیا در سال ۲۰۱۹ است که نخستین نمایش آسیایی آن در جشنواره جهانی فیلم فجر خواهد بود.
کوکن ارگون فیلمساز و ویدیو آرتیست اهل ترکیه است. فیلم‌های او تاکنون جوایز متعددی از جشنواره‌های مختلف، شامل جایزه ببر برای فیلم کوتاه از جشنواره فیلم روتردام در سال ۲۰۰۷ و جایزه نگاه ویژه از جشنواره فیلم برلین سال ۲۰۱۳ دریافت کرده است.
مستند «قهرمانان» در سال ۲۰۱۹ در جشنواره بین‌المللی فیلم روتردام در هلند و جشنواره فیلم استانبول در ترکیه حضور داشته است.
در خلاصه داستان این فیلم آمده است: هرساله تعداد زیادی از گردشگران ترک، استرالیایی و نیوزلندی برای سفری تفریحی-زیارتی، به گالیپولی ترکیه می‌روند و در آن‌جا به سربازانی که جان خود را در یکی از خونین‌ترین نبردهای جنگ جهانی اول از دست داده‌اند، ادای احترام می‌کنند. گروهی از آنان این کشته‌شدگان را «قهرمانان» و گروهی دیگر آنان را «شهیدان» خطاب می‌کنند. فیلم تفاوت در روایت‌ها را نمایش می‌دهد.
مستند «پرونده» (The Case) ساخته ورا کریچِوسکایا ساخته سال ۲۰۱۸ در روسیه است.
ورا کریچِوسکایا کارگردان تلویزیونی برنده جایزه و موسس و مالک شبکه تلویزیونی دوژد (شبکه باران)، تنها شبکه تلویزیونی خصوصی مستقل در روسیه است.
این فیلم داستان آناتولی سوبچاک نخستین شهردار سن‌پترزبورگ و پشتیبان و حامی ولادیمیر پوتین است که از زبان دخترش کسنیا، روایت می‌شود.
پیش از این دو مستند «نیلوفرهای آبی اثر مونه» (The Water Lilies by Monet) ساخته جیووانی ترویلو محصول سال ۲۰۱۸ ایتالیا و مستند «پیروزی» (Triumph) ساخته کرشنیک یونوزی، لوفتار وون راما و چارلی اسکیو محصول سال ۲۰۱۷ آمریکا نیز به عنوان آثاری که در بخش مستند زیر ذره‌بین سی و هفتمین جشنواره فیلم فجر حضور دارند، معرفی شده بودند.
بر اساس این خبر، «مستند زیر ذره‌بین» یکی از بخش های جشنواره جهانی فیلم فجر است که در چند سال اخیر مورد توجه مخاطبان قرار گرفته است. این بخش در دوره گذشته با نمایش هشت مستند توانست توجه منتقدان را به خود جلب کند.
آدرس سایت رسمی جشنواره Fajriff.com و پست الکترونیکی جشنواره Info@Fajriff.com است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
