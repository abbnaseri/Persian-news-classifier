مسعود کیمیایی با «خط قرمز» به خانه سینما می‌رود
کانون فیلم خانه سینما در برنامه آینده خود، فیلم سینمایی «خط قرمز»، ساخته مسعود کیمیایی را به نمایش می‌گذارد.
به گزارش ایسنا، «خط قرمز» محصول ۱۳۶۰و براساس نوشته «شب سمور» بهرام بیضایی و با شرکت سعید راد و فریماه فرجامی ساخته شده و خسرو شکیبایی، جمشید آریا، امرالله صابری و سعید پیردوست از جمله بازیگران آن هستند. علی‌رضا زرین‌دست فیلمبرداری را بر عهده داشته و مجید انتظامی برای آن موسیقی ساخته است.
نسخه درنظرگرفته شده برای نمایش، نسخه تازه تبدیل شده و دارای کیفیت بسیار خوبی است.
پس از نمایش فیلم نشستی با حضور مسعود کیمیایی، جواد طوسی و ناصر صفاریان (دبیر کانون فیلم خانه سینما) برگزار خواهد شد.
این برنامه در تاریخ سه‌شنبه، ۱۴ اسفند ساعت 18 در سالن سیف‌الله داد خانه سینما، به نشانی تهران، خیابان بهار جنوبی، خیابان سمنان، شماره ۲۹ برگزار می‌شود و ورود برای تمام علاقه‌مندان، آزاد و رایگان است.


انتهای پیام
