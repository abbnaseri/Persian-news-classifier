 جدیدترین آمار فروش فیلم‌ها در هفته اول تابستان
آخرین آمار فروش فیلم‌های سینمایی روی پرده در حالی مشخص شد که از ابتدای ماه جاری (تیرماه) سینمای ایران به فروشی بیش از سه میلیارد تومان دست پیدا کرده و ۳۴۳ هزار نفر در سالن‌های سینمایی پای تماشای فیلم‌ها نشسته‌اند.
به گزارش ایسنا فیلم «زهرمار» به کارگردانی جواد رضویان که از ۲۹ خردادماه روی پرده رفته است، تا امروز بیش از ۸۲۲ میلیون تومان فروش داشته است و ۶۹ هزار مخاطب پای دیدن این فیلم نشسته‌اند. این اثر تا امروز در ۱۱۳ سینما در مجموع تهران و شهرستان نمایش داشته است.
فیلم «سرخپوست» ساخته نیما جاویدی پس از دو هفته نمایش و اکران در ۱۲۹ سینما در مجموع تهران و شهرستان، توانسته با جذب ۴۵۲ هزار مخاطب به رقم فروشی نزدیک به ۶ میلیارد تومان دست پیدا کند که از مقدار چهار میلیارد تومان حاصل فروش در شهر تهران بوده است.
فیلم «شبی که ماه کامل شد» نرگس آبیار با نمایش در ۱۳۴ سینما و پس از دو هفته اکران روی پرده سینما، به فروشی بیش از هفت میلیارد تومان دست پیدا کرده که 4 میلیارد و 500 میلیون آن حاصل فروش در شهر تهران بوده است ۶۳۳ هزار نفر پای دیدن این فیلم نشسته‌اند به این ترتیب بیشترین میزان فروش را در بین فیلم‌هایی که از عید فطر روی پرده رفته‌اند، کسب کرده است.
فیلم «ما همه با هم هستیم» به کارگردانی کمال تبریزی با جذب ۶۳۰ هزار مخاطب به فروشی نزدیک به هفت میلیارد تومان پس از دو هفته اکران در ۱۵۰ سینما رسیده است. از این مقدار فروش به تفکیک نزدیک به چهار میلیارد تومان حاصل فروش در تهران بوده است.
فیلم «دختر شیطان» ساخته قربان محمدپور فروشی حدود ۶۷۷ میلیون تومان و جذب ۶۳ هزار مخاطب پس از دو هفته اکران داشته است. همچنین فیلم «سامورایی در برلین» مهدی نادری که اکرانش از ۱۸ اردیبهشت ماه آغاز شده و هنوز روی پرده سینماها است، فروشی نزدیک به ۵ میلیارد تومان داشته و ۴۸۰ هزار مخاطب پای دیدن آن نشسته‌اند که از مجموع فروش این فیلم، نزدیک به سه میلیارد تومان حاصل فروش در تهران بوده است.
فیلم «تگزاس۲» به کارگردانی مسعود اطیابی که پس از ۹ هفته اکران هنوز در برخی سینماها روی پرده است، به فروشی نزدیک به ۱۸ میلیارد تومان دست پیدا کرده. این اثر که در مجموع در ۲۰۴ سینما روی پرده نمایش داشته، حدود یک میلیون و ۷۴۰ هزار مخاطب داشته است.
فیلم «ایکس لارج» محسن توکلی از امروز پنجم تیرماه روی پرده رفته است و هنوز آماری از فروش آن در سامانه فروش سینمای ایران وجود ندارد.
هچنین لازم به ذکر است که تمامی آمار استفاده شده در این گزارش برا اساس اطلاعاتی است که تا امروز (۵تیرماه) در سامانه فروش سینمای ایران موجود است.
انتهای پیام
