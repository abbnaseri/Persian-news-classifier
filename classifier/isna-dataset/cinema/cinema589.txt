مستند «چشم‌ها و دست‌ها» آماده نمایش می‌شود
مستند «چشم‌ها و دست‌ها» از تولیدات جدید مرکز گسترش سینمای مستند و تجربی به کارگردانی «پناه‌برخدا رضایی» در مرحله صداگذاری و ساخت موسیقی است و به زودی آماده نمایش می‌شود.
به گزارش ایسنا به نقل از روابط عمومی مرکز گسترش سینمای مستند و تجربی، پناه‌برخدا رضایی درباره‌ی ساخت این مستند توضیح داد: سال‌ها در لوکیشن‌های مختلف عکاسی کردم و زن و شوهری که در مستند «چشم‌ها و دست‌ها» زندگی آن‌ها را به تصویر کشیده‌ام، یکی از سوژه‌های عکاسی من بودند. نوع زندگی و ارتباط صمیمانه و عاشقانه محمد محمدی و مریم علی‌فام بستر مناسبی برای ساخت مستند بود و به همین دلیل سراغ این سوژه رفتم.
وی درخصوص مراحل تولید «چشم‌ها و دست‌ها» گفت: اصلاح رنگ و نور این مستند توسط فربد جلالی انجام می‌شود و حسین قورچیان مشغول صداگذاری فیلم است. امید رییس‌دانا هم ساخت موسیقی آنرا برعهده دارد تا این مستند به زودی آماده نمایش شود.
در خلاصه موضوع مستند ۵۷ دقیقه‌ای «چشم‌ها و دست‌ها» آمده است: «این فیلم مستندی است از زندگی یک زوج که باور دارند یکی چشم است برای دیگری و یکی دست است برای آن دیگری…»
عوامل تولید مستند «چشم‌ها و دست‌ها» عبارتند از: تهیه‌کننده و کارگردان: پناه‌برخدا رضایی، مدیر فیلمبرداری: محمد رسولی، صدابردار: علیرضا عباسی‌سروی، طراح صحنه و لباس: لیلی بک‌محمدی، تدوین: لقمان سخنور، طراحی و ترکیب صدا: حسین قورچیان، تصحیح رنگ و نور: فربد جلالی، موسیقی: امید رییس‌دانا، دستیار تصویر: عباس شیرمحمدی، تصویربردار دوم: شاهین شیرزادی، مدیر تولید: علیرضا محمدی، تهیه شده در: مرکز گسترش سینمای مستند و تجربی.
انتهای پیام

