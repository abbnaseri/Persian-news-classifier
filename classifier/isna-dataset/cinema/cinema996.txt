از اعلام آمادگی سینماهای حوزه هنری تا فراخوان کارگردانان برای گردهمایی «سیل مهربانی»
اعلام آمادگی سینماهای حوزه هنری در استان گلستان برای استفاده کودکان و اجرای برنامه‌های شاد و نیم بهاء شدن سینماهای سه استان سیل‌زده و اطلاعیه‌ی کانون کارگردانان برای گردهمایی روز جمعه برای سیل‌زدگان از جمله خبرهای سینمایی است که برای هم‌دردی با سیل‌زدگان در بخش سینمایی 21 فروردین ماه مخابره شد.
مدیر پخش سینماهای حوزه هنری گزارشی از اکران نوروزی سینماهای حوزه و نیم بها شدن بلیت سینماهای استان‌های سیل زده خبر داد.
به گزارش ایسنا به نقل از روابط عمومی سازمان سینمایی حوزه هنری، غلامرضا فرجی مدیر پخش و بازاریابی بهمن سبز درباره وضعیت اکران نوروزی در سینماهای حوزه هنری در سطح کشور عنوان کرد: نوروز امسال با توجه به بلای طبیعی سیل که گریبان چندین استان کشور را گرفت و مردم را مصیبت زده کرد تجربه متفاوتی نسبت به سال‌های گذشته بود و استقبال مردم از سینما رفتن به عنوان یکی از تفریحات رایج نوروزی را تحت الشعاع قرار داد.
وی افزود: ما در مواجهه با این حال و هوای جامعه و برای مدیریت این بحران، بلیت سینماهای استان‌های فارس، گلستان و مازندران را به مدت یک هفته نیم بها کردیم که اتفاقاً استقبال بسیار خوبی در این روزها داشته ایم و تا حد زیادی به هدف اصلی مان که تغییر روحیه مردم و گذراندن ساعاتی از وقت خانواده‌ها در کنار یکدیگر در سالن‌های سینما بودیم، توانسته ایم خانواده‌ها در چنین شرایط غم انگیزی دور هم جمع کنیم و با توجه به غلبه تعداد فیلم‌های طنز نسبت به سایر فیلم‌ها، توانستیم ساعاتی آنها را بخندانیم.
فرجی خاطرنشان کرد: همچنین ما در سینما عصرجدید استان گلستان اعلام آمادگی کردیم که سالن‌های سینما را در بازه زمانی صبح تا ظهر برای استفاده کودکان و اجرای برنامه‌های شاد و نمایش و اکران فیلم‌های مرتبط را در اختیار متقاضیان قرار دهیم.
وی همچنین درباره جزئیات فیلم‌های اکران نوروزی امسال در سینماهای حوزه هنری در سراسر کشور به ما گفت: اگرچه مخاطب سینما قبل از ورود به سالن قابل تفکیک نیست و همه اقشار جامعه از انواع فیلم‌ها استقبال می‌کنند اما تمرکز اکران نوروزی امسال ما هم به دلیل خانوادگی بودن و سلامت اجتماعی و شاد بودن روی فیلم «زندانی‌ها» ساخته آقای ده نمکی بود که پخش و توزیعش را خودمان در بهمن سبز بر عهده داشتیم.
وی ادامه داد: البته بر حسب وظیفه و تعداد سالن‌هایی که در سراسر کشور در اختیار ماست سعی کردیم در کنار «زندانی‌ها» به همه۷ فیلم در حال اکران نیز امکانات مشابه بدهیم و در کنار یکدیگر به رونق چرخه اکران کمک کنیم.

پیام کانون کارگردانان سینما برای گردهمایی سیل‌زدگان
با وقوع حادثه سیل اخیر و آسیب‌های گسترده‌ای که به جان و مال هموطنان عزیزمان وارد آمد، کانون کارگردانان سینمای ایران ضمن عرض تسلیت و همدردی با یک‌یک هموطنان مصیبت‌دیده و داغدار شرکت و همراهی بی‌دریغ خود را با اقدام همکاران‌مان در خانه سینما جهت همیاری و مساعدت با سیل‌زدگان اعلام می‌کند.
ما نیز همراه با همکاران و هنرمندان سینمای ایران روز جمعه ٢٣ فروردین در مراسم «سیل مهربانی» در سینما آزادی حضور خواهیم داشت.
انتهای پیام 

