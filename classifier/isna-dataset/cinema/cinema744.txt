حامد بهداد: معجزه در بازیگری در هنگام اشتباه پیش می‌آید
حامد بهداد در مراسم بزرگداشت احمد دامود گفت: وقتی کتاب "متد اکتینگ" توسط احمد دامود ترجمه شد، یاد گرفتم معجزه در بازیگری در هنگام اشتباه پیش می‌آید و فهمیدم که اشتباه را باید در آغوش گرفت.
به گزارش ایسنا طبق گزارش رسیده، مراسم بزرگداشت احمد دامود، با اجرای فرهاد آئیش و هنرمندانی چون خسرو احمدی، حامد بهداد، بهزاد فراهانی، مائده طهماسبی، آتش تقی‌پور، محمدرضا نعیمی برگزار شد.
فرهاد آئیش در ابتدای این مراسم گفت: احمد دامود تئاتر ما را از ریشه غنی کرده و کسانی که در این حرفه کار می‌کنند میراث‌دار شرافت و صداقت احمد دامود هستند، به یاد دارم که وقتی وارد حوزه تئاتر شدم احمد دامود دست من را گرفت و با همه مدیران و اهالی تئاتر آشنایم کرد.
سپس رضا خاکی درباره احمد دامود، اظهار کرد: بیش از یک قرن از پیدا شدن تئاتر در کشور ما می‌گذرد، اما تئاتر همچنان ناشناخته باقی مانده است، مخاطب تئاتری امروز ما بسیار کم با بزرگان اهالی تئاتر آشناست و من می‌خواهم بگویم که جامعه تئاتری امروز از خودش بی خبر است.
او ادامه داد: قبل از احمد دامود از نظریه‌های اجرایی بازیگری بی‌خبر بودیم و او بود که آثار حوزه نمایش را وارد ایران کرد و در زمینه آموزش، دامود نقش بزرگی در انتقال متد اکتینگ و نظریات استانیسلاوسکی و جمع آوری آن‌ها را به صورت کتاب در ایران، دارد.
او در ادامه مطلبی با عنوان «آن چه که از شاگردانم آموختم» از احمد دامود را قرائت کرد.
سپس حامد بهداد که از شاگردان احمد دامود بوده، اظهار کرد: همیشه یادم است که بچه‌ها از همه ایران دور هم جمع می‌شدند و همه سودای متد اکتینگ را داشتند و تحت لوای دانش همه این اساتید ما نیز تعلیم می‌دیدیم.
او در ادامه عنوان کرد: من تئاترهای مدرن آمریکا را تجربه می‌کردم و به خاطر علاقه کورکورانه‌ای که به بازیگران این مکتب داشتم، همیشه متد اکتینگ را پیگیری می‌کردم، اما همیشه حس می‌کردم چیزی کم بود.
بهداد ادامه داد: کتاب متد اکتینگ توسط احمد دامود که ترجمه شد، یاد گرفتم معجزه در بازیگری در هنگام اشتباه پیش می‌آید و فهمیدم که اشتباه را باید در آغوش گرفت.
این بازیگر همچنین گفت: همین‌جا بود که من دریوزه و گدای دانش احمد دامود شدم و به ایشان سلام استاد گفتم که همه شاگردی‌ها از همین عبارت شروع می‌شود.
شهرام گیل‌آبادی مدیر عامل خانه تئاتر، اظهار داشت: در این نشست همه با عشق حضور پیدا کردند و دلیلش هم عشقی است که خود احمد دامود به شاگردانش می‌بخشید.
در ادامه بهزاد فراهانی نیز گفت: احمد دامود در رشد بازیگری نقش داشتند و من یاد گرفتم که هنرم را برای هر چیزی خرج نکنم و اعتقاد دارم هر کس به من واژه‌ای بیاموزد من را تا ابد مدیون خودش کرده است و احمد دامود یکی از معلمان من است.
در ادامه این مراسم احمد دامود با تشویق بی‌وقفه حضار به روی صحنه آمد و گفت: از حرف‌های مثبت شما خیلی خوشحالم و تاب تحمل این حجم از حس خوب را ندارم.
در پایان به شقایق اعرابی کارگردان فیلمی هفت دقیقه‌ای در خصوص زندگی احمد دامود لوح تقدیری اهدا شد.
شانزدهمین دوره‌ی هفته بزرگ‌داشت تئاتر، به دبیری محمودرضا رحیمی از هفتم تا چهاردهم اردیبهشت برپاست.








انتهای پیام
