برگزاری انتخابات «مرکز توسعه‌ی سینمای کودک و نوجوان ایران»
مرکز توسعه‌ی سینمای کودک و نوجوان ایران تاسیس و اعضای شورای مرکزی آن انتخاب شدند. 
به گزارش ایسنا به نقل از روابط عمومی مرکز توسعه‌ی سینمای کودک و نوجوان ایران، مجمع عمومی این مرکز با حضور بیش از ۵۰ نفر از اعضای پیوسته در خانه ی سینما برگزار شد و با تصویب اساسنامه پیشنهادی هیئت مؤسس، مرکز توسعه‌ی سینمای کودک و نوجوان ایران رسماً تاسیس و کار خود را آغاز کرد.
پس از اعلام موجودیّت مرکز توسعه، بلافاصله نخستین مجمع عمومی این مرکز تشکیل و با برگزاری انتخابات، نادره ترکمانی، وحید نیکخواه آزاد، پوران درخشنده، سیدجواد هاشمی، بیژن بیرنگ، حسن آقاکریمی، داریوش بابائیان با کسب بیشترین آرا به عنوان اعضای اصلی شورای مرکزی انتخاب و وحید گلستان و نادر یغمائیان نیز به عنوان اعضای علی البدل آن انتخاب شدند. همچنین امیر مشهدی عباس و علی نوری اسکوئی به عنوان بازرس اصلی و علی البدل مرکز توسعه برگزیده شدند.
در نخستین جلسه شورای مرکزی (مرکز توسعه‌ی سینمای کودک و نوجوان ایران) که روز ۲۵ اسفند ۱۳۹۷ با حضور همه‌ی اعضای شورای مرکزی و بازرس مرکز توسعه تشکیل شد، پوران درخشنده به عنوان رئیس مرکز توسعه برگزیده شد و حسن آقاکریمی نایب رئیس، داریوش بابائیان خزانه دار و سیّدجواد هاشمی به عنوان سخنگوی مرکز توسعه شدند.
مرکز توسعه سینمای کودک و نوجوان ایران که فیلمنامه نویسان، کارگردانان، تهیّه کنندگان و پخش کنندگان حوزه‌ی سینمای کودک و نوجوان ایران اعضای پیوسته آن هستند، تشکیلاتی غیردولتی است که تلاش مستمر و همه جانبه برای اعتلای سینمای کودک و نوجوان ایران را به عنوان هدف اصلی خود برگزیده است.
اعضای هیئت مؤسس مرکز توسعه، بیتا منصوری و نادره ترکمانی و ایرج طهماسب، حسن آقاکریمی، وحید گلستان، علی عبدالعلی زاده، رهبر قنبری، غلامرضا آزادی و وحید نیکخواه آزاد بودند که اساسنامه‌ی پیشنهادی مرکز توسعه را تدوین و به مجمع عمومی مؤسسان ارائه کردند.
انتهای پیام




