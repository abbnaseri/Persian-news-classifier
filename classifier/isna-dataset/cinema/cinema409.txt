جشنواره فیلم "زاگرب" کرواسی میزبان دو انیمیشن ایرانی  
چهل و هفتمین دوره‌ی جشنواره بین‌المللی «زاگرب» کرواسی که یکی از سه جشنواره معتبر سینمای انیمیشن جهان است، پذیرای دو فیلم ایرانی «یک نفر» و «گرگم و گله می‌برم» شد.
به گزارش ایسنا به نقل از روابط عمومی مرکز گسترش سینمای مستند و تجربی، این جشنواره که به مکتب زاگرب هم مشهور است، طی روزهای ۳ تا ۸ ژوئن ۲۰۱۹ برابر با ۱۳ تا ۱۸ خردادماه ۱۳۹۸ در کشور کرواسی برگزار می‌شود و انیمیشن «یک نفر» از تولیدات مرکز گسترش سینمای مستند و تجربی به کارگردانی محبوبه کلایی، در بخش مسابقه دانشجویی این رویداد روی پرده می‌رود.
«گرگم و گله می‌برم» ساخته امیرهوشنگ معین نیز یکی از آثار بخش مسابقه بین‌الملل فیلم‌های انیمیشن کوتاه این جشنواره است.
در این دوره از جشنواره زاگرب، ۱۱۳ فیلم انیمیشن از ۸۶ کشور دنیا در بخش‌های مختلف به نمایش درمی‌آیند.
در خلاصه داستان انیمیشن «یک نفر» که با موضوع تنهایی و عشق، در مدت زمان سه دقیقه و سی ثانیه ساخته شده، آمده است: «در یک ظرف چینی که سه موتیف گل سرخ دارد، جهانی از معنا به پا می‌شود…»
در انیمیشن «گرگم و گله می‌برم» هم کودکان، داستان آشنای گرگ و بزغاله‌ها را در مدرسه به شکل نمایش عروسکی به اجرا در می‌آورند. بزِ مادر در فراغ بزغاله‌هایش و گرگِ خشمگین در تنهایی‌اش، با هم رودررو می‌شوند و مثل همیشه گرگ شکست می‌خورد، اما...
انتهای پیام
