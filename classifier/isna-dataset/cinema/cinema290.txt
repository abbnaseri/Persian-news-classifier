جشنواره فیلم مونیخ میزبان «تهران شهر عشق» 
فیلم «تهران شهر عشق» به کارگردانی علی جابرانصاری به عنوان نماینده سینمای ایران در جشنواره فیلم مونیخ آلمان به روی پرده می‌رود. 
به گزارش ایسنا، «تهران٬ شهر عشق» که محصول مشترک سینمای ایران، هلند و بریتانیاست در بخش فیلم‌های مستقل بین‌المللی سی و هفتمین جشنواره فیلم مونیخ به نمایش گذاشته خواهد شد و داستان آنکه یک طنز تلخ عاشقانه است درباره ۳ نفر است که در میان هیاهو و شلوغی تهران به دنبال پر کردن تنهایی خود هستند.
این فیلم در بخش فیلم‌های مستقل بین‌المللی جشنواره فیلم مونیخ امسال در کنار ۵۰ اثر سینمایی دیگر از کشورهای مختلف جهان به روی پرده می‌رود.
فروغ قجابگلی، مهدی ساکی، امیرحسام بختیاری و بهناز جعفری بازیگران فیلم «تهران شهر عشق» هستند و علی جابرانصاری و مریم نجفی به صورت مشترک نگارش فیلمنامه آن را عهدار بوده‌اند.
سی و هفتمین جشنواره فیلم مونیخ از تاریخ ۲۷ ژوئن تا ۶ جولای (۶ تا ۱۵ تیرماه) در آلمان برگزار می‌شود که با اعطای جایزه ویژه جشنواره به «آنتونیو باندراس» بازیگرمطرح اسپانیایی و همچنین مروری بر آثار «بونگ جون هو» کارگردان اهل کره جنوبی همراه است که امسال با فیلم «پارازیت» برنده نخل طلای بهترین فیلم شد.
انتهای پیام
