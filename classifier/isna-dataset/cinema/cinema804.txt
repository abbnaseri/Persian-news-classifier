جزئیات طرح ویژه اکران ماه رمضان در سینماها
شورای صنفی نمایش بلیت‌ سینماها را در ماه رمضان تا پیش از افطار نیم‌بها اعلام کرد.
غلامرضا فرجی سخنگوی این شورا در گفت‌وگویی با ایسنا درباره طرح ویژه ماه رمضان بیان کرد: در جلسه روز یکشنبه هشتم اردیبهشت‌ماه شورا قرار شد بلیت سینماها تا ساعت ۲۰ به صورت نیم‌بها در تمام سینماها به مخاطب عرضه شود و پس از آن هم بهای بلیت تمام‌بها خواهد بود.
او در پاسخ به اینکه آیا سانس ویژه افطار تا سحر در سینماها برقرار خواهد بود؟ گفت: طرح ویژه نیم‌بها شدن بلیت‌ها است ولی هر مجموعه سینمایی براساس موقعیت جغرافیایی و طبق مقررات در صورت حضور مخاطب می‌تواند سانس فوق‌العاده داشته باشد.
به گفته فرجی، در جلسه امروز شورای صنفی نمایش فیلم‌های: ایکس لارج» برای پس از «تگزاس» در گروه ایران، «نبات» در گروه زندگی بعد از «چهار انگشت»، «به دنیا آمدن» در گروه فرهنگ بعد از «پیشونی سفید» و فیلم «دختر شیطان» هم بعد از «به دنیا آمدن» در گروه فرهنگ ثبت شد.
سخنگوی شورای صنفی نمایش افزود: همچنین با توجه به این‌که کف فروش فیلم‌ها بالا بود اکران فیلم‌های نوروزی همچنان ادامه دارد و هفته آینده احتمالاً فیلم جدیدی اضافه می‌شود.
فرجی علاوه بر این تاکید کرد: شورای صنفی نمایش به استناد گزارش ارائه‌شده از مدیران پردیس‌های کورش، ایران‌مال، مگامال و باغ کتاب درباره اکران فیلم‌های نوروزی و رعایت حق و حقوق صاحبان آثار تشکر کرد.
انتهای پیام
