فیلم کوتاه به حمایت جمعی نیاز دارد
کارگردان فیلم کوتاه «زونا» با تاکید بر نیاز فیلم کوتاه به حمایت جمعی تاکید کرد: برای حمایت از  اکران فیلم‌های کوتاه فقط نباید از گروه هنر و تجربه انتظار داشت و صنوف دیگر در زمینه فیلم کوتاه و همچنین خبرگزاری‌ها باید از این اتفاق حمایت کنند. 
در بسته اکران نوروزی هنر و تجربه با نام «بهاریه فیلم کوتاه» پنج فیلم کوتاه در حال اکران هستند که فیلم کوتاه «زونا» ساخته طوفان نهان قدرتی یکی از آن‌هاست.
قدرتی درباره نحوه شکل‌گیری و تولید فیلم «زونا» به ایسنا گفت: فیلم‌نامه «زونا» را سال ٩۶ نوشتم و از اواخر همان سال تولیدش آغاز و در سال ٩٧ تمام شد. قبل از نوشتن این فیلم‌نامه، قصد داشتم روی موضوع دیگری کار کنم اما با موضوع «زونا» روبه‌رو شدم و برایم جذاب بود. بر همین اساس فکر کردم اگر همین جذابیت را برای تماشاگران داشته باشد، فیلم خوبی می‌شود و من در ساخت آن موفق خواهم شد.
او درباره موضوع این فیلم بیان کرد: «زونا» مسئله اجتماعی «خیانت» را به تصویر می‌کشد یا به عبارت دیگر به یک چرخه هابیل و قابیل مدرن در عصر جدید اشاره می‌کند. این مسئله در جوامع بشری در سال‌های اخیر آشکار بوده و رواج پیدا کرده است.
قدرتی افزود: زمانی‌که خودم برای این فیلم‌نامه تحقیق می‌کردم، با پرونده‌های مشابه زیادی که در جریان قضایی بودند، مواجه شدم و بر همین اساس تشویق شدم که روی این موضوع کار کنم.
این کارگردان با بیان این‌که فیلم کوتاه «زونا» دو اکران داشته، یک اکران فستیوال و یک اکران عمومی، ادامه داد: در اکران فستیوالی که مخاطبان خاص فیلم کوتاه حضور داشته‌اند، من نظرات خوب و مثبتی دریافت کردم. در حال حاضر هم که مخاطب عام و مردم در سینماها فیلم را می‌بینند، بازتاب خوبی از فیلم داشته‌اند.
او افزود: از این حیث من خیلی خوشحالم که این فیلم مورد توجه مخاطبان عام و خاص قرار گرفته است و این نشان می‌دهد که من استراتژی درستی را در ساخت آن لحاظ کرده‌ام.
کارگردان «همیشه برای زندگی» در بخش دیگر صحبت‌هایش به وضعیت حمایت‌های گروه هنر و تجربه از اکران فیلم کوتاه اشاره کرد و گفت: آنچه پیداست این است که هنر و تجربه در تلاش است که از حداقل‌ها، حداکثر استفاده را کند و سعی می‌کند آن حداقلی را که توانسته از سینمای بدنه بیرون کشد به نحوی بین فیلم‌های کوتاهی که مخاطبان خاص‌تری دارد، تقسیم کند؛ به گونه‌ای که مساوات رعایت شود. حال اینکه در این زمینه چقدر موفق بوده، باید آسیب‌شناسی شود، اما از جدول اکران‌ها و سانس‌ها مشخص است که تلاشی در این زمینه شده است.
او ادامه داد: طبعاً نمی‌توانیم از هنر و تجربه انتظارات عجیبی داشته باشیم. اگر پای درد دل مدیران هنر و تجربه هم بنشینیم، متوجه می‌شویم که آن‌ها هم با ماجراها و مشکلات زیادی روبه‌رو هستند. ضمن اینکه تعداد فیلم‌های در لیست انتظار اکران هم زیاد است.
کارگردان «سرمشق» تصریح کرد: نکته حائز اهمیت برای من این است که اساساً فقط حمایت هنر و تجربه برای اکران فیلم‌های کوتاه کافی نیست. در بحث اکران، زمانیکه پای انبوه مخاطب و سینمادار در میان است، نیاز به یک حمایت جمعی وجود دارد.
قدرتی با تاکید بر اینکه فیلم کوتاه بخشی از سینمای ایران است افزود: بنابراین صرف انتظار از هنر و تجربه کافی نیست و باید این حمایت از طرف همه اتفاق بیفتد. در حال حاضر ما از حیث هم‌صنفی‌های خود حمایت می‌شویم اما این حمایت باید از جانب خبرگزاری‌ها و صنوف دیگر هم باشد.
او ادامه داد: در عین حال ما در گروه اکرانی «بهاریه فیلم کوتاه» شانس این را داشتیم که شرکت «نماوا» از ما حمایت کند و حامی رسمی ما باشد، که در خیلی از تبلیغات و کارهای مرتبط از ما حمایت کرده است.
این کارگردان در پایان صحبت‌هایش خاطرنشان کرد: امیدوارم به زودی مدیران سینمایی به این باور برسند که اهمیت دادن به اکران فیلم کوتاه، اهمیت دادن به سینمای بلند و بدنه سینماست، چراکه فیلم کوتاه آینده سینمای ایران است.
در خلاصه داستان فیلم «زونا» آمده است: مردی به واسطه شکایت زنی مبنی بر رابطه منجر به بارداری به دادسرا برده می‌شود. همین امر پرده از راز بزرگی از زندگی وی بر داشته و او را درگیر می‌کند. مرد در میان آتش و میل به انتقام شعله‌ور است.
پیام احمدی‌نیا، مهرداد بخشی، فرهاد رحمانزاده، فهیمه مؤمنی و منیره حسین‌زاده در این فیلم نقش‌آفرینی کرده‌اند.
در ادامه می‌توانید تیزر این فیلم کوتاه را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
