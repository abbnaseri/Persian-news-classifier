/ در سینما و تئاتر چه خبر است؟/
فراخوان جشنواره‌ی تئاتر خرمشهر، اعلام زمان برگزاری هفته فیلم دانمارک ، نمایش و نقد و بررسی «تخت سلیمان»، معرفی داوران بخش عکس جشنواره تئاتر دانشگاهی و خبری از جشنواره فیلم شهر از جمله خبرهای سینما و تئاتر است.
فراخوان بیست و دومین جشنواره ملی تئاتر فتح خرمشهر به دبیری حمیدرضا آذرنگ که قرار است از ۱۵ تا ۱۹ آبان ۱۳۹۸ میزبان علاقه‌مندان شود، منتشر شد.
به گزارش ایسنا به نقل از روابط عمومی اداره کل هنرهای نمایشی، فراخوان بیست و دومین جشنواره ملی تئاتر فتح خرمشهر منتشر شد. این جشنواره از ۱۵ تا ۱۹ آبان ۱۳۹۸ به دبیری حمیدرضا آذرنگ و توسط سازمان منطقه آزاد اروند، اداره کل فرهنگ و ارشاد اسلامی منطقه آزاد اروند، اداره کل هنرهای نمایشی وزارت فرهنگ و ارشاد اسلامی و با مشارکت انجمن هنرهای نمایشی برگزار می‌شود.
براساس فراخوان منتشر شده، بیست و دومین جشنواره ملی تئاتر فتح خرمشهر شامل چهار بخش است که عبارتند از: تئاتر صحنه‌ای، نمایش‌های محیطی و خیابانی (میدانی)، نمایش‌های کوتاه و مسابقه نمایشنامه‌نویسی.
بخش تئاتر صحنه‌ای به صورت رقابتی برگزار می‌شود و موضوعات آثار نمایشی حاضر در آن شامل «مقاومت و دفاع مقدس» و «آزاد، با مضامین جلوه مقاومت و ایثار در آثار نمایشی آئینی و سنتی با مولفه‌های بومی» است.
بخش نمایش‌های محیطی و خیابانی (میدانی) هر چند به صورت غیررقابتی برگزار می‌شود اما آثار منتخب مردمی در مراسم اختتامیه مورد تقدیر قرار می‌گیرند. موضوع آثار نمایشی در این بخش همانند بخش صحنه‌ای است.
بخش نمایش‌های کوتاه به شکل رقابتی برگزار می‌شود. موضوع آثار نمایشی در این بخش آزاد است اما نمایش‌های ارسالی با موضوع «مقاومت و دفاع مقدس» در اولویت قرار دارند. بیست و دومین جشنواره ملی تئاتر فتح خرمشهر در این بخش، پذیرای نمایش‌هایی خواهد بود که در بازه زمانی یک تا ۲۰ دقیقه تعریف شده باشند.
بخش مسابقه نمایشنامه‌نویسی مختص نمایشنامه‌هایی با مضامین و موضوعات هشت سال دفاع مقدس، آسیب‌شناسی دوران بعد از جنگ تحمیلی و موضوع اصلی جشنواره یعنی حماسه فتح خرمشهر است.
آخرین مهلت پذیرش متون، طرح و ایده ششم خرداد، زمان اعلام نتایج بازخوانی متون اول تیر، بازبینی آثار در بخش صحنه‌ای (به صورت حضوری) از اول شهریور و اعلام نتایج نهایی بازبینی ۱۵ مهر ۱۳۹۸ است.
دبیرخانه بیست و دومین جشنواره ملی تئاتر فتح خرمشهر در منطقه آزاد اروند، خرمشهر، بلوار آیت‌الله خامنه‌ای (۴۰ متری)، سایت اداری، اداره فرهنگ و ارشاد اسلامی با شماره تماس ۵۳۵۱۳۰۷۰- ۰۶۱ قرار دارد. همچنین دبیرخانه دائمی جشنواره‌ها در تهران در مرکز هنرهای نمایشی با شماره تماس ۶۶۷۱۰۷۰۲-۰۲۱ واقع شده است.
نسخه World و Pdf فراخوان پیوست خبر شده است.

هفته فیلم دانمارک در موزه سینما افتتاح می‌شود
هفته فیلم دانمارک چهارشنبه ۱۱ اردیبهشت در موزه سینمای تهران کار خود را آغاز می‌کند.

به گزارش روابط عمومی انجمن سینمای جوانان ایران، مراسم افتتاحیه هفته فیلم دانمارک عصر روزچهارشنبه ۱۱ اردیبهشت‌ماه در موزه سینما برگزار می‌شود.
در این برنامه که با حضور «دنی انان» سفیر دانمارک همراه خواهد بود، «لوته سه وندسن» از بنیاد فیلم دانمارک به معرفی سینمای دانمارک خواهد پرداخت.
در ادامه، فیلم بلند «آن روز خواهد آمد» و فیلم‌های کوتاه «ده دقیقه از زندگی من»، «خروج»، «دره نهنگ» و همچنین مستند «رییس‌جمهوری از شمال» در دو سانس برای حاضرین به نمایش گذاشته خواهد شد.
برنامه روز افتتاحیه به شرح زیر اعلام شده است:
۱۷:۳۰ تا ۱۸:۱۵  .........  ورود مهمانان و پذیرایی مختصر
۱۸:۱۵....................... خوشامدگویی توسط محمد فهیمی (مدیر بین‌الملل انجمن سینمای جوانان ایران)
۱۸:۲۰ .......................  خوشامدگویی توسط سفیر  دانمارک دنی انان
۱۸:۴۵ – ۱۸:۳۰.......... معرفی سینمای دانمارک توسط لوته سه وندسن (بنیاد فیلم دانمارک)
۱۸:۵۵ – ۱۸:۴۵  .........  پرسش و پاسخ
۲۱:۰۰ – ۱۹:۰۰......... نمایش فیلم
۲۱:۳۰ – ۲۱.............. پذیرایی مختصر
۲۳ – ۲۱:۳۰.............. نمایش فیلم

هفته فیلم دانمارک با همکاری اموربین‌الملل انجمن سینمای جوانان ایران و سفارت دانمارک هم‌زمان با تهران در چهار شهر کاشان، اصفهان، شیراز و یزد از ۱۱ تا ۱۴ اردیبهشت برگزار می‌شود.


نمایش و نقد «تخت‌سلیمان» در کانون فیلم سینماحقیقت
برنامه‌ی این هفته کانون فیلم «سینماحقیقت» مرکز گسترش سینمای مستند و تجربی به نمایش و نقد فیلم مستند «تخت‌سلیمان» ساخته پژمان مظاهری‌پور اختصاص یافته است.
مستند ۵۱ دقیقه‌ای «تخت‌سلیمان» از ساعت ۱۷:۳۰ عصر روز دوشنبه ۹اردیبهشت ۹۸ در سالن سینماحقیقت این «مرکز» به نمایش عمومی درآمده و سپس با حضور پژمان مظاهری‌پور (تهیه‌کننده و کارگردان)، ناصر صفاریان (مسئول نمایش و نشست فیلم‌ها) و اُرد عطارپور (کارشناس میهمان) مورد نقد و بررسی قرار می‌گیرد.
این فیلم به روایت تاریخ کاوش‌های باستان‌شناسی در محوطه باستانی تخت‌سلیمان می‌پردازد.
گفتنی است: عموم علاقمندان جهت تماشای این فیلم مستند و شرکت در جلسه نقد و بررسی آن می‌توانند از ساعت ۱۷:۳۰ عصر دوشنبه (۹ اردیبهشت) به کانون فیلم «سینماحقیقت» واقع در خیابان سهروردی شمالی، میدان شهید قندی، شماره ۱۵، مرکز گسترش سینمای مستند و تجربی مراجعه نمایند.
شرکت در این برنامه برای عموم آزاد است.


داوران بخش عکس بیست و دومین جشنواره بین المللی تئاتر دانشگاهی معرفی شدند
هیات داوران بخش عکس بیست و دومین جشنواره بین المللی تئاتر دانشگاهی ایران از روز سیزدهم اردیبهشت ماه کار ارزیابی و انتخاب آثار را آغاز می‌کنند.
به گزارش روابط عمومی بیست و دومین جشنواره بین المللی تئاتر دانشگاهی ایران، هیات داوران بخش عکس بیست و دومین جشنواره بین المللی تئاتر دانشگاهی ایران از روز سیزدهم اردیبهشت ماه کار ارزیابی و انتخاب آثار را آغاز می کنند. این در حالی است که اسامی برگزیدگان این بخش در مراسم اختتامیه جشنواره اعلام خواهد شد.
سیامک زمری مطلق، شهاب الدین عادل و مهدی آشنا هنرمندانی هستند که روز سیزدهم اردیبهشت در قالب هیات داوران بخش عکس بیست و دومین جشنواره بین المللی تئاتر دانشگاهی ایران آثار شرکت کننده را مورد ارزیابی و داوری قرار می دهند.
بیست و دومین جشنواره بین المللی تئاتر دانشگاهی ایران که از روز پنجم اردیبهشت ماه سال ۹۸ به همت اداره کل فرهنگی وزارت علوم، تحقیقات و فناوری و دبیری امین مختاریآغاز شده تا چهاردهم اردیبهشت ماه میزبان مخاطبان و گروه های شرکت کننده خواهد بود.


۱۱۴ کشور جهان متقاضی شرکت در هفتمین جشنواره بین المللی فیلم شهر
هند، آمریکا، اسپانیا، برزیل و فرانسه ۵ کشور پیشتاز متقاضی شرکت در هفتمین جشنواره بین المللی فیلم شهر
با اتمام مهلت ثبت نام در بخش بین الملل هفتمین جشنواره فیلم شهر، ۳۰۲۵ فیلم از ۱۱۴ کشور جهان متقاضی شرکت در این دوره از جشنواره شدند.
به گزارش ستاد خبری جشنواره از زمان اعلام فراخوان تا پایان مهلت ثبت نام (پایان فروردین ماه) ۳۰۲۵ فیلم از ۱۱۴ کشور جهان متقاضی شرکت در این دوره از جشنواره شدند که شامل ۳۶۸ اثر بلند داستانی، مستند و انیمیشن و ۲۶۵۷ فیلم کوتاه و نیمه بلند است.
بیشترین آثار ارسال شده به دبیرخانه بخش بین الملل جشنواره، فیلم های داستانی است.
کشورهای هند، آمریکا، اسپانیا، برزیل، فرانسه، ایتالیا، ترکیه، روسیه، بریتانیا و آلمان ۱۰ کشوری هستند که بیشترین ثبت آثار را در این دوره از جشنواره داشته اند.
ستاد خبری جشنواره اعلام کرد ثبت نام آثار در بخش مسابقه سینمای ایران تا ۱۵ اردیبهشت ماه و ثبت نام در بخش مسابقه تبلیغات سینمای ایران و محله تا پایان اردیبهشت ماه از طریق سایت جشنواره به نشانی www.shahrfilmfest.com ادامه دارد.
هفتمین جشنواره بین المللی فیلم شهر توسط موسسه تصویر شهر به دبیری هاشم میرزاخانی در تابستان سال جاری در شهر تهران برگزار می شود.

انتهای پیام 



