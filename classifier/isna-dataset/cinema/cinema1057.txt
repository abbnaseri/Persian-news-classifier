پیام تسلیت انجمن منتقدان خانه تئاتر برای فقدان جمشید مشایخی
انجمن منتقدان، نویسندگان و پژوهشگران خانه تئاتر درباره مصائب غم بار نوروز ۱۳۹۸ و درگذشت استاد جمشید مشایخی، پیام تسلیتی منتشر کرد.
به گزارش ایسنا، در متن این پیام آمده است: «بهار امسال به‌گونه‌ای دیگر رقم خورد، سیل آمد و عزیزان این مرزوبوم را با خود بُرد و چه دهشتناکْ ویران کرد همه‌چیز را. در این وانفسا و مصیبت عظما، سیزدهمین روز از این بهار فرا رسید و با خود گوهری ناب از عرصه هنر را به دیار ابدی بُرد و بار دیگر قلب و جان ملت، علی‌الخصوص اهل هنر را عزادار کرد. استاد جمشید مشایخی که مصداق بارز عشق و محبت به مردم بود، چون پروانه‌ای شیدا از میان ما پر کشید و به ملکوت هستی‌بخش پرواز کرد. روحش شاد و نامش همیشه ماندگار باد. انجمن منتقدان، نویسندگان و پژوهشگران خانه تئاتر خود را در این اندوه بزرگ شریک می داند و از درگاه ایزد یکتا برای بازماندگان آرزوی صبر و شکیبایی دارد.»

فردا ۱۷ فروردین ماه مراسم تشییع جمشید مشایخی راس ساعت ۹:۳۰ از مقابل تالار وحدت برگزار می‌شود.
انتهای پیام
