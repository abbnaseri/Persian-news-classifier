معرفی ۲ برگزیده حلقه منتقدان در جشنواره جهانی فجر
جایزه حلقه منتقدان در جشنواره جهانی فجر به دو فیلم خارجی تعلق گرفت.
به گزارش ایسنا، چهارشنبه چهارم اردیبهشت در هفتمین روز جشنواره جهانی فیلم فجر حلقه منتقدان دو فیلم از روسیه و لهستان را به عنوان آثار  منتخب خود معرفی کرد و در دومین دوره اهدای این جایزه فیلم «جوان روس» از کشور روسیه و فیلم «گرگ‌نما» از لهستان برگزیده شدند. جایزه‌های این دو فیلم هر دو در نبود کارگردان‌هایشان به فیلمبردار روسی و رایزن فرهنگی لهستان اهدا شد.‌
مجید اسلامی، کامیار محسنین، مهرزاد دانش، محسن آزرم و هما توسلی جایزه دوم این حلقه را به دلیل روایت تمثیلی و سبک دیداری به فیلم «گرگ‌نما» به کارگردانی آدرین پانِک اهدا کردند. دوروتا اشوییرچوسکا رایزن فرهنگی کشور لهستان این جایزه را به نمایندگی از نفر برگزیده دریافت کرد.
همچنین جایزه اول به دلیل مخاطره‌پذیری تجربی، ساختار منحصر به فرد دیداری و شکل فیلم به «جوان روس» به کارگردانی الکساندر زولوتوخین تعلق گرفت. این جایزه را آیرات یامیلوو فیلمبردار اثر به نمایندگی از زولوتوخین دریافت کرد.
سی‌ و هفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران در حال برگزاری است.

انتهای پیام
