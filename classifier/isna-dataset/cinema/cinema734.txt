آغاز اکران فیلم محسن عبدالوهاب از 18 اردیبهشت ماه
فیلم سینمایی «به دنیا آمدن» ساخته محسن عبدالوهاب از ۱۸ اردیبهشت ماه در سینماهای کشور اکران عمومی می‌شود.
به گزارش ایسنا، چهارمین فیلم بلند سینمایی عبدالوهاب پس از چهار سال در گروه سینمایی فرهنگ اکران می‌شود. این فیلم در سی و چهارمین جشنواره فجر، نامزد دریافت سیمرغ بهترین بازیگر نقش اول زن، بهترین موسیقی و بهترین تدوین شد.
همچنین جایزه بزرگ هیأت داوران جشنواره وزول فرانسه، منتخب جشنواره‌های توکیو، شانگهای چین و گرانادا از دیگر حضورهای بین المللی این فیلم به شمار می‌رود.
پوستر «به دنیا آمدن» توسط فرید حامدی طراحی شده است و در این اثر، هدایت هاشمی، الهام کردا، بهناز جعفری، سپهراد فرزامی، رضا مرتضوی، رؤیا جاوید نیا و…بازی می‌کنند.
در خلاصه داستان این فیلم که به تهیه کنندگی محمد احمدی ساخته شده آمده: زن و شوهری در آستانه میانسالگی برای ادامه زندگیشان دچار مشکل می‌شوند.
عبدالوهاب پیش از این ساخت فیلم «لطفا مزاحم نشوید» را در کارنامه دارد و همچنین در «گیلانه» و «خون بازی» با رخشان بنی‌اعتماد کارگردانی مشترک داشته است.

انتهای پیام
