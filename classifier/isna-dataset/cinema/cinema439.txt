درگذشت بازیگر مطرح ژاپنی 
«ماچیکو کییو» که در مجموعه‌ای از تحسین‌شده ترین فیلم‌های تاریخ سینمای ژاپن پس از جنگ، از جمله «راشامون» ساخته «کوراساوا» نقش‌آفرینی کرده بود در سن  ۹۵ سالگی در توکیو درگذشت.
به گزارش ایسنا به نقل از ورایتی، «ماچیکو کیو» که نام اصلی وی «موتوکو یانو» بود فعالیت حرفه‌ای خود را در سینما از سال ۱۹۴۹ و به پیوستن به کمپانی « Daiei Co»، یکی از مهم‌ترین شرکت‌های فیلمسازی آن زمان در ژاپن آغاز کرد و به سرعت برای بازی در فیلم «عشق برای یک احمق» راه ستاره‌شدن را در پیش گرفت.
«کیو» که متولد شهر اوزاکای ژاپن بود به عنوان "بازیگر جایزه بزرگ" شناخته می‌شد چرا که فیلم‌های او موفق به کسب جوایز اصلی از جشنواره‌های بین‌المللی می‌شد.
فیلم «راشامون» ساخته «آکی‌را کوروساوا» با بازی وی موفق به کسب جایزه شیر طلای بهترین فیلم از جشنواره فیلم ونیز سال ۱۹۵۱ شد و فیلم «دروازه جهنم» به کارگردانی «تینوسوکه کینوگاسا» نیز جایزه بزرگ جشنواره فیلم کن ۱۹۵۴ را دریافت کرد.
از دیگر فیلم‌های مهم با بازی «ماچیکو کیو» می‌توان به «اوگتسو مونوگاتاری» (۱۹۵۳) ساخته «کنجی میزوگوچی»، «وسوسه غریب» ساخته «کن ایچیکاوا» محصول ۱۹۵۹ و «علفزارهای شناور» از «یاسوجیرو اوزو» دیگر کارگردان نامدار ژاپنی اشاره کرد.
تنها حضور وی در فیلم‌های غیر ژاپنی در فیلم «چایخانه آگوست مون» در سال ۱۹۵۶ رقم خورد که در نقش مقابل «مارلون براندو» و «گلن فورد» مقابل دوربین رفت.
انتهای پیام
