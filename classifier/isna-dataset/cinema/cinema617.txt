وضعیت نگران‌کننده اکران ماه مبارک رمضان 
مدیر پردیس سینمایی آزادی درباره شرایط اکران و چیدمان فیلم‌های روی پرده معتقد است: متاسفانه فروش گیشه برخی فیلم‌هایی که اکنون روی پرده هستند به قدری ضعیف است که آدم احساس نگرانی می‌کند.
رضا سعیدی پور در گفت‌وگو با ایسنا با اشاره به شرایط فروش فیلم‌ها و ارزیابی‌اش از گیشه ماه مبارک رمضان توضیح داد: از مجموع فیلم‌هایی که در حال اکران هستند، سه فیلم که دو تا از آنها اکرانشان پیش از ماه رمضان آغاز شده، مثل «متری شیش‌ونیم»، «تگزاس» و «سامورایی در برلین» نسبت به بقیه فیلم‌ها فروش بهتری داشته‌اند. البته فیلم سینمایی «نبات» هم از نظر فروش گیشه بین دیگر فیلم‌هایی که از ابتدای ماه رمضان روی پرده رفته‌اند، فروش خوبی داشته است.
او ادامه داد: متاسفانه فروش گیشه بقیه فیلم‌ها به قدری ضعیف است که آدم احساس نگرانی می‌کند زیرا بالاخره هزینه‌ای برای ساخت فیلم‌ها شده و باید اکران شوند اما آنطور که انتظار داشتیم از آنها استقبال نشده است. نکته اینجاست که چیدمان فیلم‌ها برای ماه رمضان بد نیست بلکه یکی از علت‌های ضعف فروش در سینماها، تبلیغات بسیار کمی است که انجام شده است. در واقع اطلاع‌رسانی خوبی صورت نگرفت و اکثر مردمی که به سینما مراجعه می‌کنند اطلاع ندارند که بها بلیت در سینماها تا افطار نیم بها است.
این مدیر سینمایی اضافه کرد: وقتی قرار است طرحی اجرا شود همراهش باید اطلاع رسانی هم وجود داشته باشد تا مردم بتوانند درست تصمیم بگیرند. این اطلاع رسانی کارکرد درستی نداشته و مردم نمی‌دانند که می‌توانند فیلم‌ها را تا پیش از اذان به صورت نیم بها ببیند.
سعیدی پور در پایان درباره طرح نمایش فیلم از افطار تا سحر هم گفت: برای همین چند فیلم پرفروش اکران‌های فوق العاده هم قبل از ساعت ۱۲ و هم بعد از ساعت ۱۲ داشتیم. البته باید به این نکته هم اشاره کرد که در هفته اول اجرای طرح‌های ویژه ماه رمضان هستیم و قاعدتاً امیدواریم از این هفته شرایط بهتر شود.
انتهای پیام
