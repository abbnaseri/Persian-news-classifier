رونق تالار هنر در روزهای رکود تئاتر شهر و سنگلج
اعلام آمار تفکیکی فروش تماشاخانه‌های دولتی حاکی از استقبال و فروش خوب نمایش‌های تالار هنر است در حالی که در تئاتر شهر و تالار سنگلج تعداد مهمانان همچنان رقم قابل توجهی است.
به گزارش ایسنا، روابط عمومی اداره کل هنرهای نمایشی آمار تفکیکی اطلاعات فروش و تعداد تماشاگر تماشاخانه‌های اداره کل هنرهای نمایشی را تا روز جمعه سوم خردادماه اعلام کرد.
در این آمار میزان فروش مجموعه تئاتر شهر و تالار هنر تا روز جمعه سوم خرداد مشخص شده و تماشاخانه سنگلج نیز آمار فروش دو نمایش خود را که آخرین اجرای‌شان سه‌شنبه ۳۱ اردیبهشت بوده، ارائه شده است.
در این بین تالار هنر وضع بهتری دارد که با دو نمایش «جادوگر درخت انجیر هندی» و «غول بابا» و بهای بلیت ۲۰ هزار تومانی برای ۴۶ اجرا حدود ۲۶۴ میلیون ریال فروش داشته در حالی که تئاتر شهر با چهار نمایش و بهای بلیت ۳۰ هزار تومانی به ازای ۴۲ اجرا، ۲۴۸ میلیون ریال فروش داشته است. البته وضع سنگلج هم چندان بهتر نیست و تعداد مهمان‌های این تالار درصد زیادی از کل تماشاگرانش را شامل می‌شود.
تالار هنر
در تالار هنر نمایش «جادوگر درخت انجیر هندی» به نویسندگی و کارگردانی احسان مجیدی که از یکشنبه اول اردیبهشت در تالار هنر با ظرفیت ۲۴۰ نفر روی صحنه رفته تا جمعه سوم خرداد، طی ۲۹ اجرا میزبان ۱۱۱۷ تماشاگر شد.
از این ۱۱۱۷ تماشاگر، ۴۵۵ نفر با بلیت تمام‌بها، ۴۱۷ نفر با بلیت نیم‌بها، ۲۲ نفر با بلیت تخفیف‌دار و ۲۲۳ نفر با بلیت مهمان به تماشای این اثر نشستند و «جادوگر درخت انجیر هندی» با بهای بلیت ۲۰۰ هزار ریال در گیشه به رقم ۱۳۶ میلیون ریال دست پیدا کرد.
نمایش «غول بابا» به نویسندگی مهدی سیم‌ریز و کارگردانی محبوبه پاداش و مهدی سیم‌ریز از یکشنبه ۱۵ اردیبهشت در تالار هنر با ظرفیت ۲۴۰ نفر روی صحنه رفت.
این نمایش طی ۱۷ اجرا، میزبان ۹۹۰ تماشاگر شد. از این ۹۹۰ نفر، ۳۸۳ نفر با بلیت تمام‌بها، ۴۷۹ نفر با بلیت نیم‌بها، ۳۰ نفر با بلیت تخفیف‌دار و ۹۸ نفر با بلیت مهمان به تماشای این اثر نشستند. به این ترتیب «غول بابا» با قیمت بلیت ۲۰۰ هزار ریال، در گیشه به رقم ۱۲۸ میلیون و ۷۸۰ هزار ریال دست پیدا کرد.
تئاتر شهر
در بهترین مجموعه تئاتری کشور که همیشه رونق یا کم‌فروغی آن بیش از هر سالن دیگری زیرنظر قرار می‌گیرد، با توجه به در دست تعمیر بودن سالن‌ها، چهار نمایش در سالن‌های سایه و قشقایی اجرا می‌شود.
نمایش «کمیته نان» به نویسندگی و کارگردانی لیلی عاج اجرای خود را از دوشنبه ۲۳ اردیبهشت در سالن قشقایی با ظرفیت ۹۶ نفر آغاز کرد. این نمایش در طول ۱۰ اجرا تا جمعه سوم خرداد پذیرای ۶۰۸ نفر شد.
از بین این ۶۰۸ نفر، ۲۳۰ نفر با بلیت تمام‌بها، ۴۲ نفر با بلیت نیم‌بها، ۱۶۹ نفر با بلیت تخفیف‌دار و ۱۶۷ نفر با بلیت مهمان به تماشای «کمیته نان» نشستند. این اثر با بهای بلیت ۳۰۰ هزار ریال در گیشه به رقم ۱۱۵ میلیون و ۸۶۰ هزار ریال دست پیدا کرد.
نمایش «مده‌آ» به نویسندگی مسعود سمیعی و طراحی و کارگردانی علی‌اصغر راسخ‌راد اجرای خود را از جمعه ۲۰ اردیبهشت در سالن قشقایی با ظرفیت ۹۶ نفر آغاز کرد. این نمایش در طول ۱۱ اجرا، میزبان ۳۲۹ نفر شد.
از این ۳۲۹ نفر، ۷۳ نفر با بلیت تمام‌بها، ۱۱ نفر با بلیت نیم‌بها، ۴ نفر با بلیت تخفیف‌دار و ۲۴۱ نفر با بلیت مهمان به تماشای این اثر نشستند. به این ترتیب «مده‌آ» با قیمت بلیت ۳۰۰ هزار ریال، در گیشه به رقم ۲۴ میلیون و ۵۱۰ هزار ریال دست پیدا کرد.
نمایش «چیزهای سرد» به نویسندگی و کارگردانی رامین اکبری اجرای خود را از سه‌شنبه ۲۴ اردیبهشت در سالن سایه با ظرفیت ۷۲ نفر شروع کرد. این نمایش در طول ۹ اجرا میزبان ۲۹۲ نفر شد.
این ۲۹۲ نفر با ۱۱۴ بلیت تمام‌بها، ۱۱ بلیت نیم‌بها، ۲۵ بلیت تخفیف‌دار و ۱۴۲ بلیت مهمان به تماشای این اثر نشستند. به این ترتیب «چیزهای سرد» با بهای بلیت ۳۰۰ هزار ریال در گیشه به رقم ۴۱ میلیون و ۸۵۰ هزار ریال دست پیدا کرد.
نمایش «لانه خرگوش» به نویسندگی دیوید لیندزی ابر با دراماتورژی و کارگردانی مهدی صباغی از پنجشنبه ۱۹ اردیبهشت در سالن سایه با ظرفیت ۷۲ نفر روی صحنه رفت. این نمایش در طول ۱۲ اجرا، میزبان ۴۷۶ نفر شد.
این ۴۷۶ نفر با ۱۶۲ بلیت تمام‌بها، ۱۴ بلیت نیم‌بها، ۶۳ بلیت تخفیف‌دار و ۲۳۷ بلیت مهمان به تماشای این اثر نشستند. به این ترتیب «لانه خرگوش» با بهای بلیت ۳۰۰ هزار ریال، در گیشه به رقم ۶۵ میلیون و ۸۲۰ هزار ریال دست پیدا کرد.
تالار سنگلج
تماشاخانه سنگلج نیز آمار تفکیکی اطلاعات فروش و تعداد تماشاگر دو نمایش «بیله دیگ بیله چغندر» و «راز نقل آخر» را که آخرین اجرای‌شان را سه‌شنبه ۳۱ اردیبهشت پشت سر گذاشتند این گونه اعلام کرد:
نمایش «بیله دیگ بیله چغندر» به نویسندگی داود فتحعلی‌بیگی و کارگردانی منیژه داوری از پنجشنبه ۵ اردیبهشت در تماشاخانه سنگلج با ظرفیت ۲۳۵ نفر روی صحنه رفت. این نمایش در طول ۲۲ اجرا، میزبان ۱۷۰۸ نفر شد.
این ۱۷۰۸ نفر در غیاب بلیت تخفیف‌دار، با ۹۳ بلیت تمام‌بها، ۱۵۱ بلیت نیم‌بها و ۱۴۶۴ بلیت مهمان به تماشای این اثر نشستند. به این ترتیب «بیله دیگ بیله چغندر» با بهای بلیت ۳۰۰ هزار ریال در گیشه به رقم ۵۰ میلیون و ۸۵۰ هزار ریال دست پیدا کرد.
نمایش «راز نقل آخر» به نویسندگی و کارگردانی حسین تفنگدار از دوشنبه ۹ اردیبهشت در تماشاخانه سنگلج روی صحنه رفت. این اثر طی ۱۹ اجرا میزبان ۱۲۷۸ نفر شد.
از این ۱۲۷۸ نفر، در غیاب بلیت تخفیف‌دار، ۱۸۱ نفر با بلیت تمام‌بها، ۸۹ نفر با بلیت نیم‌بها و ۱۰۰۸ نفر با بلیت مهمان به تماشای این اثر نشستند. به این ترتیب «راز نقل آخر» با بهای بلیت ۳۰۰ هزار ریال، در گیشه به رقم ۶۷ میلیون و ۶۵۰ هزار ریال دست پیدا کرد.
انتهای پیام
