دعوت از کمپانی‌های سینمایی شهرهای خواهرخوانده اصفهان
علیرضا تابش گفت: یکی از جنبه‌های مهم جشنواره فیلم های کودک و نوجوان، ابعاد بین‌المللی آن است. از این رو تلاش کرده‌ایم به جز کشورهای فعال در سینمای کودک، از کمپانی‌های سینمایی در شهرهای خواهرخوانده اصفهان نیز دعوت به عمل آوریم و تعامل ویژه‌ای نیز با کشورهای آسیایی و منطقه داشته باشیم.
به گزارش ایسنا به نقل از ستاد اطلاع‌رسانی سی و دومین جشنواره بین‌المللی فیلم‌های کودکان و نوجوانان، علیرضا تابش دبیر این دوره از جشنواره در دیدار و جلسه‌ای که ١٣ تیر به همراه شهردار اصفهان، مدیر اجرایی این جشنواره در اصفهان و رییس کمیسیون فرهنگی شورای شهر اصفهان با استاندار اصفهان داشتند، گفت: سازمان سینمایی کشور، سالانه یک جشنواره ملی و چهار جشنواره بین‌المللی فیلم را برنامه‌ریزی و برگزار می‌کند که این جشنواره‌ها جریان اصلی سینمای کشور را روایت می‌کنند.

وی با اشاره به اینکه اصفهان «شهر دوستدار کودک» و «شهر خلاق»است، برگزاری جشنواره فیلم کودک را با این دو شاخصه شهر اصفهان دارای سنخیت دانست و ادامه داد: یکی از جنبه‌های مهم جشنواره فیلم های کودک و نوجوان، ابعاد بین‌المللی آن است. از این رو تلاش کرده‌ایم به جز کشورهای فعال در سینمای کودک، از کمپانی‌های سینمایی در شهرهای خواهرخوانده اصفهان نیز دعوت به عمل آوریم و تعامل ویژه‌ای نیز با کشورهای آسیایی و منطقه داشته باشیم تا این کشورها آثار و دستاوردهای خود را در قالب فیلم، ورکشاپ‌های تخصصی و پنل تولید مشترک در ایام جشنواره نمایش و ارایه دهند.
دبیر سی و دومین جشنواره بین‌المللی فیلم‌های کودکان و نوجوانان، ایجاد شور مردمی و درگیر شدن خانواده‌ها در ایام برگزاری جشنواره را از اهداف این رویداد بین‌المللی در اصفهان برشمرد و اظهار داشت: حمایت استانداری و همکاری تنگاتنگ دستگاه‌هایی چون اداره کل فرهنگ و ارشاد اسلامی استان، آموزش و پرورش، ‌کانون پرورش فکری کودکان و نوجوانان، صدا و سیما، ورزش و جوانان، میراث فرهنگی و گردشگری و … در برگزاری هر چه مطلوب‌تر جشنواره موثر است.
وی برخورداری از زیرساخت‌های فرهنگی از جمله سالن‌های سینما را یکی از موارد ویژه و مهم در شهر اصفهان ذکر کرد و افزود: به همت شهرداری اصفهان و سازمان سینمایی کشور و با بودجه‌هایی که به ویژه در سال گذشته تخصیص داده شد، برخی سالن‌ها در اصفهان تجهیز و بازسازی شدند، اما همه این بازسازی، در ساخت و ساز و زیبایی ظاهری سالن‌های سینما خلاصه نمی‌شود، موضوعات دیگر مانند تکنولوژی‌های فنی مربوط به کیفیت پخش صوت و تصویر نیز برای مخاطبان فیلم اهمیت دارد که امیدوارم سالن‌های سینمای اصفهان در این زمینه نیز به زودی ارتقا یابند تا زیرساخت‌های نمایش فیلم برای مخاطبان به ویژه مهمانان خارجی جشنواره فراهم شده و جذابیت آثار سینمای ایران و هنر و فرهنگ ایرانی برای آنان دوچندان شود.
تابش در بخش دیگری از صحبت‌های خود در این دیدار تاکید کرد: استانداری اصفهان در حوزه‌های اجرایی، ‌اجتماعی، امنیتی، زیرساختی و… می‌تواند به برگزاری هر چه مطلوب‌تر این جشنواره یاری رساند. همچنین انتظار از صدا و سیمای استان نیز این است که پژواک هنر و سینمای انسانی ایران را به خارج از مرزها منعکس کند و صرفا پوشش خبری این رویداد به محدوده مرزهای کشور خلاصه نشود، زیرا دیپلماسی هنری موضوعی بسیار مهم در شرایط حال حاضر کشور است.
وی همچنین از برگزاری سومین المپیاد فیلمسازی نوجوانان ایران همزمان با جشنواره فیلم کودک، در اصفهان خبر داد و افزود: این المپیاد در قالب یک اردوی استعدادیابی، اواخر مردادماه برای دومین سال در اصفهان برگزار می‌شود و فراخوان المپیاد امسال، در دو بخش «ایده» و «فیلم» برای نوجوانان ١٢ تا ١۶ ساله سراسر کشور اعلام شده تا این رده سنی، در موعد مقرر و پس از گذراندن دوره‌های مخصوص آموزشی در انجمن سینمای جوانان، در این المپیاد پذیرفته شوند، این المپیاد در کشف و پرورش نسل جدید سینما و جهت دهی به استعدادهای آنان مؤثر است.
تابش در پایان با برشمردن اهمیت نقش هنرمندان اصفهانی گفت: با برنامه‌ریزی‌های انجام شده و طرحی که تدوین شده است، در یک فرایند دو سه ساله، اصفهان می‌تواند به قطب خلاقیت هنر کودک و نوجوان در ایران تبدیل شود.

*جشنواره و اهمیت تضمین بهداشت روانی کودکان
در ادامه این دیدار دکتر عباس رضایی، استاندار اصفهان ضمن ابراز خرسندی از برگزاری این جشنواره بین‌المللی در اصفهان، گفت: متاسفانه سرمایه گذاری در تولیدات هنری ویژه کودکان چندان زیاد نیست. از این رو سرمایه گذاری شهرداری اصفهان در حوزه فعالیت‌های مرتبط با کودکان، توجه به شادی و نشاط آنان بسیار مایه خرسندی و قابل تقدیر است.
وی در ادامه صحبت‌هایش گفت: خوشبختانه وفاق و همدلی بسیار خوبی میان اعضای شورای اسلامی شهر و شهردار اصفهان وجود دارد، استانداری اصفهان نیز در این زمینه همراهی و همیاری کاملی خواهد داشت، زیرا اعتقاد داریم هر میزان خنده و شادی از طریق جشنواره روی لبان کودکان جاری شود، بهداشت روانی آینده جامعه تضمین خواهد شد.
رضایی با تاکید بر تامین نیازهای مرتبط با برگزاری این جشنواره توسط دستگاههای اجرایی استان گفت: امیدوارم برگزاری این جشنواره یک رویداد شیرین و خاطره انگیز برای اصفهان و کودکان و نوجوانان اصفهانی و کودکان ایران و دیگر کشورها باشد.

*رشد مسائل فرهنگی و ارتباط آن با جشنواره فیلم کودک
قدرت‌اله نوروزی، شهردار اصفهان نیز در این جلسه گفت: این جشنواره ارتباط مستقیمی با رشد مسائل فرهنگی شهر دارد و اصفهان نیز در مسائل فرهنگی دارای نیازها و حساسیت‌های ویژه‌ای است. از سوی دیگر لازم است ضمن مدیریت هزینه‌ها کیفیت ابعاد مختلف جشنواره نیز حفظ شود.
شهردار اصفهان با تاکید بر جنبه‌های بین‌المللی این جشنواره، ادامه داد: بخش‌های جانبی جشنواره هم باید به خوبی برنامه ریزی و اجرا شود تا این رویداد، اثربخشی کامل خود را داشته باشد که در این زمینه همراهی استانداری اصفهان به کمک مدیریت شهری می‌آید.
نوروزی با بیان اینکه طی دوسال گذشته در شهر اصفهان اتفاقات بسیار خوبی در حوزه فرهنگی رخ داد، افزود: میزبانی اصفهان و دائمی شدن دبیرخانه جشنواره در اصفهان یکی از این اتفاقات است.
وی تاکید کرد: امیدواریم برگزاری موفق این جشنواره، رشد و شکوفایی در ابعاد مختلف را برای اصفهان به ارمغان داشته باشد.
 
سی و دومین جشنواره بین‌المللی فیلم‌های کودکان و نوجوانان از ٢٨ مرداد (همزمان با عید سعید غدیر خم) تا ۴ شهریور ١٣٩٨ مصادف با ١٩ تا ٢۶ آگوست، به دبیری علیرضا تابش در شهر تاریخی اصفهان برگزار خواهد شد.
انتهای پیام 
