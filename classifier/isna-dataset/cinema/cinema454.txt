فروش ۲۰۰ میلیون دلاری «علاء‌الدین» در ۳ روز 
فیلم جدید «علاء‌الدین» در سه روز نخست اکران در بیشتر مناطق جهان از جمله آسیا، آمریکای لاتین و اغلب کشورهای اروپایی در صدر جدول فروش قرار گرفت. 
به گزارش ایسنا به نقل از اسکرین، این فیلم به کارگردانی «گای ریچی» نسخه‌ای جدید از انیمیشن قدیمی و کلاسیک «علاء‌الدین» محصول سال ۱۹۹۲ میلادی است که از تاریخ ۲۴ می به طور همزمان اکران خود را در گیشه سینمای آمریکا و بین‌الملل آغاز کرد و توانست به فروش جهانی بالغ بر ۲۰۷ میلیون دلار در سه روز نخست اکران دست یابد.
فیلم جدید «علاء‌الدین» که در آن «ویل اسمیت» در نقش غول چراغ‌جادو صداپیشگی می‌کند در ۴۴۰۰ ساله سینمای آمریکای شمالی به فروش ۸۶ میلیون دلاری دست یافت و در سایر کشورهای جهان نیز در مجموع فروش ۱۲۱ میلیون دلاری را رقم زد.
در میان کشورهای خارجی میزبان اکران عمومی «علاء‌الدین»، چین با ۱۸.۷ میلیون دلار بهترین عملکرد را در چند روز نخست اکران داشت. «علاء‌الدین» از فروش آغازین فیلم «سیندرلا» و «کتاب جنگل» در آمریکای لاتین پیشی گرفته است و در این منطقه مکزیک با ۹.۲ میلیون دلار در سه روز بهترین آمار را به نام خود ثبت کرد.
در اروپا نیز فروش این فیلم در سه روز نخست از فروش «سیندرلا» و «مالیفیسنت» از محصولات دیگر کمپانی دیزنی در مدت مشابه بالاتر است. این انیمیشن جدیدترین محصول از نسخه‌های بازسازی شده انیمیشن‌های کلاسیک کمپانی دیزنی است. پیش از این نسخه‌های جدید آثاری چون «دیو و دلبر»، «کتاب جنگل» و «سیندرلا» به سینما آمده است.
فیلم «انتقام جویان: آخر بازی» نیز با اضافه کردن فروش ۳۲.۱ میلیون دلاری، جمع فروش جهانی خود را به ۸۲.۶۷ میلیارد دلار رساند تا به رکورد فیلم «آواتار» (۲.۷۸ میلیارد دلار) به عنوان پرفروش‌ترین فیلم تاریخ سینمای جهان بیش از پیش نزدیک شود.
«انتقام جویان: آخر بازی» دنباله «انتقام‌جویان: جنگ ابدیت» (۲۰۱۸) و همچنین «انتقام‌جویان» (۲۰۱۲) و «انتقام‌جویان: عصر اولتران» (۲۰۱۵) است و بیست و دومین فیلم در دنیای سینمایی مارول است که برادران «روسو» آن را با فیلمنامه‌ای مشترک از «کریستوفر مارکوس» و «استیون مک‌فیلی» کارگردانی کرده‌اند. این فیلم با ۱.۱ میلیارد دلار پرفروش فیلم تمام ادوار در منطقه آسیاپاسیفیک است، جایی که چینی‌ها تاکنون فروش ۶۲۹ میلیون دلاری را برای این فیلم رقم زده‌اند.
فیلم جدید «انتقام جویان» با ۲۶۴ میلیون دلار، پرفروش‌ترین فیلم تاریخ آمریکای لاتین است این در حالی است که در اروپا این فیلم با پیشی گرفتن از قسمت آخر «هری پاتر» و مجموعه «ارباب حلقه‌ها» در رتبه پنجم پرفروش‌ها از گذشته تاکنون قرار گرفته است.
«رابرت داونی جونیور»، «کریس ایوانز»، «مارک رافلو»، «کریس همسورث»، «اسکارلت جوهانسون»، «جرمی رنر»، «دان چیدل»، «پل راد»، «بری لارسون»، «ردلی کوپر» و «جاش برولین» از بازیگران این فیلم ابرقهرمانی هستند.
انتهای پیام
