جشنواره اروگوئه میزبان ۴ فیلم ایرانی 
سی  و هفتمین جشنواره بین المللی اروگوئه در آمریکای جنوبی میزبان نمایش ۴ فیلم کوتاه و بلند از سینمای ایران خواهد بود. 
به گزارش ایسنا، فیلم «درساژ» به کارگردانی پویا بادکوبه در جدیدترین حضور بین‌المللی خود در بخش رقابتی "کارگردانان جدید" جشنواره فیلم اروگوئه با فیلم‌هایی از کشورهای برزیل، پرتغال، فرانسه، مکزیک، آرژانتین، رومانی، چین، روسیه و صربستان به رقابتی می‌پردازد.
«درساژ» به تهیه کنندگی روح الله برادری و سمیرا برادری پیش از این در جشنواره‌های مهم و متعدد جهانی حضور داشته و جوایز معتبری از جمله تقدیر ویژه هیأت داوران بخش "نسل" جشنواره برلین و سیمرغ بهترین فیلم اول جشنواره جهانی فجر را دریافت کرده است.
‎در این فیلم سینمایی علی مصفا، شبنم مقدمی، هوشنگ توکلی، علیرضا ثانی‌فر، علیرضا آقاخانی، سیامک ادیب، جلال فاطمی، لویی سیفی، یسنا میرطهماسب، باسط رضایی، به‌آفرید غفاریان، شایان فصیح‌زاده، رامبد مطلبی و با معرفی نگار مقدم به ایفای نقش می‌پردازند. پخش بین‌المللی این فیلم بر عهده کمپانی دریم لب با مدیریت نسرین میرشب است.
اما در بخش پانورامای فیلم‌های بلند بین‌الملل جشنواره اروگوئه، فیلم «بدون تاریخ، بدون امضا» به نمایندگی از سینمای ایران به روی پرده می‌رود و در بخش رقابتی فیلم‌های کوتاه سی و هفتمین جشنواره فیلم اروگوئه نیز دو فیلم «وقت نهار» به کارگردانی علیرضا قاسمی و «در خلاف جهت ساعت» (ایران، اسپانیا) ساخته پدرام یزدانی به نمایش گذاشته خواهند شد.
سی و هفتمین جشنواره فیلم «اروگوئه» از تاریخ ۱۷ تا ۲۸ آوریل (۲۸ فروردین تا ۸ اردیبهشت) برگزار می‌شود.
انتهای پیام
