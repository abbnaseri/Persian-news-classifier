معرفی هیئت داوری و انتخاب بین‌الملل جشنواره وارش
اعضای هیات داوری و انتخاب بین‌الملل نهمین جشنواره فیلم وارش و جزئیات برنامه کارگاه‌هایی که همزمان با این جشنواره در رامسر برگزار می‌شود، اعلام شد. 
به گزارش ایسنا به نقل از روابط عمومی نهمین جشنواره بین‌المللی فیلم وارش، اعضای هیأت داوری و انتخاب بخش بین‌الملل نهمین جشنواره بین‌المللی فیلم وارش معرفی شدند. سرگئی دوروتسوی، مارینا توروپیگینا و مهرداد اسکویی در بخش داوری و بهمن آقایی، مجید موثقی و الهه نوبخت در بخش انتخاب آثار بین‌الملل نهمین جشنواره بین‌المللی فیلم وارش، این رویداد را همراهی می‌کنند.
در ادامه بیوگرافی و سابقه سینمایی این هیأت داوری و انتخاب را می‌خوانید:
سرگئی دوورتسوی
سرگئی دوورتسوی متولد ۱۹۶۲ فیلمساز قزاقستانی است. او کارگردان فیلم درام «آیکا» است که در جشنواره کن ۲۰۱۸ منتخب رقابت برای نخل طلایی شد و این فیلم جایزه نخل طلایی بهترین بازیگر زن را نیز از آن خود کرد. سرگئی دوورتسوی با فیلم دیگرش به نام تولپان (۲۰۰۸) که درست یک دهه قبل موفق به کسب جایزه نوعی نگاه شده بود بار دیگر به جشنواره کن آمد. او فارغ التحصیل کالج هوانوردی اوکراین و همچنین مدرسه فیلم مسکو است.
مارینا تروپیگینا
مارینا تروپیگینا برنامه‌ریز جشنواره بین‌المللی فیلم مسکو، VGIK (مؤسسه تصویربرداری گراسیموف)، مدرسه فیلم روسیه، و عضو CILECT (انجمن بین المللی مدارس فیلم و تلویزیون) است و به عنوان داور در بخش بین الملل نهمین جشنواره بین المللی فیلم وارش همکاری دارد.  مهرداد اسکویی
مهرداد اسکویی متولد ۱۳۴۸ و فارغ‌التحصیل کارگردانی سینما است که اغلب آثار وی در جشنواره‌های معتبر ملی و بین‌المللی جوایز متعددی را کسب کرده‌ است. این فیلمساز در سال ۲۰۱۰ موفق به کسب عنوان چهره فرهنگی سال جهان از سوی نهاد فرهنگی «پرنس کلاوس» هلند شد و عنوان بهترین فیلمساز مستند سال ۲۰۱۶ جهان از جشنواره تروفالس آمریکا را از آن خود کرد. او همچنین به عنوان سفیر فرهنگی بخش انسان‌دوستانه سازمان ملل متحد (UCHA) فعالیت می‌کند. تندیس و جایزه شصتمین جشنواره‌ فیلم لندن(BFI)، جایزه عفو بین‌الملل از شصت و پنجمین جشنواره‌ فیلم برلین، تندیس جشنواره‌ ایدفای هلند، جایزه بزرگ هیأت داوران از نوزدهمین جشنواره‌ «فول‌فریم» آمریکا و… از جمله جوایزی است که این هنرمند کسب کرده است.
بهمن آقایی
بهمن اقایی متولد ۱۳۳۹ و اولین دبیر جشنواره سینمای جوانان ایران است. معاونت روابط فرهنگی و بین‌المللی انجمن سینمای جوانان ایران، عضویت در هیأت داوران فیلم‌های جوان جشنواره یونیکا در کشور سوئد، عضویت در شورای سیاست‌گذاری و برنامه‌ریزی بازرگانی و امور جشنواره‌ها و مدیریت امور بین‌الملل پنجمین جشنواره بین‌المللی فیلم سبز ایران از جمله سوابق حرفه‌ای این مدیر فرهنگی است.  مجید موثقی
مجید موثقی متولد ۱۳۵۶ در نور و فارغ التحصیل رشته نمایش دانشگاه هنر و معماری است. او از سال ۲۰۰۳ تا 2009 درVGIK ( مؤسسه تصویربرداری گراسیموف) روسیه تحت تعلیم بوده است. وی کارگاه‌های زیادی را درباره سینما و تئاتر در ایران و کشورهای دیگر برگزار کرده است. او عضو انجمن بین المللی منتقدان فیلم و تئاتر و انجمن صنفی فیلمسازان انیمیشن ایران است و در حال حاضر در دانشگاه ETH زوریخ سوئیس در بخش خدمات رسانه‌ای مشغول به فعالیت است.  الهه نوبخت
الهه نوبخت متولد ۱۳۶۶ در تهران توزیع کننده و تهیه کننده بین المللی سینمای ایران است. فارغ التحصیل کارشناسی ارشد بازرگانی بین الملل و مدیر عامل شرکت ELI IMAGEاست و آخرین مستند او با نام «دلبند» در شصت و نهمین جشنواره بین المللی فیلم برلین (۲۰۱۹) به نمایش در آمد. نوبخت عضو هیأت داوران جشنواره بین المللی فیلم زنان بیروت در سال ۲۰۱۹، عضو هیأت داوران سیزدهمین جشنواره بین المللی فیفوگ سوئیس در سال ۲۰۱۸ و مدیر هیأت داوران و دپارتمان میهمانان خارجی پنج دوره از جشنواره فیلم فجر بوده است. او همچنین مدیر بخش بین الملل جشنواره‌هایی در ایران از جمله جشنواره فیلم شهر و جشنواره فیلم یاس بوده است.


برنامه کارگاه‌های جشنواره بین‌المللی فیلم وارش در رامسر
همچنین جزئیات کارگاه‌های آموزشی و زمان نمایش آثار نهمین جشنواره بین المللی فیلم وارش در شهر رامسر اعلام شد.
در نخستین روز از برگزاری این رویداد، کارگاه آموزشی «قهرمان‌سازی بومی در سینما» با حضور کاوه سجادی حسینی نویسنده و کارگردان سینما و تلویزیون روز دوشنبه ۹ اردیبهشت ماه از ساعت ۱۶ تا ۱۸ در سالن آمفی تئاتر دانشگاه آزاد اسلامی واحد رامسر برگزار می‌شود.
همچنین کارگاه آموزشی «زیبایی‌شناسی جغرافیا و لوکیشن در تولید فیلم» با حضور پرویز جاهد منتقد و پژوهشگر سینما از ساعت ۱۴ تا ۱۶ روز پنجشنبه ۱۲ اردیبهشت‌ماه در همین محل برگزار خواهد شد.
«تجربه‌های شخصی در فیلمسازی» نیز عنوان کارگاه آموزشی دیگری است که با حضور سرگئی دوروتسوی فیلمساز و عضو هیأت داوری بخش بین الملل از کشور روسیه پنجشنبه ۱۲ اردیبهشت‌ماه از ساعت ۱۷ تا ۲۰ در دانشگاه آزاد اسلامی واحد رامسر برگزار می‌شود.
این واحد آموزشی همچنین در روزهای برگزاری نهمین جشنواره بین المللی فیلم وارش هر روزه از ساعت ۹:۳۰ تا ۱۷ به نمایش منتخبی از آثار راه‌یافته به جشنواره می‌پردازد.
نهمین جشنواره بین المللی فیلم وارش با محوریت فرهنگ عامه و به دبیری مهدی قربانپور از ۹ تا ۱۳ اردیبهشت‌ماه در سه شهر بابل، رامسر و ساری برگزار می‌شود.

انتهای پیام
