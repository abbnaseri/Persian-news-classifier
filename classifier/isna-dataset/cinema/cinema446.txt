بهنام شریفی بازیگر «مارلون براندو» شد
بهنام شرفی از بازیگران تئاتر ایران، ایفاگر نقش «مارلون براندو» در جدیدترین تجربه کارگردانی مهران‌ رنج‌بر بعد از نمایش «استیو جابز» شد که قرار است در تماشاخانه «سپند» روی صحنه برود.
به گزارش ایسنا به نقل از روابط عمومی نمایش «مارلون براندو»، بهنام شرفی که پیش از این در نمایش «خنکای ختم خاطره» به کارگردانی حمیدرضا آذرنگ و با حضور فاطمه معتمدآریا ایفای نقش کرده بود، به نمایش «مارلون براندو» به کارگردانی مهران رنج‌بر پیوست.
شرفی بازیگر نقش «مارلون براندو» خواهد بود و گفته می‌شود یکی از متفاوت‌ترین نقش‌آفرینی‌های خود را تجربه خواهد کرد.
امین تارخ، سارا رسول‌زاده و یلدا عباسی دیگر بازیگران نمایش «مارلون براندو» هستند که قرار است در تماشاخانه سپند روی صحنه برود.
«اکتیران» به عنوان سرمایه‌گذار این اثر نمایشی حضور دارد.
دیگر اخبار و اطلاعات نمایش «مارلون براندو» به زودی اعلام می‌شود.
انتهای پیام
