/ در سینما و تئاتر چه خبر است؟/ 
آغاز اجرای نمایش «یک ساعت آرامش»، نمایش مستندهای فرشاد فداییان در وارش، معرفی شورای انتخاب تالار هنر و... از جمله خبرهای سینما و تئاتر است.
 نمایش «یک ساعت آرامش» به کارگردانی جواد روشن شامگاه دوشنبه 19 فروردین‌ماه با حضور سیامک انصاری در تماشاخانه ایرانشهر به روی صحنه رفت.
به گزارش ایسنا، نمایش «یک ساعت آرامش» با بازی امیرمهدی ژوله، معصومه کریمی، مهدی ذاکر حسینی، ارسطو خوش رزم، وحید نفر، الهه شه پرست و ابوذر ساعدی شامگاه دوشنبه 19 فروردین‌ماه با حضور سیامک انصاری و استقبال قابل توجه مخاطبان در سالن دکتر ناظرزاده کرمانی تماشاخانه ایرانشهر به روی صحنه رفت.
نمایش «یک ساعت آرامش» به نویسندگی فلوریان زلر و با ترجمه حمیدرضا امان پور قرایی و حامد امان پور قرایی روایتگر فردی به نام میشل است که بعد از مدت‌ها صفحه موسیقی موردعلاقه‌اش را پیداکرده و حالا تصمیم دارد در یک روز تعطیل و در یک ساعت با آرامش به آن گوش کند.
این نمایش همه‌روزه ساعت 19:45 و مطابق با جدول زمان‌بندی تماشاخانه ایرانشهر تا 18 اردیبهشت‌ماه در سالن دکتر ناظر زاده کرمانی به روی صحنه می‌رود.

معرفی شورای جدید انتخاب آثار نمایشی تالار هنر 
مدیر تالار هنر، طی حکمی شورای انتخاب آثار نمایشی در سال 98 این تالار را معرفی کرد.
حسین موذن، مدیر تالار هنر منصور خلج (نویسنده، کارگردان، پژوهشگر و مدرس تئاتر)، فائزه فیض (طراح صحنه، لباس و عروسک، محقق و مدرس نمایش خلاق) و فهیمه میرزا حسینی (نویسنده و کارگردان، طراح عروسک، عروسک گردان و عروسک ساز و مدرس دانشگاه) را به عنوان شورای انتخاب آثار نمایشی در سال 98 معرفی کرد.
مستندهای فرشاد فداییان در جشنواره‌ی فیلم وارش 
مستندهای فرشاد فداییان در نهمین جشنواره بین المللی فیلم وارش و در بخش ویژه‌ای نمایش داده میشوند.
«دو زن»، «عشاق مزرعه نیشکر»، «نود و دو منهای یک»، «حکایت اوسا احمد نجار»، «نجار، پسر عطار» به کارگردانی فرشاد فداییان و  «از پدر» به کارگردانی فراز فداییان در نهمین جشنواره بین المللی فیلم وارش نمایش ویژه خواهند داشت.
به گزارش روابط عمومی نهمین جشنواره بین المللی فیلم وارش، نمایش ویژه نهمین جشنواره بین المللی فیلم وارش به اکران فیلم های مستند فرشاد فداییان نویسنده و کارگردان سینما اختصاص دارد.
مستندهای «دو زن»، «عشاق مزرعه نیشکر»، «نود و دو منهای یک»، «حکایت اوسا احمد نجار»، «نجار، پسر عطار» عناوین فیلم های مستندی هستند که توسط فرشاد فداییان ساخته شده و در جشنواره نمایش ویژه خواهند داشت. فیلم مستند «از پدر» با موضوع نگاره درباره یک فیلمساز اثری از فراز فداییان فرزند فرشاد فداییان است که درباره این هنرمند برجسته در نهمین جشنواره بین المللی فیلم وارش نمایش داده می شود.
مستند «دوزن» درباره دو زن است که در یک همکناری پانزده ساله به دل جنگل وکوهپایه می روند و بوته های وحشی خوردنی را می چینند و می کنند و در بهار و تابستان هم، در جلگه و دشت، ساقه های برنج را در مزارع دیگران نشا می کنند و این، راه گذران زندگی روزمره ی آن دو است.
«عشاق مزرعه نیشکر» درباره مصیّب و زهرا  است که ششمین دهه‌ی همکناری را از سر می‌گذرانند و از باغ پرتقال و مزرعه نیشکرشان، محصولی فراخور زحمتی که صرف کرده‌اند عایدشان نشده است. 
نمایش «تالان» در خانه هنرمندان ایران
مستند«تالان» به کارگردانی محمد صادق دهقانی در خانه هنرمندان نقد و بررسی می‎شود.
مستند «تالان» چهارشنبه ۲۱ فرودین ساعت ۱۷ در خانه هنرمندان به نمایش درمی‎آید. پس از نمایش فیلم نیز نشست نقد وبررسی با حضور محمدصادق دهقانی کارگردان فیلم و رضاصائمی منتقدسینما برگزار می‎شود.
مستند«تالان» به فاجعه آب توجه دارد:«مگر بحرانی را داریم که پنجاه سال طول بکشد؟ شاید اشتباه می‌کنیم. «تالان» برای فاجعه آب در پنجاه سال گذشته، دلایلی را می آورد که کمتر شنیده‎ایم. مقصر دقیقاً چه کسی است؟».
«تالان» جایزه بهترین مستند نیمه بلند دهمین جشن مستقل سینمای مستند ایران را کسب کرده و نامزد پنج جایزه از جشن مستند خانه سینما شامل بهترین تدوین، بهترین صدا، بهترین پژوهش، بهترین کارگردانی و بهترین فیلم، نامزد جایزه بهترین کارگردانی مستند در جشن بزرگ سینمای ایران و برنده جایزه بهترین پژوهش از جشنواره ملی فیلم رضوی بوده است.
عوامل تولید این مستند عبارتند از: پژوهشگر، تهیه کننده و کارگردان: محمد صادق دهقانی، مشاور کارگردان: محسن استادعلی، تدوینگر: محدثه گلچین عارفی، گوینده: مسعود رایگان، تصویربردار: مهدی کریمی، صداگذاری و میکس: زهره علی اکبری، اصلاح رنگ و نور: ناصر فکور، صدابردار: جلیل محمودی،نویسنده گفتار متن: محمد صادق دهقانی، گویندگان مطبوعات: محمد براتی، مریم زربان، مدیر برنامه ریزی و هماهنگی: فرشته تقی زاده، مدیرتولید: جلیل محمودی، موشن: امیرمهران (استودیو آدورن)، گرافیست: مینا غفاری، تیزرهای تبلیغاتی: سروش امیرآبادی زاده، مشاور رسانه‎ای: رضامیرمحرابی، تهیه شده در سازمان مردم نهاد جمعیت ناجیان آب.
انتهای پیام 




