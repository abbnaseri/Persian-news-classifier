چرا تلویزیون تبلیغات این فیلم را پخش نمی‌کند؟
پخش‌کننده فیلم سینمایی «ما همه با هم هستیم» درباره وضعیت تبلیغات تلویزیونی این اثر گفت: با وجود آن‌که این فیلم در شورای بازرگانی سیما مورد بازبینی قرار گرفته اما هنوز مجوز پخش تبلیغات آن صادر نشده است.
غلامرضا فرجی مدیر پخش بهمن سبز که مسئولیت پخش فیلم سینمایی «ما همه با هم هستیم» را بر عهده دارد در گفت‌وگویی با ایسنا با بیان اینکه "تاکنون هیچ تبلیغات تلویزیونی برای این فیلم پخش نشده است" اظهار کرد: این اثر از چهارشنبه هفته گذشته یعنی ۱۵ خردادماه روی پرده رفته و هنوز مجوز پخش تبلیغات تلویزیونی آن توسط صداوسیما صادر نشده است.
او افزود: این در حالی است که فیلم به طور کامل توسط شورای بازرگانی سیما بازبینی شده و تیزر هم به آن‌ها ارائه شده است. قرار بود نسبت به پخش آن اقدام کنند، اما تاکنون دستوری صادر نشده است.
این پخش‌کننده درباره میزان و تعداد تبلیغاتی که قرار است به این فیلم اختصاص داده شود توضیح داد: آماری از تعداد تیزرهایی که قرار است به این فیلم تعلق پیدا کند توسط صداوسیما به ما داده شده ولی تا زمانی که مجوزی برای پخش تبلیغات صادر نشود تعداد دقیق آن مشخص نخواهد شد؛ بنابراین اطلاعات دقیقی نداریم که چه تعداد تیزر به این فیلم تعلق خواهد گرفت.
او درباره علت تأخیر در شروع تبلیغات این فیلم نیز اظهار کرد: پاسخ این سوال را باید از بخش بازرگانی سیما پرسید زیرا تا الان فیلم‌های دیگری که نمایش آن‌ها همزمان با «ما همه با هم هستیم» آغاز شده، آگهی‌های‌شان از شبکه‌های تلویزیونی پخش شده است. ما انتظار داشتیم آن‌ها همراهی بیشتری ما داشته باشند زیرا تنها محل تبلیغات ما از همین مسیر است و با توجه به تعهداتی که به وزارت فرهنگ و ارشاد اسلامی و بازرگانی سیما داریم تا تبلیغات فیلم‌ها از ماهواره‌ها و شبکه‌های خارجی پخش نشود، توقع همراهی بیشتری داشتیم.
فرجی در پایان بیان کرد: فیلمی که از عید سعید فطر (۱۵ خرداد) روی پرده رفته و استقبال خوبی هم از آن شده اگر پشتوانه تبلیغات تلویزیونی را هم داشته باشد به مراتب خروجی بهتری خواهد گرفت. انتظار ما این است که به همه فیلم‌ها با یک چشم نگاه شود و آثاری که در راستای اصول فرهنگی ساخته شده‌اند مورد توجه قرار بگیرند.
انتهای پیام
