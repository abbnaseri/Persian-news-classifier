رده‌بندی سنی، ممیزی فیلم‌ها را کاهش می‌دهد
عضو هیات رئیسه شورایعالی تهیه‌کنندگان درباره رده‌بندی سنی فیلم‌های سینمایی، گفت: رده بنی سنی فیلم‌ها در دنیا جایگاه ویژه‌ای دارد زیرا ممیزی فیلم‌ها را به شدت کاهش می‌دهد و موجب اطمینان خانواده‌ها برای دیدن فیلم‌ها می‌شود.
سیدغلامرضا موسوی در پی ابلاغ رده‌بندی سنی فیلم‌های سینمایی در گفت‌وگو با ایسنا ادامه داد: با اجرای رده بندی سنی، خانواده‌ها برای دیدن فیلم‌ها اطمینان پیدا می‌کنند و می‌دانند کدام فیلم برای کودک، نوجوان و یا جوانشان مناسب است و علاوه بر آن، اعضای شورای پروانه نمایش فیلم‌ها با دست بازتری عمل می‌کنند.
وی با بیان اینکه رده‌بندی سنی فیلم‌ها باید زودتر اجرا می‌شد، خاطرنشان کرد: اگر رده بندی سنی زودتر اجرا می‌شد قطعاً فیلم «خانه پدری» کیانوش عیاری فقط مجوز نمایش در گروه هنر و تجربه را بدست نمی‌آورد اما با سیستم درجه بندی سنی قطعاً می‌توانست با اعلام برای سن زیر ۱۸ مناسب نیست اکران عمومی پیدا کند.
موسوی با بیان اینکه طرح رده‌بندی سنی در آمریکا در سال ۱۹۶۸ آغاز شد، گفت: با این طرح خانواده‌ها اطمینان بیشتری برای بردن اعضای خانواده به سینما پیدا کردند به همین دلیل هم در همه کشورها این موضوع از اهمیت بالایی برخوردار است، زیرا خانوادهها می‌دانند کدام فیلم‌ها را می‌توانند با فرزندانشان ببینند.
تهیه‌کننده «خشکسالی و دروغ» یادآور شد: اینکه رده بندی سنی توسط چه کسانی اجرا شود، نیز مهم است. بهتر است شوراهایی در خانه سینما تشکیل شود که شامل ۲ یا ۳ گروه ۳۰ نفره باشد و قبل از شورای پروانه نمایش آنها فیلم‌ها را ببینند و اعلام رده بندی سنی کنند. این افراد باید از نهادهای مردمی باشند افرادی از دانشگاه‌ها، انجمن اولیا و مربیان، روانشناسان، کارشناسان علمی و مدیران مدارس باید از اعضای این گروه‌های رده بندی فیلم باشند.
موسوی همچنین گفت: رده بنی سنی هم می‌تواند به اقتصاد سینما کمک کند و هم می‌تواند ضربه بزند بنابراین نوع برخوردمان با این موضوع بسیار مهم است. در سایر کشورهای رده بندی g یا در اروپا u شامل فیلم‌هایی است که همه خانواده باهم می‌توانند برای دیدن فیلم به سینما بروند و این امر در اقتصاد سینما بسیار موثر است و هیچ اجباری برای این گروه قائل نمی‌شوند و تهیهکننده‌ها خودشان فیلم را برای بازبینی می‌دهند.
وی ادامه داد: حتی زمانیکه محدودیت سنی قائل می‌شوند خود تهیه کننده اشکالات را می‌پرسد و درصدد رفع آن برمی‌آید و صحنه‌ها و جملات را کم و زیاد می کند تا درجه‌ای بگیرد که تعداد تماشاگران بیشتری داشته باشد.
تهیه‌کننده «چهارشنبه خون به پا می‌شود» با بیان اینکه رده بنی سنی در ایران یکبار در سال ۱۳۴۵ توسط هیات وزیران انجام شد، گفت: در این رده‌بندی تنها به -۱۸ سال توجه شد و دیگر رده‌های سنی مورد توجه قرار نگرفت.
موسوی تاکید کرد: رده بندی سنی برای سینمای ما بسیار لازم است اما دولت نباید در آن دخالتی داشته باشد و نهادهای اجتماعی مانند خانه سینما با دعوت از کارشناسان مختلف و آگاه باید مشارکت داشته باشند زیرا دخالت دولت شائبه به وجود آمدن سانسور را پیش می‌آورد.
وی ادامه داد: اگر این امر بر عهده خانه سینما باشد حفظ حریم خانواده در سینما بیشتر مورد توجه قرار می‌گیرد و در رده بندی سینما این امر جزء واجبات است. در جلسه‌ای که با دکتر حسین انتظامی ریاست سازمان سینمایی داشتیم او اشاره‌ای مبنی بر تاکید برای اجرای هرچه زودتر رده بندی سنی داشت. دوستان مطبوعاتی، صدا و سیما و همه رسانه‌ها باید کمک کنند تا این طرح در بین خانواده‌ها جا بیافتد. ممکن است در شروع با یک سری کج فهمی‌ها روبرو شویم اما در دراز مدت نتیجه خوبی خواهیم گرفت که به نفع خانواده‌ها وسینماگران خواهد بود و در چنین شرایطی فیلم‌های اجتماعی با قدرت بیشتری وارد سینما میشوند.
انتهای پیام
