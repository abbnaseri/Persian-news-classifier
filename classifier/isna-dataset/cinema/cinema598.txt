فروش برخی فیلم‌ها به اندازه قبض برق سینما هم نمی‌شود
یک تهیه‌کننده سینما با بیان اینکه "فروش برخی فیلم‌ها در این ماه حتی به اندازه قبض برق سینما هم نمی‌شود" معتقد است باید کارشناسی بهتری بر روی اکران فیلمها انجام شود و ترکیبی که اکنون ایجاد شده است برای ماه رمضان یک ضربه به گیشه سینما به حساب می‌آید.
جواد نوروزبیگی تهیه کننده فیلم‌هایی چون «زهرمار»، «مارموز» و «تابستان داغ» در گفت‌وگویی با ایسنا درباره ارزیابی‌اش از چیدمان اکران و شرایط نمایش فیلم‌ها در ماه رمضان بیان کرد: به نظر می‌رسد که برای چیدمان ماه رمضان عجله شد. در واقع برای ایام نوروز چیدمان اصلی انجام شده بود اما برای نمایش فیلم‌ها برای دور دوم اکران‌های نوروزی عجله شد تا فیلم‌ها را، به هر دلیلی اکران کنند.
او با تاکید بر اینکه باید "اکران فیلم‌ها روی پرده سینما کارشناسی شود" گفت: برخی فیلم‌هایی که الان اکران شده‌اند فروششان حتی به اندازه قبض برق سینماها هم نیست. بنابراین نمی‌دانم چه اجبار و دلیلی است که این فیلم‌ها روی پرده بروند. باید اکران‌ها کارشناسی شوند بنابراین شاید بهتر بود فیلم‌هایی که برای اکران دوم نوروز در نظر گرفته شده‌اند در این زمان روی پرده می رفتند.
این فیلمساز افزود: وقتی آمار فروش‌ها را نگاه می‌کنیم شرایط برای من فیلمساز هم ناامید کننده است و فکر می‌کنم وقتی اکران دوم نوروز شرایطش این است، چه برسد به بقیه سال و این اتفاق بر مخاطب هم تاثیر می‌گذارد. در سال‌های گذشته ماه رمضان به دلیل طرح‌های ویژه‌ای که اجرا می‌شد پرفروش بود اما با این شرایطی که ایجاد شده، خودمان به آن آسیب رسانیدم.
نوروزبیگی در ادامه عنوان کرد: برخی فیلم‌هایی را مجوز دادند که دلیلی برای اکران ندارد و مشخص است فروش نخواهند داشت. این یک چیدمان غلط است. از طرف دیگر برای اکران عید فطر حجمی از فیلم‌هایی در جدول نمایش قرار خواهند گرفت که پرمخاطب خواهند بود و احتمالاً باز هم بعد از آن گیشه سینما از فیلم‌ها خوب خالی خواهند شد. در نهایت می‌توان گفت این ترکیبی که ایجاد شده برای ماه رمضان یک ضربه به گیشه سینما است.
تهیه کننده «سلام بمبئی» گفت: در این ماه بسیاری از مردم تا سحر بیدار هستند و دوست دارند تفریح داشته باشند و به سینما بروند و در سال‌های پیش فیلم‌ها فروش داشتند و شرایط خوبی وجود داشت اما الان به غیر از چند فیلمی که اکرانشان از پیش از ماه رمضان آغاز شده و همچنان فروش دارند از دیگر آثاری که از ابتدای این ماه روی پرده رفتند استقبالی نشد و خود فیلم‌ها آسیب دیده‌اند.
وی همچنین با بیان اینکه فیلم‌های پرفروشی که اکنون روی پرده هستند، بیشتر همان‌هایی‌اند که پیش از ماه رمضان هم روی پرده بودند، اظهار کرد: از بین فیلم‌هایی که با شروع ماه رمضان اکران شدند، به غیر از «سامورایی در برلین»، «نبات» فروش بهتری داشته که البته آن هم تاثیر چندانی بر روی گیشه این ماه نداشته است. باید بر روی چیدمان دقت شود و وقتی برای فیلمی دو یا سه نفر به سالن می‌روند، برای چه باید چراغ سینما روشن بماند؟
جواد نوروزبیگی درباره تمایل خود سینماگران برای نمایش فیلم‌هایشان در این ایام از سال، توضیح داد: همه ما فیلمسازان دوست داریم و ترجیح می‌دهیم فیلم مان در ایام نوروز روی پرده برود و امکان ندارد کسی این موضوع را انکار کند در این میان وظیفه شورای صنفی نمایش، نظم‌دهی است، بنابر این شورا باید به این نکات توجه کند. بالاخره تعدادی از فیلم‌ها به اجبار باید در ماه رمضان اکران شوند. اما از این چیدمان کاملاً مشخص بود که فیلم‌ها فروش خوبی نخواهند داشت و گویی مهم روی پرده رفتن آن‌ها بوده و خود تهیه کننده هم از این شرایط آگاه است و در آخر هم می‌گویند اجازه نمایش فیلمم را در ماه رمضان صادر کردند و به همین دلیل اثرم فروش خوبی نداشت و به نوعی پایین بودن فروششان را اینگونه توجیه می‌کنند.
انتهای پیام
