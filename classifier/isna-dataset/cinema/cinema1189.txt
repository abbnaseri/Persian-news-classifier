پیکر مجید اخوان شنبه تشییع خواهد شد
مراسم تشییع مجید اخوان، طراح صحنه و لباس سینما که روز گذشته (۲۲ اسفندماه) درگذشت، شنبه، ۲۵ اسفند از مقابل خانه سینما شماره ۲ به سمت قطعه هنرمندان بهشت زهرا تشییع خواهد شد.
به گزارش ایسنا به نقل از روابط عمومی خانه سینما مراسم تشییع پیکر زنده یاد مجید اخوان (طراح فیلم) ساعت ۹:۳۰ صبح روز شنبه ۲۵ اسفند از ساختمان شماره ۲ خانه سینما (خیابان طالقانی، تقاطع وصال شیرازی) به سمت قطعه هنرمندان بهشت زهرا (س) برگزار می‌شود.
مراسم ختم این هنرمند نیز دوشنبه از ساعت ١٥ تا ۱۶:۳۰ مسجد جامع شهرک غرب رو به روی میلاد نور برگزار خواهد شد.
مجید اخوان در سال ۱۳۳۵ در مشهد متولد شد و دارای کارشناسی ارشد گرافیک از دانشکده هنرهای تزئینی است. او فعالیت سینمایی را با طراحی پوستر فیلم «ترنج» به کارگردانی محمدرضا اعلامی در سال ۶۵ آغاز کرد و کاندیدای جایزه طراحی پوستر فیلم هم شد. از دیگر فعالیت‌های او می‌توان به طراحی صحنه و لباس و دکور، طراح گرافیک، نقاشی، تدریس طراحی و نقاشی و… نیز اشاره کرد. از موفقیت‌های کاری او می‌توان به کاندیدای دریافت جایزه بهترین طراحی پوستر فیلم فجر برای پوستر فیلم‌های «ترنج»، «بازی بزرگان»، «کیمیا» و «بلندی‌های صفر «اشاره کرد.
مجید اخوان در حوزه طراحی صحنه و لباس در فیلم سینمایی «زندگی» به کارگردانی اصغر هاشمی در سال ۱۳۷۶ نیز همکاری داشته است.
انتهای پیام
