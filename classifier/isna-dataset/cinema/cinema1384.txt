سعید اسدی: استعفا دادم / تمرکز بیشتر بر مدیریت تئاتر شهر
مدیر امور بین‌الملل اداره هنرهای نمایشی از سمتش کناره‌گیری کرد. 
سعید اسدی در گفت‌وگو با ایسنا درباره دلایل استعفایش گفت: من مدتی مدیریت امور بین‌الملل اداره هنرهای نمایشی را برعهده داشتم و پس از چندی ناگزیر شدم مسئولیت تئاتر شهر را هم بپذیرم و باید این دو کار را با یکدیگر انجام می‌دادم، بر همین اساس چند ماه پیش تصمیم گرفتم مدیریت امور بین‌الملل را کنار بگذارم.
او ادامه داد: اما به دلیل اینکه با دبیر جشنواره آقای نادر برهانی مرند و آقای شهرام کرمی مدیر اداره هنرهای نمایشی قول و قراری داشتم، قرار بر این شد که بعد از اتمام دوره سی و هفتم جشنواره بین‌المللی تئاتر از این سمت کناره‌گیری کنم، تا برنامه‌ریزی‌هایی که برای این جشنواره صورت گرفته بود، دچار اختلال نشود.
 اسدی بیان کرد: حال که جشنواره به پایان رسیده است، تصمیم گرفتم که مدیریت بخش بین‌الملل را کنار بگذارم تا بتوانم متمرکز و با نیروی بیشتری به تئاترشهر بپردازم، همچنین باید به کارهای شخصی خودم هم رسیدگی کنم.
 مدیر تئاتر شهر با تاکید بر اینکه "کناره‌گیری من از امور بین الملل به انتقادهایی که از بخش بین‌الملل جشنواره امسال شده است، هیچ ربطی ندارد" افزود: من از چند ماه پیش تصمیم به کنار گذاشتن مدیریت امور بین‌الملل داشتم. علاوه بر این ما در جشنواره امسال با تمام کمبودهایی که داشتیم برای نگه داشتن عنوان بین المللی خیلی تلاش کردیم و به نظرم مجموعه کارهایی که انجام دادیم برآیند مثبتی داشت.
او تصریح کرد: تنوع سلیقه در ایران در بخش بین‌الملل همیشه مسئله است. ایرانی‌ها بیشتر به دنبال یک نام بزرگ در جشنواره هستند، اما با توجه به اینکه شرایط مالی به ما این امکان را نمی‌داد که آن کار بزرگی که هماهنگ هم شده بود، در جشنواره امسال رخ بدهد. اما در تنوع آثاری که توانستیم در این بخش داشته باشیم، برآیند مثبت است.
اسدی در پایان افزود: امسال در کنار بخش بین‌الملل ما برای اولین بار پیشخوان ملی تئاتر ایران را برگزار کردیم که تکامل یافته بازار تئاتر و رویکردهای فرصت سازی برای حضور بین‌المللی گروه‌های ایرانی است و خوشبختانه با موفقیت انجام شد. ضمن اینکه کارگاه‌های آموزشی و پژوهشی در حوزه بین‌الملل از جمله نشست معرفی تئاتر معاصر ترکیه برگزار کردیم که تأثیرات آن را به زودی خواهیم دید.
انتهای پیام
