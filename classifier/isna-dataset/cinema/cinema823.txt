وعده‌ی تغییرات و بهسازی در ساختار تئاتر شهر
مدیر مجموعه تئاتر شهر با تاکید براینکه به دنبال استقلال برای تئاتر شهر است از تغییرات و بهسازی در ساختار این مجموعه خبر داد. 
به گزارش ایسنا، سعید اسدی صبح سه شنبه سوم اردیبهشت ماه پس از ۹ ماه حضور در مسند مدیریت تئاتر شهر، در یک نشست خبری به تشریح برنامه های خود پرداخت و پاسخگوی سوالات شد.‌
او گفت: برای سال ۹۸ با تغییرات و برنامه هایی روبرو خواهیم بود که بخشی از یک برنامه بلند مدت پنج ساله است.
تئاترشهر با کیفیت اندکی متفاوت تر، برنامه‌هایش را پیش می‌برد و در سالن اصلی بعد از بهسازی، امیدواریم شاهد اجراهای متفاوت و بهتر باشیم. در سالن های دیگر هم اولویت برنامه ها فرهنگی است تا اقتصادی.
وی افزود: پلاتو اجرا از این پس به کارگاه نمایش تبدیل خواهد شد و هفته آینده فراخوانی منتشر می‌شود که رویکردهای پژوهش محور را دنبال می‌کند و در واقع چیزی شبیه آنچه قبلاً در قشقایی انجام می‌شد با تغییراتی اتفاق می افتد. علاوه براین کارگاه نمایش، خدمات اجرا هم خواهد داشت. البته در سالن سایه، چارسو و قشقایی همانند قبل پذیرای اجراها خواهیم بود.
اسدی ادامه داد: در تغییر ساختار و در بهسازی درونی مجموعه، کار روابط عمومی به رویدادهایی فرهنگی و آموزشی و برنامه ریزی برای پنل تخصصی و ورک شاپ مربوط خواهد بود. همچنین کارمندان تئاتر شهر لازم است توان افزایی و دانش افزایی داشته باشند. ما در اینجا میز نقد خواهیم داشت تا بین مخاطبان و هنرمندان فرصت تعاملی ایجاد شود و البته واحد ارتباطات باید برای هر گروه اجرایی نشست برگزار کند.
وی تاکید کرد: ما به دنبال استقلال حداقلی برای تئاترشهر هستیم و چشم انداز آینده ما این است که در این چند سال، تئاتر شهر از عرضه خدمات به سمت تولید کردن هم پیش برود که البته این مستلزم استقلال نسبی، هم در بخش مالی و هم دعوت از هنرمندان است. دراین راستا دفتری به ساختار تئاترشهر اضافه شده به نام "ارزیابی هنری".
مدیر تئاتر شهر گفت: برای اینکه تئاتر شهر به تولید برسد دفتر دیگری ایجاد شده به نام "تامین سرمایه" برای اینکه اینجا به عنوان یک محور برای گروهها تلاش کند تا به رونق تولید کمک کنیم. این هم آرامش خاطری به گروهها می‌دهد که تنها نخواهند بود و همچنین مجموعه می تواند در مالکیت مادی و معنوی هم سهیم باشد و حتی برای تور هم برنامه ریزی کند. علاوه بر اینها چیزی که در تغییرات ساختاری ما رخ داده، این است که مدیریت منابع انسانی جدا شده و یک معاونت اجرایی در تئاتر شهر شکل می‌گیرد.
او اضافه کرد: در تعاملی که با شهرداری داریم قرار است در اطراف تئاتر شهر فضای فرهنگی تری ایجاد کنیم و اگر بساطی هست هنریتر باشد. همچنین پذیرای اجراهای درونی و محیطی تئاتر شهر خواهیم بود و سعی میکنیم کافه را هم راه بیندازیم.
مدیر تئاتر شهر در بخشی دیگر از صحبتهای خود درباره تعمیرات و بهسازی تئاتر شهر توضیح داد: در سال ۹۶ بودجه ای مصوب شده بود برای ماشینری سالن اصلی و در پایان آن سال با یک مجوز دولتی توانستند بخشی از این بودجه را به سال قبل منتقل کنند و سال ۹۷ باید این کار انجام می‌شد. اما امکان تعطیلی کل سالن نبود و بخشی از کارها انجام شد و امسال طبق برنامه از ۱۵ اردیبهشت سالن اصلی برای بهسازی ماشینری تعطیل خواهد شد و تا پایان شهریور گفتهاند کارشان تمام می‌شود اما من قولی برای آن نمی دهم ولی امیدوارم در نیمه دوم سال بتوانیم برای اجرا برنامه‌ریزی کنیم.
وی خاطرنشان کرد: در این حین برخی ادوات تعمیر و برخی تعویض می‌شوند و به نظر می‌رسد با تکنولوژی روزآمدی روبرو خواهیم شد. در چارسو هم صندلی ها تعویض شده و البته قبلاً تجهیزاتی خریداری شده که منتظر بودیم تعمیرات تمام شود ولی تصمیم گرفتیم اینها را نصب کنیم تا خدمات بهتری دهیم.
به گفته وی در سالن اصلی هم صندلی ها در این بهسازی تعویض می‌شود و قالب اصلی حفظ شده و پیمانکاری که در فرایند قراردادی بوده در حال آماده کردن صندلی هاست. همچنین دفتر طرح های عمرانی هم به دنبال مشاوری برای موضوع آکوستیک مجموعه است.
اسدی یاداور شد: معضلات اجتماعی اطراف تئاتر شهر جدی است و با فضای فرهنگی اینجا مغایرت دارد و زخم هایی به بدنه تئاتر شهر ایجاد کرده است بنابراین وزارت ارشاد و شهرداری باید همتی برای مرمت بخش بیرونی بنا کنند و امیدوارم پژوهش و مستندنگاری دقیقی که قبلاً شده به نتیجه عملیاتی برسد و فرصتی هم برای محصور شدن تئاتر شهر ایجاد شود.
مدیر تئاتر شهر در ادامه این نشست در پاسخ به شیوه تبلیغات آثار تئاتر شهر بیان کرد: ما برای بخش‌های مختلف تئاتر شهر سند چشم‌انداز نوشتیم و یکی از چیزهایی که درون مجموعه اتفاق می‌افتد این است که بخشی را برای بازاریابی و تبلیغات خواهیم داشت. یکی از امیدهای من تبدیل بیلبورد جلوی تئاترشهر به تلویزیون تبلیغاتی است. همچنین یکی از چیزهایی که تئاترشهر قبلاً داشته و از دست داده، دسترسی به مخاطبان بیشتر بوده و این الان به بیرون سپرده شده و ما باید این کار را پیگیری کنیم.
او افزود: معمولاً متخصصانی که تئاتر می‌بینند رایگان تماشا می‌کنند و من به نظرم باید کمپینی راه بیاندازیم که بلیت مهمان ساماندهی شود و فرهنگ تئاتر دیدن بین خود تئاتری‌ها تغییر کند.
سعید اسدی در پاسخ به این سوال ایسنا که چشم‌انداز ترسیم شده‌اش چقدر قابل ادامه پیدا کردن است و آیا برای اجراها خودش تصمیم‌گیرنده خواهد بود یا شورایی عمل می‌کند؟ اصلاً ساز و کار اجرا در تئاتر شهر به چه شیوه‌ای است چرا که برخی از هنرمندان از در دسترس نبودن او انتقاد داشته و آیا اگر قرار است در یک دفتر ارزیابی کارها بررسی شود چه کسانی این مسئولیت را بر عهده دارند؟ گفت: یکی از چیزهایی که مدنظر من است تعامل در پذیرش و پاسخگویی به درخواست‌هاست و در تئاترهای درست و درمان هم یک دفتر دراماتورژی معمولاً وجود دارد که هم اتفاق اداری آنجا می‌افتد و هم ارزیابی هنری. شورا اعضایی دارد که مصوبه‌شان باید اجرایی شود. در این مدت که من هستم شورا نیست اما مشاورانی دارم و وقتی شورا وجود دارد مدیر به یک کارپرداز تبدیل می‌شود چون در نهایت او باید به همه پاسخگو باشد ضمن اینکه در شوراها همیشه ترکیب افراد مورد سوال است.
او با اشاره به اینکه برای این کار می‌توان مشاوران گسترده‌ای داشت، افزود: من برای فعالیت این دفتر و امور اداری و دریافت درخواست‌ها عباس اقسامی را فعلاً مشغول به کار کردم تا بتوانم به هنرمندان پاسخگو باشم. یک عادت تاریخی در تئاتر شهر بوده که هنرمندان دوست داشتند شفاهی با مدیر ملاقات کنند و با جزئیات همه چیز را توضیح دهند طوری که من روزهای اول مثل میرزابنویسی بودم که فقط می‌شنیدم و یادداشت می‌کردم. بنابراین خواستم از طریق دیگری اقدام شود و هر توضیحی که لازم است را کتبی ارائه کنند و فرمی با رزومه پر کنند. برای آنهایی که آشنا هستند هم فرمی بدون نیاز به رزومه تهیه شد.
وی خاطرشان کرد: البته اعتراف می‌کنم سال گذشته بخاطر اتفاقاتی که افتاد (بازداشت بخاطر اجرای یک نمایش) دچار مسئله ذهنی و روحی شدم و عدم اطمینانی در کار من وجود داشت و بین کارها فاصله افتاد که بابتش از هنرمندان عذرخواهی می‌کنم. بیشتر از ۳۰۰ درخواست به تئاتر شهر داده شده  که حدود ۱۲۰ مورد برای دوره قبل بود. این درخواست‌ها تجمیع و حدود ۹۰ درخواست جداسازی شده و بقیه را محترمانه گفتیم در اولویت سال ۹۸ نیستند و شاید در اولویت سال ۹۹ باشند. از ۱۵ شهریور هم درخواست‌های جدید را می‌پذیریم.
اسدی ادامه داد: الان هر متنی هم که بخواهد اجرا شود باید طبق مقررات، مجوز شورای نظارت را داشته باشد تا بعد از تصویب بررسی کنیم. یکی از چیزهایی که در صورت رفتن من هم اجرایی را تضمین می‌کند این است که به محض گرفتن مصوبه متن تفاهم‌نامه‌ای داخلی را تنظیم می‌کنیم و تاریخ و تعداد اجرا و شرایط فی‌مابین را مکتوب می‌کنیم و در ۶ ماه گذشته هم این روش اجرا شده است. همچنین یکی از موارد مهم این است که گروه‌ها در صورت بروز هر اتفاقی فقط ۴۵ روز قبل از اجرا می‌توانند انصراف دهند و گرنه تا دو سال امکان اجرا در تئاتر شهر نخواهند داشت. بنابراین من مجبورم با هر وضعیت برنامه و چشم‌اندازی داشته باشم تا اگر هر اتفاقی افتاد و دولتی هم عوض شد من کارم را انجام داده باشم چون تئاتر شهر باید به یک کمپانی تبدیل شود در صورتی که ما به تعداد اشخاصی که در تئاتر هستند، می‌توانیم تئاتر اجرا کنیم و همه چیز قائم به فرد است.
او همچنین گفت: من در سال جدید این قول را می‌دهم که فاصله بین ارائه درخواست تا جواب دست‌کم فاصله دو هفته‌ای باشد تا مشخص شود پروپوزال پذیرفته می‌شود یا خیر.
مدیر تئاتر شهر درباره انتقادهایی که به سطح کیفی نمایش‌ها در تئاتر شهر اجرا شده‌اند مطرح شده و این آثار آینده قرار است چه ویژگی‌هایی داشته باشند که باکیفیت باشند و اینکه ارزیابان هنری تئاتر شهر دقیقاً چه کسانی هستند چون معمولاً داوران و کارشناسان و ارزیابان در تئاتر خیلی محدود هستند که همیشه کار می‌کنند و مبلغی هم برایش دریافت می‌کنند؟ بیان کرد: کیفیت اتفاقی پیش نمی‌آید و هنرمندی که خود را حرفه‌ای می‌داند نمی‌پذیرد که کارش ارزیابی کیفی شود و تئاتر شهر نمی‌تواند قبل از اجرا این کار را انجام دهد حال چه مدیر تئاتر شهر بخواهد این کار را بکند چه یک گروه ارزیاب. وقتی یک جوانی کاری آماده کند که کیفیت نداشته باشد می‌شود راحت‌تر گفت که در شأن تئاتر شهر نیست ولی یک هنرمند حرفه‌ای که تضمین داده کاری عالی آماده می‌کند ولی قبل از اجرا چیزی می‌بینی که ناامید کننده است یا باید رودربایستی را کنار بگذاری و اجرایش را رد کنی یا به اجبار ۳۰ شب اجرا بدهی تا تمام شود.
آرزو دارم بشود کسانی را استخدام کرد که متن را با یک اسلوبی بخوانند یا اجرا را با یک اسلوبی ببینند نه اینکه اتفاقی بگوییم کسانی را برای ارزیابی انتخاب کرده‌ایم. من تنها کاری که کردم این است که یک گروه مشاوره گسترده که می‌تواند ۱۵ تا ۲۰ نفر باشد که متن را بخوانند ولی در نهایت خودم تصمیم می‌گیرم.
اسدی در پاسخ به سوالی دیگر درباره خصوصی‌سازی و اینکه قبلاً بحث واگذاری تئاتر شهر به بنیاد رودکی مطرح بود و الان به انجمن هنرهای نمایشی و چقدر این ماجرا جدی است چون خیلی از ایده‌هایی که خودش مطرح می‌کند درباره بازاریابی و آوردن سرمایه شبیه حرف‌های «نیلی» مدیرعامل انجمن هنرهای نمایشی است؟ گفت: ایده من این است که یکی از چیزهایی که می‌تواند ما را نجات دهد این است که اداره کل به جایگاه ستادی خود برگردد و تولید را به تئاترها واگذار کند و اجازه دهد از درآمدشان برای تولید خودشان استفاده کنند. یعنی اگر علاوه بر بودجه حمایتی از درآمد هم استفاده کنم اتفاق بهتری می‌افتد. مسئله خصوصی سازی نیست ولی اگر یک تمام سالن‌های تئاتر دولتی را ذیل یک مجموعه ببریم می‌توان تئاتر دولتی را به شکل درستش ایجاد کرد. در این راستا با معاون هنری هم صحبت کردیم که چه طوری واسپاری اتفاق بیفتد و شاید لازم باشد انجمن هم دچار تغییرات ساختاری باشد و این چیزی است که من در چشم اندازم دنبال می‌کنم. ما الان با یکسری تناقض‌ها روبرو هستیم چون در اصل من یک سالن‌دار هستم و چه گزینشی می‌توانم برای اجراها داشته باشم؟
او در پاسخ به دیگر سوال ایسنا مبنی بر اینکه تصور و حتی شنیده می‌شد سعید اسدی پس از ماجرای بازداشت از مدیریت تئاتر شهر استعفا کند اما به جایش از بخش بین‌الملل اداره کل هنرهای نمایشی کنار رفت و در این مدت انتقاداتی نسبت به نحوه برخورد و عملکرد او با هنرمندان هم مطرح شده است و آیا اتفاقات پیش آمده در پیش گرفتن احتیاط تأثیرگذار بوده چرا که مدتی است نیروی انتظامی در تئاتر شهر مستقر شده است، اظهار کرد: حضور نیروی انتظامی مربوط به گذشته است و طی تفاهمی با وزارت ارشاد بوده که امنیت محوطه اطراف برقرار شود و باید به گشت زنی خود در محوطه بپردازند.
وی در پاسخ به اینکه پس آیا تئاتر شهر به نیروی پلیس «جا» داده است؟ گفت: درواقع وزارت ارشاد جا داده است و آن‌ها هیچ نقش و حقی برای دخالت در داخل مجموعه تئاتر شهر ندارند و حفظ امنیت پیرامونی برعهده آن‌ها است و در مراکز دیگر هم مستقر هستند. اما درباره بخش اول سوال، باید بگویم اتفاقی که افتاد تلخ و خاص بود و تأثیر داشت. اینکه برگشتم دلالی برای خودم داشتم چون با آقای کرمی برای پذیرش این سمت صحبت کرده بودم که کمک کنم و خواستم در کنار ایشان این همکاری را داشته باشم. از بخش بین‌الملل هم قرار بود همان ابتدا بروم اما بخاطر جشنواره فجر نشد. ولی بودن من در تئاتر شهر عزمی است که برای پذیرش مسئولیت داشتم و فکر کردم ترک کردن این کار یا به معنای قهر کردن است یا اینکه حقانیتی نداشتم در صورتی که من خطا و خلافی نکرده بودم و باید برمی‌گشتم به آن چیزی که برایش اینجا حاضر شده بودم.
بخش پایانی نشست به مطرح شدن انتقاداتی از سعید اسدی سپری شد که به لحاظ فکری استقلالی در مدیریت مجموعه تئاتر شهر ندارد چرا که دست‌کم درباره بازسازی طبق اولویت‌ها باید پیش می‌رفتند نه اینکه از جایی دیگر تعیین شود چه اتفاقی در مجموعه بیفتد آن هم با توجه به وجود موش‌های فراوان در تئاتر شهر که بارها باعث اعتراض تماشاگران شده است. همچنین درباره برخی برنامه‌های اسدی هم نکاتی مطرح شد که البته مدیر تئاتر شهر آن‌ها را نپذیرفت و نشست با کمی حاشیه و تنش به پایان رسید.
انتهای پیام


