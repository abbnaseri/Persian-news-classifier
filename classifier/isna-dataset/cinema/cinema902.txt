از ابراز همدردی با سیل‌زدگان تا همه‌ی داستان‌های جشنواره‌ی جهانی فجر  
دبیر جشنواره جهانی فیلم فجر از اختصاص دادن عواید بلیت فروشی این رویداد به سیل زدگان کشور خبر داد.‌
به گزارش ایسنا، نشست رسانه‌ای سی و هفتمین جشنواره جهانی فیلم فجر صبح سه شنبه ۲۷ فروردین ماه با حضور مدیران این رویداد در پردیس سینمایی «چارسو» برگزار شد که سیدرضا میرکریمی در ابتدای نشست با هموطنان سیل زده ابراز همدردی کرد و گفت: دل ما پیش آن‌هاست و جشنواره امسال طی تفاهم نامه‌ای با هلال احمر به عنوان سفیر مهربانی انتخاب شده تا هم در مجامع جهانی مسائل هلال احمر را پیگیری کند و هم برای فیلم‌هایی با این مضامین مورد توجه قرار گیرد.
او تاکید کرد: تمام عوائد حاصل از بلیت فروشی جشنواره امسال برای کمک به سیل زدگان اختصاص می‌یابد.
وی با اشاره به همزمانی جشنواره یا نیمه شعبان هم گفت: با همکاری شهرداری در فضاهایی برنامه گذر سینما برپا می‌شود که جزئیات آن اعلام خواهد شد.

میرکریمی در بخشی از صحبت‌هایش درباره بودجه جشنواره و گرفتن پنج میلیارد تومان از سازمان سینمایی گفت، حسین انتظامی سرپرست سازمان سینمایی حتی پیش ازاین که در این مقام باشد به جایگاه و اهمیت جشنواره توجه داشت.
دبیر جشنواره یا بیان اینکه حضور ۲۵۰ مهمان کارشناس و نیز صاحب نام در جشنواره تأکیدی بر توریست نبودن آنها است، گفت: امسال حدود ۲ هزار فیلم ثبت نام کرده بودند که از بین آنها ۱۶۳ فیلم از ۶۴ کشور در بخش‌های مختلف نمایش داده می‌شوند. دو فیلم کوتاه و ۱۰ فیلم اولین نمایش خود را در این رویداد دارند و تعدادی دیگر هم اولین نمایش بین‌المللی آن‌هاست. ضمن اینکه ۲۷ فیلم فیلمساز اول را هم در برنامه داریم.‌

او با استقبال از فیلم‌های کلاسیک بازسازی شده در دوره‌های قبل و همکاری با فیلمخانه ملی ایران گفت: امسال هم چند فیلم را به عنوان چهلمین سال انقلاب که بازسازی شده رونمایی می‌کنیم. همچنین فیلم‌های بازسازی شده‌ای از روسیه هم نمایش داده می‌شوند.‌

میرکریمی همچنین گفت: در دوره‌های قبل بخشی با نام «زیتون‌های شکسته» داشتیم که از کشورهای مختلف در آن فیلم داریم و اسم این بخش را تغییر دادیم به «شاخه های زیتون» که در واقع پنجره‌ای به دنیای اسلام است. یکی دیگر از بخش‌ها هم کمدی معاصر است که متفاوت از آن‌چیزی است که در کشور ما نمایش داده می‌شود چون بیشتر کمدی‌های ما کلامی است تا سینمایی.

او در ادامه درباره جوایز جشنواره گفت: تلاش ما این است که آئین نامه جشنواره کمتر دستخوش تغییر شود و برهمین مبنا جایزه بخش اصلی تغییر ندارد. بنیاد نتپک برای سومین دوره در جشنواره هیأت ژوری دارد و بخش بین‌الادیان و جایزه محمد امین هم اهدا خواهد شد. همچنین جایزه فیلم اول هم داریم که از سال گذشته اضافه شده است. یک جایزه هم امسال آزمایشی افزوده شده که آن هم جایزه منتقدان است و توسط یک منتقد خارجی و یک منتقد داخلی اهدا می‌شود. این اتفاق اگر موفقیت‌آمیز باشد سال آینده به جایزه فیپرشی تبدیل خواهد شد.

در ادامه این نشست و بخش معرفی داوران نرگس آبیار و نوید محمدزاده هنرمندان ایرانی بخش بین الملل معرفی شدند. همچنین در بخش جلوه گاه شرق خسرو معصومی داور ایرانی است. در میان داوران نتپک هم سیدغلامرضا موسوی حضور دارد و بهروز شعیبی هم داور ایرانی بخش فیلم‌های اول است. در بخش منتقدان هم روبرت صافاریان یکی از سه داور است.

میرکریمی در معرفی مهمانان ویژه خارجی گفت: لوکا بیگاتزی، برتوچلی، ادینا پینتلی از مهمانان مهم جشنواره هستند و در کنار اینها پل شریدر کارگردان و خالق فیلمنامه‌هایی همچون راننده تاکسی مهمان ویژه جشنواره خواهد بود.‌
میرکریمی در بخش پرسش و پاسخ اهالی رسانه در جواب به سوال ایسنا درباره نمایشگاه عکسی که هرسال از فیلم‌های قدیمی سینما در طبقه هفتم چارسو نصب می‌شد و اینکه امسال برنامه نمایشگاه چیست؟ گفت: هر سال این بخش با مدیریت سیف‌الله صمدیان برپا می‌شد ولی امسال بخاطر محدودیت‌های مالی بخش‌هایی بودند که مجبور بودیم با آنها خداحافظی کنیم و به همین دلیل عکس‌های قبلی را دوباره امسال برای نمایش می‌گذاریم.‌

او همچنین در پاسخ به دیگر سوال ایسنا درباره اظهار نظر سرپرست سازمان سینمایی درباره بررسی تلفیق دوباره بخش ملی و جهانی جشنواره بیان کرد: ملاک برای من آن چیزی است که از خود شخص می‌شنوم و من در تماس و صحبت با آقای انتظامی متوجه شدم که جشنواره را تأثیرگذار می‌داند و حمایت ایشان از جشنواره تا این لحظه نشان می‌دهد علاقه‌مند به این مسیر هستند. همچنین احساس من این است که عقل جمعی و نظر افراد مؤثر در سینما علاقه مند به این جشنواره و روند فعلی است.‌

وی خاطرنشان کرد: نظر کارشناسی من این است که این دو جشنواره نباید تلفیق شود و از نظر عقلانی درست نیست. ضمن اینکه تقویم فرهنگی کشور ما در شهری بزرگ مثل تهران خالی است گروه شهرهای دیگر فاجعه هستند. این کار مثل قطع کردن یک درخت است. چون باید به رویدادهای فرهنگی اضافه کنیم نه اینکه از آنها کم کنیم. با این حال من به عنوان دبیر استقبال نخواهم کرد و فعلاً هم بحثی مطرح نشده است. آقای اربابی هم که درباره این موضوع مسئول بوده اعلام کرده است پس از یک سال تحقیق مشخص شده ادغام دو جشنواره منطقی و عقلانی نیست.

به گفته میرکریمی نمایشگاه تجهیزات سینمای از بخش‌های ویژه جشنواره امسال است که در صورت موفقیت آمیز بودن سال آینده بین‌المللی برگزار خواهد شد.‌

او در پاسخ به اینکه چرا فیلم دونده امیر نادری به عنوان افتتاحیه نیست در حالی که پوستر جشنواره بنا بر تصویر این فیلم طراحی شده است؟ گفت: برای دونده برنامه ویژه داریم که آقای نادری خیلی از این اتفاق خوشحال شدند و یک پیام صوتی و تصویری پرانرژی هم برایمان فرستاده‌اند. البته دوست داشتم برای تمام فیلم‌های بازسازی شده برنامه ویژه می‌داشتیم. البته ما از آقای نادری دعوت کردیم که بیایند ولی به نظرم با وجود تمایل شخصی، یک مانع عاطفی دارند که نمی‌توانند به ایران بیایند.‌

میرکریمی درباره دعوت احتمالی از اصغر فرهادی برای داوری در جشنواره بویژه اینکه از داوری بخش ملی جشنواره امتناع کرده بود، گفت: با ایشان صحبت داشتم و گفتند این رویداد، استانداردترین و مهم‌ترین جشنواره پس از انقلاب است که دیده ولی برنامه‌هایش با جشنواره هماهنگی نداشت که حضور داشته باشد. البته بارها به من هم گفته بودند که در جایی که فیلم‌های ایرانی باشد داوری نمی‌کند و من هم برای کارگاه دعوت کرده بودم که این فرصت امسال فراهم نشد.















جشنواره‌ی جهانی فیلم فجر از ۲۹ فروردین ماه تا ۶ اردیبهشت ماه برگزار می‌شود.
انتهای پیام
