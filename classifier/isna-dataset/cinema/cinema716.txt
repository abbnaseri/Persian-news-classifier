فعالیت سینماها در ماه رمضان چگونه است؟
با توجه به این‌که مجوز فعالیت سینماها تا سحر از طرف پلیس و اماکن کشور صادر شده است، سخنگوی شورای صنفی نمایش و رئیس انجمن سینماداران بیان کردند که امسال برنامه ویژه‌ای متفاوت از سال‌های گذشته برای این ایام درنظر گرفته نشده است.
با توجه به این‌که رییس پلیس پایتخت مجوز فعالیت سینماها را از افطار تا سحر صادر کرده است، غلامرضا فرجی سخنگوی شورای صنفی نمایش در گفت‌وگو با ایسنا، درباره برنامه‌های طرح افطار تا سحر توضیح داد: در جلسه هفته گذشته قرارداد برخی از فیلم‌ها ثبت و اعلام شد. اما تعدادی از سرگروه‌ها مثل سینما آزادی، استقلال، باغ کتاب و سینما آستارا این هفته قراردادشان را ارائه خواهند داد که فردا (پانزدهم اردیبهشت) در جلسه ثبت خواهد شد. همچنین در ادامه برنامه عید فطر را نیز اعلام خواهند کرد.
او درباره صدور مجوز فعالیت سینماها تا سحر گفت: هرساله سازمان سینمایی با هماهنگی‌هایی که با پلیس و اماکن انجام می‌دهد، مجوز لازم برای نمایش فیلم‌ها برای خانواده‌ها تا سحر را صادر و چگونگی اجرایی شدن آن را اعلام می‌کند. سپس بعد از اخذ مجوز توسط سازمان سینمایی، این نکته به سینماها ابلاغ می‌شود.
سخنگوی شورای صنفی نمایش درباره چگونگی اجرایی شدن این برنامه نیز بیان کرد: ما زیرمجموعه سازمان سینمایی هستیم و مجوز صادر شده است ولی همه‌ساله خود وزارت فرهنگ و ارشاد اسلامی چهارچوبی را برای سینماها اعلام می‌کند و بر اساس آن‌ سینما موظف هستند که اقدام کنند. در این زمینه شرایط جغرافیایی سینماها بسیار مهم است؛ مثلا پردیس‌های سینمایی شرایطشان با سینمای تک‌سالنه متفاوت خواهد بود.
فرجی در ادامه افزود: اگر درخواستی از سمت سینماداران، مجموعه‌های سینمایی یا فیلمسازان داشته باشیم که بخواهند اثری را به غیر از فیلم‌هایی که اکنون روی پرده هستند، در بازه زمانی افطار تا سحر نمایش دهند، پیگیری‌های لازم انجام و سپس اقدام خواهد شد. در کل تاکنون اقدام ویژه‌ای متفاوت از برنامه‌های سال‌های گذشته در ایام ماه رمضان نداریم.
او در پایان بیان کرد: در سال‌های گذشته طرح ویژه ماه مبارک رمضان توسط سیمای جمهوری اسلامی تبلیغ می‌شد و این کار برای سینما و فیلم‌ها تاثیرگذار بود. امیدوارم امسال نیز کمک کنند تا این طرح مورد استقبال مخاطبان قرار بگیرد.
محمد قاصد اشرفی رئیس انجمن سینماداران نیز در گفت‌وگویی با ایسنا درباره اکران‌های ماه رمضان بیان کرد: برنامه ‌های امسال مانند سال‌های گذشته است و تاکنون تغییر خاصی نداشته.
او در ادامه بیان کرد: یک‌سری امکانات ویژه هم مانند دوره‌های گذشته برای مخاطبان سینما در نظر گرفته شده که درواقع همان نیم‌بها بودن قیمت بلیت سینماها تا افطار است که هفته گذشته شورای صنفی نمایش اعلام کرد.
این سینمادار با بیان این‌که شورای صنفی در این زمینه تصمیم‌گیرنده است که چه فیلم‌هایی روی پرده بروند و چه برنامه‌های ویژه‌ای برای اکران داشته باشته باشیم درباره شرایط سینماها در این ماه گفت: هر سینمایی که تمایل داشته باشد می‌تواند نمایش فیلم‌هایش را تا سحر ادامه دهد و در واقع این مجوز به صورت کلی برای تمام سینماها صادر شده و هر سینمایی که بخواهد می‌تواند از این چرخه خارج شود و شرایط خودش را داشته باشد.
انتهای پیام
