انتشار یک گزارش رسمی از اکران نوروزی +  جدول 

سازمان سینمایی گزارشی اجمالی از وضعیت فروش فیلم‌های اکران نوروز ۹۸ منتشر کرد.
به گزارش ایسنا به نقل از روابط عمومی سازمان امور سینمایی و سمعی بصری این گزارش که توسط معاونت توسعه فناوری و مطالعات سینمایی آماده شده شامل ده سینمای پرفروش سال ۹۸، مقایسه تطبیقی با دو سال گذشته و جزییات فروش فیلم ها به تفکیک ژانر، سینما و دفتر پخش می شود.
در بخش‌هایی از این گزارش که سازمان سینمایی آن را منتشر کرده، آمده است:
در اکران نوروزی سال ۹۸ که از تاریخ ۲۵ اسفندماه شروع شد، ۷ فیلم سینمایی در سینماهای کشور به نمایش درآمدند (به جز فیلمهای هنر و تجربه). فیلم «رحمان ۱۴۰۰» ساخته منوچهر هادی به تهیه کنندگی علی سرتیپی در ژانر کمدی بیشترین سهم از فروش (۴۴ درصد) و بیننده (۴۵ درصد) را در طی این مدت داشته است، دومین فیلم موفق فیلم «متری شیش و نیم» ساخته سعید روستایی به تهیه کنندگی سید جمال ساداتیان در ژانر اجتماعی سهم از فروش (۳۰ درصد) و بیننده (۲۹ درصد) است و رتبه سوم سهم از فروش (۱۳ درصد) و بیینده (۱۲ درصد) را فیلم «چهار انگشت» ساخته حامد محمدی به تهیه‌کنندگی حمید پنداشته در ژانر کمدی کسب کرده است.
فیلم‌های اکران شده در اکران نوروزی ۹۸ توسط هفت شرکت پخش در سینماهای کشور توزیع شدند. شرکت پخش فیلمیران با ارایه فیلم «رحمان ۱۴۰۰» بیشترین سهم از فروش (۴۴ درصد) را به خود اختصاص داده است؛ پس از آن خانه فیلم با فیلم «متری شیش و نیم» سهم از فروش (۳۰ درصد) را داشته است. فیلمهای اکران شده (۴۳ درصد) دارای ژانر اجتماعی، (۴۳ درصد) ژانر کمدی بوده‌اند و (۱۴ درصد) در ژانر کودک و نوجوان- موزیکال است.
در ادامه این گزارش جدول‌ها و داده‌های آماری دیگری نیز وجود دارد.
این گزارش روز گذشته توسط محمود اربابی در جلسه شورای مدیران سازمان سینمایی ارائه شده است.
انتهای پیام
