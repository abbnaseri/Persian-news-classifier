حمایت هیات اسلامی هنرمندان از سپاه
اعضای هیات اسلامی هنرمندان و در پی اقدام خصمانه آمریکا، حمایت قاطع خود را از سپاه پاسداران انقلاب اسلامی اعلام کرد.
به گزارش ایسنا،طبق گزارش رسیده، در اولین جلسه هیات اسلامی هنرمندان در سال ۱۳۹۸ اعضای مجموعه به بحث و تبادل نظر در زمینه موضوعات فرهنگی و هنری روز پرداختند.
در همین زمینه اعضای هیات اسلامی هنرمندان و در پی اقدام خصمانه آمریکا، حمایت قاطع خود را از سپاه پاسداران انقلاب اسلامی اعلام نموده و عنوان کردند سپاه بخش جدانشدنی از هویت انقلاب اسلامی ایران است و چنین اقداماتی نمی‌تواند خللی در اراده انقلابی ملت ایران و هنرمندان متعهد ایجاد کند.
در این جلسه در زمینه اهمیت توجه مدیران فرهنگی به بیانیه گام دوم انقلاب نیز بحث و تبادل نظر شد و بیان شد که اقدامات فرهنگی در زمینه تحقق گام دوم انقلاب از اهمیت بسزایی برخورد دار است و می‌بایست مورد توجه سیاستگذاران فرهنگی کشور قرار گیرد.
همچنین در این جلسه در زمینه فیلم‌های نمایش یافته در جشنواره سی و هفتم فیلم فجر گفتگو شد و عملکرد سازمان سینمایی مورد انتقاد قرار گرفت، عملکردی که باعث شد، تولیدات سینمای ایران قرابتی با چهلمین سالگرد پیروی انقلاب اسلامی ایران نداشته باشد.
در ادامه نیز در زمینه آثار اکران شده در نوروز ۹۸ و عبور از خط قرمزهای فرهنگی در برخی از این آثار به صورت جدی مدیران فرهنگی و هنری کشور مورد انتقاد واقع شدند. همچنین تولیدات تلویزیون در رسانه ملی نیز که هشدار دهنده سقوط فرهنگی در عرصه خواهد بود مورد بررسی قرار گرفت.
در انتهای جلسه گزارشی از رویداد انتخاب چهل فیلم برتر سینمای جمهوری اسلامی ایران توسط روح اله شمقدری مدیر اجرایی هیات ارایه شد و عنوان شد به زودی و با جمع بندی نظرات فرهیختگان و مجموعه های فرهنگی و هنری، کاندیداهای این رویداد اعلام خواهد شد.
در این جلسه هیات اسلامی هنرمندان که چهارشنبه ۲۱ فروردین برگزار شد هنرمندانی همچون جمال شورجه، جواد شمقدری، هوشنگ توکلی، جهانگیر الماسی، سیداحمدمیرعلایی، محسن علی اکبری، ابراهیم اصغری، اکبر حر، پرویز فارسیجانی، حبیب الله بهمنی، حسن علیمردانی، حسین طلابیگی، رضا رسولی، روح اله شمقدری، شفیع آقا محمدیان، سعید الهی، صادق اسکندرپور، علی غفاری، علی درخشی، محمدرضا شرف الدین، مهدی فیوضی، مسعود اطیابی و ... حضور داشتند.

انتهای پیام



