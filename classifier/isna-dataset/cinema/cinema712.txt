جایزه اول هات داکس برای «ساما» 
مراسم اختتامیه جشنواره فیلم «هات داکس» به عنوان بزرگترین رویداد سینمایی مستند در آمریکای شمالی با معرفی برندگان به کار خود پایان داد. 
به گزارش ایسنا به نقل از هالیوود ریپورتر، این جشنواره مستند معتبر کانادایی در حالی به کار خود پایان داد که جایزه هیأت داوران برای بهترین فیلم به مستند انگلیسی «برای ساما» به کارگردانی «واد الکاتب» رسید. این فیلم روایتگر مادری است که خاطرات خود را در جریان درگیری‌ها در سوریه به صورت ویدئویی برای دخترش ثبت می‌کند.
هیأت داوران جشنواره «هات‌ داکس» مستند «برای ساما» را به سبب روایت بی‌پرده از وحشت‌های جنگ و همزمان به تصویر کشیدن یک زندگی نوپا که در دل این درگیری‌ها شکل گرفته، مورد تحسین قرار داد.
همچنین جایزه بهترین مستند بین‌المللی جشنواره هات‌داکس ۲۰۱۹ به «افق امید» ساخته «پایلین ودل» کارگردانی تایلندی-آمریکایی اعطا شد که درباره یک خانواده داغدار در تایلند است که تصمیمی غیرمعمول برای نگهداری از دختر کوچک فرد فوت‌شده می‌گیرند.
«ما ایستاده‌ایم» به کارگردانی «تاشا هوبارد» نیز برنده جایزه بهترین مستند کانادایی این رویداد سینمایی شد و در انتها جایزه فیلمساز نوظهور بین‌المللی جشنواره نیز به «نونو اسکودریو» برای فیلم «دره» رسید که روایتی از تلاش مهاجران برای گذر از مرز فرانسه و ایتالیا از میان مسیرهای بسیار دشوار کوهستانی ارائه می‌دهد.
انتهای پیام
