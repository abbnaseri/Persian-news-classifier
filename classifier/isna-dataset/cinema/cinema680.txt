جایزه اول جشنواره «ترایبکا» برای فیلمساز ۱۹ ساله 
فیلم «نیشکر سوزان» به کارگردانی «فیلیپ یومانس» کارگردان ۱۹ ساله جایزه بهترین فیلم داستانی هجدهمین جشنواره فیلم «ترایبکا» را از آن خود کرد. 
به گزارش ایسنا به نقل از نیویورک تایمز، «فیلیپ یومانس» که کارگردانی و نویسندگی این فیلم را برعهده داشت به عنوان جوان‌ترین و اولین برنده سیاه پوست جایزه اصلی جشنواره فیلم «ترایبکا» نام خود را ثبت کرد.
داستان فیلم «نیشکر سوزان» درباره یک واعظ الکی در یکی از مناطق روستایی لوئیزیانا است و این فیلم علاوه بر جایزه بهترین فیلم در بخش‌های بهترین فیلمبرداری و بهترین بازیگر مرد (وندل پیرس) نیز موفق به کسب جایزه از جشنواره شد.
جایزه بهترین بازیگر زن بخش سینمای آمریکای جشنواره ترایبکا نیز به «هالی بنت» برای فیلم «چلچله» رسید.
اما در بخش بین‌الملل نیز فیلم «خانه مرغ زرین پر» از کره جنوبی به کارگردانی «بورا کیم» برنده جایزه بهترین فیلم داستانی شد و بازیگر این فیلم «جی-هو پارک» نیز جایزه بهترین بازیگر زن را به خانه برد. داستان این فیلم درباره یک دختر کلاس هشتم در شهر سئول کره جنوبی است.
در بخش بهترین بازیگر مرد بین‌المللی این رویداد سینمایی نیز «علی آتای» برای بازی در فیلم ترکیه‌ای «سرزمین نوح» برنده جایزه شد.
«پرندگان اسکیم» به کارگردانی مشترک «الن فیسک» و «الینور هالین» جایزه بهترین مستند را کسب کرد.
هجدهمین جشنواره فیلم ترایبکا از تاریخ ۲۴ آوریل تا ۵ می در نیویورک برگزار شد. این جشنواره از سال ۲۰۰۲ توسط «رابرت دنیرو» و «جین رُزنتال» در شهر نیویورک و با تمرکز بر سینمای مستقل تأسیس شده است.
انتهای پیام
