«تجدیدنظر» پرونده پزشکی عباس کیارستمی در تئاتر 
نمایش «تجدید نظر» با پرداختن به پرونده پزشکی عباس کیارستمی برای اجرا بر صحنه تئاتر آماده می‌شود. 
امیر اخوین کارگردان این نمایش در گفت‌وگویی با ایسنا درباره کار جدید خود بیان کرد: زمانی که نمایش «ساختگی» را به شیوه‌ی اجرایی لکچر پرفورمنس در تالار مولوی اجرا می‌کردم با درگذشت آقای کیارستمی همراه بود و از آنجا که بحث پرونده پزشکی ایشان هم مطرح بود، تصمیم گرفتم نمایشی را با این موضوع و با همان شیوه اجرایی لکچر پرفورمنس که به آن علاقه مند شده بودم و بازخورد خوبی هم داشت، اجرا کنم.
او توضیح داد: نمایش «ساختگی» درباره پنج مرزبانی بود که سال ۹۲ در مناطق مرزی ایران ربوده شدند و ما این ماجرا را به همان شیوه اجرایی که اشاره کردم و در واقع شاخه‌ای از تئاتر مستند است، تحلیل می‌کردیم، اما درباره پرونده پزشکی آقای کیارستمی هرچه جلوتر رفتیم موضوع به خطای پزشکی نزدیک تر می‌شد و در نهایت آنچه برای اجرا در نظر داریم با محوریت خطای پزشکی آماده شد.
وی افزود: البته ویژگی این نمایش نسبت به نمایش «ساختگی» این است که خطای پزشکی مسئله‌ای است که بسیاری از مردم و شاید همه می‌توانند در معرض آن قرار بگیرند و دغدغه‌های اجتماعی و شخصی خیلی بیشتری در این موضوع وجود دارد.
اخوین که در نمایش «ساختگی» خودش شیوه سخنرانی اجرا، را با بازی و نام واقعی خودش به صحنه برده بود، درباره بازیگر نمایش «تجدیدنظر» هم گفت: قرار است یک بازیگر حرفه‌ای روی صحنه حضور داشته باشد که مذاکرات نهایی در حال انجام است و معرفی خواهد شد.
به گفته وی این نمایش که اطلاعات لازم مرتبط با پرونده پزشکی زنده یاد کیارستمی هم برای آن جمع آوری شده است، در مهرماه اجرا می‌شود و بررسی‌ها برای گرفتن توافق نهایی با یکی از تالارهای نمایشی در حال انجام است.
عباس کیارستمی، کارگردان «خانه دوست کجاست؟» از اسفند سال ۹۴ تا اوایل اردیبهشت ۹۵ به دلیل انجام چند عمل جراحی در ناحیه روده در بیمارستان بستری شد و پس از آن هم چند بار دیگر به بیمارستان مراجعه کرد تا اینکه سرانجام هشتم تیرماه ۹۵ برای تکمیل مراحل درمان به پاریس رفت ولی چند روز بعد (۱۴ تیر) در همان شهر پاریس و در سن ۷۶ سالگی درگذشت.

انتهای پیام

