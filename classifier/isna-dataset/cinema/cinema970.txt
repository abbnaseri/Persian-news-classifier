اعلام فیلم‌های خارجی بخش جام جهان نما جشنواره‌ی جهانی فجر 
هفت فیلم خارجی دیگر از فهرست آثار بخش «جام جهان نما» در سی‌وهفتمین جشنواره جهانی فیلم فجر معرفی شد.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، با معرفی هفت فیلم «به دور از ساحل» ساخته کوستادین بونوف از بلغارستان، «به بازی گرفته شدگان» ساخته کارویی اویی مساروش از مجارستان، «خنده» ساخته والریو ماستاندرئا از ایتالیا، «حمید» ساخته اعجاز خان از هندوستان، «سفره ماهی» ساخته پوتیپونگ آرون پنگ از تایلند، فرانسه و چین، «ساشا اینجا بود» ساخته ارنستاس یان کائوس کاس از لیتوانی و «رودخانه عمیق» اولین ساخته ولادیمیر بوتوکوف از روسیه برای حضور در بخش «جام جهان‌نما» (جشنواره جشنواره‌ها)، ۱۴ اثر خارجی این بخش از سی و هفتمین جشنواره جهانی فیلم فجر مشخص شدند.
«به دور از ساحل» (Away from the shore) چهارمین ساخته کوستادین بونوف (Kostadin Bonev) کارگردان بلغار است.
این فیلم روایتگر داستان یک کارگردان تئاتر است که برای راه اندازی تماشاخانه‌ای کوچک از پایتخت به نقطهای دورافتاده میرود و تلاش میکند نمایشی را روی صحنه ببرد که بازتابی از دغدغه‌هایش باشد؛ دغدغه‌هایی درباره انسان‌هایی که زندگیشان با وحشت و مکافات عجین شده است ولی این کابوس به تدریج وارد زندگی گروه تئاتر میشود.
«به دور از ساحل» در جشنوارههای صوفیه، ریچموند و جایپور شرکت داشته و برنده جوایزی بین المللی شده است.
«به بازی گرفته شدگان» (X - The Exploited) دومین اثر کارویی اویی مساروش (Károly Ujj Mészáros) است که نخستین ساخته او «لیزا و روباه»، فیلمی پرفروش و مشهور در مجارستان بود.
«به بازی گرفته شدگان» در بخش های رقابتی جشنواره‌های ورشو و شیکاگو حضور داشته و برای ساختار روایی و بصری نامتعارف مورد توجه قرار گرفته است.
در خلاصه داستان این فیلم آمده است: در حومه شهر بوداپست، جنازه فردی پیدا می‌شود که حلق‌آویز شده است. پس از بررسی مشخص می‌شود که قتل‌هایی زنجیره‌ای در کار است. کارآگاهی قدیمی که دریافت‌هایی شهودی و گذشته‌ای غمناک دارد در جستجوی قاتل به سر نخهایی عجیب برمی‌خورد.
«خنده» (Laughing) اولین اثر بلند سینمایی والریو ماستاندرئا (Valerio Mastandrea) است. او که در مقام بازیگر در آثاری مهم از کارگردانانی چون فرزان اوزپتک، ابل فرارا، مارکو بللوکیو، مایکل وینترباتم و راب مارشال حضور داشته، جوایز بازیگری جشنواره‌های فیلم ونیز و لوکارنو را دریافت کرده است.
این فیلم ایتالیایی در جشنواره فیلم تورینو به نمایش در آمده است و در نخستین نمایش بین‌المللی، همزمان با جشنواره جهانی فیلم فجر در بخش مسابقه اصلی چهل و یکمین دوره جشنواره بین‌المللی فیلم مسکو روی پرده خواهد رفت.
در خلاصه داستان این فیلم آمده است: کارگری جوان سقوط می‌کند و می‌میرد. بازماندگان او همسر و فرزند ۱۰ ساله‌اش هستند. برای همسر غیرممکن است که لحظه‌ای او را فراموش کند. عده‌ای برای تشییع جنازه می‌آیند و منتظرند همسر متوفی را ببیند...
«حمید» (Hamid) سومین اثر اعجاز خان کارگردان اهل هندوستان است. این فیلم در جشنواره بمبئی و پالم اسپرینگز نمایش داشته است.
در خلاصه داستان این فیلم آمده است: مادر حمید هفت ساله به او گفته که پدرش نزد خدا رفته است. حمید در پی ارتباط با خداوند برمیآید تا در ادامه با پدرش ارتباط برقرار کند...
«سفره ماهی» (Manta Ray) اولین فیلم بلند پوتیپونگ آرون پنگ فیلمبردار در مقام کارگردان است. این فیلم که محصول مشترک تایلند فرانسه و چین است، برنده جوایزی از جشنواره‌های ونیز، زاگرب، بمبئی، تسالونیکی و قاهره شده و در جشنواره‌های سن سباستین، تورونتو، بوسان تالین و روتردام نیز به نمایش در آمده است.
در خلاصه داستان این فیلم آمده است: در بخشی از تایلند که عده‌ای از پناهجویان روهینگیا در آنجا غرق شده‌اند، ماهیگیری مردی مجروح را می‌یابد که کلامی حرف نمی‌زند. با او دوست می‌شود و نامی بر او می‌نهد. ماهیگیر ناپدید می‌شود و مرد غریبه جای او را در زندگی می‌گیرد...
«ساشا اینجا بود» (Sasha Was Here) اولین اثر بلند سینمایی ارنستاس یان کائوس کاس از لیتوانی است که در جشنواره فیلم تالین در بخش رقابتی حضور داشته است.
در فیلم «ساشا اینجا بود» زوج جوانی تصمیم گرفته‌اند که دختری را به فرزندی قبول کنند، ولی وقتی به محل نگهداری کودکان می‌رسند متوجه می‌شوند که او پسری دوازده ساله و شورشی به نام ساشا است. با او به مشکلاتی برمی‌خورند که باعث جدال بین آنها می‌شود، آنها باید تصمیمی جدید بگیرند.
«رودخانه عمیق» (Deep Rivers) اولین ساخته ولادیمیر بوتوکوف و محصول بنیاد «الکساندر سوخوروف» کارگردان شهیر روسیه است. این فیلم در جشنواره کارلو وی واری شرکت داشته است.
در خلاصه داستان این فیلم آمده است: در یک گوشه فراموش شده قفقاز، یک خانواده کارشان بریدن درخت و الوار در جنگل است. هنگامی که پدر زخمی می‌شود، جوان‌ترین برادر که سال‌های قبل از آن منطقه فقیرنشین را ترک کرده است، فراخوانده می‌شود.
پیش از این هفت فیلم «نجات یافتگان تابستان» (Summer Survivors) به کارگردانی ماریا کاوتارادزه از کشور لیتوانی، «آخرین معامله»One Last Deal) ) جدیدترین ساخته کلوس هارو از کشور فنلاند، «رفیق کوچولو»The Little Comrade) ) ساخته مونیکا سیمتزاز از کشور استونی، «حیوان»Animal) ) ساخته آرماندو بو از آرژانتین، «به هنگام سقوط»As I Fall) ) ساخته مگنوس مه یر آرنسن از نروژ، «مترجم»A Translator) ) ساخته رودریگو باریسو و سبستیانو باریسو، «زمستان بی انتها»Eternal Winter) ) اولین فیلم بلند آتیلا ساز از کشور مجارستان به عنوان آثار حاضر در این بخش معرفی شده بودند.
در بخش «جام جهان‌نما» (جشنواره جشنواره‌ها) سی و هفتمین جشنواره جهانی فیلم فجر ۱۴ فیلم خارجی و ۴ فیلم ایرانی حضور دارند. «جام جهان‌نما» یا «جشنواره جشنواره‌ها» از بخش‌های اصلی ولی غیررقابتی جشنواره جهانی فیلم فجر است. در این بخش فیلم‌هایی از ایران و جهان به نمایش درمی‌آیند که پیش از این از جشنواره‌های مهم جهان جوایزی را کسب کرده‌اند.

سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
