مروری بر آثار پوران درخشنده در هندوستان 
دهمین جشنواره بین‌المللی فیلم «جگران» هندوستان در بخش سینمای جهان به بررسی آثار پوران درخشنده کارگردان ایرانی می‌پردازد. 
به گزارش ایسنا، دهمین دوره جشنواره بین‌المللی فیلم «جگران» (Jagran) در بخش سینمای جهان به بررسی و مرور آثار پوران درخشنده کارگردان سرشناس ایرانی در شرق دور می‌پردازد؛ این بزرگ‌ترین جشنواره‌ای است که فیلم‌ها را به ۸۵ کشور جهان به جهت آشنا کردن مخاطبین جهانی با فیلمسازان مطرح خاورمیانه معرفی و در ۱۸ شهر هندوستان همزمان اکران می‌کند.
مروری بر آثار پوران درخشنده کارگردان با حضور منتقد هندی «راجیو مسند» روز ۲۸ تیر ماه (۱۹ جولای ۲۰۱۹) در بخش بزرگداشت یک فیلمساز جهانی جشنواره بین‌المللی فیلم «جگران» در شهر دهلی نو در کشور هندوستان برگزار می‌شود و تعدادی از فیلم‌های این کارگردان سینما از جمله «زیر سقف دودی»، «هیس! دخترها فریاد نمی‌زنند»، «کودکان ابدی» و «رؤیای خیس» به نمایش در می‌آیند، آثاری که به مسائل اجتماعی همچون سوءاستفاده از کودکان و حقوق زنان می‌پردازند.
پوران درخشنده در مورد مروری بر آثارش در جشنواره بین‌المللی فیلم «جگران» JFF گفت: بسیار خوشحالم که دهمین جشنواره بین‌المللی فیلم «جگران» برگزار می‌شود و افتخار می‌کنم که این جشنواره من را در بخش مرور آثار انتخاب کرده است. من به عنوان یک فیلمساز، همیشه هند و صنعت فیلم آن را تحسین کرده‌ام، که در حال حاضر در سراسر جهان در جریان است. من معتقدم که حتی در فرهنگ‌های مختلف، شباهت‌های زیادی وجود دارد. به عنوان یک فیلمساز، هند یک کشور الهام‌بخش برای من است که فیلم‌های مربوط به مسائل زنان و با محوریت آنان را می‌سازم. فیلم «هیس! دخترها فریاد نمی‌زنند» بر اساس سوءاستفاده از کودکان بود و هنگام تحقیق در مورد این پروژه، متوجه شدم که در هند هم مواردی از این دست وجود دارد. در واقع این فیلم، واکنش قاطعانه‌ای به این‌گونه سوءاستفاده‌ها از کودکان و نوجوانان است. بنابراین، چه خوب است که در هند هم، دیده بشود.
جشنواره فیلم «جگران» به ابتکار گروه رسانه‌ای «جگران پرکشان» برای ایجاد فرهنگ سینمایی و تلاشی صادقانه برای ایجاد یک پلتفرم هنری تأسیس شده است که موضوعات زیادی را با مخاطبان سراسر کشور هندوستان به اشتراک می‌گذارد.
این رویداد سینمایی هر ساله در بیش از ۱۸ شهر، ۴۰۰ اکران سینمایی در ۱۸ سینمای کشور هندوستان برگزار می‌شود و به طور مستقیم بیش از ۵۵ هزار مخاطب به تماشای آن می‌نشینند و پوشش رسانه‌ای از این جشنواره، بیش از ۵۰ میلیون نفر در سراسر کشور هندوستان را در می‌گیرد.
یکی از ویژگی‌های  این جشنواره این است که عوامل فیلم‌هایی که انتخاب شده‌اند به شهرهایی که جشنواره می‌رود، حضور پیدا می‌کنند و با همدیگر و همچنین با مخاطبان خود به بحث و گفت‌وگو می‌پردازند.
دهمین دوره جشنواره بین‌المللی فیلم «جگران» در بخش‌های مختلف رقابتی و غیرقابتی روز ۲۷ تیر ماه مسال (۱۸ جولای ۲۰۱۹) در شهر دهلی نو در هندوستان آغاز می‌شود و در ادامه در ۱۸ شهر این کشور از جمله کانپور، لاکنو، الله آباد، وارناسی، آگرا، میروت، دهرادون، هیسار، لدیهانا، پاتنا، رنچی، جمشدپور، گورهپور، راپور، اندور و بهوپال برگزار می‌شود و در نهایت در روز ۷ مهر ماه امسال (۲۹ سپتامبر ۲۰۱۹) در شهر بمبئی به پایان می‌رسد و جوایزی در رشته‌های بهترین فیلم خارجی، بهترین فیلم، بازیگری مرد، بازیگر زن، بهترین فیلم کوتاه، بهترین فیلمنامه، بهترین فیلمبرداری، بهترین تدوین، بهترین آهنگسازی، بهترین فیلم دانشجویی، بهترین فیلم مستند، جایزه ویژه به هنر سینما، جایزه طلا، نقره و برنز به بهترین سینماها و … به برندگان اهدا خواهد شد.
انتهای پیام
