واکنش گوهر خیراندیش به حواشی فضای مجازی / «قضاوت‌هایمان را با هم به اشتراک نگذاریم»
گوهر خیراندیش در افتتاحیه‌ی اجرای نمایش «وانیک» گفت:: قضاوت‌هایمان را باهم به اشتراک نگذاریم بلکه واقعیت‌ها را متوجه شویم و بدانیم مشکلات و مسائل هر کسی به خودش مربوط می‌شود و یادمان باشد ویترین بازیگری ما گاهی بیشتر دیده می‌شود. منِ بازیگر دوست دارم این حمایتم را از مردم‌ام داشته باشم که حقوق شهروندی‌مان حفظ شود. انتظار دارم وقتی توهینی می‌شنویم آن را ادامه ندهیم و بدانیم هر کسی فحش می‌دهد به جای مشارکت در آن، باید دفاع کنیم.
به گزارش ایسنا، این بازیگر در سخنانی با تاکید بر ضرورت حمایت از تئاتر گفت: وقتی به تماشای تئاتری می‌آییم، چه دوستش داشته باشیم و چه نه، خوب است دیگران را سفارش به تماشای تئاتر کنیم چراکه تئاتر احتیاج به حمایت تک‌تک شما مخاطبان دارد. بازیگر روی صحنه با حضور شما احیا می‌شود و می‌تواند حرف دل شما را بزند و شما بشنوید و دولتمردان ما هم با زرورق عشق انتقادهای هنرمندان را گوش کنند. بنابراین از شما می‌خواهم تا می‌توانید تئاتر را در میان دوست و آشنا و خانواده و در فضای مجازی تبلیغ کنید.
این بازیگر پیشکسوت همچنین با تاکید بر اینکه همگی ما باید به حقوق شهروندی‌مان پایبند باشیم، گفت: باید بدانیم همه دارای ارزش و احترام نسبت بهم هستیم و در فضای مجازی مهربان‌تر باشیم و به خود یادآوری کنیم مهربانی‌مان روز به روز کم‌تر می‌شود.
خیراندیش ادامه داد: قضاوت‌هایمان را باهم به اشتراک نگذاریم بلکه واقعیت‌ها را متوجه شویم و بدانیم مشکلات و مسائل هر کسی به خودش مربوط می‌شود و یادمان باشد ویترین بازیگری ما گاهی بیشتر دیده می‌شود. منِ بازیگر دوست دارم این حمایتم را از مردم‌ام داشته باشم که حقوق شهروندی‌مان حفظ شود. انتظار دارم وقتی توهینی می‌شنویم آن را ادامه ندهیم و بدانیم هر کسی فحش می‌دهد به جای مشارکت در آن، باید دفاع کنیم.
او با تاکید بر اینکه گاهی دشمنانی می‌خواهند به مشکلات دامن بزنند که بین ما فاصله بیفتد، گفت: خوشبختانه این فاصله روز به روز کمتر می‌شود. اینستاگرام من سرشار از مهر شماست و حتی یک نفر به من توهین نمی‌کند چون می‌دانید دوست‌تان دارم و این جایگاهم را از شما دارم.
خیراندیش در پایان با آرزوی خیر برای تئاتر گفت: امیدوارم برکت این روزها و قدم‌تان به مرور شامل روزهای آینده تئاتر هم بشود و سالن همواره پر از تماشاگر باشد.

نمایش «وانیک» به کارگردانی بهار محمودزاده که داستان زندگی نویسنده‌ای است که در موقعیت‌هایی قرار می‌دهد که روی عقاید و اصولش باید پا بگذارد با حضور گوهر خیراندیش شامگاه ۹ تیر ماه اجرای خود را در «تماشاخانه سپند» آغاز کرد.
همچین بهار محمودزاده، قبل از شروع این اجرا در سخنانی کوتاه گفت: نمایش کمدی «وانیک» را با نیت صلح آغاز کرده و امیدواریم که در همه جای دنیا خنده، شادی و صلح حکم‌فرما باشد و به این ترتیب همه مردم جهان دور از جنگ و هیاهو به زندگی خود ادامه دهند.
نمایشنامه «وانیک» یکی از آثار واسلاوهاول نخست‌وزیر فقید و نمایشنامه‌نویس اهل چکسلواکی است که توسط بهار محمود زاده با نگاهی تازه آماده اجرا شده است.
در خلاصه داستان این اثر آمده است: «وانیک» روایت داستانی ساده، اجتماعی و روانشناسی بوده که در دو اپیزود متفاوت با رگه‌هایی از طنز و سیاست به زندگی نویسنده‌ای به نام وانیک می‌پردازد. به نوعی قصه، وانیک را در موقعیت‌هایی قرار میدهد که روی عقاید و اصولش پا بگذارد… آیا او این کار را انجام می‌دهد؟
بهاره رهنما، علی اوجی، محمد زوار بی‌ریا، دانیال خیری‌خواه بازیگرانی هستند که در این کمدی اجتماعی به ایفای نقش می‌پردازند.
از دیگر عوامل این اثر می‌توان به: ایمان یزدی (تهیه‌کننده)، لیلا جعفری (پن استودیو) (مجری طرح)، میثم نویریان (طراح صحنه)، ماهرخ سلیمانی (طراح لباس)، پروین شفیعی‌نژاد (گریم)، علی امینی نجفی (مترجم)، رضا محمدپور (دستیار کارگردان و برنامه‌ریز)، نیلوفر رازمند (منشی صحنه)، مارال سوری (دستیار لباس)، رزیتا خانیان و سونیا محمد علیزاده (اجرای لباس)، عاطفه حیدری (دستیار صحنه)، مهدی حبیبی، امین سنایی و سید محمد فرجامی (ساخت دکور)، سینا افشار (طراح پوستر و گرافیک)، پن استودیو (ساخت تیزر و عکس)، مریم شریعتی (مدیر تبلیغات) و حامد قریب (مشاور رسانه‌ای) اشاره کرد.
نمایش «وانیک» هرشب ساعت ۱۹:۳۰ در سالن شماره دو تماشاخانه سپند به صحنه رفته و علاقمندان می‌توانند بلیت این اثر از سایت تیوال تهیه کنند.

انتهای پیام
