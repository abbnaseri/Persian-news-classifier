جشن تولد هنرمندان متولدین تیر با طعم «برجام» و طنین «ایران» + فیلم
هنرمندان پیشکسوت متولد تیر ماه در حالی شمع تولد خود را خاموش کردند که مدیرعامل موسسه پیشکسوتان گفت: امروز ١۶ تیرماه پایان مهلت برجام است. امیدوارم همه چیز طبق پیش‌بینی‌های دولتمردان انجام شود و بتوانیم این مرحله سخت را پشت سر بگذاریم. 
به گزارش ایسنا، در ابتدای این آیین که ۱۶ تیر ماه در «باغ زیبا» برگزار می‌شد، سید عباس عظیمی ضمن خوشامدگویی و تبریک تولد حاضران خصوصیات متولدین تیرماه را برشمرد و گفت: از سال ٩٣ جشن تولد داریم و از استمرار این جشن تولدها با وجود نیش و کنایه‌ها خوشحالیم.
سپس از زنده یاد ترابی گودرزی که در جشن تولد گذشته شرکت داشت و داوود رشیدی یاد کرد و در ادامه از حاضران خواست: «هر گونه پیشنهاد، نقد و ایده‌ای دارند با موسسه در میان بگذارند، چرا که موسسه برای هنرمندان است و ما مدیران دولتی هستیم.»
او افزود: در حال ساخت مستند ٣٠ دقیقه‌ای از هر پیشکسوت هستیم و با کمترین بودجه این اقدام را انجام می‌دهیم و امیدواریم بتوانیم برای پخش آن، با صدا و سیما مذاکراتی داشته باشیم.
عظیمی سپس به برجام اشاره کرد و گفت: امروز ١۶ تیرماه پایان مهلت برجام است. امیدوارم همه چیز طبق پیش‌بینی‌های دولتمردان انجام شود و بتوانیم این مرحله سخت را پشت سر بگذاریم.
مدیرعامل موسسه هنرمندان پیشکسوت در ادامه به پیگیری‌های موسسه برای دانشگاه علمی کاربردی کرج که قرار بود مرکزی برای آموزش هنر شود، اشاره کرد و گفت: در دانشگاه مشکلی وجود ندارد و خود وزارتخانه مشکلاتی را ایجاد کرده که امیدواریم حل شود.
او درباره سفر اخیر خود و پیشکسوتان به قزوین توضیح داد: سفری به قزوین داشتیم و از کارخانه آقای موسوی که معلول هستند بازدید کردیم، در این کارخانه هزار و ١٠٠ نیروی معلول کار می‌کنند و هیچ نیروی سالمی در آن کار نمی‌کند و شرط کار در آنجا معلول بودن است و ایده آقای موسوی این بود که به برکت فکر کنید نه سود زیاد.
عظیمی افزود: من این موضوع را مطرح کردم تا حرکتی باشد در راستای بازدید از چنین مراکزی، برنامه بعدی ما بازدید از کارخانه‌ای است که فقط کسانی که سوسابقه دارند در آن مشغول کار هستند. همچنین در بحث نظارت بر تولید مواد غذایی می‌توانیم با پیشکسوتان به این مراکز سر بزنیم و از وضعیت آن‌ها مردم را با خبر سازیم.



 
در ادامه از علی رحیمیان (نوازنده)، محمد حمزه‌زاده (بازیگر و کارگردان)، سیمون آیوازیان (موسیقیدان)، منوچهر والی‌زاده (دوبلور)، اکبر نیکان‌پور، اسداله شعبانی (شاعر)، مجید قناد (دبیر این دوره از جشنواره کودک و نوجوان)، محمدمهدی روحانی مشهدی (خوشنویس)، منوچهر آذری (بازیگر)، حسن نیک نژاد (لابراتوار سینما)، کیومرث قورچیان (نقاش)، هدایت هرمز (بازیگر)، غلامحسین نوری (نقاش، نویسنده و فیلمساز)، حسن ناهید (نوازنده)، اکبر عالمی (عکاس، نویسنده و منتقد)، منوچهر پناهی نژاد (نوازنده)، رضا فیاضی (نویسنده، کارگردان و بازیگر)، غلامحسین شادی زرنق، مینا افتاده (نوازنده)، ملیحه سعیدی، بهروز بقایی (کارگردان و بازیگر)، بیژن بیژنی (خوشنویس)، محمدرضا بامدادیان (شاعر و ترانه‌سرا)، منوچهر ریاحی (معمار) و حسین جعفری (کارگردان) که در مراسم حاضر بوند، تقدیر شد.
در این مراسم تعدادی از هنرمندان متولدین تیر ماه دغدغه‌هایشان را مطرح کردند.
منوچهر والی‌زاده با خواندن بیت شعری سخنانش را آغاز کرد و گفت: از آقای عظیمی برای برگزاری چنین برنامه‌هایی تشکر می‌کنم، خیلی خوب است که آقای عظیمی این برنامه را به وجود آوردند تا ما بعد از سال‌ها همدیگر را ببینیم و من افتخار می‌کنم که شما را ملاقات می‌کنم. ما دوبلور هستیم همیشه در اتاق‌های ضبط هستیم و کمتر پیش می‌آید در جمع هنرمندان باشیم.
او افزود: امیدوارم عمر با عزت داشته باشید و دنبال کار جوان‌ها باشید به خصوص جوان‌های تئاتری. من خیلی به تئاتر علاقه‌مندم و جوان‌هایی در تئاتر می‌بینم که خیلی خوب هستند اما دستشان تنگ است از دست‌اندرکاران تئاتر می‌خواهم دست این جوان‌ها را بگیرند. چون عاشق تئاتر هستند اما باید خرج زندگی هم بدهند.
والی زاده سخن خود را با بیت شعر دیگری تمام کرد:
«عشق را باور کن
عشق را با همه خوب و بدش باور کن
باور عشق همیشه زیباست»
مجید قناد بازیگر و مجری نیز گفت: بچه‌ها تولد را خیلی دوست دارند و ما هم به واسطه کودک درونمان همیشه از دیدن کیک ذوق زده می‌شویم. تولد همگی مبارک.


منوچهر آذری نیز با لحن طنزگونه و با اشاره به قطعه «جنتلمن» سخنانش را آغاز کرد و گفت: من ۴۴ سال است کار کمدی انجام دادم و بهترین دستمزدم خنده و شادی مردم ایران است. با آقای عظیمی به قزوین رفتم و با دیدن آقای موسوی و کارخانه‌اش یاد گرفتم افسرده نشوم. از آقای عظیمی ممنون و کاری نمی‌توانم انجام دهم جز اینکه تشکر کنم و ساز دهنی بزنم.
سپس با ساز دهنی آهنگ ''ایران'' را زد.
حسن نیک نژاد نیز در سخنانی بیان کرد: من خیلی تحت تاثیر این روز هستم و از ابتدای افتتاح موسسه عضو آن شدم، این عضویت تولدی دوباره برای من بود و شور و شعفی در من زنده شد. با برگزاری این جشن تولدها بیشتر هیجان‌زده شدم.
کیومرث قورچیان نیز بیت شعری برای حاضران خواند.
غلامحسین نوری که به دلیل وضعیت جسمانی اش با کمک حاضران به صحنه آمد، از بی توجهی و عدم حمایت برای فیلمسازی‌اش گلایه کرد و گفت: برای ساختن فیلم سینمایی «پرواز دستان من» همه درها را زدم از نهاد انقلابی تا غیرانقلابی اما کسی کمک نکرد. هر چند که در جشنواره دفاع مقدس تحسین شد اما بودجه‌ای به ما ندادند. در عین حال در دانشگاه کانادا اکران شد و قرار است در جشنواره‌های بین‌المللی دیگر اکران شود.
او افزود: اگر بعضی اوقات به این مراسم‌ها نمی‌آیم روحم اینجاست اما مشکلات جسمانی توانایی آمدن به این مراسم را سخت می‌کند. هر چه در هستی معرفی می‌شود در سینما معرفی می‌شود.
من در حال ساختن فیلم دوم سینمایی خودم به نام «متولد اول جولای» هستم، خودم متولد اول جولای هستم.
نوری در پایان گفت: یک دانشگاه آمریکایی از همسرم دعوت به همکاری کرده و اگر ترامپ به ما ویزا دهد، عازم آنجا هستیم.
رضا فیاضی نیز شعری را که خودش سروده بود برای حاضران خواند.
ملیحه سعیدی نیز در جملاتی کوتاه گفت: ما در عالم هستی هیچ هستیم و متاسفم که بعضی‌ها با وجود این هیچ بودن، خیلی مغرورند. هر که را اسرار کار آموختند، مُهر کردند و دهانش دوختند.
همچنین بیژن بیژنی در این مراسم گفت: هنرمندان در همه جا دنیا توانسته‌اند چهره جهان را تغییر دهند، امیدوارم هنرمندان سرزمین ما بتوانند چهره‌های ایران و حال مردم از هر آنچه هست بتوانند تغییر دهند و شعری از فریدون مشیری خواند.
محمدرضا بامدادیان نیز غزلی برای حاضران خواند.
منوچهر ریاحی فرزند شهلا ریاحی نیز که در مراسم حاضر بود، در غیاب مادرش گفت: من مدرک دکتری خود را مدیون مادرم هستم. ایشان در حال حاضر در پانسیونی خصوصی پرستاری می‌شوند و وضعیت چندان مساعدی ندارند.
در پایان هنرمندان حاضر در این مراسم شمع تولد خود را فوت کردند و با هم عکس یادگاری گرفتند و در مراسم اعلام شد که ارفع اطرایی از پیشکسوت‌های متولد تیر ماه (و از غایبان مراسم) برای درمان به خارج از کشور رفته است.
از نکات جالب این مراسم، عکس نگرفتن غلامحسین نوری با حاضران بود. همسر او برای دقایقی مراسم را ترک کرده و به دلیل عدم حضور ایشان در عکس دست جمعی، نوری نیز از گرفتن عکس امتناع کرد و زمانیکه همسرش به مراسم بازگشت عکس یادگاری گرفته شد.








مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4


