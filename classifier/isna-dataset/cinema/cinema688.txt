اکران ماه رمضان برای فیلم اولی‌های سینما
پس از پایان اکران فیلم‌های نوروزی در سرگروه‌های سینمایی فیلم‌هایی بر پرده می‌روند که بیشتر تجربه اول فیلمسازانشان محسوب می‌شوند.
به گزراش ایسنا، از چهارشنبه ۱۸ فروردین‌ماه و همزمان با دومین روز ماه مبارک رمضان چهار فیلم سینمایی جدید راهی اکران می‌شوند که با توجه به زمان اکران می‌توانند در طرح ویژه ماه رمضان و از افطار تا سحر هم نمایش داده شوند.
اما نکته جالب توجه در اکران دوم بهار که با ماه رمضان یکی است، اکران سه فیلم از سه کارگردان اول است و مشخص نیست آیا تهیه‌کنندگان دیگری حاضر به اکران در این زمان بوده‌اند یا خیر و وضعیت فروش همین‌ها هم به کجا می‌رسد!
در این میان مهدی نادری چهره سرشناس جمع است که با کمدی «سامورایی در برلین» پس از چند سال دوباره به سینماها می‌آید.
در این فیلم که داستانی از آن منتشر نشده است، حمید فرخ نژاد، امیرمهدی ژوله، میرطاهر مظلومی، هومن حاجی عبداللهی، میترا حجار، گوهر خیراندیش و نادر مشایخی بازی کرده‌اند.
نادری قصد داشت فیلمش را در جشنواره فجر سال گذشته رونمایی کند، اما «سامورایی در برلین» برای این رویداد آماده نشد.

دیگر فیلمی که از چهارشنبه همین هفته روی پرده می‌رود، «تولدت مبارک» سمیه زارعی‌نژاد است که اولین فیلم سینمایی کارگردانش است.
البته این فیلم پنج سال قبل تولید شده و اکبر عبدی، محمدرضا فروتن و محبوبه بیات هم در آن بازی کرده‌اند.
«تولدت مبارک» درباره کودکی هفت ساله و کتابخوان ست که به دلیل شرایط خانوادگی وارد راه‌های جدیدی در زندگی می‌شود.

سومین فیلم جدید سینماها «خانه دیگری» به کارگردانی بهنوش صادقی و ساخته شده در سال ۱۳۹۴ است که در سی‌وپنجمین جشنواره فیلم فجر نیز شرکت داشت.
این فیلم داستان زندگی «مرجان» را روایت می‌کند که باید در مدت زمانی کم پولی را برای پدرش تهیه کند. او در این مسیر با موانعی روبرو می‌شود که زندگی زناشویی‌اش را نیز تحت‌الشعاع قرار می‌دهد.

پژمان بازغی، لیلا زارع، گوهر خیراندیش و ناصر هاشمی از جمله بازیگران این فیلم هستند.
و اما آخرین فیلم تازه سینماها، «وکیل مدافع» به کارگردانی سلما بابایی (فرزند شهید عباس بابایی) و تهیه‌کنندگی محسن علی‌اکبری است.
این فیلم در ژانر کمدی و با مضمون دفاع مقدس معرفی شده که شباهت‌هایی هم با فیلم «لیلی با من است» دارد.
هم چنین «وکیل مدافع» به موضوعات سیاسی و روز جامعه می‌پردازد و در معرفی آن آمده است: «اگر در سال ۹۷ جنگی اتفاق بیافتد و جنگی که در ۳۰ سال پیش رخ داد مجدد تکرار شود، به کجا خواهیم رفت و چه خواهیم کرد؟»
ایمان افشاریان، کوروش تهامی، محمود عزیزی و مجید یاسر از جمله بازگیران این فیلم هستند.

انتهای پیام
