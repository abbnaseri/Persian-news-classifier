هنرمندان و ورزشکان به نام «تختی» به سیل‌زدگان کمک کردند
هنرمندان و ورزشکاران به بهانه کمک به سیل‌زدگان در اکران خصوصی فیلم سینمایی «غلامرضا تختی» گرد هم آمدند.
به گزارش ایسنا، هنرمندان و ورزشکاران کشور در گردهمایی عصر چهارشنبه ٢٨ فروردین ماه برای جمع‌آوری کمک‌های مردمی به سیل زدگان در بازار بزرگ ایران‌مال گرد هم آمدند.
این مراسم که با اکران خصوصی فیلم «غلامرضا تختی» همراه بود، با یاد و گرامیداشت جهان پهلوان تختی که در حرکت جوانمردانه کمک به زلزدگان بویین‌زهرا، پهلوانی را برای همیشه در ذهن ملت ایران ماندگار کرد، برگزار شد.
بهنوش طباطبایی، سعید ملکان، ماهور الوند، امیر نوری، اشکان اشتیاق، علیرضا حیدری، مجتبی جباری، بهنام بانی، حمید هیراد، مهدی محمد نبی_ عضو هیئت مدیره پرسپولیس، بهداد سلیمی، عباس جدیدی، حمید سوریان، حسن آهنگران، افشین بیابان‌گر د، منصور برزگر، بهداد سلیمی، عبدالحمید احمدی _ معاون فرهنگی آموزشی وزارت ورزش و جونان، رضا صالحی امیری رئیس کمیته ملی المپیک از حاضران در این مراسم بودند.
در این مراسم که اجرای آن را جواد خیابانی بر عهده داشت، عبدالحمید احمدی ضمن تشکر از مردم برای یاری و استقبال از این برنامه گفت: ایرانیان با همدلی و مهربانی عجین هستند. با نام و یاد تختی مراسم را برگزار می‌کنیم و این حرکت در یاد و دل ما زنده می‌ماند.
در این مراسم اعلام شد که مبلغ دریافتی از فروش بلیت‌های فروش اکران اختصاصی فیلم تختی به مناطق سیل زده ارسال می‌شود.
همچنین چهار قطعه از بلیت‌ها به قیمت‌های ٩ تا ١٣ میلیون توسط حاضران خریداری شد و نبی - عضو هیئت مدیره پرسپولیس از طرف این باشگاه بلیتی را به مبلغ سی میلیون تومان خرید.
شیدا مهنام، پیام کمیسیون ملی یونسکو ایران را در این مراسم قرائت کرد.
شهاب‌الدین صابونچی رئیس سازمان جوانان جمعیت هلال احمر ایران در سخنانی کوتاه گفت: این مبالغ جمع شده قطعاً کمک می‌کنند اما باید تداوم داشته باشند. طبق آخرین آمار حدود ٨٠هزار خانه دچار خسارت اساسی شده است و تاکنون مبلغی حدود ١١٠میلیارد نقدی کمک و ۴٧ میلیارد کمک غیر نقدی کمک‌های مردمی است که به جمعیت هلال احمر ارسال کرده‌اند.
بهنوش طباطبایی که در فیلم غلامرضا تختی نقش آفرینی کرده است،. گفت: به بهانه فیلم تختی خوشحالم در اینجا حضور دارم و مطمئن هستم روح پهلوان تختی هم از این کار شاد می‌شود.
ماهور الوند یکی دیگر از بازیگران این فیلم هم از حضور و حمایت مردم ابراز خوشحالی کرد.
علیرضا حیدری هم در این مراسم وعده داد که برای سیل‌زدگان مدرسه کوچکی خواهد ساخت.
بهنام بانی هم درآمد حاصل از کنسرت‌های نهم و دهم فروردین و ١٢ و١٣ اردیبهشت ماه خود را به سیل‌زدگان تقدیم کرد.
سیاوش قاسمی با اجرای تقلیدی از عادل فردوسی از او یاد کرد و گفت او هیچگاه حذف نمی‌شود و درآمد اولین کنسرت خنده‌اش که قرار است در برج میلاد برگزار شود را تقدیم به سیل‌زده‌ها کرد.
در بخش پایانی از بهرام توکلی و سعید ملکان برای فیلم «غلامرضا تختی» تقدیر شد.
بعد از مراسم، فیلم «غلامرضا تختی» با بلیت‌هایی به مبلغ ١۵ هزار تومان برای مردم و حاضران مراسم اکران شد.
طبق اعلام دست‌اندرکاران برنامه، مبلغ سه میلیارد تومان برای کمک به سیل‌زدگان جمع شد.
انتهای پیام
