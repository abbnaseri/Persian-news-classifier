کارگردان «آواز در باران» درگذشت
«استنلی دانن» کارگردان فیلم «آواز در باران» به عنوان یکی از برترین موزیکال‌های تاریخ سینما در سن ۹۲ سالگی درگذشت. 
به گزارش ایسنا به نقل از گاردین، «استنلی دانن» علاوه بر ساخت فیلم موزیکال و معروف «آواز در باران» در سال ۱۹۵۲، ساخت آثار کلاسیک دیگری را در عصر طلایی سینمای هالیوود همچون «در شهر» (۱۹۴۹)، «هفت عروس برای هفت برادر» (۱۹۵۴) و «مضحک‌روی» (۱۹۵۷) در کارنامه خود دارد.
او همچنین چهار فیلم «آن‌ها را ببوس» (۱۹۵۷)، «بی‌احتیاط» (۱۹۵۸)، «چمن همسایه سبزتر است» (۱۹۶۰) و «معما» (۱۹۶۳) را با بازی «کری گرانت» مقابل دوربین برد. آخرین ساخته «استنلی دانن» که اکران شد فیلم «سرزنش در ریو» بود که در سال ۱۹۸۴ میلادی در سینماها اکران شد.
«گیرمو دل‌تورو» کارگردان مکزیکی در واکنش به درگذشت «استنلی دانن»، او را یک داستان‌گوی درخشان و استاد رنگ و طراحی خواند و گفت تا زمانی که سینما هست وامدار او خواهیم بود.
«استیون اسپیلبرگ» نیز در بیانیه‌ای «استنلی دانن» را یک دوست و معلم قدیمی خواند که قدرتمندترین فیلم‌ها را در چندین ژانر سینمایی ساخته است و فیلم‌های «معما»، «مسحور» و «دو همسفر» او را از فیلم‌های محبوبش عنوان کرد.
«استنلی دانن» در تاریخ ۱۳ آوریل ۱۹۲۴ در کارولینای جنوبی متولد شد. دوران فعالیت هنری او در هالیوود آن‌قدر طولانی بود که در مصاحبه‌ای در سال ۲۰۱۳ گفته بود: زمانی که وارد سینما شدم صدا چیزی جدیدی در فیلم‌ها بود و به همین دلیل به ساخت فیلم‌های موزیکال روی آوردم و از موسیقی در فیلم استفاده کردم.
او هیچ‌گاه نامزد کسب جایزه اسکار نشد اما در سال ۱۹۹۷، جایزه اسکار افتخاری را از آکادمی علوم و هنری سینمایی اسکار و از دستان «مارتین اسکورسیزی» دریافت کرد.
انتهای پیام
