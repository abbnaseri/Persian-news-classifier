رقابت جذاب دنیای انیمیشن‌ در جوایز اسکار ۲۰۲۰
با ورود «داستان اسباب‌بازی ۴» به گیشه سینماها، شاخه بهترین انیمیشن جوایز سینمایی اسکار امسال بیش از هر سال دیگری رقابتی و غیرقابل پیش بینی خواهد بود.
به گزارش ایسنا، چهارمین قسمت از انیمیشن «داستان اسباب بازی» محصول پیکسار شروع موفقی در اکران داشت و توانست با فروش ۲۳۸ میلیون دلاری رکورد فروش آغازین انیمیشن‌ها را در گیشه جهانی به نام خود ثبت کند تا بدین ترتیب دنیای انیمیشن‌ها امسال شاهد رقابتی سنگین در جوایز سینمایی اسکار باشد.
«داستان اسباب‌بازی ۴» را «جاش کولی» با فیلمنامه‌ای از «ویل مک‌کارمک» و «استفنی فولسوم» کارگردانی می‌کند. قسمت جدید این انیمیشن پس از یک وقفه ۹ ساله و با گذشت بیش از ۲۰ سال پس از ساخت قسمت اول آن به سینما آمده است. «تام هنکس»، «تیم آلن»، «کیانو ریوز» و «جردن پیل» از شاخص‌ترین صداپیشگان این فیلم هستند.
در حالی که هنوز در نخست سال ۲۰۱۹ هستیم اما از حالا می‌توان دو انیمیشن «داستان اسباب‌بازی ۴» و «چگونه اژدهای خود را تربیت کنیم: دنیای پنهان» را به عنوان دو نامزد پیشتاز شاخه بهترین انیمیشن اسکار دانست. «چگونه اژدهای خود را تربیت کنیم: دنیای پنهان» در ماه مارس اکران شد و با تحسین منتقدین توانست در گیشه نیز فروشی بالغ بر ۵۰۰ میلیون دلار داشته باشد.
از سوی دیگر نمی‌توان تصور کرد انیمیشن «منجمد ۲» محصول جدید کمپانی دیزنی که در ادامه سال اکران می‌شود یکی از رقبای قدرتمند این شاخه از جوایز اسکار نباشد.
رقیب دیگر، فیلم-انیمیشن جدید «شیر شاه» به کارگردانی «جان فاوارو» است که در مرز میان فیلم و انیمیشن قرار دارد. این اثر از طریق تکنیک‌ها واقعیت مجازی ساخته شده و نتیجه آن یک فیلم کامپیوتری شده است. «شیر شاه» را نمی‌توان به عنوان یک اثر انیمیشن با تعاریف سنتی قلمداد کرد و این فیلم می‌تواند در شاخه بهترین فیلم جوایز اسکار شرکت کند.
با این وجود این موضوع بستگی به کمپانی دیزنی دارد که «شیر شاه» را در کدام شاخه وارد رقابت اسکار می‌کند، هر چند بسیاری معتقدند دیزنی این اثر را به عنوان یک انیمیشن وارد فصل جوایز سینمایی نخواهد کرد، تصمیم مشابهی که در سال ۲۰۱۶ برای فیلم «کتاب جنگل» گرفت. «کتاب جنگل» در نهایت برنده اسکار بهترین جلوه‌های بصری شد و «شیر شاه» نیز از اکنون پیشتاز این شاخه شناخته می‌شود.
قسمت دوم «زندگی مخفیانه حیوانات خانگی» محصول کمپانی ایلومینیشن، «ارتباط گمشده» محصول استودیو لایکا و چند محصول کمپانی جی‌کیدز شامل «فونان»، «بونوئل در هزارتوی لاکپشت‌ها» و «یک روز دیگر از زندگی» از دیگر انیمیشن‌هایی هستند که شانس حضور در رقابت امسال اسکار را دارند.
انتهای پیام
