واکنش لیلی رشیدی به فیلم «یه وا»
لیلی رشیدی بازیگر تئاتر و تلویزیون، فیلم «یه وا» را اثر جذاب توصیف کرد که تا پایان مخاطب را با خود همراه می‌کند.
به گزارش ایسنا، لیلی رشیدی بازیگر تئاتر و تلویزیون، فیلم در حال اکران «یه وا» به کارگردانی آناهید آباد را فیلمی جذاب با تصاویر زیبا و نقش آفرینی های بسیار خوب توصیف کرد.
او با بیان اینکه این فیلم تا انتها مخاطب را جذب می کند، یادآور شد: این فیلم بدون اینکه احساس خستگی در مخاطب ایجاد کند، او را تا پایان با خود همراه می کند و تماشاگر از دیدن آن لذت می‌برد.
رشیدی با اشاره به دوبله این فیلم از ارمنی به فارسی گفت: من «یه وا» را به زبان فارسی دیده‌ام و دوست دارم یک بار دیگر به زبان اصلی و با زیرنویس فارسی هم آن را ببینم.
این بازیگر تئاتر، درباره گروه «هنر و تجربه» و فیلم هایی که در آن اکران می شود نیز بیان کرد: فیلم های بسیار خوبی در گروه «هنر و تجربه» به نمایش گذاشته می شود ولی سینماهای محدودی در اختیار این گروه است و اگر این امکان فراهم شود که سینماهای بیشتری به این گروه اختصاص یابد، بر تعداد مخاطبان این فیلمها افزوده می‌شود.
انتهای پیام
