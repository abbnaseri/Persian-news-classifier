سینمای کودک از جریان عادی تولید و اکران خارج شده
در جلسه مدیران بنیاد سینمایی فارابی و اعضای مرکز توسعه سینمای کودک و نوجوان تاکید شد: سینمای کودک از جریان عادی تولید و اکران سینمای ایران خارج شده و باید چرایی این مساله و راهکار برطرف شدن و بازگشتش به جریان مذکور مورد بررسی قرار بگیرد.

به گزارش ایسنا به نقل از روابط عمومی بنیاد سینمایی فارابی، اعضای شورای مرکز توسعه سینمای کودک و نوجوان با حضور در بنیاد سینمایی فارابی با علیرضا تابش مدیرعامل بنیاد سینمایی فارابی و حبیب ایل‌بیگی قائم مقام این بنیاد دیدار و گفت‌وگو کردند.
علیرضا تابش مدیرعامل بنیاد با حضور در جلسه با تبریک اعیاد شعبانیه با اشاره به فعالیت‌های انجام شده توسط بنیاد فارابی برای رشد احیا و گسترش سینمای کودک عنوان کرد: راه‌اندازی سایت سینما قصه، تفاهم نامه مرکز شتاب‌دهی سینمای ایران، راه اندازی شورای تخصصی فیلمنامه کودک و… از جمله اقداماتی بوده که فارابی در این راستا به سرانجام رسانده است.
وی همچنین از آمادگی بنیاد سینمایی فارابی برای همراهی بیش از پیش با مرکز توسعه سینمای کودک و نوجوان به منظور پیشبرد اهداف و برنامه‌های این مرکز خبر داد.
در ادامه حبیب ایل‌بیگی قائم مقام بنیاد با تبریک به اعضای شورای مرکزی توسعه سینمای کودک و نوجوان اظهار امیدواری کرد، سینمای کودک بتواند به جایگاه شایسته خودش دست پیدا کند و مرکز توسعه نیز پیگیر مطالبات سینمای کودک و نوجوان از نهادهای مرتبط باشد.
وی گفت: امیدواریم با همکاری و تعامل فی‌مابین بتوانیم گام‌های مفیدی را برای سینمای کودک برداریم.
در ادامه پوران درخشنده رئیس مرکز توسعه سینمای کودک و نوجوان عنوان کرد: همواره فکر می‌کردم اکنون جایگاه سینمای کودک در سینمای ایران کجاست؛ وقتی بنیاد سینمایی فارابی را برای احیای سینمای کودک مصمم دیدم تصمیم گرفتم با حضورم به سینمای کودک کمک کنم. احساس می‌کنم باید حرکتی قوی و پشتیبانی همه جانبه درباره سینمای کودک به شکل مستمر شکل بگیرد تا بتوانیم در این زمینه موفق شویم. در همین راستا باید مساله مهم اکران و تثبیت آن برای سینمای کودک بسیار جدی گرفته شود و از همین رو احتیاج به همراهی همه جانبه بخش دولتی داریم.
همچنین وحید نیکخواه آزاد در این نشست عنوان کرد: اگر حمایت‌ها و پیگیری‌های فارابی در زمینه سینمای کودک نبود بدون تردید در همین نقطه فعلی نیز نمی‌بودیم. به نظرم بهتر است جایگاه‌های طرفین نزد یکدیگر تبیین شود و نحوه فعالیت‌ها و شرح وظایف را مشخص کنیم. باید به تصویر درستی از سینمای کودک برسیم و بفهمیم سینمای کودک اکنون در چه جایگاه و رتبه‌ای در سینمای ایران قرار دارد؟ مناسبات تولید و پخش کجاست؟ پیشنهاد می‌کنم به تعریف سیاست و سیاستگذاری مشخصی در حوزه سینمای کودک برسیم و از جنبه‌های مختلف آن را مورد آسیب‌شناسی قرار دهیم.
این کارگردان سینمای کودک تاکید کرد: همچنین درخواست می‌کنم مرکز توسعه سینمای کودک و نوجوان را در تصمیم‌گیری‌ها و سیاستگذاری‌های مرتبط با سینمای کودک جدی‌تر بگیرید تا این تشکل بتواند در دوره‌های بعدی و حضور مدیران آتی نیز جدی گرفته شده و جایگاهش تثبیت شود.
سید جواد هاشمی سخنگوی مرکز توسعه سینمای کودک و نوجوان نیز یادآور شد: توجه به تولید و رونق سینمای کودک اگرچه مهم است اما باید زمینه و فضایی بوجود بیاید که این مساله ریشه دار شود و فضای مناسب را برای ترغیب و تشویق سرمایه‌گذاران و صاحبان صنایع بوجود آورد. پیشنهاد می‌کنم در این زمینه فضای مناسب برای ایجاد پردیس‌های تخصصی سینمای کودک درنظر گرفته شود.
حسن آقا کریمی از اعضای شورای مرکزی مرکز توسعه سینمای کودک و نوجوان عنوان کرد: مناسبات سینمای ایران تغییر کرده و وزارت ارشاد و بنیاد سینمایی فارابی در چیدمان و قواعد اکران اثرگذار نیستند؛ البته این مساله تابع عوامل مختلفی است بنابراین درخواست می‌کنم فارابی فضایی را بوجود آورد که مرکز توسعه دچار روزمرگی نشود. معتقدم باید فضا و زمینه‌های جدید برای ارائه و پخش و نمایش سینمای کودک جدای از مساله اکران فراهم شود.
وحید گلستان نیز در این جلسه عنوان کرد: سینمای کودک از جریان عادی تولید و اکران سینمای ایران خارج شده و باید چرایی این مساله و راهکار برطرف شدن و بازگشتش به جریان مذکور مورد بررسی قرار بگیرد. معتقدم نیاز به سینمای کودک و نوجوان در بین علاقه‌مندان و جامعه نه تنها کمتر نشده بلکه با سرعت بیشتری حتی گسترش یافته است.
به گفته وی، بنیاد سینمایی فارابی می‌تواند علاوه بر تداوم مدل‌ها و راه‌های قبلی، مؤلفه‌های جدید و جایگزین را در این زمینه تدبیر و ایجاد کند.
داریوش باباییان از تهیه کنندگان سینمای کودک هم گفت: از جشنواره کودک سال گذشته تنها سه فیلم از بخش خصوصی فرصت اکران عمومی پیدا کردند و سایر فیلم‌ها نتوانستند روی پرده بروند. یکی از دلایل این مساله، مشارکت و مالکیت بخش زیادی از فیلم‌های مذکور توسط بخش دولتی بود بنابراین سرمایه‌گذار دولتی و سازندگان آثار کودک که از کمک‌های دولتی استفاده می‌کنند باید توجه بیشتری به حوزه اکران فیلمشان هم داشته باشند.
علی نوری اسکویی در این نشست بیان کرد: توجه به محصولات سینمای کودک در حوزه بین‌الملل شامل حضور در جشنواره‌ها و اکران بین‌المللی لازم و ضروری است؛ با توجه به سابقه خوب سینمای کودک در حوزه جشنواره‌های مختلف سینمایی این امر کاملاً قابل دسترس بوده و حتی هم اکنون در حال انجام است.
وی ادامه داد: همچنین باید شیوه‌های جدید پخش محصولات سینمای کودک را به تدریج اجرا کنیم و بحث پخش و بازاریابی اینگونه فیلم‌ها توسط فارابی با توجه به حضور و سابقه معاونت بین‌الملل انجام شود.
نادره ترکمانی از دیگر اعضای شورای مرکزی مرکز توسعه سینمای کودک و نوجوان عنوان کرد: به یک نکته هم باید در راستای وظایفمان توجه کنیم و آن هم تدبیر راهکاری برای توجه به کودکان و نوجوانان مناطق سیل‌زده کشور است. امیدوارم بتوانیم به نحوی فیلم‌های منتخب کودک و نوجوان را در مناطق مختلف کشور اکران کنیم و عواید حاصله این اتفاق نیز به مناطق و کودکان سیل‌زده تعلق گیرد تا گام مهمی را در این بخش به سهم خودمان برداشته‌ایم. همچنین برگزاری هفته‌های تخصصی فیلم کودک و نوجوان نیز می‌بایست به شکل جدی و مستمر در دستور کار مرکز توسعه قرار گیرد.
در ادامه حبیب ایل بیگی پس از پاسخ به نقطه نظرات مطرح شده گفت: تحقیقاتی در حوزه مشکلات، آسیب‌ها و فرصت‌های سینمای کودک توسط مرکز توسعه سینمای کودک و نوجوان انجام شود؛ سالن کیارستمی بنیاد سینمایی فارابی آماده شده و می‌توانید هر دو هفته یکبار جلسات و نشست‌های آسیب شناسی و تخصصی در این مکان برگزار کنید.
پوران درخشنده، نادره ترکمانی، سید جواد هاشمی، امیر مشهدی عباس، علی نوری اسکویی، وحید گلستان، وحید نیکخواه آزاد، داریوش باباییان وحسن آقاکریمی به عنوان اعضای مرکز توسعه فیلم کودک و نوجوان و علیرضا تابش مدیرعامل بنیاد سینمایی فارابی، حبیب ایل‌بیگی قائم مقام بنیاد، سید محمود افسریان، میثم مزلقانی و مصطفی محمودی از بنیاد سینمایی فارابی در این نشست حضور داشتند.
انتهای پیام
