پیام مدیر کل هنرهای نمایشی به مناسبت روز ملی هنرهای نمایشی
 مدیر کل هنرهای نمایشی به مناسبت هفتم فروردین «روز ملی هنرهای نمایشی» و روز جهانی تئاتر، ضمن تبریک این روز، تقارن «روز ملی هنرهای نمایشی» با نوروز ایرانی را جلوه قابل تأمل، زیبا و خجسته دانست و آن را به خانواده هنرهای نمایشی تبریک گفت.
به گزارش ایسنا به نقل از روابط عمومی اداره کل هنرهای نمایشی، در متن پیام شهرام کرمی آمده است:
در طول تاریخ و زندگی پرفراز و نشیب بشری میراث‌های کهن و ماندگاری وجود دارد که برای ستایش اندیشه و ایمان و رمز و راز آفرینش و پروردگار این جهان هستی و قدرت و وجود انسان است. هنر تئاتر میراث بزرگ بشری این جهان بوده که در طول دوران مختلف و در کشورهای صاحب فرهنگ و ادبیات و تاریخ به ظهور رسیده است. نویسندگان، مشاهیر و هنرمندان بزرگ تاریخ با خلق آثار ماندگار یادگارهای شایسته این هنر را برای حفظ و یا ارتقا هنر تئاتر صرف کرده‌اند.
آن‌چه ما اینک به آن رسیده‌ایم جلوه یک هنر باشکوه است که به عنوان هنرهای نمایشی می‌شناسیم. این هنر به عنوان یک موهبت فراگیر و اثر بخش و از همه مهم‌تر «ضروری» در این جهان هستی جلوه دارد. در سرفصل و رویدادهای مهم فرهنگی هر سرزمین، هنر تئاتر نمود و جریان ارزشمند و فراگیر دارد.
تئاتر در هر سرزمین و دیار به تناسب آئین و مراسم بومی و سنتی، رفتار و فرهنگ اجتماعی و باور و مذهب جامعه شکل گرفته است. این هنر در ستایش انسان به عنوان اشرف مخلوقات این زمین تبلور داشته و وقایع و اشکال آن روایت یک زندگی پرفراز و نشیب است. هنر تئاتر یک روش و زبان برای انتقال اندیشه و عصیان و یا تردید و باور و ایمان انسان در ستیز و یا تعمق در طبیعت و جهان و هستی بوده و یک جلوه خلاقانه برای تفکر و شناخت و آگاهی را در جهان ایجاد می‌کند.
هنر تئاتر در ستایش جاودانگی بشر به عنوان یک فصل خداوند است تا اندیشه و تفکر را به عنوان پایه و اساس این هنر و اصلی‌ترین قابلیت آن بشناسیم. از سال ۱۹۶۱ روز جهانی تئاتر مصادف با ۲۷ مارس و ۷ فروردین به عنوان یک رویداد ارزشمند بشری در تقویم جهانی ثبت شده تا بزرگداشت این میراث کهن در سراسر دنیا فرصتی باشد تا به تأثیر و تقابل و ارزش آن و ضرورت ترسیم گذشته و آینده آن پرداخته شود و حالا در ایران اسلامی با پیشینه پرافتخار و تاریخی هنرهای نمایشی این سرزمین، از گذشته تا امروز «روز ملی هنرهای نمایشی» را یک فرصت برای معرفی و تقدیر و ترسیم این میراث ماندگار می‌دانیم.
آن‌چه در ستایش قدمت و جایگاه این هنر در این سرزمین مهر و ایمان است با یادگار و جلوه‌های باشکوه هنر نمایش ایرانی و اسلامی. این روز فقط متعلق به هنرمندان این رشته نیست. «روز ملی هنرهای نمایشی» ستایش اندیشه و جلوه‌های باشکوه رفتاری و فرهنگ و تاریخ این ملت پرافتخار است که هنرهای نمایشی آئینه و تبلور این وجوه پرعزت و ماندگار خواهد بود. خانواده هنرمندان تئاتر روایت‌گر واقعه و تاریخ و هویت مردمان این سرزمین مهر و ایمان ایرانی و اسلامی هستند.
اداره کل هنرهای نمایشی تقارن «روز ملی هنرهای نمایشی» با نوروز ایرانی را جلوه قابل تأمل، زیبا و خجسته می‌داند و به همه خانواده بزرگ و پرافتخار هنرهای نمایشی این روز را تبریک عرض می‌نماید. امید است با همراهی و حمایت همیشگی مخاطبان به عنوان سرمایه همیشگی این هنر و متولیان فرهنگی و هنری و مسئولان روزهای درخشان اصحاب نجیب و پرتلاش این هنر رقم خورده و روایت هنرمندان آن بازتاب ایثار و مهر و ایمان و شکوه فرهنگ این سرزمین ایرانی و اسلامی باشد.
هفتم فروردین روز ملی هنرهای نمایشی است که امسال و همزمان با این روز، جشنی تحت عنوان «نوروزِ نمایش» در سراسر کشور برگزار می‌شود.
انتهای پیام
