قاب تولد پیشکسوتان هنرمند در سال 97 بسته شد 
مراسم تجلیل از هنرمندان پیشکسوت متولد اسفند ماه درحالی برگزار شد که معاون فرهنگی و اجتماعی ترافیک ناجا که در این مراسم حضور داشت از همکاری مشترک با هنرمندان در امر آموزش‌های ترافیکی‌ خبر داد.
به گزارش ایسنا، مراسم تجلیل از هنرمندان پیشکسوت متولد اسفند ماه که هر ماه به همت موسسه هنرمندان پیشکسوت برگزار می‌شود، امروز ۱۸ اسفند در مجموعه "باغ زیبا" برپا شد.
در این مراسم سرهنگ جهانی ـ معاون فرهنگی و اجتماعی ترافیک ناجا ـ هم حضور داشت که مدیرعامل موسسه هنرمندان پیشکسوت علت این حضور را همکاری مشترک بین این موسسه و ناجا برشمرد.
محسن علی اکبری از اعضای هیات مدیره موسسه هنرمندان پیشکسوت، در ابتدا ضمن تبریک سال جدید و تولد هنرمندان پیشکسوت در سخنانی گفت: ما فعالیت این موسسه را از یک دفتر کوچک اما با افراد بزرگی شروع کردیم و شما مایه افتخار و امید ما بودید تا گام‌های بزرگی برداریم و توانستیم مصوبه شورای عالی انقلاب فرهنگی را بگیریم و اکنون به عنوان اصلی‌ترین ارکان فرهنگ و هنر ایران پذیرفته شده‌ایم. امیدوارم در سال آینده بتوانیم از هنرهای شما پیشکسوتان بهره‌مند شویم.
سید عباس عظیمی مدیرعامل موسسه هنرمندان پیشکسوت در سخنانی با بیان اینکه تاکنون ۶۳ ماه تولد داشتیم و ۱۹۰۰ نفر از شما تجلیل شده‌اند که این افتخار ماست، ادامه داد: همزمان با چهل سالگی پیروزی انقلاب اسلامی سفر به دو جزیره کیش و قشم داشتیم و ۵۰۰ میهمان به همراه خانواده خود به این سفرها آمدند.
او همچنین خاطرنشان کرد: اقلام نوروزی که هر سال درب منزل شما هنرمندان داده می‌شد به دلیل وضعیت بد اقتصادی این کار را به سلیقه خودتان گذاشتیم و امسال با کارت خرید اعتباری، می‌توانید خودتان تا سقف ۵۰۰ هزار تومان از "شهروند" خرید کنید.
سرهنگ جهانی معاون اجتماعی و فرهنگی ترافیک ناجا که در این مراسم حضور داشت در سخنانی بیان کرد: موضوع ترافیک و رفتارهای ترافیکی همه را آزار می‌دهد و بر این اساس ما از هنرمندان خواهش کردیم که در تولیدات‌شان رفتارهای صحیح رانندگی را به تصویر بکشند زیرا مردم از این رفتارها الگو می‌گیرند.
او ادامه داد: ما طرح همیاران پلیس را برای دانش آموزان هم داریم که در اتومبیل‌ها به طور مودبانه‌ای به راننده تذکر دهند. سفیران فرهنگ ترافیک هم خواهیم داشت و کسانی که دوست دارند در دایره فرهنگ ترافیک فعالیت داشته باشند، حکم سفیر فرهنگ ترافیک به آنها می‌دهیم. بخش سومی هم برای بازرسان نامحسوس خواهیم داشت که آنها می‌توانند جریمه هم کنند. بازرسان نامحسوس از بین ۱۷۶ تخلف رانندگی فقط می‌توانند ۱۲ مورد تخلف رانندگی را جریمه کنند و باید این تخلفات را در سامانه پلیس ثبت کنند تا در سابقه راننده قرار بگیرد.
سرهنگ‌جهانی افزود: ما دقیقه‌ای ۵۰۰ تومان برای برنامه‌ها به تلویزیون می‌دادیم اما الان می‌گویند ۵ میلیون تومان پول بدهید. ما هم گفتیم این مقدار پول نداریم و به طور کلی این اتفاق فاجعه است.
وی همچنین گفت: جریمه چیز تلخی است اما یادمان نرود که رفتار سازی می‌کند. اگر دوربین‌های ثبت تخلفات را نگاه کنیم متوجه می‌شویم که چقدر تاثیر گذار هستند. کنترل موتورسیکلت بسیار سخت است و درحال حاضر ۱۱ میلیون موتورسیکلت داریم. وقتی ما با تخلفات آنها برخورد می‌کنیم به ما می‌گویند این افراد راه ارتزاقشان از این راه است و به آنها سخت نگیرید.
سپس در بخش دیگری از مراسم از هنرمندان متولد این ماه‌ محمدحسن داورزنی، منصور تام سن، علی فرامرزی، رشید وطن‌دوست، رحیم‌علی زربان، علی فریدونی، زهرا سعیدی، کریم بهمنی، ذبیح‌الله احمدی، مرتضی دل شب، هادی حاجی آقاجانی معمار، طه‌ بهبهانی، مهدی شمس‌نیکنام، عزت الله رمضانی‌فر، ناصر جواهرپور، آلبرت کچویی، ابراهیم پورمعمار، صفرعلی اصغر زاده، مهربانو توفیق، جلیل فرجاد(همسر این هنرمند به نیابت از او هدایا را دریافت کرد)، محمود نادعلی، محمد سعید شریفی، جهانگیر نظام‌العلما، سیروس گرجستانی و عباس اخوین با اهدای لوح و هدیه تجلیل شد.
در حاشیه این مراسم که گزارشگران صداوسیما هم برای پوشش خبری حاضر شده بودند، سید عباس عظیمی از نحوه پوشش خبری این مراسم در تلویزیون انتقاد کرد.











انتهای پیام
