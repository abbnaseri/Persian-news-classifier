نامگذاری معابر به اسم هنرمندان منتفی نشده است
 ادامه اجرای نامگذاری معابر به نام هنرمندانی که پیش‌تر اعلام شده بودند، به زودی عملیاتی می‌شود. 
به گزارش ایسنا، چند ماه قبل موضوع نامگذاری چند خیابان پایتخت به نام هنرمندانی همچون عزت‌الله انتظامی، جمشید مشایخی و محمدرضا شجریان و نیز چند چهره فرهنگی دیگر مطرح شد که از بین آن‌ها پس از درگذشت جمشید مشایخی فقط نام خیابان محل زندگی وی در منطقه یک تهران به نامش ثبت و سردیسی هم از این بازیگر رونمایی شد.
در ادامه اجرایی شدن این طرح انتظار می‌رفت همزمان با سالروز تولد زنده‌یاد انتظامی اقدام عملی انجام شود، اما نه تنها اتفاقی نیفتاد بلکه خبرهایی از منتفی شدن این طرح به گوش رسید.
در این باره محمدجواد حق‌شناس در حاشیه مراسم افتتاح ساختمان شماره ۳ خانه سینما درباره نصب تابلوی خیابانی که قرار بود به اسم عزت الله انتظامی نامگذاری شود به ایسنا گفت: من پیگیر ماجرا شده‌ام و همه چیز سر جای خود است، اما آن طور که آقای شهردار (پیروز حناچی) به من توضیح دادند، متأسفانه گویا دفتر آقای شهردار در این باره اشتباه کرده، یعنی موضعی را اعلام کرده بودند مبنی بر منتفی بودن نامگذاری‌ها، در حالی که این برنامه، مصوبه شورای شهر تهران را دارد و ابلاغ شده است.
او تاکید کرد: انتظار ما این است که شهرداری بر اساس این مصوبه، مقدمات اجرایی شدن را عملی کند و پیگیری لازم انجام شده و ان‌شاءالله تا چند هفته آینده عموم این‌ها عملیاتی می‌شود.
حق‌شناس افزود: ما دنبال این بودیم که جدا از نصب تابلوها، سردیس این هنرمندان و مفاخر نیز ساخته شود و اگر مناسبتی هم بود بزرگداشت آن‌ها برگزار شود و احتمالاً کتابی هم در معرفی این اساتید آماده انتشار باشد تا درواقع ترکیبی از این‌ها را داشته باشیم.
همچنین به گفته وی «به نظر می‌رسد بخشی از اشتباه پیش آمده برای نصب نشدن تابلوها از جمله "عزت‌الله انتظامی" ناشی از حاشیه‌هایی مثل آنچه مربوط به نامگذاری معبری به نام محمدرضا شجریان پیش آمده، باشد.»
انتهای پیام
