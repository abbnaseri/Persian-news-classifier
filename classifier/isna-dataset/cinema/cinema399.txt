ادامه تعمیرات در سالن اصلی تئاتر شهر و اولویت‌های نیمه کاره
تعمیرات و تجهیز سالن اصلی تئاتر شهر در حالی به تازگی وارد فاز جدیدی شده که پیگیری و رسیدگی به دیگر بخش‌های این مجموعه تئاتری که تعمیر و بازسازی‌شان نیمه کاره مانده همچنان باید در اولویت باشد.
به گزارش ایسنا، مهرماه سال گذشته و پس از وقفه بیش از یک ساله در روند تعمیرات تئاتر شهر، عملیات نوسازی و بهسازی سیستم ماشینری تالار اصلی طی عقد قراردادی با پیمانکار جدید آغاز و اعلام شد که بعد از پایان این بخش، عملیات تعمیر و نوسازی سایر قسمت‌های این تالار به ترتیب اولویت انجام می‌گیرد.
اخیراً هم گفته شد که سالن اصلی از نیمه اردیبهشت‌ماه تعطیل می‌شود تا تعمیراتش برای پایان تا نیمه اول سال انجام شود. این تعمیرات در سالن اصلی به هر شکلی که پیش رود، تئاتر شهر همچنان اولویت‌های دیگری داشته و دارد بویژه آنکه مدیریت این مجمموعه هم پیش‌تر بر آن‌ها تاکید کرده بود.
سعید اسدی تابستان سال گذشته درباره اولویت‌ها در تکمیل بازسازی مجموعه تئاتر شهر اظهار کرده بود: تسریع در حوزه بهسازی و تکمیل موارد مرتبط با تجهیزات فنی، خدمات ایمنی و سرویس‌های خدماتی، تکمیل سیستم اطفا حریق، اصلاح معماری سازه تئاتر شهر در محوطه داخلی و خارجی، تکمیل سالن‌های انتظار تماشاگر تالار قشقایی و پلاتو اجرا، بازسازی و بهسازی رختکن‌ها و اتاق گریم تالار چهارسو، تکمیل تزئینات داخلی راهروهای مجموعه، اجرا و مهندسی آکوستیک راهروهای منتهی به تالارهای مختلف مجموعه، بازسازی و بهسازی فضای اداری، و تکمیل و بهسازی فضای معماری بیرونی متعلق به مجموعه تئاتر شهر از جمله اولویت‌هایی است که ضرورت دارد در حوزه بهره‌برداری مورد توجه قرار گیرد.
با این حال روند اقدامات به شکل دیگری پیش رفته و مدیر پروژه بازسازی تالار اصلی مجموعه تئاترشهر در تشریح برخی فعالیت‌های انجام گرفته پس از آغازعملیات بازسازی توضیحاتی را ارائه کرده است.
براساس گزارش واحد ارتباطات مجموعه تئاتر شهر، با پایان گرفتن اجرای نمایش «ملاقات» به کارگردانی پارساپیروزفر در تالار اصلی مجموعه تئاتر شهر، فاز جدید تعمیرات و تجهیز این بخش از مجموعه تئاتر شهر که از دی ماه سال گذشته توسط یک شرکت دانش بنیان ایرانی آغاز شده بود، از نیمه اردیبهشت ماه سال ۹۸ وارد مرحله‌ی تازه ای شد و طبق گفته مدیران پروژه، تا شهریور ماه سال جاری ادامه خواهد داشت. این در حالی است که تجهیز امکانات ماشینری، بازسازی و تعویض صندلی از جمله بخش‌های مهمی است که در فاز جدید عملیات بازسازی تالار اصلی مجموعه تئاتر شهر در نظر گرفته شده است.

محمد علی سلیمانی _ مدیر پروژه بازسازی تالار اصلی مجموعه تئاتر شهر _ با اشاره به برخی از فعالیت‌های انجام گرفته درعملیات بازسازی و نوسازی این تالار توضیح داده است: از روزی که عملیات بازسازی و نوسازی تالار اصلی مجموعه تئاتر شهر آغاز شد، تمامی تلاش خود را انجام دادیم که امور مربوط به بازسازی طبق برنامه صورت گیرد و خوشبختانه تا به امروز مشکل خاصی در این زمینه وجود نداشته است.
به گفته وی نصب پوشش نسوز در سازه‌های فوقانی، جمع آوری بقایای ماشینری قدیمی، جمع آوری سازه‌های موقت پیشانی تالار اصلی که چندی پیش دچار سانحه شده بود، نصب داربست برای رنگ آمیزی دیواره جنوبی صحنه تالار اصلی، نصب موتور گیربکس سقف بالایی از جمله فعالیت‌هایی است که طی روزهای گذشته در تالار اصلی مجموعه تئاتر شهر توسط تیم بازسازی انجام گرفته است.

مدیر پروژه بازسازی تالار اصلی مجموعه تئاتر شهر با بیان اینکه «به هر ترتیب ما طبق برنامه ریزی فنی که در زمینه بازسازی تالار اصلی طراحی شده کارها را به صورت منظم انجام می‌دهیم و امیدوارم بتوانیم در صورت بروز مشکل غیر قابل پیش بینی دیگر بتوانیم شهریورماه سال جاری کارها را به اتمام برسانیم»، ادامه داده است: شرکتی که اموربازسازی تالار اصلی مجموعه تئاتر شهر را به عهده گرفته یک شرکت دانش بنیان است که بسیاری از کارکنان آن از فارغ التحصیلان دانشگاه صنعتی شریف هستند و می‌توان گفت برای اولین بار در ایران است که سیستم ماشینری یک تالار نمایشی با سیستم کنترل مرکزی یکپارچه توسط یک تیم مهندسی کاملاً ایرانی با سیستم‌های به روز مطابق با استاندارهای جهانی تجهیز می‌شود که نیازی به حضور یک شرکت خارجی ندارد.
سلیمانی در پایان گفته است: حضور یک شرکت دانش بنیان ایرانی در یک پروژه تخصصی هنری از جمله اتفاقات بسیار ارزشمند و مثبتی است که با تجهیز و بازسازی سیستم ماشینری و صحنه تالار اصلی مجموعه تئاتر شهر آغاز شده و این باعث افتخار ماست که نیروهای متخصص و جوان ما توانسته‌اند در نوسازی و بهسازی یک مجموعه بسیار معتبر نمایشی همچون تئاتر شهر حضور داشته و در خدمت هنرمندان و تماشاگران فهیم تئاتر باشند.
انتهای پیام
