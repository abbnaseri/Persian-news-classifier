نکوداشت "تهامی‌نژاد" و "ابراهیم مختاری" در شب کارگردانان سینمای مستند
نخستین آیین شب کارگردانان سینمای مستند با نکوداشت استاد محمد تهامی‌نژاد و ابراهیم مختاری برگزار می‌شود.
به گزارش ایسنا به نقل از روابط عمومی انجمن، هیات مدیره انجمن صنفیِ کارگردانان سینمای مستند در راستای نکوداشت پیشکسوتان و پاسداشت جایگاه کارگردان در سینمای مستند، شب کارگردانان را برای نخستین بار برگزار می‌کنند و اعضای انجمن در این شب گردهم می‌آیند تا نام کسانی را که بیش از یک سده تاریخ‌آفرین بودند و با آفرینش فیلم‌های به یادماندنی و فرهنگ‌ساز، رهاوردی ارزشمند را به سرزمین‌مان اهدا کرده‌اند، را گرامی بدارند.
هیات مدیره انجمن صنفی کارگردانان سینمای مستند با این رویکرد که استادان تهامی‌نژاد و مختاری از پیشروان و بنیان‌گذاران انجمن بودند و اکنون استوار ماندنِ پایگاهی به نام انجمن، وامدار تلاش‌های این دو پیشکسوت بوده، تصمیم گرفتند نخستین دوره برگزاری آیین شب کارگردانان را با نکوداشت خالقِ مشروطیت تا سپنتا و چابک سواری که در جست و جوی زینتِ یک روز به خصوص بوده، آغاز کنند.
محمد تهامی نژاد مستندساز و پژوهشگر متولد سال ۱۳۲۱ در تهران و فارغ التحصیل رشته سینماست. وی از جوانی، کار پژوهش درباره سینمای ایران و مستندسازی را همزمان پیش برده است و مستندهای «مشروطیت تا سپنتا»، «یادی از دکتر فاطمی»، «‌دی ماه ۵۹ در بوشهر»، «‌شب میراب»، «مهاجران»، «‌بحران مسکن»، «قطع»، «رود و کاریز»، «از هامون تا هورالعظیم»، «بازگشت»، «استاد عبادی» را ساخته است. تهامی نژاد در فرهنگ نوشتاری سینمای ایران جایگاه ویژه‌ای دارد.
ابراهیم مختاری متولد ۱۳۲۶ در بابل فارغ‌التحصیل مدرسه عالی تلویزیون و سینما و دانشگاه پاریس است و از آثارش می‌توان به «زینت یک روز به‌خصوص»، «خاویار»، «اجاره‌نشینی»، «نان بلوچی» «ملا خدیجه و بچه‌ها»، «مکرمه،» «خاطرات و رویاها» و فیلم‌های سینمایی «زینت» و «برگ جان» اشاره کرد.
آیین شب کارگردانان سینمای مستند، اواخر تیرماه با حضور اعضای انجمن برگزار می‌گردد.
انتهای پیام
