"سینک" مسافر کرواسی شد
فیلم انیمیشن «سینک» از تولیدات مرکز گسترش سینمای مستند و تجربی به کارگردانی «محبوبه کلایی»به جشنواره «وافی و رافی» کرواسی راه یافت.
به گزارش ایسنا به نقل از روابط عمومی مرکز گسترش سینمای مستند و تجربی، دهمین دوره جشنواره انیمیشن کودک و نوجوان «وافی و رافی» Vafi& Rafi از۶ تا ۱۲ خردادماه ۹۸ در کشور کرواسی برگزار خواهد شد و فیلم انیمیشن «سینک» ساخته محبوبه کلایی، در بخش مسابقه فیلم‌های نوجوانان (۱۵ تا ۱۸ سال) این جشنواره به نمایش درمی‌آید.
در این جشنواره، ۷۶ فیلم انیمیشن از ۳۰ کشور دنیا در ۵ بخش به رقابت می‌پردازند.
انیمیشن «سینک» اثری تجربی است که به هم آمیختگی فیلم زنده و خیال، اساس آن را شکل می‌دهد. در این فیلم زن و مردی به شکل ته‌مانده‌ی قهوه از دو فنجان درون سینک بیرون می‌آیند و...
آبی (علیرضا معصومی) و روی جلد (یگانه مقدم) دو فیلم انیمیشن ایرانی دیگر بخش مسابقه نوجوانان جشنواره «وافی و رافی» کرواسی هستند.
انتهای پیام
