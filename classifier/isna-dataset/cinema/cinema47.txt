انتشار تیزر فیلمی درباره کیارستمی همزمان با سالروز درگذشت‌اش
نخسین تیزر فیلم بلند «کیارستمی وعصای گمشده» به کارگردانی محمودرضا ثانی و تهیه‌کنندگی بهروز نشان به مناسبت سومین سال درگذشت عباس کیارستمی فیلمساز فقید ایرانی رونمایی شد.
به گزارش ایسنا، طبق گزارش رسیده، داستان این فیلم آن‌طور که گفته می‌شود روایت تازه‌ای از نوع نگاه کیارستمی به زندگی و سینما است. محمودرضا ثانی به مدت ۴ سال، زمانی که کیارستمی ورکشاپ‌های سینمایی در اسپانیا و کلمبیا برگزار می‌کرد، نوع نگاه یک مؤلف، دیدگاه و جهان بینی کیارستمی را به تصویر کشید.
تدوین فیلم بلند «کیارستمی و عصای گمشده» توسط محمودرضا ثانی به اتمام رسیده و تیزر این فیلم سینمایی امروز ۱۴ تیرماه در سومین سالروز درگذشت کیارستمی رونمایی شد.
محمودرضا ثانی کارگردان فیلم «کیارستمی و عصای گمشده» در راستای رونمایی از تیزر این فیلم سینمایی درباره حال و هوای خود از همراهی و زندگی با کیارستمی در مدت زمان ۴ سال گفت:« همیشه چراغ دستگاه ذهنی‌اش روشن و به قول خودش چشم سومش نه در حال دیدن بلکه نگاه کردن بود. وقتی موضوع ورک شاپ‌ها مشخص می‌شد تمام تمرکزش را بر روی آن می‌گذاشت و مدام قصه‌های جدید از ذهنش تراوش و برای شاگردانش تعریف می‌کرد و می‌گفت هرکس دوست دارد می‌تواند آن را بسازد. اما به یاد ندارم هیچ کدام از دانشجویان جسارت ساختن آنها را پیدا کرده باشد چون دنیای ذهنی او را فقط خودش می‌دانست چگونه باید بسازد. همه چیزش متعلق به خودش بود. او به دانشی شخصی دست یافته که به قول «ژان کلود کاریر» غیر قابل تقلید و برای خود کیارستمی دوری از تقلید از خویش بود و به همین روال مدام خط شخم خویش را عمیق‌تر می‌ساخت.»
به گفته بهروز نشان تهیه کننده فیلم بلند «کیارستمی و عصای گمشده»، این فیلم به زبان‌های مختلف زیرنویس شده و به زودی نمایش آن در ایران و نقاط مختلف جهان آغاز خواهد شد.
محمودرضا ثانی پیش از ساخت فیلم بلند «کیارستمی و عصای گمشده»، کتاب «عباس کیارستمی و درسهایی از سینما» را تألیف کرد و این کتاب به زبان‌های مختلف ترجمه شد و درایران و آمریکا چاپ و توزیع شد.



مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
