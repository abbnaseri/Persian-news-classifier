دور دوم پروژه تئاتری «امکان» برگزار می‌شود
مدیر کانون تئاتر دانشگاهی از برگزاری دومین دوره پروژه تئاتری «امکان» (هفته ارائه تئاترهای دانشگاهی) در ابتدای تابستان امسال خبر داد.
میلاد نیک‌آبادی در گفت‌وگویی با ایسنا با اشاره به تجربه دور اول این پروژه بیان کرد: سال گذشته وقتی کانون تئاتر دانشگاهی شکل گرفت تقاضاهای زیادی از طرف دانشجویان داشتیم که برای نمایش‌های خود به دنبال سالن اجرا بودند. در ابتدا رایزنی‌ها و بررسی‌هایی انجام دادیم و برای نمونه طرح جامعی به آقای سعید اسدی پس از انتصاب به عنوان مدیر تئاتر شهر دادیم تا پلاتو اجرا را سه ماه به مدت آزمایشی در اختیار ما قرار دهند تا برنامه اجراهای پژوهش محور را برای دانشجویان و علاقه‌مندان به این شیوه‌های اجرا تعریف کنیم و در کنارش کارگاه‌های آموزشی،سمینار و... برگزار شود.اما ایشان این طرح را قبول نکردند و ما ماندیم با یکسری تقاضا از طرف دانشگاه و دانشجویان.
او افزود: از آنجا که ما خودمان سالن‌دار نبودیم از ارتباطات خودمان برای پیگیری این تقاضاها استفاده می‌کردیم اما با این حال این معضل در جلسات مختلف ما مطرح می‌شد و به دنبال راهکار بودیم تا اینکه برای اولین بار ایده پروژه امکان (showcase) مطرح شد و ما به سمتی رفتیم تا برای دانشجویانی که آثارشان در حیطه دانشگاه یعنی در قالب پایان نامه یا جشنواره تئاتر دانشگاهی تولید که به اجرا نرسیده شرایطی را فراهم کنیم تا بدون واسطه کار خود را به مدیران سالن‌های تئاتر عرضه کنند.
وی با اشاره تلاش و پیگیری همکارانش در این رابطه گفت: دور اول «امکان» هرچند نواقصی داشت که خودمان از آن اطلاع داریم، اما خوشبختانه با بازخوردها و نتیجه خیلی خوبی برگزار شد و حدود ۹ اثری که آنجا ارائه شدند، توانستند در سالن‌های مختلف اجرای عمومی بگیرند.
نیک‌آبادی افزود: براین اساس با توجه به تقاضاهایی که موجود است در نظر داریم پروژه «امکان ۲» را نیمه اول تیرماه برگزار کنیم و به زودی جزئیات خبری هم آن منتشر خواهد شد.
انتهای پیام
