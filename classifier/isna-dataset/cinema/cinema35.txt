دولت آبادی: «کارت پرواز» اثری مهم است / فقدان فیلم‌نامه در سینمای ایران 
محمود دولت‌آبادی پس از تماشای فیلم سینمایی «کارت پرواز» به کارگردانی مهدی رحمانی این فیلم را اثری مهم و حضور جوانان دغدغه‌مند در سینمای ایران را باعث امیدواری دانست.
به گزارش ایسنا، این نویسنده پیشکسوت درباره فیلم «کارت پرواز» ساخته مهدی رحمانی با تاکید بر اینکه «کارت پرواز» فیلم بسیار مهمی است، گفت: بازی بازیگران «کارت پرواز» بی‌نظیر بود با اینکه هر دو بازیگر فیلم جزو بازیگران جوان و تازه‌کار سینما هستند اما بازی بسیار خوبی ارائه داده‌اند.
وی ادامه داد: فیلم دارای صحنه‌های بسیار زیبا و همچنین تصویربردای و بازی‌های بسیار خوب است و این نکات نشان می‌دهد کارگردان هم فضا می‌شناسد، هم روابط و هم بازی.
نویسنده کتاب «کلیدر» در انتقاد از وضعیت فعلی سینمای ایران عنوان کرد: چیزی که فقدانش در سینمای ما به شدت حس می‌شود، فیلمنامه است.
وی ادامه داد: کارگردان و نویسنده «کارت پرواز» در ارائه این فضا که عوامل بیرونی در قصه نباشند و روایت فیلم صرفاً بیانگر آن چیزی باشد که بر دو کاراکتر اصلی فیلم می‌گذرد، کاملاً موفق عمل کرده‌اند البته که لازم است عواملی قصه را به جلو حرکت دهند حتی بدون اینکه حضور داشته باشند. این افراد به عنوان عامل محرک باید وارد قصه شوند و زندگی را پیش برانند تا در نهایت به نابودی آن دختر منجر شود که در غیر اینصورت قصه دچار وارد شدن به فضای ملودرام و کند شدن می‌شود.
دولت‌آبادی بیان کرد: استفاده از عناصر و شخصیت‌هایی همچون همسرِ دختر و گروه مافیای مواد می‌توانست روند قصه را در یک سوم پایانی قوت بیشتری ببخشد.
در پایان محمود دولت‌آبادی از «کارت پرواز» به عنوان فیلمی سالم یاد کرد و گفت: حضور جوانان دغدغه‌مند در سینمای ایران باعث امیدواری است.
انتهای پیام
