فروش بالای فیلم ترسناک «ما» در روزهای آغازین اکران
فروش فیلم جدید «جردن پیل» به رقم قابل توجه ۶۷ میلیون دلاری در باکس آفیس آمریکا دست یافت.
به گزارش ایسنا و به نقل از هالیوود ریپورتر، این رقم فروش می‌تواند فیلم «ما» را به یکی از پرفروش‌ترین فیلم‌های ترسناک در روزهای آغازین اکران تبدیل کند. این عنوان در حال حاضر متعلق به «آن» با فروش ۱۲۳.۴ میلیون دلار و مجموعه فیلم‌های «‌هالوین» با فروش ۷۶.۲ میلیون دلار است.
فیلم پر سر و صدای «‌جردن پیل» به آسانی جایگاه اول را از چنگ «کاپیتان مارول» درآورد که اکنون در سومین هفته اکرانش به سر می‌برد.
«ما» با بازی «لوپیتا نیونگ او» و «وینستون دوک»، داستان زن آمریکایی- آفریقایی را روایت می‌کند که همراه با خانواده‌اش به خانه ساحلی دوران کودکی‌اش بازمی‌گردد و در آنجا با حوادث ناگواری و ترسناکی مواجه می‌شود.
اثر پیشین «‌جردن پیل» با نام «‌برو بیرون» که درون‌مایه‌ای ترسناک داشت، به فروش کلی ۲۵۵.۴ میلیون دلار رسید و امتیاز ۹۸ درصد را از سایت «راتن تومیتوز» دریافت کرد؛ این در حالی است که تنها ۴.۵ میلیون دلار برای تولید این پروژه صرف شد.
«ما» که ۲۰ میلیون دلار برای تولید آن صرف شده است امتیاز ۹۵ درصد را از وب سایت «راتن تومیتوز» دریافت کرده است.
انتهای پیام
