این بار هم تختی را تنها گذاشتیم 
مجید مظفری و امیر حاج‌رضایی درباره شرایط اکران «غلامرضا تختی» اظهار نظر کردند. 
امیر حاج رضایی، مربی پیشکسوت و کارشناس فوتبال در واکنش به شرایط ناعادلانه اکران فیلم غلامرضا تختی گفت: این فیلم رونمایی و غبارزدایی از یک چهره درخشان عالم ورزش است و برایم عجیب است که به چه دلیل پهلوان معاصری مثل غلامرضا تختی تا این حد مهجور باقی می‌ماند؟
او در بخش دیگری از صحبت‌هایش گفت: تختی در زمان حیات هم مظلوم بود و تنها. همان اتفاقی که در فیلم هم به آن اشاره شده و در نهایت به مرگش منجر شد، تلاش سازندگان این فیلم سینمایی برای معرفی یک قهرمان به نسل جوان ستودنی است، کاری که در اوج مهارت و هنر و زیباییشناسی انجام شده و متأسفم که این بار هم تختی را تنها گذاشتیم.
شب گذشته (۹ فروردین) اکران مردمی فیلم غلامرضا تختی با حضور مجید مظفری، ماهور الوند و علیرضا گودرزی در پردیس سینمایی کورش برگزار شد. پیش از آغاز نمایش فیلم مجید مظفری درباره این فیلم سینمایی خطاب به حاضران در سالن گفت: طی چند روز گذشته شاهد اتفاقات ناخوشایندی بودیم و متأسفانه بسیاری از هموطنان‌مان را از دست دادیم و تسلیت می‌گویم. غلامرضا تختی فیلم خوش‌ساختی است و قطعاً برای من و افرادی هم سن من نوستالژیک است. خصوصاً اینکه من دوره‌ای کشتی می‌گرفتم و دلیلش هم این بود که قهرمان ما پهلوان تختی بودند و بسیاری از جوانان آن دوره به کشتی اشتیاق پیدا می‌کردند، مثل دو دهه پیش که بسیاری از جوان‌ها به دلیل علاقه به علی دایی به فوتبال گرایش پیدا می‌کردند.
او ادامه داد: فیلم غلامرضا تختی بسیار قابل‌باور است و از نظر خط درام قصه خیلی درست دیده شده است. چند پلان در فیلم می بیند که مستند است و تشخیص این تصاویر با انچه که فیلمبرداری شده، خیلی سخت است و دقیق دیده شده است. طراحی صحنه، لباس، کارگردانی و بازی‌ها بسیار درست است. مخصوصاً خانم الوند که خیلی خوب بازی کرده است. فکر می‌کنم نیاز است تا جوانان به دیدن چنین فیلمی بنشینند. این فیلم بخشی از تاریخ اجتماعی ما است فکر می‌کنم برای همه ما دیدن چنین فیلم‌هایی لازم است و نگاه ما را به گذشته بیشتر باز می‌کند.
ماهور الوند از بازیگران این فیلم سینمایی نیز در صحبت‌های کوتاهی گفت: به همه هموطنان عزیزم بابت اتفاقات ناگوار چند وقت اخیرتسلیت می گویم وامیدوارم در ادامه سال شاهد اتفاقات بهتری باشیم و روزهای خوبی راکنار هم داشته باشیم.امیدوارم از فیلم لذت ببرید.
علیرضا گودرزی بازیگر نقش نوجوانی جهان پهلوان تختی نیز به حاضران در سالن خوشامد گفت و آن‌ها را به دیدن فیلم دعوت کرد.

انتهای پیام
