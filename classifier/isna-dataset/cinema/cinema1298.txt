اجرای «عروس مردگان» با اقتباس از انیمیشن تیم برتون
 نمایش «عروس مردگان» با اقتباس از انیمیشن معروف تیم برتون به صورت موزیکال روی صحنه می‌رود.
به گزارش ایسنا به نقل از روابط عمومی نمایش، «عروس مردگان» به طراحی و کارگردانی امیدرضا سپهری و تهیه‌کنندگی مریم نراقی اردیبهشت‌ماه سال آینده روی صحنه می‌رود. این نمایش اقتباسی از انیمیشن معروف «عروس مرده» به کارگردانی تیم برتون و مایک جانسون، محصول سال ۲۰۰۵ کمپانی برادران وارنر آمریکاست که برای کودکان و بزرگسالان مناسب خواهد بود.
محمد معتمد به عنوان سرمایه‌گذار در این پروژه حضور دارد و میلاد مهدوی آهنگسازی قطعات موزیکال نمایش و ارکستر «ایستگاه» به رهبری مهدی نوروزی اجرای موسیقی این نمایش را بر عهده دارند.
انیمیشن «عروس مرده» که سال ٢٠٠٦ نامزد دریافت اسکار بهترین انیمیشن بود، روایتی است بین دنیای زندگان و مردگان. دنیای بی‌روح زندگان که در آن رنگ‌ها مرده و انسان‌ها بیمار و رنجورند و دچار روزمرگی و تزویرند. در عوض در دنیای مردگان همه شاد و مهربانند و محیطی با رنگ‌های شاد دارند و بر خلاف زندگان در حال عشق ورزیدن هستند.
نمایش «عروس مردگان» اردیبهشت‌ماه سال ٩٨ در هتل اسپیناس پالاس روی صحنه می‌رود.
امیدرضا سپهری پیش‌تر نمایش‌های «ببخش سایمون جان»، «مهمانسرای دو دنیا»، «داستان یک عذرخواهی از اقای امانوئل» و … را روی صحنه برده است.
ارکستر «ایستگاه» به سرپرستی مهدی نوروزی سابقه همکاری با موزیسین بین‌المللی ریچارد کلایدرمن و همکاری با ناصر چشم‌آذر را در کارنامه کاری خود دارد.
انتهای پیام
