اکران «متری شیش و نیم» در دانشگاه تهران
فیلم «متری شیش و نیم» به کارگردانی سعید روستایی در دانشکده فنی دانشگاه تهران با برگزاری جلسه نقد و بررسی اکران می‌شود.
به گزارش ایسنا، این فیلم که در سی‌وهفتمین جشنواره فیلم فجر برنده سیمرغ بهترین فیلم از نگاه مردم شد، شنبه ۴ اسفندماه، ساعت ۱۴:۳۰ در سالن چمران دانشکده فنی دانشگاه تهران برای علاقه‌مندان نمایش داده می‌شود.
این برنامه با نقد و بررسی محمدرضا جلائی‌پور و حضور عوامل همراه خواهد بود.
شرکت در این برنامه برای عموم آزاد و خرید بلیت از سایت سینما تیکت امکان‌پذیر است.
سعید روستایی پس از فیلم «ابد و یک روز» که در زمان شرکت در جشنواره فجر چند سال قبل جوایز زیادی کسب کرد، «متری شیش و نیم» را در دومین تجربه فیلمسازی خود از تابستان امسال کلید زد که فیلمبرداری آن هم بسیار طولانی شد.
پیمان معادی، نوید محمدزاده، پرینار ایزدیار، هومن کیایی، مازیار سیدی، مهدی حسینی‌نیا، علی باقری، مرجان قمری و پیمان شریعتی جمعی از بازیگران فیلم «متری شش و نیم» هستند که داستانی اجتماعی را با محوریت معضل مواد مخدر به تصویر کشیده‌اند.
این فیلم در بخش‌های مختلفی مثل بازیگری نقش اول و مکمل مرد و فیلبرداری هم در جشنواره نامزد دریافت جایزه شده بود.
انتهای پیام
