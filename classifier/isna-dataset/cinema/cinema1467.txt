دلیل ممیزان صداوسیما برای سانسور تبلیغات فیلم «جن زیبا» چه بود؟
مهرداد فرید تهیه کننده فیلم سینمایی «جن زیبا» با انتقاد از سانسور تیزرهای تلویزیونی این فیلم بیان کرد: آنچه که درد آور است، این است که به دلیل عدم شناخت، ممیزان صدا و سیما در دستوراتشان از "نورگل یشیلچای" به عنوان بازیگر شبکه‌های "جم" یاد می‌کردند.
این تهیه کننده، درباره تبلیغات تلویزیونی این فیلم سینمایی به ایسنا توضیح داد: متاسفانه علی‌رغم برنامه‌ریزهای بلند مدت، به دلیل مشکلاتی که از قدرت و حوزه تصمیم گیری ما خارج بود، مجبور شدیم فیلم را بعد از جشنواره فیلم فجر و بدون هیچ تبلیغات محیطی آغاز کنیم و در ابتدای اکران، فقط چند تیزر تبلیغاتی از صدا و سیما پخش شد که همگی تیزرهای سانسور شده بودند که به تبلیغات فیلم هم چندان کمکی نمی‌کرد.
فرید ادامه داد: با این حال تلویزیون با افزایش تعداد تیزرها موافقت نکرد و به همین میزان اندک با تیزرهای بی‌حال و کم اثر، قناعت کردند تا بعد مدعی باشند که ما از این فیلم حمایت کرده‌ایم. در حالی که این نوع حمایت کمک چندانی به فیلم‌های سینمای ایران نمی‌کند.
تهیه کننده «جن زیبا» افزود: چیزی که دردآور است؛ اظهارات ممیزان صدا و سیماست که در دستوراتشان به ما از نورگل یشیلچای به عنوان بازیگر شبکه‌های جم یاد می‌کردند که این ناشی از عدم شناخت آنهاست. شاید هم درصدد تحقیر این بازیگر و فیلمساز بوده‌اند. به نظرم این نوع گفتمان میان مسئولان میانی صداوسیما و فیلسازان شکل و شمایل حمایت از فرهنگ و هنر را ندارد و بیشتر شانه خالی کردن از ادای تکلیف را القا می‌کند. در صورتی که اطمینان دارم مدیران ارشد آن سازمان چنین قصد و نیتی ندارند.
او با اشاره به اینکه "نورگل یشلیچای بازیگر باسابقه و شناخته شده‌ای در دنیاست که در حدود هشتاد کشور جهان طرفدارانی دارد" بیان کرد: تاکنون سریال‌ها و فیلم‌های وی از بسیاری از شبکه‌های مختلف در دنیا از چین تا برزیل پخش می‌شود و شبکه تلویزیونی جم تنها یکی از صدها شبکه‌ای است که در این کشورها مشغول فعالیت‌اند.
فرید افزود: حضور این بازیگر در فیلم «جن زیبا» برای سرمایه گذاران ترکیه‌ای فیلم به اندازه‌ای مهم بوده که طی روزهای آینده اکران گسترده این فیلم در ترکیه آغاز شود.
فیلم سینمایی «جن زیبا» به تهیه کنندگی مهرداد فرید و کارگردانی بایرام فضلی و با حضور فرهاد اصلانی و نورگل یشیلچای بعد از پایان جشنواره فیلم فجر اکران شده است.
انتهای پیام
