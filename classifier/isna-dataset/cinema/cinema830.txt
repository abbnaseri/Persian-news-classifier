حضور «زنانی با گوشواره‌های باروتی» در بروکسل
مستند «زنانی با گوشواره‌های باروتی» در ادامه روند حضور در جشنواره‌های بین‌المللی، در سیزدهمین جشنواره مستند «One World» در کشور بلژیک به نمایش گذاشته می‌شود. 
به گزارش ایسنا، این فیلم به کارگردانی رضا فرهمند و تهیه کنندگی مرتضی شعبانی، پس از موفقیت در جشنواره‌های داخلی و بین‌المللی، قرار است در سیزدهمین دوره از جشنواره «One World» به نمایش درآید که از تاریخ از ۲۳ تا ۳۰ آوریل (۳ تا ۱۰ اردیبهشت) در شهر بروکسل برگزار شود.
مستند «زنانی با گوشواره‌های باروتی» نخستین حضور بین المللی خود را با جشنواره لوکارنو سوئیس آغاز کرده و موفق به کسب جایزه اصلی جشنواره «signs du Night» (نشانه‌های شب) پاریس شد. این فیلم همچنین در بخش بهترین فیلم از نگاه تماشاگران جشنواره لایپزیگ، نامزد دریافت جایزه این بخش شده بود و جایزه بهترین مستند جشنواره پراگ نیز به این مستند رسید.
این مستند درباره‌ی «نور» ژورنالیست جنگ است که با همه‌ی مخاطره‌ها و فشارهای اجتماعی ناشی از حضورش در جنگ با داعش مصرانه مبارزه می‌کند.
پخش فیلم به عهده مرجان علیزاده ، کمپانی ArtHouse در کانادا است.
انتهای پیام
