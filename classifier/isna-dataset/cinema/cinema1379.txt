اولین کارگردانی مهتاب نصیرپور در تئاتر پس از سه دهه بازیگری
مهتاب نصیرپور نخستین نمایش خود را فروردین سال آینده کارگردانی می‌کند.
به گزارش ایسنا، این بازیگر، پس از ۳۳ سال بازیگری در تئاتر قصد دارد، فرودین سال آینده برای اولین بار نمایشی را به کارگردانی خودش روی صحنه ببرد.
نصیرپور متولد سال ۱۳۴۴ کازرون، کار بازیگری را با نمایش «کنیزک و بانو» در سال ۱۳۶۴ آغاز کرد و در طول سه دهه بازیگری تئاتر، با کارگردان‌هایی چون بهزاد فراهانی، محمد رحمانیان، محمد یعقوبی، ابوالقاسم معارفی، مجید بهشتی، سعید آرمند و حبیب رضایی در بیش از چهل نمایش ایفای نقش کرده است.
وی برای نخستین اجرای خود متنی از «پل زیندل»، نمایشنامه‌نویس آمریکایی و برنده جایزه پولیتزر را انتخاب کرده است. این تنها متن ترجمه شده از پل زیندل به فارسی است که برگردانِ آن توسط شهرام زرگر انجام گرفته و در نشر بیدگل به چاپ رسیده است.
متن با نامِ The effect of gamma rays on man-in-the-moon marigolds منتشر شده که مترجم عنوانِ «اثر پرتوهای گاما بر روی گل‌های همیشه بهارِ ساکنانِ کره‌ی ماه» را برای آن برگزیده است.
از دیگر آثار زیندل می‌توان به «روابط پنهانی میلدرد وایلد» و «خانم‌هادر آلامو» اشاره کرد. همچنین رمان «مرد خوکی» وی که ویژه‌ی کودکان و نوجوانان نوشته شده از پر فروش‌ترین آثارِ این ژانر با بیش از ۷ میلیون تیراژ است.
داستان نمایش «اثر پرتوهای گاما…» در سال ۱۹۶۴ و در نیویورک می‌گذرد. داستان یک «خانواده‌ی ناکارآمد» با یک مادر و دو دخترش که هر یک به نوعی معلولیتی جسمی یا روانی را به دوش می‌کشند.
در سال ۱۹۷۲، پل نیومن فیلمی را بر اساس همین نمایشنامه و به همین نام با بازی همسرش، «جوآن وودوارد» کارگردانی کرد که این اجرا برای وودوارد نخل طلای بهترین بازیگری از جشنواره‌ی کن را به ارمغان آورد.
این نمایش به کارگردانی مهتاب نصیرپور از پانزدهم فروردین‌ماه در تماشاخانه‌ی سپند روی صحنه می‌رود و بازیگران و عوامل آن در خبرهای بعدی منتشر می‌شوند.
نصیرپور در تلویزیون با حضور در آثار کارگردان‌هایی چون رضا کرم‌رضایی، مرضیه برومند، حسن فتحی، محمد رحمانیان، محمد عاقبتی، مسعود شامحمدی، مسعود آب‌پرور، جاوید مهتدی و پروانه مژده و.. در بیش از بیست تله‌تئاتر و نماهنگ و مجموعه‌ی تلویزیونی حضور مستمر داشته است و بازی در سینما را هم از سال ۱۳۷۰ و با حضور در فیلم مسافران بهرام بیضایی آغاز کرد و با کارگردان‌هایی چون مرضیه برومند، شهریار بحرانی، رسول صدرعاملی، ابراهیم حاتمی‌کیا، محمدعلی باشه آهنگر، سهیلا گلستانی و مجیدرضا مصطفوی ادامه داد.
او از سال ۱۳۷۲ تا ۱۳۸۸ در دپارتمان تئاتر دانشکده هنرهای زیبا دانشگاه تهران و نیز دانشکده‌ی هنر و معماری دانشگاه آزاد اسلامی تهران به عنوان مدرس بازیگری به تدریس پرداخت.
از میان جوایز این بازیگر می‌توان به دو سیمرغ بلورین و یک دیپلم افتخار از جشنواره‌ی فیلم فجر، تندیس بازیگری جشنواره‌ی تئاتر فجر و تندیس بازیگری خانه‌ی سینما اشاره کرد.
انتهای پیام
