پشت «اسرار دریاچه» تجربه وسیع دانشی است 
رامین حیدری فاروقی معتقد است که در فیلم «اسرار دریاچه» درام را در متن یک پژوهش میدانی می‌بینیم که پشت آن تجربه وسیع دانشی وجود دارد.
به گزارش ایسنا، طبق گزارش رسیده، آئین دیدار مستند «اسرار دریاچه» به کارگردانی آرمین ایثاریان شامگاه دوشنبه ۹ اردیبهشت ماه در موزه سینما برگزار شد.
در ابتدای این مراسم پوستر این فیلم از سوی عوامل برنامه و چهره‌هایی همچون سیدمحمدمهدی طباطبایی‌نژاد مدیرعامل مرکز گسترش سینمای مستند و تجربی، جعفر صانعی مقدم مدیر گروه سینمایی هنروتجربه، رامین حیدری فاروقی مستندساز، سعید رشتیان تهیه‌کننده مستند، آزاده زارعی بازیگر، محمد صوفی تهیه‌کننده و… امضا شد.
پیش از نمایش فیلم شاهین امین که اجرای این مراسم را برعهده داشت، گفت: «جای خوشحالی است که برای سینمای مستند دور هم جمع شده‌ایم. تصورم این است که سینمای مستند ایران واجد ارزش‌های خیلی زیادی است و در خیلی از موارد، سینمای مستند ما جذاب‌تر است. امیدوارم جذابیت آن بیشتر درک شود و هر روز مخاطبان بیشتری پیدا کنند. امیدوارم امکانات بیشتری هم ایجاد شود تا جذابیت بیشتر آن را به منصه ظهور بگذارد.»
وی با بیان اینکه آرمین ایثاریان، کارگردان «اسرار دریاچه» پیش از این، چندین مستند و برنامه تلویزیونی ساخته اما این فیلم، اولین مستند بلند اوست، از او خواست درباره این موضوع صحبت کند که چرا برای اولین کار بلند به سراغ چنین مستندی رفته است.
آرمین ایثاریان، کارگردان «اسرار دریاچه» در توضیح گفت: «فیلم «اسرار دریاچه» تجربه خاصی بود که هیچ‌کدام قبل از آن نداشتیم و طی مراحل تولید شکل گرفت. این مستند درباره یک دریاچه ناشناخته در آذربایجان غربی در منطقه باستانی تخت سلیمان است و تا به حال کسی به عمق آن راه پیدا نکرده بود. این فیلم حاصل زحمات حدود ۷۰ نفر است که طی سه سال با همدلی توانستند دوام بیاورند و کار را به نتیجه برسانند.»
امین هم‌چنین درباره فیلم‌بردای «اسرار دریاچه» عنوان کرد: «این مستند در جشن خانه سینما و جشنواره سینما حقیقت نامزد شده بود که سه جایزه فیلم‌برداری، پژوهش و هنروتجربه را برد و فیلم‌برداری بسیار زیبایی دارد. فیلم باشکوه است اما فیلم‌برداری بسیار خوبی دارد و البته بسیار سخت.»
پویان آقابابایی، فیلمبردار هم در ادامه گفت: «کار بسیار سختی بود. مجموعه عوامل حدود دو سال و نیم درگیر فیلم‌برداری بودند و حدود شش ماه درگیر مراحل بعد فیلم‌برداری اما همه عوامل بخشی از وجودشان را گذاشتند. به همین دلیل دیدن فیلم خالی از لطف نیست.»
صدرالدین طاهری، آهنگساز مستند نیز در بخش دیگری از این مراسم عنوان کرد: «از اینکه با چنین گروه حرفه‌ای کار کردم خیلی خوشحالم. جای چنین مستندی در سینمای مستند خالی بود. از همان اول که تصاویر اولیه را دیدم آنقدر جذابیت خاصی داشت که با افتخار وارد این کار شدم.»
غلامرضا احمدی، جانشین تهیه‌کننده هم به پشت صحنه فیلم اشاره کرد و گفت: «این فیلم به خاطر منطقه خیلی بکر و صعب‌العبور دارای پشت صحنه‌هایی است که آقای ایثاریان باید فکری برای آن کند.»
در ادامه کامیار لطفی، دستیار اول کارگردان و مدیر برنامه‌ریزی به حضار خوشامد گفت و پس از آن ایثاریان بار دیگر صحبت کرد و گفت: «باید از خانواده‌هایمان سپاسگذاری کنم که قبول کردند برای مدت طولانی، ما در کنارشان حضور نداشته باشیم و این جدایی مشکلاتی را هم ایجاد کرد. بیشتر از همه از همسرم و پسرم «هومان» تشکر می‌کنم که این سه سال و نیم را دوام آوردند. تشکر دیگر من از گروه هنر و تجربه است که امکانی برای دیده شدن فیلم فراهم کرد تا از این طریق بتوانیم با مخاطب‌مان ارتباط برقرار کنیم.»
در ادامه مراسم امین به نکته‌ای در سینمای مستند اشاره کرد: «متاسفانه در سینمای مستند ما سلیقه‌ای غلبه دارد که فقط مستندهایی که به نقد اجتماعی می‌پردازند واجد ارزش می‎داند. این دیدگاه باعث می‌شود گاهی خیلی از فیلم‌هایی که در این حوزه قرار نمی‎گیرند اما آثار ارزشمندی هستند، در زمان خودشان مورد بی‌مهری واقع شوند و بعداً ارزش‌های آن کشف شود. یکی از کسانی که فیلم‌های مستند درخشان و چشم‌نوازی می‌ساخت و هنوز هم می‌سازد اما در سال‌های دورتر از سوی جامعه منتقدان و حتی در بخش جوایز، مورد بی‌مهری قرار گرفت، رامین حیدری فاروقی بود. این سلیقه، سینمای مستند را محدود می‌کند. مستند «اسرار دریاچه» هم با وجود جوایزی که برده است، ارزش‌های بیشتری دارد و می‌تواند مورد توجه بیشتری قرار بگیرد.»
رامین حیدری فاروقی، مستندساز هم در دنباله این بحث گفت: «یادمان باشد که همه سینما، همه سینماست. سینمای مستند همه سینمای مستند است. شکل‌ها و گونه‌ها و احوال متفاوتی دارد که در آن نمونه‌های خوب درخشان و مثال زدنی رخ می‌دهد. این شکلی است که آن‌چنان که باید دیده نشده یا شاید به قدر کافی و به این شکل ساز و کار سینمایی عرضه نشده است. از دید من این فیلم می‌تواند یک نقطه عطف باشد و چه خوب که در سرآغاز شکلی از این ماجرا که می‌خواهد مطرح شود، آرمین عزیز قرار گرفته است.»
او که پیش از این «اسرار دریاچه» را دیده بود، درباره ویژگی‌های این اثر گفت: «وقتی درباره درام مستند صحبت می‌کنیم، اشخاص، مکان‌ها و زمان‌ها، فضای درام را می‌سازند. نقش فضای دراماتیک در این فیلم بسیار مهم است. در این فیلم ابزار بصری سرجای خودشان قرار گرفته‌اند و شکل تزئینی ندارند. مفهوم روایت در متن این اثر که به آن معنا قصه ندارد اما روایت در آن وجود دارد، حس می‎شود. این روایت موقعیتی کنجکاوی برانگیز جذاب، موثر و ماندگار به وجود می‎آورد که این فیلم به لحاظ فضا، روند و رویه دارد.»
او صحبت‌هایش را این‌گونه پایان داد: «وقتی برای اولین‌بار فیلم را دیدیم موضوعی که خیلی مورد توجهم قرار گرفت اما خیلی در جایی انعکاس پیدا نکرد این بود که در این فیلم به عینه درام را در متن یک پژوهش میدانی می‌بینید که پشت آن تجربه وسیع دانشی وجود دارد. مطمئنم کسانی که فیلم را ندیدند از آن لذت می برند و ما هم که فیلم را دیدیم دوباره لذت می بریم.»
در پایان این مراسم مستند «اسرار دریاچه» برای تماشاگران به نمایش درآمد.


انتهای پیام
