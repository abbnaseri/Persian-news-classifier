محمد علی کشاورز در سالروز تولدش / «ایام غم نخواهد ماند»
محمدعلی کشاورز در سالروز تولد خود با ابراز ناراحتی نسبت به وقوع سیل در برخی استان‌های کشور بیان کرد: زندگی به من آموخت که روزهای تلخ و شیرین از سر این ملک عبور می‌کند و تنها چیزی که می‌ماند سرزمینمان است که برای سرافرازی آن باید از جان مایه گذاشت.
محمدعلی کشاورز امروز ۲۶ فروردین ماه در سالروز تولد ۸۹ سالگی خود در گفت‌وگویی با ایسنا بیان کرد: امروز در حالی هشتاد و نه سالگی را تجربه می‌کنم که بیش از هر دوره دیگری می‌دانم همانطور که حضرت حافظ فرمودند ایام غم نخواهد ماند. می‌دانم که این روزها همه ما در محاصره اخبار تلخ قرار گرفتیم، شاید حس کنیم این تلخی‌ها ابدی است. اما ابداً چنین نیست و نخواهد بود.
این پیشکسوت ادامه داد: زندگی به من آموخت که روزهای تلخ و شیرین از سر این ملک عبور می‌کند و تنها آنچه که می‌ماند سرزمینمان است که برای سرافرازی آن باید از جان مایه گذاشت. ایران هویت تک تک ما را در خود جا داده و گذشته و آینده با نام آن گره خورده است. می‌دانم که فروردین تلخی را به واسطه سیل پشت سر گذاشتیم اما یازده ماه دیگر در پیش است که می‌توانیم با مهر و عشق و همت آن را بسازیم.
محمد علی کشاورز همچنین در پایان بیان کرد: از اینکه در طول دهه‌ها من را همواره مورد عنایت‌تان قرار دادید، سخت مسرورم و امیدوارم بتوانم لایق این مهر باشم. بی‌تردید اگر هزار بار دیگر متولد شوم حرفه‌ای که پیشه می‌کنم هنرپیشگی است، چرا که هیچ چیزی به اندازه بازیگری مرا خوشحال نمی‌کند و فاصله من را با مردم کم نمی‌کند.
به گزارش ایسنا، محمدعلی کشاورز از بازیگران ماندگار و پیشکسوت سینمای ایران در ۲۶ فروردین ۱۳۰۹ در اصفهان متولد شد. این هنرمند که دارای نشان درجه یک فرهنگ و هنر است، در سینما، تئاتر و تلویزیون بارها در نقش‌ها و ژانرهای گوناگون حضور داشته است. او در بازیگری، همراهِ علی نصیریان، زنده‌یاد جمشید مشایخی، داود رشیدی و عزت‌الله انتظامی ۵ بازیگر مرد ماندگار تاریخ تئاتر و سینما و تلویزیون ایران به‌شمار می‌آیند. کشاورز تاکنون در حدود ۵۰ فیلم سینمایی، بیش از ۳۰ سریال تلویزیونی و چندین تئاتر و تله‌تئاتر ایفای نقش کرده است.
این هنرمند ایفاگر نقش‌های ماندگاری در تاریخ سینما بوده است که از جمله آنها می‌توان به فیلم‌های «خشت وآینه»، «آقای هالو»، «رگبار»، «صادق کرده»، «شطرنج باد»، «کمال‌الملک»، «مردی که موش شد»، «کفش‌های میرزا نوروز»، «مادر»، «پول خارجی»، «دلشدگان»، «روز واقعه»، «ناصرالدین شاه اکتورسینما»، «خسوف»، «زیردرختان زیتون»، «غزال» و مجموعه‌های «دایی جان ناپلئون»، «هزاردستان»، «افسانه سلطان وشبان»، «سربداران»، «گرگ‌ها»، «پدرسالار» و «روشن‌تر از خاموشی» اشاره کرد.
کشاورز که خیلی کم پیش می‌آید در گفت‌وگوهای تفصیلی حضور داشته باشد در گفت‌وگویی با ایسنا در سال ۸۶ به نکات جالبی اشاره کرد از جمله اینکه او در رشته پزشکی در دانشگاه قبول شده بود اما بعد از رفتن به اتاق تشریح از ادامه دادن در این رشته تحصیلی انصراف داد.
او باور دارد، احمد رسول زاده که در بسیاری از فیلم‌ها به جای او صحبت کرده صدایش بسیار شبیه او است و موقعی که با او صحبت می‌کند احساس می‌کند که با خودش صحبت می‌کند.
انتهای پیام
