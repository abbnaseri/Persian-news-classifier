یک شورا سینمایی برای نظارت و مقابله با آفت جشنواره‌زدگی 
طی احکامی از سوی حسین انتظامی، اعضای «شورای جشنواره‌ها»ی سازمان سینمایی منصوب شدند.
به گزارش ایسنا به نقل از روابط عمومی سازمان امور سینمایی و سمعی و بصری، رییس سازمان سینمایی علیرضا رضاداد، ابراهیم داروغه زاده، محمود اربابی، محسن حدادی، حسین ربانی، مسعود نجفی، جلیل اکبری صحت و مهرزاد دانش را به عنوان اعضای این شورا انتخاب کرد.
سید روح الله حسینی مدیرکل دفتر جشنواره ها و همکاری های بین الملل سازمان سینمایی ریاست شورای جشنواره‌ها را عهده دار است و بابک رضایی معاون این دفتر به عنوان دبیر شورا مسئولیت دارد.
در حکم اعضای شورا آمده است: «نظر به ضرورت نظارت بر جشنواره‌های سینمایی که توسط سایر دستگاهها، نهادهای صنفی، سمنها یا بخش خصوصی برگزار می شود و با توجه به سوابق و تجربیات جنابعالی، به عضویت «شورای جشنواره‌ها» منصوب می‌شوید.
انتظار دارد با همفکری و همکاری سایر اعضاء، ضوابط و شاخص‌های صدور مجوز و حمایت‌های این حوزه تدوین و منتشر شود و در رسیدگی به درخواست‌ها، کیفیت مورد توجه قرار گیرد تا ضمن مقابله با آفت جشنواره زدگی، به اعتلای سینمای ایران کمک کند.»
انتهای پیام
