هادی آفریده تمدن آب‌های زیرزمینی ایران را مستند کرد
مستند «مجموعه رگ‌های آبی زمین» اثر جدید "هادی آفریده" است که به تمدن آب‌های زیرزمینی ایران می‌پردازد. 
این مستندساز در گفت‌وگویی با ایسنا، درباره این مستند گفت: مستند «مجموعه رگ‌های آبی زمین» به پنج قنات ایران می‌پردازد. هر کدام از این پنج قنات به دلیل شرایط خاص اقلیمی ایران، ویژگی‌های معماری و تاریخی در یونسکو ثبت جهانی شده‌اند.
به گفته او این مستند با معرفی این پنج قنات اشاره‌ای به تمدن آب‌های زیرزمینی ایران، مهندسی پیچیده و ساخت قنات‌ها در ایران دارد.
این مستند ساز ادامه داد: این قنات‌ها در استان‌های اصفهان و یزد هستند. در یزد دو قنات بزرگ "زاچ" و "حسن آباد مشیر" و در اصفهان سه قنات "مزدآباد"، "وزوان" و قنات دو طبقه "اردستان مون" مورد بررسی قرار گرفت. همانطور که اشاره کردم دلیل انتخاب این قنات‌ها ویژگی‌های ساختاری، زمین‌شناسی، اقلیمی و تاریخی آن‌هاست.
کارگردان مستند «باشگاه حیوانات» درباره نحوه تولید «مجموعه رگ‌های آبی زمین» توضیح داد: تولید این مستند حدود دو سال زمان برد و بخش عمده فیلمبرداری آن اواخر تابستان گذشته به اتمام رسید و از تابستان سال گذشته تا بهار امسال فیلم مشغول صداگذاری، تدوین، مراحل فنی و اصلاح رنگ و نور بود.
او در پایان افزود: این مجموعه در حال حاضر آماده است و به زودی برنامه ریزی پخش آن انجام و اعلام می‌شود.
عوامل این مستند عبارتند از: محقق و کارگردان: هادی آفریده، فیلمبردار: رضا تیموری، تدوین: بابک بهرام بیگی ومهدی یاوری، صدا بردار: مهرداد عباس پور، صداگذاری: مهر شاد ملکوتی، عکس: روشنک اهرابی، دستیار فیلمبردار: سهیل صباحی، مدیر تولید: اعظم صادقی منفرد، اصلاح رنگ و نور: رضا تیموری، تهیه کننده: هادی آفریده


انتهای پیام
