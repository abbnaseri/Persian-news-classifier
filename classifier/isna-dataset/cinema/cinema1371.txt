پیام تسلیت بنیاد سینمایی فارابی در پی درگذشت خشایار الوند
در پی درگذشت خشایار الوند، هنرمند و فیلمنامه‌نویس سینما و تلویزیون، بنیاد سینمایی فارابی در پیامی درگذشت این هنرمند را به خانواده او و جامعه هنری تسلیت گفت.
به گزارش ایسنا، به نقل از روابط عمومی بنیاد سینمایی فارابی، در پیام تسلیت علیرضا تابش، مدیرعامل بنیاد سینمایی فارابی آمده است:
«انالله و انا الیه راجعون
در نهایت تألم و اندوه فراوان، خشایار الوند یکی از فیلمنامه‌نویسان جوان و خوش قریحه سینما و تلویزیون درگذشت.
این هنرمند خلاق و توانمند، با نویسندگی و خلق آثاری ماندگار، به ویژه سریال‌های طنز، سال‌ها خنده را بر چهره مردم سرزمین خود نشانده است.
درگذشت مرحوم خشایار الوند را به فیلمساز پیشکسوتمان سیروس الوند، خانواده محترم و جامعه فرهنگی و هنری کشور تعزیت و تسلیت عرض نموده، از درگاه پروردگار، علو درجات و آرامش ابدی مسئلت می‌کنم. روحش شاد و یادش گرامی»
به گزارش ایسنا، خشایار الوند امروز (پنج‌شنبه) به دلیل ایست قلبی درگذشت. او نویسنده فیلم‌هایی چون مزاحم، برگ برنده، هر چی تو بخوای، کیش و مات و… بوده است. او همچنین فیلمنامه‌نویسی سریال‌های همچون «نقطه چین»، «شب‌های برره»، «مرد هزار چهره»، «مرد دو هزار چهره»، «قهوه تلخ»، «ویلای من»، «پایتخت»، «علی‌البدل»، «دیوار به دیوار» و… را هم برعهده داشت.
پیکر زنده‌یاد خشایار الوند روز شنبه، یازده اسفند ماه ساعت ۱۰ صبح از ساختمان شماره دو خانه سینما واقع در خیابان وصال تشییع و در قطعه هنرمندان بهشت زهرا (س) به خاک سپرده خواهد شد.
مراسم ترحیم این فیلمنامه‌نویس روز دوشنبه، ۱۳ اسفند ماه ساعت ۱۷ تا ۱۸:۳۰ در مسجد جامع شهرک غرب برگزار می‌شود.
انتهای پیام
