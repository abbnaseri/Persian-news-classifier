«میدان جوانان سابق» به «هنر و تجربه» رسید
  
مستند «میدان جوانان سابق» به کارگردانی مینا اکبری مجوز اکران برای نمایش در گروه «هنر و تجربه» را دریافت کرد.
مینا اکبری در گفت‌وگویی با ایسنا ضمن اعلام این خبر گفت: افتتاحیه این مستند در روز شنبه ۱۸ خرداد در موزه سینما با حضور عوامل فیلم و جمعی از روزنامه‌نگاران و هنرمندان آغاز خواهد شد.
کارگردان مستند «میدان جوانان سابق» گفت: «اگرچه اکران فیلم در گروه هنروتجربه با محدودیت‌هایی از جمله تعداد کم سالن و سانس‌های پراکنده مواجه است اما امیدوارم با کمک مسئولان هنر و تجربه و اطلاع‌رسانی به موقع اکران موفقی را تجربه کنیم.»
او همچنین از برگزاری بزرگداشت برای یک روزنامه‌نگار، عکاس، کارتونیست، طنزپرداز و… در طول اکران این فیلم خبر داد.
کارگردان «میدان جوانان سابق» درباره این مستند که اولین ساخته بلند اوست، نیز گفت: «این فیلم درباره یک عکس است که ما روزنامه‌نگاران روزنامه «جامعه» در سال ۱۳۷۶ یعنی سال اول دولت اصلاحات به پیشنهاد ماشاالله شمس‌الواعظین سردبیر روزنامه برای روی جلد شماره نوروز در میدان جوانان انداختیم. در آن عکس من به عنوان یک روزنامه‌نگار تازه‌کار ۲۰ ساله در کنار ۷۱ روزنامه‌نگار حرفه‌ای دیگر ایستاده‌ام. حالا ۲۰ سال از آن عکس گذشته و من هم در آستانه ۴۰ سالگی تصمیم گرفتم برای همیشه روزنامه‌نگاری را کنار بگذارم. متاسفانه از ۷۲ روزنامه‌نگار در آن عکس؛ تنها ۶ نفر مشغول به کار روزنامه‌نگاری در ایران هستند. برخی مهاجرت کرده‌اند. برخی اجازه کار ندارند. برخی در زندان به سر می‌برند. چند نفری هم فوت کرده‌اند. تعدادی شغل خود را تغییر داده‌اند و از سرنوشت برخی اصلاً خبر نداریم. به نوعی این فیلم روایت ما روزنامه‌نگاران بین امید و نومیدی‌ست و درباره دورانی است که شکل و شمایل رویایی داشت اما مثل کابوس گذشت.»
مینا اکبری درباره اکران عمومی این مستند در سینماها گفت: «نمایش این فیلم که برای اولین بار در تاریخ مستند ایران به ثبت یک دوره بسیار مهم در مطبوعات ایران پرداخته؛ فرصت خوبی است تا این دوره تاریخی این بار توسط تصویر مورد قضاوت تماشاگران قرار بگیرد و از این بابت از همه کسانی که این فرصت را برای این فیلم فراهم کردند تشکر می‌کنم».
مستند «میدان جوانان سابق» به کارگردانی مینا اکبری که از روزنامه‌نگاران باسابقه مطبوعات ایران است، سال گذشته در بخش مسابقه جشنواره سینما حقیقت به نمایش درآمد و توانست کاندیدای بهترین کارگردانی و همچنین یکی از پرتماشاگرترین فیلم‌های این جشنواره شود. لیست عوامل این فیلم عبارتند از: پژوهشگر، نویسنده و کارگردان: مینا اکبری، مشاور کارگردان: سپیده ابطحی، فیلمبردار: محمدرضا جهان‌پناه، صدابردار: حسن شبانکاره، صداگذار: انسیه ملکی، تدوین: سپیده ابطحی با همکاری آرش زاهدی‌اصل (با تشکر از فرحناز شریفی)، آهنگساز: علی صمدپور، مشاور مطبوعاتی: الهه خسروی یگانه؛ مدیرتولید و دستیار کارگردان: عبدالرضا نیک‌پور، عکاس: دانیال شایگان، سرمایه‌گذار: مینا اکبری، احسان رسول‌اف تهیه‌کننده: احسان رسول‌اف.
انتهای پیام
