«خانه صورتی» انیمیشنی در نقد فضای مجازی است
«خانه صورتی» عنوان یکی از تولیدات انیمیشن جدید مرکز گسترش سینمای مستند و تجربی است که به کارگردانی «نازیلا رجائیه» در مرحله‌ی انیمیت قرار دارد.
به گزارش ایسنا به نقل از روابط عمومی مرکز گسترش سینمای مستند و تجربی، این فیلم نقدی به استفاده بی‌رویه از فضای مجازی است که باعث می‌شود، انسان‌ها از هویت اصلی خود دور بمانند.
«خانه صورتی» داستان دختری است که به واسطه‌ی اینترنت و دنیای مجازی، هویت اصلی و حتی شکل ظاهری خود را فراموش می‌کند.
نازیلا رجائیه درباره‌ی ساخت این انیمیشن گفت: در اطراف خود می‌بینیم که چگونه استفاده از اینترنت فراگیر شده است. من چند نمونه از افرادی را دیدم که به دلیل استفاده بی‌رویه از فضای مجازی بیمار شدند و حتی کارشان به بیمارستان کشید؛ به همین دلیل ایده‌ی ساخت این انیمیشن و نقد این موضوع به شیوه‌ای فانتزی در ذهنم شکل گرفت.
وی افزود: طراحی کاراکترهای «خانه صورتی» پایان یافته و اکنون مرحله انیمیت این فیلم آغاز شده است. امیدوارم این انیمیشن کوتاه دو بُعدی تا مهرماه وارد فاز صداگذاری شود.
عوامل تولید «خانه صورتی» عبارتند از: نویسنده، کارگردان و تهیه‌کننده: نازیلا رجائیه، طراح استوری‌بُرد و کانسپت: شهاب‌الدین سعیدی شایگان، طراح کاراکتر: شقایق صحرایی، طراح بک‌گراند: مونا یزدی، انیماتور: نسترن حسنی، تهیه شده در: مرکز گسترش سینمای مستند و تجربی.
انتهای پیام 
