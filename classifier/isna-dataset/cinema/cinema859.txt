در "گذر سینما" در جشنواره‌ی جهانی فجر چه خبر است؟
در چهارمین شب از سی‌وهفتمین جشنواره جهانی فیلم فجر نشست فیلم‌نامه‌خوانی «گذر سینما» ، به فیلم‌نامه «هامون» اختصاص خواهد داشت و بهاره رهنما هم در پنجمین شب «سونات پاییزی» را برای مخاطبان می‌خواند.
به گزارش ایسنا به نقل از ستاد خبر «گذر سینما»، شادمهر راستین – منتقد سینما و فیلمنامه‌نویس- و احسان بهلولی-بازیگر تئاتر- شنبه‌شب، سی‌ویکم فروردین‌ماه در خیابان برادران مظفر خواهند بود تا فیلم‌نامه «هامون» را برای مخاطبان بخوانند. رامبد جوان نیز مهمان این اجرا خواهد بود.
نشست فیلم‌نامه‌خوانی یکی از برنامه‌های «گذر سینما» در طول شب‌های جشنواره است. هر شب یک فیلم‌نامه یا نمایش‌نامه معروف ایرانی یا خارجی در این برنامه خوانده می‌شود که اجرای آن را هنرمندان و اهالی تئاتر، سینما و تلوزیون به‌عهده دارند.

بهاره رهنما سونات پاییزی را در «گذر سینما» می‌خواند
همزمان با اعیاد شعبانیه، در کنار نمایش فیلم‌های جشنواره در سینما فلسطین، گذر سینما نیز برنامه‌های متنوعی برای مخاطبان و مردم خواهد داشت.
یکشنبه دوم اردیبهشت و در پنجمین شب سی‌وهفتمین جشنواره جهانی فیلم فجر، بهاره رهنما به خیابان برادران مظفر می‌آید تا اجرای پنل فیلم‌نامه خوانی را به عهده داشته باشد.
«سونات پاییزی» عنوان یک نمایشنامه اتریشی است که در این پنل اجرا خواهد شد. این نمایش، بهار ۱۳۹۶ با بازی بهاره رهنما و گلچهره سجادیه و به کارگردانی جلال تهرانی در سالن استاد سمندریان خانه هنرمندان به نمایش در آمد.
نمایش «سونات پاییزی»، نوشته اینگمار برگمان داستان پیانیست مشهوری است که به دیدار دخترش می‌رود؛ دختری که سال‌ها با او هیچ ارتباطی نداشته است.
«گذر سینما» -در خیابان برادران مظفر، ضلع شرقی سینما فلسطین- در تمام شب‌های جشنواره (از ساعت ۱۷ تا ۲۴) با برنامه‌های فرهنگی، هنری و نمایش رایگان فیلم در فضای باز، پذیرای عموم مردم است. سی‌وهفتیمن جشنواره جهانی فیلم فجر از ۲۹ فروردین تا ۶ اردیبهشت ۱۳۹۸ در تهران و محل سینما فلسطین و سینما چارسو برگزار می‌شود.
انتهای پیام
