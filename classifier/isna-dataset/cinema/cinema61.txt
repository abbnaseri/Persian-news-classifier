فراخوان جشنواره تئاتر کودک منتشر شد
فراخوان بیست و ششمین جشنواره بین‌المللی تئاتر کودک و نوجوان که قرار است پاییز ۱۳۹۸ در همدان برگزار شود، در قالب هشت بخش منتشر شد.
به گزارش ایسنا به نقل از روابط عمومی اداره کل هنرهای نمایشی، بیست و ششمین جشنواره بین‌المللی تئاتر کودک و نوجوان با شعار «کودک، طبیعت، تئاتر» توسط اداره کل فرهنگ و ارشاد اسلامی استان همدان با همکاری اداره کل هنرهای نمایشی و انجمن هنرهای نمایشی ایران، پاییز ۱۳۹۸ در شهر تاریخی همدان برگزار می‌شود.
موضوع جشنواره آزاد است اما پرداختن به مضامین اخلاقی، فرهنگ اصیل اسلامی و ایرانی، ارتباط کودک و طبیعت، خانواده، نشاط و امید در فضای جامعه و نسل آینده در قالب آثار خلاقانه و پرمخاطب در اولویت انتخاب خواهد بود.
بیست و ششمین جشنواره بین‌المللی تئاتر کودک و نوجوان در هشت بخش برگزار خواهد شد که عبارت است از؛ مسابقه تئاتر کودک، مسابقه تئاتر نوجوان، مسابقه تئاتر خردسال، مسابقه تئاتر خیابانی، تئاتر بین‌الملل، مسابقه نمایشنامه‌نویسی، تئاتر دانش‌آموزی و کارگاه‌های آموزشی و نشست‌های تخصصی.
مسابقه تئاتر کودک میزبان نمایش‌هایی ویژه گروه سنی ب و ج (کودکان ۶ تا ۱۲ سال) و مسابقه تئاتر نوجوان میزبان نمایش‌هایی ویژه گروه سنی د (کودکان ۱۲ تا ۱۶ سال) خواهد بود. نمایش‌هایی که از ۳۱ شهریور ماه ۱۳۹۷ تا ۳۱ شهریور ماه ۱۳۹۸ اجرای عمومی شده باشند می‌توانند متقاضی حضور در این دو بخش شوند. در هر کدام از این بخش‌ها حداکثر ۸ نمایش پذیرفته می‌شود. متقاضیان باید لوح فشرده (DVD) نمایش اجرا شده را به همراه تاییدیه اجرای عمومی (حداقل ۱۵ اجرا در تهران و ۱۰ اجرا در استان‌ها) به همراه سایر مدارک به دبیرخانه جشنواره ارسال کنند. تاییدیه نمایش‌های اجرا شده در تهران توسط تالارهای نمایشی و در سایر شهرستان‌ها با معرفی اداره کل فرهنگ و ارشاد اسلامی استان قابل پذیرش خواهد بود.
مسابقه تئاتر خردسال با رویکرد اهمیت آموزش و تأثیر آن بر این گروه از مخاطب، برای گروه سنی زیر ۵ سال و به شکل رقابتی برگزار می‌شود. نمایش‌های این بخش با اولویت حضور حداکثر دو بازیگر و در مدت زمان ۱۵ تا ۲۵ دقیقه امکان حضور خواهد داشت. در این بخش حداکثر ۶ نمایش پذیرفته می‌شود. بخش تئاتر خردسال با ایده اجرای نمایش در مهد کودک‌ها، مراکز پیش دبستانی و آموزشگاه‌ها، با حداقل امکانات فنی برگزار خواهد شد و نمایش‌های پیشنهادی باید واجد شرایط اجرای آسان و قابل حمل باشند. جشنواره با اختصاص یک سالن مناسب، امکان حضور گروه مخاطبان این بخش و دیدن نمایش‌ها را مهیا خواهد کرد.
مسابقه تئاتر خیابانی نیز با اجرای نمایش در مکان‌های عمومی و فضای باز و پذیرش حداکثر ۸ گروه نمایشی به شکل رقابتی برگزار خواهد شد.
متقاضیان شرکت در این دو بخش لازم است چهار نسخه لوح فشرده (DVD) حاوی فایل تصویری از اجرای نمایش را به همراه سایر مدارک به دبیرخانه جشنواره ارسال کنند. نمایش‌های ارائه شده در این دو بخش نباید پیش از این در هیچ جشنواره‌ای شرکت کرده یا اجرای عمومی داشته باشند. چنان‌چه در هر مرحله‌ای خلاف این موضوع برای ستاد برگزاری محرز شود اثر مذکور از حضور در جشنواره منع خواهد شد.
بخش تئاتر بین‌الملل با حضور نمایش‌های منتخب از سایر کشورها و به صورت غیررقابتی برگزار می‌شود. اولویت انتخاب نمایش‌ها ضمن در نظر گرفتن مبانی فرهنگی و رویکردهای جشنواره، توجه به قابلیت اجرایی، استفاده از تکنیک‌های جدید و کاربردی هنر تئاتر با توجه به گروه‌های سنی مد نظر جشنواره خواهد بود.
با توجه به اهمیت هنر تئاتر در فعالیت هنری دانش‌آموزان، ستاد برگزاری بخش دانش‌آموزی را با حضور گروه‌های منتخب این حوزه برگزار می‌کند. شرایط و نحوه پذیرش آثار این بخش متعاقباً اعلام خواهد شد.
مسابقه نمایشنامه‌نویسی نیز در راستای توجه به حوزه نمایشنامه‌نویسی و تولید متون مناسب مخاطب کودک و نوجوان برگزار می‌شود. به نمایشنامه‌های برگزیده به تشخیص هیئت داوران جوایزی در مراسم اختتامیه اهدا و در صورت تصویب شورای علمی و انتشارات، برای چاپ آثار منتخب اقدام خواهد شد. همچنین به تشخیص هیئت داوران یکی از نمایشنامه‌های برگزیده در طول برگزاری جشنواره توسط گروه‌های نمایشی در جلسات کارگاهی و آموزشی خوانش می‌شود. برای حضور در این بخش باید متون نمایشی به صورت PDF در چهار نسخه (DVD) به همراه سایر مدارک به آدرس دبیرخانه ارسال شود. آثار متقاضی این بخش نباید تا پیش از این در جشنواره‌ها و مسابقات نمایشنامه‌نویسی برگزیده شده یا به چاپ رسیده باشند.
در خصوص کارگاه‌های آموزشی و نشست‌های تخصصی، بیست و ششمین جشنواره بین‌المللی تئاتر کودک و نوجوان، ضمن نیازسنجی لازم، با دعوت از هنرمندان، اساتید و فعالان تئاتر فرصت تبادل نظر و گفت‌وگو را در موضوعات علمی و تخصصی حوزه تئاتر با برگزاری نشست و کارگاه آموزشی در طول برگزاری جشنواره مهیا خواهد کرد.
مهلت ارسال مدارک نمایش‌های متقاضی بخش‌های کودک و نوجوان تا دوم مهرماه ۱۳۹۸، مهلت ارسال مدارک نمایش‌های متقاضی بخش‌های خردسال و خیابانی تا ۲۰ شهریور ۱۳۹۸ و مهلت ارسال مدارک شرکت در مسابقه نمایشنامه‌نویسی تا ۱۰ شهریور ۱۳۹۸ خواهد بود.
اسامی نمایش‌های برگزیده بخش‌های مسابقه تئاتر کودک و نوجوان ۲۵ مهر ۱۳۹۸ و نمایش‌های برگزیده در بخش‌های خردسال و خیابانی ۵ مهر ۱۳۹۸ اعلام می‌شود.
نشانی دبیرخانه جهت ارسال آثار به شرح زیر است: همدان، بولوار بعثت، جنب پارک مردم، مجتمع فرهنگی سینمایی شهید آوینی، دبیرخانه دائمی جشنواره بین‌المللی کودک و نوجوان با کد پستی ۶۵۱۶۹۳۳۶۳۴، شماره تماس ۳۲۵۱۲۱۱۸ با کد ۰۸۱ و نشانی الکترونیکی info@festival-children.ir. تلفن دبیرخانه دائمی جشنواره نیز با کد ۰۲۱، ۶۶۷۱۰۷۰۲ است.
فایل PDF فراخوان پیوست خبر شده است.
انتهای پیام

