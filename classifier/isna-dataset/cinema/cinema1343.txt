دبیر شانزدهمین جشن هفته گرامی‌داشت تئاتر منصوب شد
شهرام گیل آبادی، مدیرعامل خانه تئاتر طی حکمی محمود رضا رحیمی را به عنوان دبیر برگزاری شانزدهمین جشن هفته گرامی‌داشت تئاتر منصوب کرد.
به گزارش ایسنا به نقل از روابط عمومی خانه تئاتر؛ در این حکم آمده است: «نظر به مصوبه هیات مدیره خانه تئاتر با توجه به سوابق و پیشینه فرهنگی، هنری و مدیریتی حضرتعالی، شما را به عنوان دبیر برپایی هفته گرامی‌داشت تئاتر منصوب می‌کنم.
این هفته مهمترین فرصت برای خانواده شریف و بزرگ تئاتر کشور جهت توسعه ارتباطات و ارتباطات توسعه است، خانه تئاتر با تمام توان و در اوج هماهنگی و همکاری با راهبری جنابعالی و یاری جوئی از همه کانون‌ها و انجمن‌های تخصصی، اعضای پویا و خلاق این مجموعه باید در کنار مردم و هنر دوستان به توسعه فکری جامعه کمک کنند.
برای شما در تحقق اهداف معرفت اندیشانه این رویداد بزرگ آرزوی موفقیت دارم.»
محمودرضا رحیمی کارگردان و مدرس تئاتر است که نمایش‌هایی همچون پدر (یوهان اگوست استریندبرگ)، خانه عروسک، باغ وحش شیشه‌ای، تقاطع ۲۰۰۲و … را کارگردانی کرده است.
وی کارشناس ارشد رشته کارگردانی نمایش از دانشگاه تربیت مدرس و دارای نشان درجه یک هنری از وزارت فرهنگ و ارشاد اسلامی است و علاوه بر سابقه سال‌ها تدریس در رشته تئاتر مولف چندین کتاب در حوزه تئاتر است.
رحیمی که در حال حاضر عضو هیات مدیره مرکزی و هیات مدیره کانون کارگردانان خانه تئاتر است، سابقه داوری، نویسندگی، بازیگری و طراحی صحنه در چندین نمایش را نیز در کارنامه هنری خود به ثبت رسانده است.
جشن گرامیداشت هفته تئاتر در اردیبهشت ماه هر سال به مدت یک هفته توسط خانه تئاتر برگزار می‌شود.
انتهای پیام
