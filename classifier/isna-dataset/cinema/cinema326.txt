«جنایات و مکافات» ثروتی امشب هم اجرا نمی‌شود
نمایش «جنایات و مکافات» به کارگردانی رضا ثروتی امشب اجرا نمی‌شود.
تازه‌ترین نمایش رضا ثروتی با نام «جنایات و مکافات» که قرار بود از ۱۹ خردادماه در تالار وحدت روی صحنه رود با تعویق چند روزه‌ای مواجه شده است.
طبق مشاهدات ایسنا و پیگیری از برخی دست‌اندکاران گروه، این نمایش روز گذشته به صحنه نرفته و امشب، دوشنبه ۲۰ خردادماه نیز اجرا نمی‌شود. اجرای نمایش احتمالاً از فردا (سه‌شنبه) یا چهارشنبه آغاز خواهد شد و دلیل این تعویق هم مسائل فنی است.
بر این اساس سایت فروش بلیت «جنایات و مکافات» با کسانی که بلیت خریداری کرده بودند تماس خواهد گرفت تا روز دیگری برای تماشای نمایش انتخاب شود.

نمایش «جنایات و مکافات» بر اساس رمان جنایت و مکافات فئودور داستایوفسکی، جدیدترین اثر رضا ثروتی به عنوان نویسنده، طراح و کارگردان است که در آن بابک حمیدیان، آتیلا پسیانی، طناز طباطبایی، مهدی سلطانی، مینا ساداتی، پیام دهکردی، پانته‌آ پناهی‌ها، اصغر پیران و بهناز جعفری ایفای نقش می‌کنند و بابک حمیدیان نقش رادیون رومانویچ راسکولنیکف را برعهده دارد.
راسکولنیکف دانشجویی است که ناخواسته مرتکب قتلی شده و از آن پس دچار اختلالات روانی گشته. او درنهایت خود را تسلیم پلیس می‌کند.
عوامل دیگر این نمایش عبارتند از روح الله زندی فرد؛ مدیر تولید، رحیم ناظریان؛ دراماتورژ، ایمان امیدواری؛ طراح گریم، سارا خالدی؛ طراح لباس، کسری پاشایی؛ طراح صدا و موسیقی، آرش فصیح؛ مدیر برنامه ریزی، درنا مدنی؛ دستیار کارگردان، شیما مرادی؛ منشی صحنه، قاسم غضنفری؛ مدیر صحنه، سحاب زریباف؛ عکاس، مهرداد متجلی؛ طراح پوستر، پیام قربانی؛ ساخت تیزر، آرین امیر خان؛ مدیر تبلیغات مجازی و علی پاکزاد؛ مشاور رسانه‌ای.
انتهای پیام
