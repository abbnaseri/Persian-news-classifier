همه‌ تهرانی‌ها به سینما دسترسی  دارند؟
کلان شهر تهران با وجود بیش از ۱۳ میلیون نفر جمعیت و داشتن ۴۴ شهر و شهرستان در اطراف خود، ۲۰۷ سالن سینمایی و با نگاهی دیگر ۴۸۴۱۰ صندلی سینمایی دارد. این در حالی است که از نظر تمرکز و پراکندگی سالنهای سینمایی در سطح شهر نیز تناسب درستی برقرار نشده و برخی مناطق از این منظر شرایط مطلوبی ندارند.
به گزارش ایسنا بر اساس آماری که سازمان سینمایی از وضعیت سالن‌ها سینمایی در کشور و همچنین به تفکیک در استان‌ها منتشر کرده، در پایان سال ۱۳۹۷ تعداد ۲۳۱ سینما، ۸۳ مجتمع، ۹ سالن و ۱۸ فرهنگسرا در کشور وظیفه نمایش فیلم‌ها را با فراهم آوردن ۵۹۶ سالن و ۱۵۷۷۰۷ صندلی برعهده داشته‌اند. همچنین تعداد ۴۳ سینمای سیار به نمایش فیلم بصورت غیرثابت پرداخته‌اند.
در سال ۱۳۹۷ ظرفیت کل از ۱۵۳۴۳۰ صندلی‌ها به ۱۵۷۷۰۷ تغییر یافته و نسبت جمعیت به تعداد صندلی از عدد ۵۲۱ نفر برای هر صندلی به عدد ۵۰۷ نفر برای هر صندلی رسیده است که به تعبیری می‌شود رشدی در حدود ۳ درصد را محاسبه کرد.
 همچنین در این سال تعداد ۷۶ سالن به تعداد سالن‌های کشور اضافه شده که از افزایش حدود ۱۰ درصدی در تعداد سالن‌های کشور خبر می‌دهد.
با نگاهی جرئی‌تر بر اساس آخرین آماری که سازمان سینمایی از تعداد سالن‌های سینمایی استان تهران منتشر کرده، آورده شده که در حال حاضر تهران ۷۷ سالن سینمایی دارد که شامل ۶۳ سینما و پردیس سینمایی و ۱۳ فرهنگسرا می‌شود و به تعبیری ۲۰۷ سالن سینمایی و بیش از ۴۸ هزار صندلی وجود دارد. این در حالی است که جدایی از بحث تفاوت قیمت بلیت در برخی شهرهای دیگر به نسبت تهران، تهران همیشه بیشتری میزان فروش بلیت را در بین دیگر شهرهای کشور به خود اختصاص می دهد و همین می‌تواند علتی باشد بر اینکه همچنان تهران پتانسیل ساخت و تجهیز این مراکز فرهنگی را دارد.
پراکندگی سینماها در شهر تهران به عنوان یک کلان شهر بر اساس نسبت سینما و سالن نمایش با جمعیت به این صورت است که استان تهران بیش از ۱۳ میلیون نفر جمعیت ساکن دارد و بر این اساس نسبت جمعیت به سینما ۱۷۲ هزار و سیصد و هفت است. به تعبیری دیگر بر اساس پراکندگی سینماها در سطح استان، تهران ۴۴ شهر دارد و از این تعداد تنها ۱۱ شهر دارای سالن سینمایی هستند و ۳۳ شهر از استان تهران فاقد امکاناتی برای نمایش فیلم‌اند.
از طرف دیگر اگر بخواهیم تنها به تمرکز و پراکندگی همین تعداد سالن و سینما در فقط شهر تهران بپردازیم هم تناسب استاندارد و مناسبی دیده نمی‌شود و بیشتر پردیسهای سینمایی که بر اساس درجه بندیها جزو سینماهای مدرن به حساب می آیند در غرب تهران ساخته شده اند و دیگر مناطق مخصوصاً محدوده شرقی تهران از این منظر در مضیغه قرار گرفته اند.
در شرق کلان شهر تهران سینماهایی مانند سینما ماندانا، سینما تیراژه ۲، سینما شکوفه تهران، فرهنگسرای اشراق تهران، سینما ناهید، سینما میلاد، فرهنگسرای گلستان و … وجود دارند که با وجود آنکه تلاش شده در سالهای اخیر بازسازیهایی در برخی از آنها انجام شود و به سیستم پخش به روزتری مجهز شوند اما هیچکدام جزو پردیس‌های مدرن و نوساز سینمایی به حساب نمی‌آیند و خلا نیاز به چنین سینمایی در منطقه حس می شود.
با این حال مدتی پیش خبری منتشر شد که قرار است مجتمع «رایمون» در منطقه حکیمیه تهران که متعلق به سازمان تبلیغات اسلامی است، تا دو ماه آینده، سالن آن (با ظرفیت ۹۰ صندلی) توسط موسسه بهمن سبز تجهیز و در قالب سینما فعالیت خود را آغاز کند و در فاز اول یک سالن این مجتمع به عنوان سینما راه‌اندازی خواهد شد و در فاز دوم، سالن بعدی ساخته و به ناوگان سینمایی کشور افزوده می‌شود.
به این ترتیب تصریح شد که شرق تهران نیز صاحب سالن سینمایی مدرن می شود. البته در ادامه این خبر آمده موسسه «بهمن سبز» بنا دارد امسال تعدادی از سالن‌های سازمان تبلیغات اسلامی در شهرهای مختلف را به سینما تبدیل کند. پس شاید بتوان گفت باز هم قرار نیست سازه جدیدی ساخته شود و شاهد ساخت یک مجتمع و پردیس سینمایی نوساز در شرق تهران باشیم.
برای بررسی بیشتر شرایط موجود و نحوه برنامه ریزی، ساخت و شرایط پراکندگی سینماها، محمدقاصد اشرفی رئیس انجمن سینماداران در گفت‌وگویی با ایسنا درباره احداث سالن‌های جدید سینمایی در تهران توضیح داد: هیچ برنامه‌ریزی مشخصی برای نحوه پراکندگی، ساخت و احداث سینماها وجود ندارد و به این ترتیب تنها به تقاضای سرمایه‌گذار برمی‌گردد. در حقیقت همه چیز به میزان و تعداد متقاضی وابسته است و تعداد مخاطبان در مناطقی مانند غرب و شمال تهران با به طور مثال شرق تهران یکسان نیست.
او ادامه داد: در محدوده شرقی تهران تا جایی که اطلاع دارم مجتمعی در فلکه سوم تهرانپارس در حال ساخت است و قرار بود تبدیل به یک سینمای مدرن شود. شرق تهران تا پیش از این هم چندین سینمای خوب و چنین سینما مثل تیراژه، شاهد، ماندانا، فرهنگسرای اشراق دارد اما این‌ها مشتریان زیادی ندارند. با این حال برای همین تعداد مخاطب سینما وجود دارد و جزو سینماهای مدرن و ممتاز به حساب می‌آیند. البته که درجه بندی سینما هم در کمیسیونی به نام ماده ۵ انجام می شود و نمایندگانی از وزارت کشور، وزارت مسکن و شهرسازی، نمایندگان شهرداری، وزارت ارشاد، نیروی انتظامی، آتش نشانی و … سینما را ارزیابی می‌کند و به آن درجه می‌دهند و تنها یک عامل مشخص کننده این درجه بندی ها نیست زیرا از نظر سیستم پخش اکنون تمام این سینماها مجهز شده اند.
رئیس انجمن سینمادارن افزود: باید متقاضی برای احداث و ساخت پردیس ها و مجتمع های سینمایی وجود داشته باشد تا اقدامی در این زمینه انجام شود. آن فرد باید در ابتدا به وزارت ارشاد مراجعه کند و بگوید می‌خواهد یک مجتمع سینمایی بسازد اگر درخواست مورد تایید قرار بگیرد میتواند اقدام به چنین کاری کند. در نهایت اتفاق ویژه و سختی نیست و مثل همان مجوزی است که باید برای یک ساختن یک ساختمان گرفته شود.
اشرفی با تاکید بر اینکه "هیچ برنامه‌ریزی مشخصی وجود ندارد که باید در هر منطقه چه تعداد سینما وجود داشته باشد" گفت: متقاضی، محل مناسب و نتیجه گیری کمیسیون در این زمینه مهم است. وقتی وزارت ارشاد تایید کرد سرمایه گذار می تواند کارش را آغاز کند.
همچنین مدیر سینما ماندانا درباره صحبتی که مدتی پیش رییس اتحادیه بوفه‌داران سینما و مجامع عمومی درباره شرایط بوفه داران سینماها گفته بود که اکثر فعالان و واحدهای فعال در زمینه بوفه‌داری سینماها به واسطه شرایط بد سینماها و کاهش قدرت خرید، کسب‌وکار خود را تعطیل یا بسیار محدود کرده‌اند، توضیح داد: اکنون مقدار فروش بوفه‌ها کم نیست و به نظر رضایت بخش می‌آید اما نکته اینجاست که بیشتر بوفه‌ها در سینما برای خود سینمادار است و برخی دیگر اجاره داده می‌شود با این حال درست است که بوفه سینما در داخل سینما است اما ارتباطی با آن نداشته و میزان فروش آن ارتباط چندانی با مدیر سینماها ندارد.

انتهای پیام
