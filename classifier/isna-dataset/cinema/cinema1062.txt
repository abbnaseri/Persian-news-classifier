نمایش نسخه‌ی ترمیم شده‌ی 3 فیلم شهید آوینی
نسخه ترمیم شده سه فیلم مستند سیدمرتضی آوینی در خانه هنرمندان ایران به نمایش درمی‌آید.
به گزارش ایسنا به نقل از روابط عمومی خانه هنرمندان ایران، به مناسبت بیست‌وششمین سالروز شهادت مرتضی آوینی برای نخستین‌بار نسخه ترمیم شده سه فیلم مستند شهید آوینی «و این است فتح الفتح»، «داستان پل» و «شب عاشورایی» در قالب برنامه «سه روز با مرتضی آوینی» از ۲۰ تا ۲۲ فروردین ۱۳۹۸ هر شب از ساعت ۱۹ در محل خانه هنرمندان ایران به نمایش درمی‌آیند.
همچنین پس از نمایش هر فیلم مستند، یک سخنرانی توسط استادان دانشگاه درباره آرای سینمایی شهید آوینی ایراد و طی یک پنل با حضور هنرمندان و منتقدان اثر نمایش‌داده‌شده مورد بررسی و تحلیل قرار می‌گیرد.
بر همین اساس روز سه‌شنبه ۲۰ فروردین ساعت ۱۹ فیلم «و این است فتح الفتح» به نمایش در می‌آید و در ادامه دکتر انیس دوویکتور درباره سینمای شهید آوینی به سخنرانی می‌پردازد و سپس نشست نقد و بررسی فیلم با حضور سعید قطبیزاده و سیدسجاد آوینی برگزار می‌شود.
روز چهارشنبه ۲۱ فروردین ساعت ۱۹ فیلم «داستان پل» به نمایش در می‌آید و در ادامه دکتر سیدعماد حسینی درباره سینمای شهید آوینی به سخنرانی می‌پردازد و سپس نشست نقد و بررسی فیلم با حضور پیروز کلانتری، روبرت صافاریان و حامد شکیبانیا برگزار می‌شود.
در روز پایانی نیز پنجشنبه ۲۲ فروردین ساعت ۱۹ فیلم «شب عاشورایی» به نمایش در می‌آید و در ادامه مریم امینی و مهرزاد دانش درباره سینمای شهید آوینی به سخنرانی می‌پردازند و سپس نشست نقد و بررسی فیلم با حضور فریدون جیرانی، دکتر شهاب اسفندیاری و محمدحسین مهدویان برگزار می‌شود.
این برنامه به همت خانه هنرمندان ایران، موسسه فرهنگی روایت فتح، موسسه فرهنگی هنری در انتظار فردایی دیگر، موسسه شهید آوینی (خانواده شهید)، کانون پرورش فکری کودکان و نوجوانان، فیلم‌نت و نشر واحه برگزار خواهد شد.



انتهای پیام
