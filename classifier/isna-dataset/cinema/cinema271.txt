چرا این نمایش فقط یک شب اجرا داشت؟
نمایش «دوشیزه جولیا» به کارگردانی مرتضی کوهی به‌رغم آنکه روز پنجشنبه ۲۳ خرداد در سالن «صنوبر» پردیس شهرزاد به صورت رسمی افتتاح شد اولین اجرای عمومی خود را تجربه کرد اما اجراهای بعدی‌اش لغو و متوقف شد.
مرتضی کوهی در گفت‌وگویی با ایسنا، درباره علل لغو نمایش‌اش گفت: بعد از اجرا در جشنواره تئاتر دانشگاهی، پیگیری‌های لازم را برای اجرای عمومی انجام دادیم. بر همین اساس نزدیک به یک ماه تمرین کردیم تا اصلاحات کارمان برطرف شود. با چند سالن رایزنی کردیم و حتی پیگیر اخذ معرفی‌نامه از دبیرخانه جشنواره شدیم اما بی نتیجه ماند و دبیر جشنواره به ما گفتند که اولویت با کارهای اصلی و معرفی شده است.
او افزود: در نهایت با واسطه مدیر سابق یک سالن تئاتر خصوصی، سالنی برای اجرای عمومی به ما اختصاص داده شد و ایشان به من گفتند که به عنوان تهیه کننده کار با ما همکاری می‌کنند و سالنی برای ما می‌گیرند اما از ایشان نامی برده نشود و نماینده ایشان خانمی به عنوان تهیه کننده معرفی شدند. طبق قرارداد ما با ایشان، تبلیغات، هزینه دکور، گریم و دستمزد بازیگران بر عهده من بود و تأمین سالن نمایش برعهده خودشان.
کوهی اضافه کرد: من شرایط را پذیرفتم و برای بازبینی کار را اجرا کردیم. برای این نمایش به اجبار سه بار پوستر تهیه کردیم، بارها با سخت کردن شرایط مرا به مرز انصراف رساندن اما من به خاطر هنر و اصالت تئاتر صبوری کردیم.
این کارگردان تئاتر در ادامه صحبت‌هایش بیان کرد: شب افتتاح نمایش در سالن شهرزاد به من گفتند باید برای هر اجرا، شبی یک و نیم میلیون هزینه بپردازم. حال اگر قرار بود من شبی یک و نیم میلیون هزینه کنم چرا اسم تهیه کننده پای کار خورد و در قرارداد ذکر شد که تأمین سالن بر عهده تهیه کننده است.
کوهی با تاکید بر اینکه "من از آبروی هنری‌ام برای لغو این نمایش گذشتم" گفت: من همان شب دکورم را از آن تماشاخانه جمع کردم و جلو فروش بلیت از سایت گرفته شد. این اتفاق یک آبروریزی بزرگ بود و حیثیت هنری من زیر سوال رفت.
خبرنگار ایسنا با مهرناز عباسی تهیه کننده این نمایش نیز تماس گرفت اما او حاضر به پاسخگویی نشد و خبرنگار را به جوابیه‌اش در صفحه شخصی‌اش ارجاع داد.


ایسنا آماده انتشار نقطه‌نظرات مسؤولان تئاتر شهرزاد درباره ادعای مطرح شده است.


نمایش "دوشیزه جولیا"در شب افتتاحیه




انتهای پیام

