رونق دوباره تئاتر شهر با پارسا پیروزفر و افت فروش در «سنگلج»
آمار فروش تماشاخانه‌های دولتی در حالی اعلام شده که پارسا پیروزفر با اجرای نمایش «ملاقات» در سالن اصلی تئاتر شهر رونقی دوباره به این مجموعه داده و نمایش‌های «سنگلج» هم گویا هر شب فقط برای تماشاگران "مهمان‌" روی صحنه می‌روند.
به گزارش ایسنا، روابط عمومی اداره کل هنرهای نمایشی تازه‌ترین آمار فروش تئاتر شهر، تالار هنر و تماشاخانه سنگلج را تا جمعه ۱۷ اسفندماه اعلام کرده که این آمار نشان می‌دهد در مجموعه‌ای مثل تئاتر شهر که وضعیت فروش بلیت نمایش‌های آن در ماه‌های اخیر افت محسوسی داشته چطور می‌توان تعداد بلیت‌های مهمان یک اثر را کاهش داد و مخاطب بیشتری را به تماشا دعوت کرد.
در مجموعه تئاتر شهر نمایش «ملاقات» به نویسندگی فریدریش دورنمات، با ترجمه، طراحی و کارگردانی پارسا پیروزفر که اجرای خود را از یکشنبه ۱۲ اسفند در سالن اصلی این مجموعه آغاز کرد تا جمعه ۱۷ اسفند با پشت سر گذاشتن ۶ اجرا، میزبان ۳۵۷۵ تماشاگر شد.
از این ۳۵۷۵ نفر، ۱۵۳۰ نفر با بلیت تمام‌بها، ۱۲۵ نفر با بلیت نیم‌بها، ۱۷۰۶ نفر با بلیت تخفیف‌دار و ۲۱۴ نفر با بلیت مهمان به تماشای این اثر نشستند. به این ترتیب با قیمت بلیت ۷۰۰ هزار ریال، رقم دو میلیارد و هفتاد و هشت میلیون و هفتصد و پنجاه هزار ریال در گیشه این نمایش ثبت شد.
نمایش «ما داریم از این خونه می‌ریم» به نویسندگی بهزاد آقاجانی و کارگردانی حسین اکبرپور از روز یکشنبه ۱۲ اسفند در تالار چهارسو روی صحنه رفت و تا جمعه ۱۷ اسفند با پشت سر گذاشتن شش اجرا، میزبان ۱۹۸ تماشاگر شد.
از این ۱۹۸ نفر، ۳۷ نفر با بلیت تمام‌بها، یک نفر با بلیت نیم‌بها، پنج نفر با بلیت تخفیف‌دار و ۱۵۵ نفر با بلیت مهمان به تماشای این اثر نشستند. به این ترتیب با قیمت بلیت ۳۰۰ هزار ریال، رقم دوازده میلیون و ۴۵۰ هزار ریال در گیشه آن ثبت شد.
نمایش «یک هفته راه رفتن در بهشت» به نویسندگی رضا گشتاسب و کارگردانی محمدهادی هاشم‌زاده اجرای خود را از جمعه ۱۰ اسفند آغاز کرد و تا جمعه ۱۷ اسفند با پشت سر گذاشتن هفت اجرا، میزبان ۲۱۰ تماشاگر شد.
از این ۲۱۰ نفر، ۶۵ نفر با بلیت تمام‌بها، دو نفر با بلیت نیم‌بها، ۱۷ نفر با بلیت تخفیف‌دار و ۱۲۶ نفر با بلیت مهمان به تماشای این اثر نشستند. به این ترتیب با بهای بلیت ۳۰۰ هزار ریال، رقم ۲۳ میلیون و ۸۸۰ هزار ریال در گیشه این نمایش ثبت شد.
تالار هنر نیز آمار دو نمایش «شاهزاده و خرس» و «پرواز کبک‌ها» را تا جمعه ۱۷ اسفند به شرح زیر ارائه داده که این آمار را نشان از استقبال خوب مخاطب و موفقیت نسبی فروش ْآن‌ها دارد.
نمایش «شاهزاده و خرس» به نویسندگی و کارگردانی ماندانا عبقری که اجرای خود را از دهم بهمن شروع کرده است تا جمعه ۱۷ اسفند، با پشت سر گذاشتن ۳۲ اجرا میزبان ۲۵۰۸ تماشاگر شد. از این ۲۵۰۸ نفر، ۴۶۴ نفر با بلیت تمام‌بها، ۱۳۰۲ نفر با بلیت نیم‌بها، ۲۹۶ نفر با بلیت تخفیف‌دار و ۴۴۶ نفر با بلیت مهمان به تماشای این اثر نشستند تا با بهای بلیت ۲۰۰ هزار ریال، رقم ۲۶۷ میلیون و ۴۰۰ هزار ریال در گیشه آن ثبت شود.
نمایش «پرواز کبک‌ها» به نویسندگی داوود کیانیان و کارگردانی حمید کیانیان نیز اجرای خود را از یکشنبه پنجم اسفند آغاز کرد و در طول ۱۲ اجرا تا جمعه ۱۷ اسفند، میزبان ۱۷۴۳ تماشاگر شد. از این ۱۷۴۳ نفر، در غیاب بلیت تخفیف‌دار، ۱۵۱۱ نفر با بلیت تمام‌بها، ۳۱ نفر با بلیت نیم‌بها و ۲۰۱ نفر با بلیت مهمان به تماشای این اثر نشستند تا با بهای بلیت ۲۰۰ هزار ریال، رقم ۳۰۵ میلیون و ۳۰۰ هزار ریال در گیشه آن ثبت شود.
تماشاخانه سنگلج هم آمار تفکیکی دو نمایش خود را در حالی اعلام کرده که هر دو نمایش آن تقریباً برای مهمانان اجرا می‌شوند و به فروشی پایین دست پیدا کرده‌اند!
نمایش «وقایع اتفاقیه» به نویسندگی علی موسویان و کارگردانی شهرام عبدلی از چهارشنبه هشتم اسفند در این تماشاخانه روی صحنه رفت. این نمایش طی ۹ اجرا تا جمعه ۱۷ اسفند، میزبان ۹۱۴ تماشاگر شد. برای «وقایع اتفاقیه» ۱۱۷ بلیت تمام‌بها، ۱۹ بلیت نیم‌بها، ۱۳۰ بلیت تخفیف‌دار و ۶۴۸ بلیت مهمان صادر شد تا با بهای بلیت ۳۰۰ هزار ریال، در گیشه به رقم ۶۹ میلیون و ۱۵۰ هزار ریال دست پیدا کند.
نمایش «طریقه حکومت گجرخان» به نویسندگی مجید امرایی و کارگردانی مشترک مجید امرایی و احسان ملکی اجرای خود را از پنجشنبه نهم اسفند آغاز کرد. برای این نمایش طی هشت اجرا، ۲۹ بلیت تمام‌بها، ۲۸ بلیت نیم‌بها، ۲۰ بلیت تخفیف‌دار و ۱۶۰ بلیت مهمان صادر شد تا جمع کل تماشاگرانش به عدد ۲۳۷ برسد. «طریقه حکومت گجرخان» با بهای بلیت ۲۵۰ هزار ریال، در گیشه به رقم ۱۴ میلیون و ۷۵۰ هزار ریال دست پیدا کرد.
انتهای پیام
