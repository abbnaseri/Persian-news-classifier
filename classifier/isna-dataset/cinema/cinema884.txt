رونمایی مستند "زاون" در گروه هنر و تجربه 
مراسم رونمایی از مستند «چشمه زاون» به کارگردانی زهرا نیازی از فیلم‌های گروه «هنر و تجربه» روز شنبه 7 اردیبهشت در اصفهان برگزار می‌شود.
به گزارش ایسنا به نقل ازروابط عمومی گروه سینمایی هنر و تجربه، «چشمه زاون» مستندی درباره یک مقطع زمانی از زندگی زنده یاد زاون قوکاسیان و تاثیرش بر سینما و فرهنگ شهر اصفهان و سینمای کشوراست.
این مراسم هم‌زمان با سالروز تولد زاون قوکاسیان در شهر زادگاهش برگزار می‌شود. قوکاسیان کارگردان، منتقد و مدرس ایرانی ارمنی الاصل است که به دلیل سرطان ۱ اسفند ۱۳۹۳ در سن ۶۵ سالگی در منزلش در اصفهان درگذشت.
عوامل فیلم «چشمه زاون» عبارتند از کارگردان، پژوهشگر و تدوینگر: زهرا نیازی، تصویربردار: بهروز ملبوس باف و زهرا نیازی، صدابردار: بهروز ملبوس باف، زهرا نیازی، صدا گذار: حسن شبانکاره، آهنگساز: کارنگ کرباسی، خواننده: سروش دادیار و تهیه‌کننده: زهرا نیازی.
این برنامه با هدف تمرکززدایی برنامه‌های گروه «هنر و تجربه» از تهران و رونق بیشتر برنامه های سینمایی این گروه در دیگر شهرها برگزار می‌شود.

انتهای پیام
