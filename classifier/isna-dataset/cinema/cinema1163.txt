تکالیف جدید برای انجمن هنرهای نمایشی
عملکرد انحمن هنرهای نمایشی با حضور معاون هنری و با تاکید بر بازنگری اساسنامه و اصلاح ساختار و فرآیندها و همچنین انضباط مالی بیشتر برگزار شد.
به گزارش ایسنا به نقل از روابط عمومی معاونت هنری، در ادامه برگزاری جلسات بررسی عملکرد مؤسسات و انجمن‌های مرتبط با معاونت امور هنری وزارت فرهنگ و ارشاد اسلامی، جلسه هیأت مؤسس انجمن هنرهای نمایشی ایران با موضوع بررسی عملکرد این انجمن در سال ۹۶ و ۹۷ برگزار شد.
در جلسه هیأت مؤسس انجمن هنرهای نمایشی ایران که با حضور سید مجتبی حسینی؛ معاون امور هنری، شهرام کرمی؛ مدیرکل هنرهای نمایشی، حمید قبادی؛ مشاور اجرایی، امین مویدی؛ مشاور برنامه ریزی و نظارت راهبردی معاونت امور هنری، مجید فروغی، مدیر روابط عمومی معاونت هنری، حمید نیلی؛ مدیرعامل انجمن هنرهای نمایشی ایران، هیأت مؤسس انجمن (حسین مسافر آستانه، محمد علی خبری)، اعضای هیأت مدیره انجمن (جواد مستخدمی، رحمان سیفی آزاد، سعید اسدی)، خزانه دار و بازرس انجمن برگزار شد؛ عملکرد این انجمن در سال‌های ۹۶ و ۹۷ بررسی شد.
در این جلسه گزارشی از فعالیت‌ها و اقدامات انجمن هنرهای نمایشی ایران در سال ۹۶ و ۹۷ و برنامه‌های آتی این انجمن ارائه شد و تکالیفی به ویژه در خصوص بازنگری اساسنامه و اصلاح ساختار و فرآیندها و همچنین انضباط مالی بیشتر در هیأت امنا مصوب و به هیأت مدیره و مدیرعامل انجمن ابلاغ شد.
سید مجتبی حسینی معاون امورهنری وزارت فرهنگ و ارشاد اسلامی در این جلسه با تاکید بر ساماندهی و هماهنگی انجمن‌ها و مؤسسات مرتبط با معاونت امور هنری گفت: بررسی عملکرد مؤسسات و انجمن‌های مرتبط با معاونت هنری از مدتی پیش آغاز شده است و در سال آینده نیز این فرایند ادامه دارد و ساختار و فرایند انجمن‌ها و مؤسسات بازنگری، اصلاح و ساماندهی می‌شود که یکی از ضرورت‌های آن بازنگری اساسنامه است. همچنین ارائه طرح‌ها و برنامه‌ها و هزینه مورد نیاز برای فعالیت‌ها از سوی انجمن‌ها و مؤسسات و بررسی آنها می‌تواند به هماهنگی بیشتر کمک کند.
حسین مسافر آستانه؛ عضو هیأت مؤسس انجمن هنرهای نمایشی ایران در این جلسه ادامه داد: برگزاری این جلسه اتفاق خوشایندی است و امیدواریم با نگاهی که مبنی بر ساماندهی انجمن‌ها و ارائه برنامه‌ها و طرح‌های سالیانه از سوی انجمن هنرهای نمایشی وجود دارد، پویایی بیشتر انجمن هنرهای نمایشی را که در حوزه تئاتر سراسر کشور مؤثر است، شاهد باشیم.
محمدعلی خبری، عضو هیأت مؤسس انجمن هنرهای نمایشی ایران نیز در این جلسه گفت: ضرورت دارد که مسائل و فعالیت‌های تئاتر از جمله حوزه مخاطبان تئاتر مورد توجه قرار گیرد و امیدواریم این جلسات به تقویت فعالیت‌های تئاتر از جمله فعالیت‌های انجمن هنرهای نمایشی ایران کمک کند.
انتهای پیام
