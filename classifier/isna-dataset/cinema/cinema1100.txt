تشییع پیکر جمشید مشایخی از مقابل تالار وحدت
زمان و مکان تشییع پیکر جمشید مشایخی اعلام شد.
به گزارش ایسنا به نقل از روابط عمومی سازمان امور سینمایی و سمعی بصری، پیکر جمشید مشایخی بازیگر پیشکسوت سینما و تلویزیون شنبه ۱۷ فروردین ساعت ۹:۳۰ صبح از مقابل تالار وحدت تشییع می‌شود.
جمشید مشایخی شب گذشته سه شنبه ۱۳ فروردین بر اثر عارضه بیماری در بیمارستان "عرفان" درگذشت.
جمشید مشایخی متولد ۶ آذر ۱۳۱۳ بود و سال ۱۳۳۶ به استخدام اداره تازه تأسیس هنرهای دراماتیک درآمد. مشایخی فعالیت حرفه‌ای را از سال ۱۳۴۹ به‌طور رسمی شروع کرد. او طی این مدت در حدود دویست فیلم سینمایی و سریال تلویزیونی ایفای نقش کرد و با بیشتر کارگردان‌های شناخته شده نسل‌های مختلف سینما و تئاتر ایران همکاری کرد و جوایز بسیاری را بدست آورد.
فیلم‌ها و سریال‌هایی همچون "قیصر"، "هزاردستان"، "گاو"، "کمال‌الملک"، "گلهای داودی"، "شازده احتجاب" و "روز واقعه" از جمله آثار ماندگار مشایخی است.
انتهای پیام

