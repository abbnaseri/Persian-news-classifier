جدیدترین آمار فروش سینماها / تنور گیشه داغ است؟
آخرین آمار فروش فیلم‌های سینمایی روی پرده سینما بیانگر این است که از آغاز تابستان یعنی در مدت دوهفته، بیش از ۱۰ میلیارد تومان وارد چرخه سینمایی کشور شده است.
به گزارش ایسنا بر اساس آمار فروشی که در سامانه فروش سینمای ایران تا امروز (۱۲ تیرماه) قرار گرفته است، فیلم سینمایی «ایکس لارج» به کارگردانی محسن توکلی که از چهارشنبه هفته گذشته یعنی پنجم تیرماه روی پرده رفت، تا امروز نزدیک به ۲۷۶ میلیون تومان فروش داشته که از این مقدار ۱۷۵ میلیون تومان حاصل فروش در شهر تهران بوده است. این اثر که درون‌مایه‌ای کمدی دارد با در اختیار داشتن ۷۷ سینما در تهران و شهرستان‌ها در یک هفته ۲۵ هزار مخاطب داشته است.
فیلم «زهرمار» ساخته سید جواد رضویان با جذب ۱۳۲ هزار مخاطب به رقم فروش یک و نیم میلیارد تومانی دست پیدا کرده است. این فیلم کمدی از ۲۹ خردادماه روی پرده رفته است و در تاکنون در ۱۳۴ سینما در تهران و شهرستان نمایش داشته و به تفکیک ۸۵۶ میلیون تومان در تهران فروش داشته است.
«سرخپوست» نیما جاویدی با نمایش در ۱۴۶ سینما در تهران و شهرستان به فروشی حدود هفت میلیارد و ۵۷۰ میلیون تومان رسیده است. این فیلم سینمایی تا امروز پس از گذشت چهار هفته نمایش و جذب ۵۸۶ هزار مخاطب، به تفکیک در تهران پنج میلیارد و ۲۶۰ میلیون تومان فروش داشته است.
فیلم سینمایی «شبی که ماه کامل شد» به کارگردانی نرگس آبیار که اکنون با فروش ۹ میلیارد و ۳۴۰ میلیون تومان تا امروز جزو پنج فیلم پرفروش سال قرار گرفته است، با محدویت سنی ۱۲+ سال ۸۱۲ هزار مخاطب آن را در سالنهای سینما تماشا کرده‌اند. این اثر با نمایش در ۱۴۰ سینما به تفکیک در تهران پنج میلیارد و ۶۲۲ میلیون تومان فروش داشته است.
فیلم «ما همه با هم هستیم» ساخته کمال تبریزی پس از چهارهفته نمایش روی پرده ۱۵۹ سینما در مجموع تهران و شهرستان نزدیک به هشت میلیارد تومان فروش داشته است و ۷۲۷ هزار مخاطب آن را روی پرده سینماها دیده‌اند. این فیلم به تفکیک فقط در شهر تهران چهار میلیارد و ۴۳۶ میلیون تومان فروش داشته است.
فیلم کمدی «دختر شیطان» قربان محمدپور که بخش‌های از فیلمبرداری آن در کشور هند و در شهر بمبئی انجام شده است، از ۱۵ خردادماه تا امروز کمتر از یک میلیارد تومان یعنی چیزی حدود ۷۵۲ میلیون تومان فروش داشته است. این اثر در تهران ۴۳۲ میلیون تومان فروش داشته و در مجموع ۷۰ هزار مخاطب آن را روی پرده سینماها تماشا کرده‌اند.
دو فیلم سینمایی «سامورایی در برلین» به کارگردانی مهدی نادری که از ۱۸ اردیبهشت ماه روی پرده رفته با فروش بیش از پنج میلیارد تومان و فیلم «تگزاس ۲» ساخته مسعود اطیابی که در ژانر کمدی و با محدودیت سنی ۱۲+ سال از ۲۸ فروردین‌ماه روی پرده رفته، با فروش ۱۸ و نیم میلیارد تومانی همچنان در برخی سینماهای کشور نمایش دارند.
فیلم «کارکثیف» خسرو معصومی هم از امروز با محدودیت سنی ۱۵+ سال روی پرده سینماهای تهران و شهرستان رفته است.
انتهای پیام
