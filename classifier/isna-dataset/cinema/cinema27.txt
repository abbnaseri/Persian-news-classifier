از درخواست "حسین انتظامی" تا یک تودیع و معارفه سینمایی
مراسم تکریم و معارفه مدیران جدید سازمان سینمایی در حالی برگزار شد که حسین انتظامی رئیس سازمان سینمایی از همکارانش و مدیرانش خواهش کرد "که توجه داشته باشند ما به سینماگران قول داده‌ایم که شیوه نامه های خود را به زودی منتشر کنیم و در سایه شفافیت هر فردی قبل از مراجعه به ما می‌توانید حدس بزند که آیا ما با درخواست او موافقت می‌کنیم یا خیر و اگر موافقت نمی‌کنیم در شرایط برابر همین رفتار را داشته‌ایم یا خیر.‌"
به گزارش ایسنا، مراسم تکریم و معارفه چهار مدیر سازمان سینمایی صبح یکشنبه ۱۶ تیرماه در سالن سینمایی این سازمان با حضور جمعی از مدیران سینما و کارکنان مجموعه‌های مختلف برگزار شد.‌
منوچهر شاهسواری (مدیرعامل خانه سینما)، مهدی یزدانی، محمود اربابی، مرتضی رزاق کریمی، حسین ترابی، لادن طاهری از جمله حاضران در این مراسم بودند.


                                                  داروغه‌زاده: عملکرد من منفک از سازمان سینمایی نیست
در ابتدا ابراهیم داروغه زاده که برای سومین دوره متوالی دبیر جشنواره فجر خواهد بود در سخنانی با اشاره به دو سال مدیریت خود در معاونت نظارت و ارزشیابی گفت: خدا را شاکرم در این موقعیت قرار گرفتم و به اهداف متعالی سازمان با نقایصی که داشتم به هر حال کمکی کردم.
او با تشکر از حیدریان و حسین انتظامی و نیز اهالی سینما و رسانه افزود: عملکرد من منفک از سازمان سینمایی نیست و خوشبختانه در این مدت سازمان بر مبنای توسعه و رونق دهی به سینما و افزایش کیفیت تولیدات قدم برداشته و کمترین چالش را با اهالی سینما داشتیم.‌
وی ابراز خوشحالی کرد از اینکه چنین مسئولیتی از روی دوش اش برداشته شده و برای طباطبایی نژاد آرزوی موفقیت کرد.‌


                                                                طباطبایی‌نژاد: تلاش کردم از متفقین نباشم
سپس محمد مهدی طباطبایی نژاد که به جای داروغه زاده معاون نظارت و ارزشیابی شده، بیان کرد: پیش از این سه بار در دوران آقایان جعفری جلوه، رضاداد و حیدریان بحث حضور من در این معاونت مطرح شد ولی خوشبختانه نشد اما برای چهارمین بار در دوره آقای انتظامی این اتفاق افتاد.
او افزود: حدود ۶ سال در مرکز گسترش سینمای مستند و تجربی بودم ک به نظرم یکی از بهترین مراکز سازمان است و تصور خودم این است که دلیل دعوت من در چنین جایگاهی این باشد که نگاه فرهنگی حاکم شود.‌
وی با عذرخواهی از همکارانش در حوزه مستند و مرکز گسترش بابت کوتاهی‌های احتمالی گفت: تلاش کردم از متففین نباشم و برای آقای حمیدی مقدم هم آرزوی موفقیت می‌کنم.‌



                                      حمیدی‌مقدم: تلاش می‌کنم منابع مالی با عدالت در اختیار مستندسازان قرار بگیرد
در ادامه محمد حمیدی مقدم با دعوت مسعود نجفی، مدیر روابط عمومی سازمان سینمایی که اجرای مراسم را نیز برعهده داشت، به روی صحنه آمد.
حمیدی مقدم در سخنانی گفت: من برخلاف دوستان اولین بار است در چنین جایگاهی قرار می‌گیرم و از آقای انتظامی تشکر می‌کنم که ریسک کردند و این مسئولیت را به من سپردند.
او خاطرنشان کرد: مرکز گسترش جایگاه استراتژیکی از دهه ۶۰ داشته و هنوز بالنده به زندگی ادامه می‌دهد و تاثیرگذار است. خوشبخت کسی است که مسئولیت را از کسی مثل آقای طباطبایی نژاد بگیرد که ۶ سال مدیریت با ثبات داشت. این مرکز از خیلی از حاشیه‌ها به دور بوده و در خیلی از حالات و احوال سینما اثر گذاشته است.‌
وی با اشاره به اینکه «تلاش می‌کنم منابع مالی با عدالت در اختیار مستندسازان قرار گیرد» افزود: آنچه در سینمای ما به چشم می‌آید، عدم اقبال بازارهای جهانی است که رصد شده و به همین دلیل پیوند مخاطب با تولیدات مختلف در این مرکز در اولویت است.
به گفته مدیرعامل جدید مرکز گسترش سینمای مستند و تجربی؛ فیلم‌های اول و تجربی که به این مرکز محول شده دچار پریشان حالی شده بودند و مرکز گسترش باید در تمام این حوزه‌های مرتبط با خود شتاب دهنده و محل کشف استعداد باشد. هم‌چنین جشنواره سینما حقیقت باید مرکز بازاریابی شرق باشد.


                                                                   تلاش لادن طاهری برای ارتقا دانش موزه داری
در بخشی دیگری از مراسم تودیع و معارفه‌ی مدیران جدید سازمان سینمایی؛ لادن طاهری که مدتی سرپرستی موزه سینما بود، گفت: تصور می‌کردم مدت کوتاهی سرپرست باشم اما طولانی شد و در این مدت تلاش کردم برای هرچه تخصصی‌تر شدن و ارتقای فنی دانش موزه داری تلاش کنم.
او ادامه داد: مدیر جدید هم علاه بر توانایی خود به همت کارکنان موزه، حتماً در این مسئولیت موفق خواهد شد تا موزه سینما همچنان نگین موزه‌های ما باشد.‌


                                                   مدیر جدید موزه سینما: شخصاً به تصدی‌گری اعتقادی ندارم
سپس مهران انارکی مدیر جدید موزه سینما در سخنانی گفت: من در این مدت ساختار موزه را بررسی کردم و متوجه شدم این مجموعه با عموم مردم تعامل دارد، در حالی که بقیه تشکیلات تخصصی است. یعنی یک رکن آن مردم هستند و دیگری هنرمندان.
او تصریح کرد: شخصاً به تصدی‌گری اعتقادی ندارم و ترجیم این است که به عنوان حمایتگر و تدارکاتچی کار کنم. در ذهنم هست تورهای موزه گردی و سینماگردی ایجاد کنیم و از شهرهای دیگر جوانان بیایند تا بیشتر با این حوزه آشنا شوند.‌


حسین انتظامی چه گفت؟
در ادامه این مراسم حسین انتظامی رییس سازمان سینمایی بیان کرد: من چون در این سازمان تازه وارد شدم برخی را دورادور می‌شناختم و انصافاً خانم طاهری یکی از مدیران زحمتکش و با تعصب است و آقای خوشنویس هم که پایه گذار آرشیو این مجموعه بودند این موضوع را تایید می‌کنند.
وی از حسن تدبیر و اقدامات موثر داروغه زاده که او را پزشکی مهربان خطاب کرد هم قدردانی کرد.‌
انتظامی گفت: آقای داروغه زاده در جشنواره فجر خوش درخشید و بسیار منضبط بود و از جهت محتوایی هم جشنواره سال قبل به همت سینماگران فیلم‌های خوب بیشتری داشت.‌
رئیس سازمان سینمایی از طباطبایی نژاد نیز به عنوان مدیری متعصب و خوشفکر نام برد که تغییرات خوبی را در مجموعه کاری‌اش ایجاد کرده بود. همچنین حمیدی مقدم را فعال در حوزه تولید دانست.
انتظامی، "عباسی انارکی" را هم در حوزه اقتصاد و فرهنگ خوشفکر معرفی کرد که می‌تواند در موزه سینما فعالیت کند.
رییس سازمان سینمایی در پایان خطاب به همکارانش گفت: خواهش دارم از همه همکاران که توجه داشته باشند ما به سینماگران قول داده‌ایم که شیوه نامه‌های خود را به زودی منتشر کنیم و در سایه شفافیت هر فردی قبل از مراجعه به ما می‌توانید حدس بزند که آیا ما با درخواست او موافقت می‌کنیم یا خیر و اگر موافقت نمی‌کنیم در شرایط برابر همین رفتار را داشته‌ایم یا خیر.‌
سپس انتظامی احکام هر کدام از مدیران جدیدش را اهدا کرد و از هر مجموعه نیز هدیه‌ای از پرسنل و همکاران سابق یه آنها تقدیم شد.‌
احمد خوشنویس، سید جمال ساداتیان، علی سرتیپی، تابش مدیرعامل بنیاد سینمایی فارابی، حیدری خلیلی، هاشم میرزاخانی، حسین فرحبخش، سید ضیاء هاشمی، محمدرضا فرجی از دیگر حاضران بودند.‌
این خبر در طول برگزاری مراسم تا ساعت ۱۰:۳۰ بروز رسانی شد.







انتهای پیام
