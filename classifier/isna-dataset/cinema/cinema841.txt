توضیح دبیر کن درباره غیبت «تارانتینو» و «اسکورسیزی»
دبیر جشنواره کن درباره حضور نداشتن دو فیلم «روزی روزگاری هالیوود» به کارگردانی «کوئنتین تارانتینو» و «مرد ایرلندی» ساخته «مارتین اسکورسیزی» در فهرست امسال فیلم‌های جشنواره توضیح داد. 
به گزارش ایسنا، «تیری فرمو» دبیر باسابقه جشنواره فیلم کن در گفت‌وگو با نشریه اسکرین درباره توافق نکردن با کمپانی نتفلیکس برای دومین سال پیاپی گفت: تلاش ما این است که در طول مدت ۱۵ روز سینما را در مرکز توجه جهان قرار دهیم تا سینماگران مؤلف، صنعت سینما و ستاره‌های آن و رسانه‌ها از آن بهره‌مند شوند. افراد می‌توانند همچنان درباره نتفلیکس و اسکار صحبت کنند اما این دو تنها بخشی از دغدغه من به عنوان دبیر جشنواره کن هستند و چیزهای بسیار دیگری نیز وجود دارند که من را مشغول خود می‌کنند.
او افزود: جشنواره‌های دیگری وجود دارند که تمرکز بیشتری بر روی سینمای آمریکا و جوایز اسکار دارند اما این موضوع در دستور کار ما قرار ندارد. کن در ماه می برگزار می‌شود و اسکار در فوریه و البته فیلم‌هایی که در کن رونمایی می‌شوند نیز می‌توانند در جوایز اسکار حضور یابند؛ به عنوان مثال فیلم «کلنزمن سیاه» ساخته «اسپایک لی» که ثابت کرد می‌توان در کن حضور داشت و در نهایت در اسکار نیز موفق به کسب جایزه شد. سینمای آمریکا برای ما و کن بسیار مهم است، همان طور که سینمای سایر کشورهای جهان چنین جایگاهی دارد.
«تیری فرمو» درباره فیلم «مرد ایرلندی» به کارگردانی «مارتین اسکورسیزی» نیز توضیح داد: این فیلم تا آخر سال آماده نخواهد بود و این موضوعی است که کمپانی نتفلیکس و اسکورسیزی مدت‌ها قبل به من اطلاع دادند. فکر نمی‌کنم این استراتژی خاصی از سوی نتفلیکس برای دور نگه داشتن فیلم از کن باشد. اسکورسیزی دوست من است و به صوت مرتب با او در ارتباط هستم. در حالی که هنوز به رسیدن فیلم «روزی روزگاری هالیوود» امیدواریم، مطمئناً فیلم «مرد ایرلندی» در جشنواره نخواهد بود.
دبیر جشنواره کن افزود: یک ماه پیش بخش زیادی از فیلم «روزی روزگاری هالیوود» به کارگردانی «کوئنتین تارانتینو» را تماشا کردم و می‌دانستم که رساندن این فیلم به جشنواره کار دشواری است. قرار بود این فیلم در ماه جولای آماده اکران شود و باید دید دو ماه زودتر آماده خواهد شد یا خیر. «تارانتینو» به حضور در کن علاقه‌مند است، من نیز به حضور این فیلم در جشنواره مشتاقم و آن‌ها همبرای تمام کردن فیلم سخت مشغول کارند. به صورت روزانه شرایط فیلم را دنبال می‌کنیم.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار می‌کند و تا ۲۵ می (۴ خرداد) ادامه خواهد داشت.
امسال «الخاندرو گونزالز ایناریتو» کارگردان مکزیکی برنده اسکار ریاست هیأت داوران بخش رقابتی را بر عهده دارد،» «نادین لبکی» سینماگر لبنانی رئیس داوران بخش «نوعی نگاه» است و «کلر دنی» نویسنده و کارگردان فرانسوی نیز در رأس هیأت داوران بخش فیلم کوتاه و سینه فونداسیون کن قرار گرفته است.
انتهای پیام
