از سرگیری فروش بلیت نمایش «عروس مردگان»
سایت فروش بلیت نمایش «عروس مردگان» دوباره باز شد.
به گزارش ایسنا، نمایش «عروس مردگان» به کارگردانی امیدرضا سپهری چهارشنبه هفته قبل (۲۵ اردیبهشت‌ماه) پس از ۶ شب اجرا ناگهان با بسته شدن سایت فروش بلیت روبرو شد و مدیرکل هنرهای نمایشی هم از توقیف نمایش به دلیل رعایت نکردن برخی تذکرها پس از بازبینی حین اجرا خبر داد.
البته این توقیف در روزی انجام شد که اجرای نمایش به دلیل وفات حضرت خدیجه (س) تعطیل بود و در روزهای آخر هفته هم بخاطر بلیت‌های زیاد فروخته شده اجازه اجرا به شرط بازبینی دوباره داده شد و نمایش روی صحنه رفت.
به این ترتیب نمایش «عروس مردگان» که به نظر می‌رسد از ابتدا هم توقیفش جدی نبود، برای روزهای ۲۹ و ۳۰ اردیبهشت‌ماه بلیت آماده فروش در سایت tik8 دارد.
این نمایش به تهیه‌کنندگی مریم نراقی و با بازی بازیگرانی همچون میلاد کی‌مرام (ویکتور)، نازنین بیاتی (اِمیلی)، شقایق دهقان (مَدْلین)، مهران احمدی (الْدِر گوتِنیک)، مهران امام‌بخش (فینیس اِوِرگِلت)، ناصر عاشوری (ویلیام وَندورت)، علی عامل هاشمی (میهیو) و امیر جعفری (لٌرد بارکیس) با حضور نیکی کریمی (ویٰکْتوریا) ساعت ۲۲ در سالن تهران رویال هال روی صحنه می‌رود.
‌انتهای پیام

