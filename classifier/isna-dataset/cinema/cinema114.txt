رامین سیاردشتی: تئاتر دیگر جوابگوی معاش زندگی نیست
یک بازیگر و کارگردان تئاتر گفت: تئاتر دیگر جوابگوی معاش زندگی نیست و این شرایط دوری از صحنه تئاتر را برایم رقم زد. 
رامین سیاردشتی بازیگر و کارگردان تئاتر که مدتی است از صحنه تئاتر دور بوده، در گفت‌وگویی با ایسنا درباره فعالیت‌های این روزهایش گفت: این روزها مشغول فعالیت‌های غیر تئاتری و به طور کل غیر هنری هستم و در فضایی کاملاً بی ربط به هنر یک شغل روتین اداری دارم.
او ادامه داد: با این حال سال گذشته در دو نمایش «نامبرده» علی اصغر دشتی و «تیولا» علی عابدی ایفای نقش کردم اما امسال هنوز پیشنهاد کار تئاتر نداشتم. در عین حال امسال مشغول بازی در سریال «بعد از آزادی» به کارگردانی محمد علی باشه آهنگر هستم.
این بازیگر تئاتر درباره دلایل دوری از فعالیت‌های تئاتری توضیح داد: این دوری از فعالیت‌های تئاتری را شرایط برایم رقم زد. در عین حال خودم هم به لحاظ امنیت مالی و امرار معاش نیازمند یک نقطه آرامش نسبی بودم و ترجیح دادم به فعالیت‌های دیگر مشغول شوم و در آینده با یک انرژی مضاعف دوباره کار تئاتر را شروع کنم.
او افزود: من جدا از بازیگری، دغدغه کارگردانی هم دارم. در این زمینه ایده‌هایی داشتم که در گذشته عملی شد و به اجرا رسید اما ادامه کار را در این شرایط که دورنمایی مبهم از اقبال آن وجود دارد و با دست خالی دشوار دیدم.
این هنرمند درباره وضعیت کنونی تئاتر بیان کرد: متأسفانه من هم زمانی مانند همکاران دیگر از وضعیت تئاتر احساس خطر کردم. تئاتر تا یک زمانی جوابگوی معاش زندگی بود اما از یک جا به بعد دیدم که شرایط در تئاتر ایده‌آل نیست.
سیاردشتی در پایان گفت: این روزها یک تعداد تئاتر خاص هستند که فروش خوبی دارند، البته این نوع تئاتر هم با مشکلات ریز و درشتی دست به گریبان است اما غالب خانواده تئاتر به لحاظ معیشت و وضعیت اقتصادی دوران خوبی را نمی‌گذراند. درصد کمی از نمایش‌ها هستند که فروش تضمین شده‌ای دارند و می‌توانند هزینه‌هایشان را تأمین کنند در حالی‌که سرنوشت غالب نمایش‌ها مشخص نیست.
انتهای پیام
