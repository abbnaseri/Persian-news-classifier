نقد و بررسی مستندهای هادی آفریده در کانون حقیقت
برنامه‌ی این هفته کانون فیلم «سینماحقیقت» مرکز گسترش سینمای مستند و تجربی به نمایش و نقد دو فیلم مستند «هادی آفریده» با عناوین «صف سلام» و «باغ‌های گمشده» اختصاص یافته است.
به گزارش ایسنا به نقل از روابط عمومی مرکز گسترش سینمای مستند و تجربی، این دو اثر مستند از ساعت ۱۷:۳۰ عصر روز دوشنبه ۱۰ تیرماه ۹۸ در سالن سینماحقیقت این «مرکز» به نمایش عمومی درآمده و سپس با حضور هادی آفریده (کارگردان)، ناصر صفاریان (مسئول نمایش و نشست فیلم‌ها) و اردوان وزیری (منتقد میهمان) مورد بحث و بررسی قرار می‌گیرد.
مستند «صف سلام» در مدت زمان ۲۹ دقیقه، داستان کشف و مرمت یک نقاشی دیواری بزرگ که به دوران حکومت فتحعلی شاه قاجار بازمی‌گردد را روایت می‌کند تا مخاطبان را با بخشی از فرهنگ و تاریخ اجتماعی و سیاسی حکومت قاجارها در ایران آشنا کند.
مستند نیمه‌بلند «باغ‌های گمشده» هم به معرفی مهمترین باغ‌های تاریخی تهران و تاثیرات مثبت باغ‌ها در پایداری محیط زیست این شهر می‌پردازد. این فیلم روند تخریب تدریجی باغ‌های بزرگ تهران در ۲۰۰ سال گذشته تا امروز را بررسی می‌کند.
عموم علاقمندان جهت تماشای این دو فیلم مستند و شرکت در جلسه نقد و بررسی آن می‌توانند از ساعت ۱۷:۳۰ عصر دوشنبه (۱۰ تیر) به کانون فیلم «سینماحقیقت» واقع در خیابان سهروردی شمالی، میدان شهید قندی، شماره ۱۵، مرکز گسترش سینمای مستند و تجربی مراجعه نمایند.
شرکت در این برنامه برای عموم آزاد است.
انتهای پیام
