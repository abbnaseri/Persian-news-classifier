معرفی آثار برتر «چهار فصل تئاتر ایران» 
 مسئول پروژه جامع ملی چهار فصل تئاتر ایران که در دفتر مطالعات و پژوهش‌های مرکز هنرهای نمایشی حوزه هنری اجرا می‌شد برگزیدگان نهایی این پروژه را معرفی کرد.
به گزارش ایسنا، ایوب آقاخانی مؤسس و مسئول پروژه جامع ملی چهار فصل تئاتر ایران بیان کرد: پس از اتمام بخش‌های مختلف زمان‌بندی شده فصل اول از دور نوین پروژه جامع ملی چهار فصل تئاتر ایران با عنوان «ایران در بستر تاریخ» و تجمیع آرای اعضای هیأت علمی این فصل که شامل حسین پاکدل، شهرام زرگر و فرهاد امینی بودند، با بررسی ۱۱ نمایشنامه، ۶ اثر به عنوان آثاری که شرایط لازم برای تولید و چاپ را دارند معرفی شدند.
به این ترتیب نمایشنامه‌های «صدای ما سفید است» به نویسندگی عارف مهتاب از اردبیل، «دستکش‌های قرمز» امیرحسن طاهری از کرمان، «تماشاخانه‌ای در فیشر آباد «سروش بهاری از مازندران، «کافه چیا» صابر دل‌بینا از کردستان، «بی‌مصرف‌ها» سعید بادینی از سیستان و بلوچستان و «عمه خانم» اباذر محمدحسنی از خوزستان برگزیده شدند.
به گفته وی که مسئول دفتر مطالعات و پژوهش‌های مرکز هنرهای نمایشی حوزه هنری نیز هست، باقی آثار هم قابل توجه دانسته شده‌اند ولی فقط به این دلیل که مؤلفه دوم یعنی قابل چاپ بودن را نداشتند در فهرست نهایی اعلام نشدند اما می‌توانند در عرصه‌های جدی مورد استفاده قرار بگیرند.
دفتر مطالعات و پژوهش‌های مرکز هنرهای نمایشی حوزه هنری نمایشنامه‌های یاد شده را به انتشارات سوره مهر جهت چاپ به صورت مستقل یا در قالب مجموعه کتاب معرفی کرده است.
انتهای پیام
