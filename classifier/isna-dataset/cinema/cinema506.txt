بمباران شیمیایی سردشت انیمیشن شد
انیمیشن «بادها کجا می‌میرند» از تولیدات جدید مرکز گسترش سینمای مستند و تجربی به کارگردانی پژمان علی‌پور که به موضوع بمباران شیمیایی سردشت در جریان جنگ تحمیلی می‌پردازد، به مرحله انیمیت رسید.
به گزارش ایسنا به نقل از روابط عمومی مرکز گسترش سینمای مستند و تجربی،پژمان علی‌پور با تاکید بر این که این انیمیشن، تجربی، فرمالیستی، نمادین و تکنیکال است، اظهار کرد: تمام فیلم تراولینگی از روایتی اپیزودیک و نگاهی شاعرانه به زندگی در سردشت سه ماه قبل از بمباران شیمیایی، لحظه‌ی بمباران (هفتم تیرماه 1366) وسال‌ها بعد از حادثه‌ی بمباران(31 سال بعد) است که تصاویر و اتفاقات به شکل انعکاس در آبی ساکن نشان داده می‌شود.
وی افزود: انتخاب این سوژه به 15 سال پیش باز می‌گردد که از آن زمان همواره این دغدغه را داشتم؛ واقعیت امر این بود که بمباران شیمیایی سردشت کمتر مورد توجه فیلمسازان قرار گرفته و بیشتر به بمباران حلبچه توجه شده است؛ همین امر در ذهنم مانده بود و همیشه به آن فکر می‌کردم تا سوژه‌ی درخوری پیدا کنم. سرانجام سال 95 طرح این فیلمنامه را نوشتم و برای مرکز گسترش ارسال کردم که خوشبختانه تصویب شد.
انیمیشن «بادها کجا می‌میرند» به مدت زمان 6 دقیقه، در مرحله انیمیت است و آبان‌ماه آماده نمایش خواهد شد.
در خلاصه داستان این انیمیشن آمده است: «موضوع فیلم درباره‌ی بمباران شیمیایی سردشت یکی از شهرهای استان آذربایجان غربی است که در واقع نخستین شهر شیمیایی شده‌ی جهان محسوب می‌شود که درآن از گاز خردل استفاده شده است.»
عوامل تولید انیمیشن «بادها کجا می‌میرند» عبارتند از: نویسنده، کارگردان، انیماتور و تهیه‌کننده : پژمان علی‌پور، مدیر فیلمبرداری: قادر طه‌زاده، بازیگران رفرنس جهت بلوکینگ انیمیت: فواد چالاک، سرور داوودی، شادی محمدیان، آزاد آذرنیا، فرامرز نصرالهی، شادی پاکزاد، فرزاد جوانمردی، فریبا جوانمردی، مسعود نصوری، امید دادور، سروش ابراهیمی، تهیه شده در: مرکز گسترش سینمای مستند و تجربی.
انتهای پیام 
