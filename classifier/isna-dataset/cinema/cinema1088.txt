پرویز پورحسینی: «طلسم» یک اتفاق در سینمای ایران بود
پرویز پورحسینی بازیگر فیلم «طلسم» که نسخه مرمت شده آن در سی‌وهفتمین جشنواره جهانی فیلم فجر به نمایش درمی‌آید، حفظ میراث سینمایی را یک ضرورت دانست.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، «کلاسیک مرمت شده» یکی از بخش‌های جانبی جشنواره جهانی فیلم فجر است که در ادوار گذشته توانسته با استقبال مخاطبان رو به رو شود و امسال در دوره سی و هفتم «دونده» به کارگردانی امیر نادری، «دیده‌بان» به کارگردانی ابراهیم حاتمی‌کیا، «طلسم» به کارگردانی داریوش فرهنگ، «جاده‌های سرد» به کارگردانی مسعود جعفری جوزانی و «پرده آخر» به کارگردانی واروژ کریم‌مسیحی آثار ایرانی این بخش هستند.
«طلسم» به کارگردانی داریوش فرهنگ با حمایت و همکاری فیلمخانه ایران آماده نمایش در «کلاسیک مرمت شده» شده است که پرویز پورحسینی بازیگر این اثر با تاکید بر اینکه مرمت آثار کلاسیک سینمای ایران یک ضرورت است، گفت: فیلم‌هایی مانند «طلسم» جزو آثار ماندگار تاریخ سینمای ایران هستند و دوباره دیده شدنشان با کیفیت خوب می‌تواند برای نسل بعدی سینماگران بسیار مفید است.
بازیگر «کمال‌الملک» ورود به عرصه فیلمسازی در دهه ۶۰ را بسیار مشکل تر از امروز ارزیابی و عنوان کرد: در حال حاضر با دوربین‌های دیجیتال فیلمسازی راحت تر شده تا آنجا که کافی است سرمایه‌ای را تهیه کنی و فیلمت را بسازی. پورحسینی ساخت فیلم سینمایی «طلسم» را یک اتفاق مثبت در سینمای ایران دانست و گفت: در آن دوره گروهی حرفه ای و کاربلد دور هم جمع شدند که هر کدامشان درست در جای مناسب قرار گرفته بودند. «طلسم» با بازی بازیگرانی همچون جمشید مشایخی، سوسن تسلیمی، پرویز پورحسینی، آتیلا پسیانی و… در سال ۱۳۶۵ ساخته شد. آدرس سایت رسمی جشنواره Fajriff.com و پست الکترونیکی جشنواره Info@Fajriff.com است. سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
