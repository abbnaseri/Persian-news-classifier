یک تصمیم آنی برای تولید فیلمی از مراسم خاکسپاری "کیارستمی" + تیزر
«این فیلم گزارشی از چهار شب و یک روز مراسم خاکسپاری زنده یاد کیارستمی است. این فیلم در حقیقت محصول یک تصمیم آنی است که در کمیته استقبال و بدرقه پیکر زنده یاد کیارستمی گرفته شد.»
این جملات بخشی از توضیحات محمدعلی سجادی درباره فیلم «گزارش چهار شب و یک روز» است که قرار است کانون فیلم خانه سینما، در ویژه‌برنامه‌ای به مناسبت زاد روز"عباس کیارستمی" این فیلم را روز یکشنبه، دومِ تیرماه، ساعت ۱۸، در سالن سیف الله داد خانه سینما به نمایش بگذارد.
محمدعلی سجادی در گفت‌وگویی با ایسنا، درباره نحوه شکل‌گیری این فیلم گفت: زمانی که کیارستمی فوت کرد، من عضو شورای مرکزی کانون کارگردانان بودم و در کنار دوستانی که هرکدام سمت و مسئولیتی در جهت طراحی و هدایت اجرای مراسم خاکسپاری که در طول پنج، شش روزی مطرح شده بود، داشتند، من هم مسئولیت تصویربرداری مراسم را برعهده داشتم.
این کارگردان بیان کرد: من و سه تصویربرداری که همراهم بودند از تمام مراسم در طول چند روز تا خاکسپاری فیلمبرداری کردیم. حاصل این تصویربرداری‌ها فیلمی با عنوان «گزارش چهار شب و یک روز» شد که پاییز ۹۵ آماده شد اما تاکنون پخش نشده است.
این نخستین نمایش «گزارش چهار شب و یک روز» است. مجید غفاری، رضا غفاری، مهدی افشار و حمید محمدقلی فیلم‌برداری را برعهده داشته‌اند و تدوین، تهیه و کارگردانی آن را محمدعلی سجادی انجام داده است.
همچنین بعد از نمایش فیلم، نشستی با حضور محمدعلی سجادی، پرویز جاهد و ناصر صفاریان برگزار می‌شود.
در ادامه می‌توانید تیزر این فیلم را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
