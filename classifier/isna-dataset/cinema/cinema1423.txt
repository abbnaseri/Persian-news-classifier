«مهمانی خداحافظی» در جشنواره مستند تسالونیکی
«مهمانی خداحافظی» ساخته لقمان خالدی در جشنواره بین‌المللی و معتبر مستند تسالونیکی در کشور یونان به روی پرده می‌رود. 
به گزارش ایسنا، لقمان خالدی مستند ساز که پیش از این فیلم‌هایی همچون «فصل هرس» و «کمی بالاتر» را در کارنامه‌ی خود داشته و جوایز مختلفی را در جشنواره‌های معتبر داخلی و خارجی به خود اختصاص داده‌اند، این بار با جدیدترین ساخته‌اش با عنوان «مهمانی خداحافظی» با اولین نمایش جهانی خود در بخش "تعقیب کاغذی" جشنواره تسالونیکی یونان حضور می‌یابد.
این جشنواره از جمله جشنواره‌های معتبر فیلم اروپا در عرصه سینمای مستند است.
مستند «مهمانی خداحافظی» درباره‌ی خانه‌ای به نام کارگاه هنر می‌باشد که یکی از اولین آموزشگاه‌های هنری شهر تهران است که قدمتی ۶۰ ساله دارد و متعلق به خاندانی نام‌آشنا است. این خانه بعد از وفاداری به سه نسل این خانواده، به دلیل مشکلات اقتصادی و خانوادگی، همچون دیگر خانه‌های قدیمی تهران به فروش می‌رسد تا برجی به جای آن بنا شود. همین تصمیم باعث می‌شود خانواده و هنرمندانی که در این خانه سال‌ها آموزش دیده‌اند مهمانی خداحافظی‌ای برای این خانه برگزار کنند.
در این مستند که سه سال ساخت آن به طول انجامید حبیب خزایی فر آهنگسازی و آرش قاسمی صداگذاری آن را بر عهده داشته‌اند. همچنین عرضه و پخش بین‌المللی فیلم بر عهده‌ی کتایون شهابی است.
بیست و یکمین جشنواره فیلم مستند «تسالونیکی» ۱ تا ۱۰ مارس ۲۰۱۹ (۱۰ تا ۱۹ اسفندماه ۱۳۹۷) در یونان برگزار خواهد شد. این جشنواره از امسال در لیست جشنواره‌های مورد تأیید اسکار (ورودی اسکار) قرار گرفته است؛ به این معنا که بهترین فیلم مستند بلند جشنواره که برنده جایزه "اسکندر طلایی" می‌شود، واجد شرایط حضور در بخش مستند بلند اسکار می‌شود.

انتهای پیام
