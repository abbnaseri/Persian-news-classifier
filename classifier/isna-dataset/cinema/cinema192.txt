جدیدترین حکم تئاتری که صادر شد
محمدرضا الوند با حکم شهرام کرمی، مدیر کل هنرهای نمایشی به عنوان مدیر هماهنگی تئاتر استان‌ها منصوب شد.
به گزارش ایسنا به نقل از روابط عمومی اداره کل هنرهای نمایشی، در متن حکم شهرام کرمی برای محمدرضا الوند، به عنوان مدیر جدید هماهنگی تئاتر استان‌ها آمده است: «در عرصه هنرهای نمایشی سرمایه کلان انسانی و ظرفیت بالقوه و فعال تئاتر در استان‌ها و شهرهای ایران یک قابلیت موثر برای رشد و توسعه تئاتر ایران است. بهره‌مندی از این سرمایه ارزنده به عنوان یک  پشتوانه موثر نیاز به برنامه‌ریزی شایسته در جهت نیل به اهداف و سیاست‌های فرهنگی و هنری و به خصوص حوزه هنرهای نمایشی در ایران اسلامی دارد. مشارکت فعال هنرمندان  و تدوین و اجرای برنامه‌های هنری و توجه به فرهنگ ملی و بومی و هماهنگی و ارتباط مستمر با کارشناسان تئاتر و هنرمندان استان‌ها می‌تواند گام بلندی برای رشد و بالندگی تئاتر کشور باشد.»
 محمدرضا الوند، نویسنده و منتقد و مدرس دانشگاه در طول سال‌ها فعالیت اجرایی مسئولیت‌های مختلفی در عرضه هنرهای نمایشی داشته است.  مشاور هنری تماشاخانه سنگلج، رئیس شورای نظارت و ارزشیابی و مدیریت اجرایی کانون تئاتر دانشجویی از مسئولیت‌های پیشین این مدرس و نویسنده است. محمدرضا الوند کارشناس ارشد هنرهای نمایشی علاوه بر نمایشنامه‌نویسی در طول بیش از دو دهه فعالیت در زمینه نقد و تحلیل نیز با نشریات مختلف کشور همکاری و فعالیت داشته است.
محمدرضا الوند جانشین اتابک نادری می‌شود که از سال 1394 این مسئولیت را بر عهده داشته است. شهرام کرمی در تقدیرنامه‌ای ویژه از سال‌ها فعالیت اتابک نادری در اداره کل هنرهای نمایشی تشکر کرده است.
انتهای پیام 



