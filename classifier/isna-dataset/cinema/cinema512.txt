عسگرپور دوباره نایب رئیس فیاپف در حوزه آسیا شد
محمد مهدی عسگرپور بار دیگر به عنوان نایب رئیس فیاپف در حوزه آسیا انتخاب شد.
به گزارش ایسنا، در جلسه مجمع عمومی فیاپف (فدراسیون جهانی انجمن‌های تهیه کنندگان فیلم) که در روز ۱۸ می (28 اردیبهشت ماه) در شهر کن با حضور اعضا برگزار شد، عمده مباحث با توجه شیوه‌های جدید نمایش فیلم‌ها به جریان قانون گذاری در کشورهای مختلف و بخصوص اروپا اختصاص داشت، در جلسه اعلام شد که بهتر است کشورهای مختلف به شکل جدی به این موضوع فکر کرده و راهکارهای مناسب را پیدا کنند.
بررسی عملکرد مالی و اداری از دیگر بخش‌های جلسه بود و با توجه به اتمام دوره هیات رئیسه انتخابات جدید برگزار شد که طی آن با آرای مطلق مجمع عمومی، رئیس و نایب رئیس برای یک دوره دیگر انتخاب شدند، لازم به ذکراست طبق اساسنامه فیاپف رئیس برای یک دوره چهارساله و نایب رئیس برای دوره‌ی دوساله انتخاب می‌شوند.
بنابراین محمدمهدی عسگرپور بار دیگر به عنوان نایب رئیس فیاپف در حوزه آسیا انتخاب شد. بررسی وضعیت برخی جشنواره‌هایی که درخواست تغییراتی داشتند نیز در دستور کار قرار گرفت.
در پایان ربکا اوبرایان تهیه کننده برخی آثار مشهور سینما من جمله تعدادی از آثار "کن لوچ" بعنوان میهمان جلسه از تجارب خود برای اعضای مجمع گفت.
انتهای پیام 
