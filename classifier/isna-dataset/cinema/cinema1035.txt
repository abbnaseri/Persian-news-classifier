در "دارالفنون" جشنواره‌ی جهانی فیلم فجر چه خبر است؟
مدیر «دارالفنون» سی‌وهفتمین جشنواره جهانی فیلم فجر در جلسه‌ای صمیمانه با تعدادی از دانشجویان موفق دوره‌های قبل دارالفنون، از آنها خواست اهمیت دانستن، خواندن، دیدن و کار کردن در سینما را برای دانشجویان امسال بازگو کنند.
به گزارش ایسنا، طبق گزارش رسیده، مازیار میری مدیر «دارالفنون» در سی و هفتمین جشنواره جهانی فیلم فجر دوشنبه ۱۹ فروردین با دانشجویان دوره‌های گذشته دارالفنون که موفق شدند به صورت حرفه‌ای به سینما وارد شوند به بحث و تبادل نظر پرداخت.
در ابتدای این نشست صمیمانه که به منظور تبادل نظر درمورد برگزاری کارگاه‌های انتقال تجربه توسط دانشجویان موفق دارالفنون برگزار شد، مازیار میری با اشاره به کاهش تعداد دانشجویان دارالفنون سی و هفتمین جشنواره جهانی فیلم فجر به ۶۰ نفر گفت: طبق برنامه امسال ۳۰ نفر خارجی و ۳۰ نفر ایرانی در کارگاه‌های دارالفنون حضور خواهند داشت و سعی کردیم دوستان ایرانی بیشتر از شهرستان‌ها انتخاب شوند.
وی با تشریح چگونگی انتخاب دانشجویان دارالفنون و سخت‌گیری‌هایی که در این حوزه برای بالاتر بردن کیفیت کارگاه ها انجام شده است، عنوان کرد: امسال تقاضا برای حضور در بخش دارالفنون بیشتر بود ولی با گزینشی که انجام دادیم، تعداد دانشجویان را محدودتر کردیم تا کیفیت آموزش‌ها افزایش پیدا کند چراکه دوست داریم در آینده تعداد بیشتری از دانشجویان دارالفنون را در سینمای حرفه‌ای ببینیم.
میری با ابراز خوشحالی از اینکه در این سال‌ها تعدادی از دانشجویان دارالفنون توانستند در سینمای حرفه‌ای به موفقیت برسند، گفت: قصد داریم دانشجویان جدید دارالفنون جلساتی با شما داشته باشند تا درباره مسایلی نظیر اینکه چگونه توانستید وارد سینمای حرفه شوید تبادل تجربه صورت بگیرد. البته این نکته مهم است که دانشجویان فکر نکنند ورود به سینما ساده است برای همین دوست دارم شما از سختی های این راه هم بگویید.
در ادامه نشست، برخی از فیلمسازان جوان حاضر در این نشست با اشاره به اینکه راه‌های ورود به سینمای حرفه‌ای هر کشور متفاوت است از اینکه همه بتوانند با تجارب آنها به سینمای حرفه ای وارد شوند، ابراز تردید کردند.
مدیر «دارالفنون» سی و هفتمین جشنواره جهانی فیلم فجر در پاسخ به این تردید با تاکید بر اینکه آثار فیلمسازان جوان حاضر در جلسه حتماً در اندازه‌هایی بوده که در جشنواره های معتبر داخلی و خارجی مورد توجه قرار گرفته است، گفت: من تمایل دارم که دانشجویان بدانند که دانستن، خواندن، دیدن و کار کردن برای سینماگر شدن بسیار مهم است. همچنین دوست دارم بچه‌های دانشجو در مدت یک هفته با هم زیست داشته باشند و اهمیت تنفس در محیط جشنواره را درک کنند.
وی ادامه داد: دانشجویان دارالفنون حتماً سوالاتی مانند اینکه «چگونه میتوان وارد سینمای حرفه‌ای شد و یا چگونه یک کارگردان فیلم‌اولی می تواند بازیگران حرفه‌ای را مجاب کند که در کارش ایفای نقش کنند، چگونگی ارتباط کارگردان با تهیه کننده و فیلمنامه نویس» دارند که شما بهتر از هر کس دیگری می توانید با انتقال تجربیاتتان آنها را راهنمایی کنید.
در انتهای این نشست قرار شد دانشجویان دوره‌های گذشته دارالفنون، در ۲ روز و در ۲ گروه چهار نفره در مورد این موضوعات به صورت صمیمانه با دانشجویان امسال دارالفنون به گپ و گفت بنشینند.
در این نشست بهمن ارک (کارگردان فیلم کوتاه «حیوان» و فیلم بلند «پوست»)، پدرام امیری و حسین امیری دوماری (کارگردان فیلم سینمایی «جان‌دار»)، رضا زهتابچیان (کارگردان فیلم سینمایی «دیدن این فیلم جرم است!»)، مهیار حمیدیان (نویسنده فیلم سینمایی «میلیونر میامی») و محمد داوودی (نویسنده فیلم سینمایی «قصر شیرین») حضور داشتند.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
