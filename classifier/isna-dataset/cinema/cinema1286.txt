اعلام دو اجرای ویژه برای نمایش مریم کاظمی
دو برنامه اجرایی ویژه برای نمایش «ساعت هشت در کشتی» به کارگردانی مریم کاظمی اعلام شد.
به گزارش ایسنا به نقل از روابط عمومی گروه تئاتر مستقل نمایش، همزمان با رونمایی از پوستر نمایش "ساعت هشت در کشتی" که طراحی آن را پریسا فلاح زاده طراح گرافیک گروه انجام داده است، برنامه دو اجرای ویژه عکاسان، خبرنگاران، منتقدان و همچنین اجرای خیریه این نمایش که عیدی گروه تئاتر مستقل به کودکان و نوجوانان با شرایط خاص محسوب می‌شود اعلام شد.
نمایش "ساعت هشت در کشتی" تازه‌ترین نمایش گروه تئاتر مستقل با طراحی و کارگردانی مریم کاظمی، پیش از اجرای عمومی در نوروز ۱۳۹۸ ، دو اجرای ویژه برای عکاسان ، خبرنگاران و منتقدان ، همچنین کودکان و نوجوانان تحت پوشش مراکز حمایتی ، خیریه‌ها و NGO ها انجام می‌دهد.
نمایش "ساعت هشت در کشتی"  روزهای ۲۴ و ۲۵ اسفندماه دو اجرای ویژه در تالار هنر انجام خواهد داد.
این نمایش روز جمعه ۲۴ اسفند میزبان عکاسان و خبرنگاران خواهد بود و روز شنبه ۲۵ اسفند ماه نیز با حضور خانواده‌ها و کودکان و نوجوانان تحت پوشش مراکز حمایتی روی صحنه می‌رود.
"ساعت هشت در کشتی" نوشته آلریچ هاب با ترجمه حسین فدایی حسین به ماجرای سفر دریایی سه پنگوئن در بزرگترین طوفان زمین می‌پردازد. در این نمایش اصغر همت، علی فروتن، حمید گلی، مهراد زمانی و حسن همتی ایفای نقش می‌کنند.
شماره تلفن‌های ۰۹۱۹۰۷۷۶۰۹۸ و ۰۹۳۵۷۴۰۸۵۹۷ برای رزرو و هماهنگی اعلام شده‌اند. بنیادها و مراکز خیریه می‌توانند از طریق شماره ۰۹۳۷۱۷۵۶۶۴۴ برای هماهنگی حضور کودکان تحت پوشش خود در اجرای روز شنبه ۲۵ اسفندماه اقدام کنند.
انتهای پیام
