ایران و روسیه برنده جایزه بهترین کارگردان و بهترین فیلم جشنواره فجر
برگزیدگان جشنواره جهانی فیلم فجر با اشاره به تأثیر تحریم‌های ناعادلانه بر ایران، با حضور هنرمندان خارجی معرفی شدند.
به گزارش ایسنا، آئین اختتامیه سی و هفتمین دوره جشنواره جهانی فیلم فجر به دبیری رضا میرکریمی عصر پنجشنبه پنجم اردیبهشت ماه با حضور مهمانان خارجی و تعدادی از هنرمندان و مدیران سینمایی ایران برگزار شد.‌ پل شریدر مهمان ویژه این دوره از جشنواره هم از حاضران در این مراسم بود که حسین انتظامی سرپرست سازمان سینمایی و علیرضا تابش مدیرعامل بنیاد سینمایی فارابی هم در آن شرکت کرده بودند.‌ در ابتدای این مراسم که با ۳۰ دقیقه تأخیر هم آغاز شد پس از پخش سرود جمهوری اسلامی و آیاتی از قرآن کریم و کلیپی با نریتوری حمید محمدی مجری برنامه‌های ورزشی پخش شد که مروری بر چهار سال جشنواره فیلم فجر و حضور مهمانان خارجی متعدد در این جشنواره داشت.
سپس رضا میرکریمی در سخنانی کوتاه گفت: از چهار سال قبل که مسئولیت این کار را به همراهی جمعی از خبرگان حوزه بین الملل برعهده گرفتم عادت داشتم در مراسم اختتامیه گزارش کار ندهم و امسال هم همین طور است، اما باید بگویم امسال با تحریم‌های یک سویه و ناعادلانه ای روبرو بودیم که نه فقط بر اقتصاد بلکه بر مسائل دیگری هم تأثیر گذاشت و با این حال هنرمندان زیادی سینمای ایران را همراهی کردند.
او با اشاره به شعری ترکی افزود: ما در یک سال گذشته کوچه‌های دلمان را آبپاشی کردیم تا هنرمندان جهان در یکی از قدیمی ترین فستیوال‌های دنیا شرکت کنند.‌ در ادامه باران نیکرو مجری که به زبان انگلیسی هم صحبت کرد جوایز بخش‌های مختلف را اعلام کرد. نخستین جایزه به داوران نتپک اختصاص داشت که به فیلم «خط باریک قرمز» به کارگردانی فرزاد خوشدست تعلق گرفت. این کارگردان جایزه خود را به بچه‌های کانون اصلاح و تربیت اهدا کرد و با تشکر از توماج دانش بهزادی گفت: امیدوارم هیچ زندانی نباشد که بخواهم از آن‌ها فیلم بسازم. در بخش بعدی دیپلم افتخار بخش بین آبادیان به فیلم «شکستن همزمان بیست استخوان» به جمشید محمودی از افغانستان اهدا شد. نوید محمودی برادر این کارگردان و تهیه‌کننده گفت: این فیلم دو اسم دارد و دو سال سخت برای این فیلم بر ما گذشت. امیدوارم همانطور که در دنیا از آن استقبال شده در ایران هم نمایش خوبی داشته باشد. دیپلم افتخار بهترین فیلم جلوه گاه شرق از نگاه منتقدان به فیلم «اعلان» از ترکیه اهدا شد. همچنین دیپلم افتخار صلح با حضور حسین انتظامی سرپرست سازمان سینمایی و رضا کیانیان به «امینه» از سوریه تعلق گرفت.‌ جایزه محمد امین هم که جایزه اخلاق است، به فیلم «حمید» از کشور هند اهدا شد.‌ در ادامه این مراسم تندیس و جایزه بهترین فیلم اول جشنواره به فیلم «جوان روسی» از روسیه رسید که فیلمبردار فیلم جایزه را به جای کارگردان گرفت و کلیپی هم از طرف تهیه کننده پخش شد. در بخش آسیایی هم تندیس بهترین فیلم کوتاه به مهدی محمدنژادی از ایران برای ساخت فیلم قربانی تعلق گرفت. این فیلمساز تلاش برای به گوش رساندن صدای کودکان قربانی شده بویژه در جوامع سنتی را هدف اصلی خود از ساخت فیلمش عنوان کرد. همچنین تندیس بعدی به فیلم عبور از مرز از چین اهدا شد.
دیپلم افتخار بهترین فیلم بلند آسیایی نیز به فیلم برادران محمودی اهدا شد. نوید محمودی پس از گرفتن جایزه فیلم «شکستن همزمان بیست استخوان» گفت: من بیش از ۳۴ سال است در ایران مهاجرم و با توجه به قوانین، از شما می‌خواهم هر چقدر از دستتان بر می‌آید به مهاجران کمک کنید چون بی سرزمینی غم بزرگی است.‌ سپس تندیس بهترین فیلم بلند آسیایی به فیلم «جای خالی دوست» به کارگردانی محمد علی طالبی تعلق گرفت. او که در مراسم حضور نداشت از طریق یک پیام تصویری جایزه خود را به نیلوفر روزبهانی دختر نوجوانی اهدا کرد که قصد خودکشی داشت و خواست فرزندان این کشور امید به زندگی بیشتری داشته باشند. بخش بعدی این مراسم به معرفی برگزیدگان سینمای سعادت اختصاص داشت که نرگس آبیار، پیتر فلایشمان، لابینا میتوسکا، نوید محمدزاده، مظفر اوزدمی، مایک فن دیم و وانگ ژیایو شوای داوران آن بودند.
در این بخش جایزه بهترین فیلم کوتاه به «افراط منجی ماست» از کشور سوئد رسید که پیام تصویری کارگردانش پخش شد. سیمرغ سیمین هیأت داوران برای طراحی صحنه به فیلم گنجشک طلایی از چین تعلق گرفت. دیپلم افتخار بهترین بازیگر مرد نیز به علی مصفا برای فیلم «جهان با من برقص» رسید و این بازیگر پس از اینکه نامش توسط نوید محمدزاده خوانده شد گفت: ظاهراً یکی آن بالا یا آن پشت مرا دوست داشته که از آن شخص بخصوص ممنونم و از سروش صحت هم برای دعوت در این فیلم تشکر می‌کنم. تندیس بهترین بازیگر هم به بازیگر فیلم «پیش از ژاله» از نروژ اهدا شد. سیمرغ بهترین بازیگر زن هم به بازیگر فیلم «ایرینا» از بلغارستان تعلق گرفت. بازیگری که اولین تجربه بازیگری اش را روی پرده در این فیلم داشت.‌ جایزه بهترین فیلمنامه در این بخش به فیلمنامه «واکر سدورف» از آلمان رسید. جایزه بهترین کارگردان به سروش صحت برای فیلم «جهان با من برقص» تعلق گرفت. صحت پس از دریافت جایزه اش گفت: در این دو سه روز می‌شنیدم فیلم حال خوبی دارد و به نظرم رسید کل گروه حالشان خوب بود. البته مشکلاتی وجود داشت ولی حل می‌کردیم و فکر می‌کنم اگر زندگی و مخالفان مان را کمی دوست داشته باشیم جهان با ما می‌رقصد همان طور که امشب جهان با من می‌رقصد.‌ در پایان سیمرغ زرین بهترین فیلم جشنواره هم با حضور پل شریدر و میرکریمی به فیلم «جوان روسی» از روسیه اهدا شد. این مراسم که در دوره‌های قبلی در مدت زمان کمی برگزار می‌شد و رکورددار سروقت ترین شروع و برگزاری سریع‌ترین اختتامیه را در میان جشنواره‌های هنری بویژه سینمایی کشور داشت، در نهایت ساعت ۲۰:۱۰ به پایان رسید.‌ انتهای پیام
