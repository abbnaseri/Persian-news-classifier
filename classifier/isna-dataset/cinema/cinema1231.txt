ناگفته‌هایی از فیلمی که نوید محمدزاده  10 سال پیش بازی کرد
کارگردان فیلم «آن دو»که پس ازگذشت یک دهه از زمان ساخت، آن را روی پرده سینما می‌برد از سختی‌های خاصی می‌گوید که هنگام فیلمبرداری تجربه کرده و نیز قصه‌ فیلم که تا حدودی برای خودش هم اتفاق افتاده است.
به گزارش ایسنا، «آن‌دو» نام فیلمی به کارگردانی بهروز قبادی است که تقریبا ۱۰ سال قبل آن را ساخته و در این سال‌ها به دلایل مختلفی که خیلی هم علاقه‌مند به بازگو کردنش نیست، موفق به اکران آن فیلم نشده است.
این فیلم که در گروه هنر و تجربه از ۲۲ اسفندماه به نمایش درمی‌آید، علاوه بر اینکه پس از سال‌ها اکران می‌شود، یک اتفاق جالب توجه هم به همراه دارد که آن هم حضور نوید محمدزاده به عنوان بازیگری است که اگرچه این روزها در قامت یک ستاره در سینما و تئاتر بازی می‌کند اما طرفدارانش یکی از اولین تجربه‌های سینمایی او را در این فیلم می‌توانند تماشا کنند.
قبادی درباره زمان ساخت این فیلم و اکرانش پس از ۱۰ سال به ایسنا می‌گوید: فیلم «آن دو» اواخر بهمن و اسفند سال ۸۸ پس از دو ماه پیش تولید و در مدت ۲۵ روز فیلمبرداری شد و آن زمان چون مجوز ساخت نداشتم، نتوانستم برای نمایش اقدام کنم که اگر مجوز بود همان موقع می‌توانستم آن را اکران کرد.

او با اشاره به داستان «آن دو» که درباره یک جوان تهرانی است که در غرب کشور در حال گذراندن خدمت سربازی است و به دلیل تخلف از طرف مافوق خود به ماموریتی فرستاده می‌شود تا یک زندانی را همراهی کند، ادامه می‌دهد: قصه فیلم تا حدی برای خودم پیش آمده بود و وقتی خدمت سربازی بودم چنین ماموریتی را به من دادند، ولی بخش زیادی از قصه را خودم اضافه کردم.
قبادی ساخت این فیلم را کار سختی عنوان می‌کند و می‌گوید: شرایط آب و هوا و کار در کوهستان طاقت فرسا بود ولی سخت‌تر، آن چند باری بود که مامورها کار را برای گروه فیلمبرداری  سخت می‌کردند چون بیشتر توجه‌شان این بود که من برای برادرم (بهمن قبادی) فیلم می‌سازم نه برای خودم و درواقع تصور می‌کردند من مثل یک نماینده آمده‌ام تا فیلم نامه ایشان را در ایران پیش ببرم، به همین دلیل سر صحنه استرس زیادی وجود داشت و حتی در برخی مواقع مجبور بودم دستیار برنامه‌ریزم ، آقای عبدی‌زاده را به عنوان کارگردان معرفی کنم و خودم را هم به عنوان یک دوست کُرد که به منطقه آشنا است و آمده تا به دوستانش کمک کند، معرفی می‌کردم.

کارگردان «آن دو» درباره انتخاب بازیگران و همکاری با نوید محمد زاده که آن زمان بازیگر مطرحی نبود هم توضیح می‌دهد: آن موقع نوید محمدزاده بازیگر تئاتر بود و هنوز به عنوان بازیگر اصلی وارد سینما نشده بود. برای انتخاب بازیگر فراخوان دادیم و تست گرفته شد. نوید هم بازیگری بی غل و غش، بی توقع  و با پشتکار است و الان یکی از بازیگران خوب ایران شده است. همچنین آقای عزیز ویسی (خواننده کرد) از دوستان قدیمی من است و افتخاری در فیلم بازی کرد.

قبادی در پایان با بیان اینکه فیلمنامه اثرش محدود به زمان نیست، اضافه می‌کند:‌ به عنوان کارگردان فیلم ترجیح می‌دادم فیلم فارغ از اینکه در چه زمانی (الان یا سال ۸۸) توفیق بیشتری کسب کند، در همان زمانی که ساخته شد اکران هم می‌شد. با این حال فیلم الان به مرحله اکران رسیده و همزمان روی پروژه‌ای جدید به نام «آن سه» کار می کنم که حال و هوایی شبیه به «آن دو» دارد اما قصه‌اش کاملا متفاوت است.
این فیلم با بازی نوید محمدزاده، مرضیه خوش‌تراش، توفیق راموز و عزیز ویسی و تهیه‌کنندگی گلریز احتیاطی در سینماهای هنر و تجربه اکران می‌شود.

انتهای پیام
