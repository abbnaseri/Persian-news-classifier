از "زال و سیمرغ"  تا "هویت" در جشنواره‌ی پویانمایی
عباس جلالی‌یکتا کارگردان انیمیشن کوتاه «زال و سیمرغ»، جشنواره پویانمایی تهران را یک قرار انیمیشنی برای جامعه سینمایی این حوزه دانست.
به گزارش ایسنا، طبق گزارش رسیده، عباس جلالی یکتا کارگردان انیمیشن کوتاه «زال و سیمرغ» از مجموعه «هزار افسان» که در یازدهمین جشنواره بین‌المللی پویانمایی تهران حضور دارد، درباره داستان فیلمش گفت: داستان این انیمیشن برگرفته از داستان «زال و سیمرغ» است. از این داستان اقتباس‌های زیادی در حوزه‌های مختلف شده، اما به دلیل جذابیت موضوع، ما هم این داستان را انتخاب کرده‌ایم به‌ویژه این بار سعی داشتیم بدون کلام و تنها با زبان موسیقی و تصویر، روایت شاعرانه فردوسی را به تصویر بکشیم.
وی درباره حضور این انیمیشن در جشنواره‌ها بیان کرد: این قسمت از مجموعه «هزار افسان» برای اولین بار در جشنواره پویانمایی تهران نمایش داده می‌شود، اما قسمت دیگر این مجموعه در جشنواره‌های مختلف داخلی و خارجی شرکت داشته و موفق به کسب جوایز متعدد شده که از جمله این جوایز می‌توان به جایزه بهترین کارگردانی از جشنواره کودک و نوجوان اصفهان و جایزه بهترین اثر فرهنگی از جشنواره پویانمایی همدان اشاره کرد.
جلالی یکتا درباره دلیل حضورش در جشنواره پویانمایی تهران و جایگاه این رویداد سینمایی گفت: بدون شک جشنواره پویانمایی تهران یکی ازمهم‌ترین رویدادها در حوزه انیمیشن داخلی در کشور است. این جشنواره همواره جایگاه ویژه‌ای در بین اهالی انیمیشن داشته و به نوعی به یک قرار انیمیشنی مبدل شده است.
وی افزود: من در بیشتر دوره‌های جشنواره با عناوین مختلف از جمله سریال تلویزیونی، انیمیشن کوتاه و کارهای تبلیغاتی حضور داشته‌ام. امسال نیز با دو فیلم «زال و سیمرغ» در بخش تلویزیونی و همچنین «پسر دریا» در بخش تجربی حضور دارم. انیمیشن دیگرم با عنوان «آقای بنفش» هم در دوره‌های قبل این جشنواره موفق به کسب جایزه از بخش تجربی شده است.
این انیماتور درباره پیشرفت جشنواره پویانمایی تهران طی سال‌های برگزاری بیان کرد: من از اولین دوره تا به حال این جشنواره را دنبال کرده‌ام. این جشنواره هر ساله رو به پیشرفت بوده است و می‌توان به نشست‌های تخصصی، جلسات نقد و بررسی فیلم‌ها، دعوت از استادان بنام جهان و برگزاری کارگاه‌های تخصصی به عنوان نشانه‌های پیشرفت نام برد.
وی در ادامه پیشنهاد داد: به نظر من با اکران فیلم‌های برگزیده در جشنواره می‌توان رونقی در این بازار ایجاد کرد و در این میان هم فیلمساز انیمیشن و هم تهیه‌کنندگان تمایل بیشتری به سرمایه‌گذاری در این بخش پیدا خواهند کرد.
کارگردان انیمیشن «زال و سیمرغ» درباره سختی‌های ساخت انیمیشن در ایران و نحوه حمایت از این عرصه از سوی ارگان‌ها و نهادهای دولتی و همچنین بخش خصوصی گفت: به نظر من انیمیشن می‌بایست وارد حوزه‌های جدیدی در بخش تولید شود. تولید انیمیشن به شکل سنتی و در قالب‌های شناخته شده دارای ظرفیت محدودی است، اما می‌تواند با ورود به حوزه‌های نوین امروزی مسیر جدیدی را در پیش بگیرد. در این صورت سرمایه گذار خصوصی نیز جذب این حوزه خواهد شد. ناگفته نماند که بخش دولتی هم می‌بایست همچنان حمایت‌های خود را از انیمیشن حفظ کرده و افزایش دهد، اما وابستگی به بخش دولتی باعث رکود در سرمایه‌گذاری در این بخش خواهد شد.
وی درباره تفاوت سینمای انیمیشن با فیلم‌های زنده و ویژگی‌های این نوع سینما گفت: اغلب از تفاوت‌های این دو حوزه با هم می‌گویند اما با توجه با آشنایی اینجانب با دو حوزه انیمیشن و فیلم زنده و ساخت چندین انیمیشن تلفیقی باید بگویم که به نظر من این دو شاخه از هنر بسیار به هم نزدیک هستند و نباید بین فیلم و انیمیشن خط‌کشی ایجاد کرد. بسیاری از مباحث سینما باید در حوزه انیمیشن هم ورود پیدا کند و بررسی شود برای مثال ما در سینما، درس‌هایی با عنوان‌های «فلسفه در سینما»، «روانکاوی در سینما»، «جامعه‌شناسی در سینما» و… داریم که بایستی در مورد ساخت فیلم‌های انیمیشن نیز به آن‌ها توجه شود.
جلالی یکتا در پایان با اشاره به تمایل کم سرمایه‌گذاران بخش خصوصی به انیمیشن گفت: از تفاوت‌های این دو حوزه در بخش سرمایه‌گذاری می‌توان به زودبازده بودن در بخش زنده و مبلغ پایین‌تر سرمایه‌گذاری نام برد. به نظر من با ایجاد ساز و کاری برای تولید فیلم‌های انیمیشن در مدت کوتاه‌تر و برآورد بودجه‌ای قابل رقابت با بخش زنده، می‌توان سرمایه‌گذار بخش خصوصی را به این حوزه جذب کرد.


هویت جشنواره پویانمایی تهران!
«هویت» عنوان یکی از تولیدات جدید مرکز گسترش سینمای مستند و تجربی به کارگردانی «علیرضا صالحی» است که در یازدهمین دوره جشنواره پویانمایی تهران روی پرده می‌‎رود.
صالحی از راه‌یابی این فیلم انیمیشن به دو بخش مسابقه ایران و مسابقه بین‌الملل جشنواره پویانمایی تهران ابراز خرسندی کرد و گفت که این جشنواره یکی از مهمترین و حرفه‌ای‌ترین جشنواره‌های حوزه‌ی انیمیشن است.
وی درباره‌ی موضوع انیمیشن «هویت» توضیح داد: در این فیلم مردی از خواب بیدار می‌شود، خود را در اتاقی مخروبه و ناآشنا می‌یابد و متعجب و هراسناک اقدام به فرار می‌کند. درب را که باز می‌کند با آیینه‌ای تمام قد روبرو می‌شود. خودش را در آیینه می‌بیند که صورت ندارد. از شدت ترس آیینه را می‌شکند اما در عین ناباوری به دنیای آیینه سقوط می‌کند و به دنبال هویت‌های جعلی می‌رود. دچار مصائبی می‌شود و در آخر، دنیای آیینه او را به دوراهی می‌رساند و او با انتخاب درست رستگار می‌شود.
صالحی دلیل ساخت این انیمیشن ۷ دقیقه‌ای را نزدیک بودن داستان به وقایع زندگی شخصی خود دانست.
عوامل تولید انیمیشن «هویت» عبارتند از: تهیه‌کننده و کارگردان: علیرضا صالحی؛ کارگردان هنری: حسن تبریزی؛ انیمیت: آرش احسان، شاهین حکمت‌خواه، فرید منتظر؛ کامپوزیت: محمد افشانی‌فرید؛ نورپردازی و رندر: علیرضا موسوی، علیرضا صالحی؛ تهیه شده در: مرکز گسترش سینمای مستند و تجربی.
انتهای پیام
