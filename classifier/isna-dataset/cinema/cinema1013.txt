داوران هفته منتقدان کن معرفی شدند
پنجاه و هشتمین دوره "هفته منتقدان جشنواره کن" فهرست داوران خود را با حضور «کایرو گوئرا» کارگران کلمبیایی در راس هیات داوران اعلام کرد. 
به گزارش ایسنا به نقل از اسکرین، علاوه بر «کایرو گوئرا» که ریاست هیأت داوران بخش "هفته منتقدان کن" در سال ۲۰۱۹ را بر عهده خواهد داشت، «امیرا سزار» بازیگر فرانسوی-انگلیسی، «ماریانا اسلات» تهیه‌کننده فرانسوی، «دیجا مامبو» خبرنگار سینمایی و منتقد فیلم اهل کشور کنگو و «جوناس کارپینانو» فیلم‌نامه‌نویس ایتالیایی ترکیب داوران این بخش را تکمیل می‌کنند.
هیأت داوران این بخش مسئولیت انتخاب برنده جایزه بزرگ بهترین فیلم، جایزه دیسکاوری برای بهترین فیلم کوتاه و همچنین جایزه ستاره نوظهور را از میان فیلم‌های انتخاب‌شده این بخش بر عهده دارند.
«کایرو گوئرا» تاکنون ساخت چهار فیلم کوتاه و چهار فیلم بلند را در کارنامه سینمایی دارد. دومین ساخته بلند او با عنوان «سفرهای باد» در بخش نوعی نگاه کن ۲۰۰۹ رونمایی شد و سومین فیلم او نیز با نام «آغوش شیطان» در سال ۲۰۱۵ در بخش "دوهفته کارگردانان کن" روی پرده رفت و برنده جایزه "هنر سینما" شد و پس از آن با این فیلم به عنوان اولین کارگردان کلمبیایی به جمع نامزدهای نهایی اسکار بهترین فیلم خارجی راه یافت. «پرندگان عبوری» آخرین فیلم اوست که سال گذشته افتتاح‌گر بخش "دو هفته کارگردانان کن" بود.
پنجاه و هشتمین دوره بخش "هفته منتقدان کن" از تاریخ ۱۵ تا ۲۳ می (۲۵ اردیبهشت تا دوم خرداد) برگزار می‌شود و فهرست فیلم‌های حاضر در این بخش روز ۲۲ آوریل (دوم اردیبهشت) اعلام می‌شود.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد و «نادین لبکی» کارگردان لبنانی نیز رئیس داوران بخش "نوعی نگاه" است.
انتهای پیام
