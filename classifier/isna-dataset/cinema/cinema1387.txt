«تجلی اراده ملی»، سی و هفتمین دفتر جشنواره فیلم فجر را بست
دبیر جشنواره فیلم فجر گفت: هر چند در طول سال‌های گذشته، به دلیل ناکارآمدی‌هایی رویداد «تجلی اراده ملی» متوقف بود اما دو سال است که این رویداد بازویی برای رشد سینما محسوب می‌شود.
به گزارش ایسنا، ابراهیم داروغه زاده در مراسم اهدای جوایز بخش تجلی اراده ملیِ سی و هفتمین جشنواره فیلم فجر که دوشنبه‌شب پنجم اسفند، در تالار ایوان شمس و با حضور دو وزیر و تعدادی از هنرمندان برگزار شد، تصریح کرد: دومین سالی است که در دوره جدید و در دولت تدبیر و امید میزبان سازمان‌ها و نهادهای مدیریتی کشور در جشنواره فیلم فجر هستیم، هر چند این رویداد سابقه‌ی دیرینه‌ای در جشنواره فیلم فجر دارد، اما در سال‌هایی به دلیل ناکارآمدی‌اش نسبت به سینما متوقف شده بود که در دو سال گذشته با رویکرد و نگاه تخصصی نهادهای مدیریتی کشور به سینما، بار دیگر به بازویی برای رشد سینما تبدیل شد.
وی با اشاره به حضور حدود ۲۰ سازمان در این رویداد اظهار کرد: برخی از آثاری که از نگاه غیرتخصصی در جشنواره گاها با نقدهای روبرو می‌شدند، در نگاه تخصصی این سازمان‌های مدیریتی ویژگی‌هایی ممتاز را کسب کردند. این یعنی نگاه سینماگر به موضوعات، تخصصی‌تر و کاربردی‌تر است.

 مشکلات کشور را می‌توان از طریق سینما حل کرد  
حسین انتظامی - رئیس سازمان سینمایی - نیز در میانه‌ی این مراسم، جلوه‌ی وجود حساسیت در دستگاه‌ها نسبت به سینما را حضور در چنین مراسمی دانست و اظهار کرد: نقطه کانونی این جلسه هر چند با پیشینه همراه بوده است و به صورت مقطعی قطع شده بود، باردیگر به جریان افتاده است.
او با اشاره به فرمایش مقام معظم رهبری در دیدار با سینماگران که گفته بودند «کلید حل مشکلات کشور در دست شما سینماگران است»، ادامه داد: این حرف تعارف نبوده است، بلکه یک نگاه راهبردی را نمایندگی می‌کند و دستگاه‌هایی که به ظرفیت فرهنگ و هنر و به‌ویژه سینما توجه می‌کنند، علاوه بر اینکه از زاویه‌ی مسئولیت اجتماعی وارد می‌شوند به این ظرفیت هم توجه دارند.
وی با بیان اینکه ما به عنوان وزارت فرهنگ از این دستگاه‌ها قدردانی می‌کنیم که علاوه بر اینکه به بُعد مسئولیت اجتماعی توجه دارند و جانب آن را نگه‌ می‌دارند، حتی از ظرفیت آن نیز بی‌اطلاع نیستند، گفت: در چنین رویکردی این دستگاه‌ها باید پاسخگو باشند که چه قدر می‌توانند از این ظرفیت استفاده کنند.
او با تاکید بر اینکه در این رویکرد جایی برای نقد سینما نیست و آن باید در جای خود انجام شود که از این کار سینماگران نیز استقبال می‌کنند، افزود: با این وجود اکنون زمان پاسخگویی دستگاه‌هاست که ما چقدر توانسته‌ایم از این ظرفیت استفاده کنیم.
انتظامی ادامه داد: شاید جمله نامناسبی که به اهالی فرهنگ گفته می‌شود این است که «ما در خدمتیم». با این جمله به نظر می‌رسد درخواستی از آنها کرده باشند و آنها نیز باید کاری برای اهالی سینما انجام دهند. این در حالی است که باید نگاه‌ها معکوس باشد، یعنی دستگاه‌ها باید متوجه این باشند که چگونه می‌توانند از ظرفیت سینما استفاده کنند و اعلام وابستگی خود به این جریان را نشان دهند.
او با بیان این‌که همه دنیا مشکلات دارد اما ما باید از ظرفیت سینما برای برطرف کردن آنها استفاده کنیم، تاکید کرد: امیدواریم دستگاه‌هایی که در سال‌های بعد از این ظرفیت استفاده می‌کنند و مشکلات کشور را از طریق سینما حل می‌کنند، بیشتر شوند.  

در این آیین شخصیت‌هایی چون، سید علیرضا آوایی - وزیر دادگستری، مسعود سلطانی‌فر - وزیر ورزش و جوانان، فرید موسوی - نماینده مردم تهران در مجلس شورای اسلامی، معصومه ابتکار - معاون امور زنان و خانواده رئیس‌جمهوری، محمدحسین اختری - رئیس مجمع جهانی اهل بیت (ع)، وحید قبادی‌دانا - معاون وزیر و رئیس سازمان بهزیستی کشور، علی‌اصغر کاراندیش - معاون حقوقی وزارت فرهنگ و ارشاد اسلامی، شهیندخت مولاوردی - دستیار سابق رئیس‌جمهور در امور حقوق شهروندی، محمدمهدی تندگویان - معاون وزیر ورزش و جوانان، مهدی صالحی - دبیر انجمن آموزشی ویرایش و درست نویسی، علیرضا تابش - رئیس بنیاد سینمایی فارابی و هنرمندانی چون علی نصیریان، نرگس آبیار، محمدحسین قاسمی، محمدحسین مهدویان، جواد طوسی، بهناز جعفری، رضا مقصودی، اکبر عالمی، فرشته صدرعرفایی، علیرضا شجاع نوری، مونا زندی حقیقی، منوچهر شاهسواری، بهنوش طباطبایی و محمود رضوی حضور داشتند.
فرزاد حسنی که اجرای این مراسم را بر عهده داشت قبل از اعلام اسامی، تاکید کرد که اعلام نام برندگان برای حضور در سن و گرفتن جوایز بر اساس حروف الفبایی که در عنوان فیلم نوشته شده است.
**وی سپس در بخش اهدای جوایز «تجلی اراده ملی » با دعوت از افرادی چون فرید موسوی و معصومه ابتکار و اصغر دانشیان، اعلام کرد، هیات داوران سازمان محیط زیست تندیس تجلی اراده ملی را به دلیل بیان داستان زندگی مسالمت‌آمیز و صلح جویانه یک انسان با محیط اطرافش و بهره‌مندی از مواهب طبیعی و حفظ حرمت زندگی و طبیعت، به آرش لاهوتی - کارگردان - و علی‌رضا قاسم خان - تهیه‌کننده - فیلم «روزهای نارنجی» اهدا شد.
*سعید ملکان - تهیه‌کننده - و بهرام توکلی - کارگردان - فیلم «غلامرضا تختی» نیز بدون هیچ توضیحی جایزه بخش تجلی اراده ملی را دریافت کردند.
*تندیس تجلی اراده ملی برای توجه به محافظت و تغذیه به گونه‌ی در معرض خطر «گاندو» - تمساحِ پوزه کوتاه یا نوعی کروکودیل بومی ایران و پاکستان - و توجه درست به فقر و محرومیت مردم استان سیستان و بلوچستان، به نرگس آبیار و محمدحسین قاسمی برای فیلم «شبی که ماه کامل شد» اهدا شد.
در زمان اهدای تندیس تجلی اراده ملی برای توجه و حفاظت به گاندو به فیلم شبی که ماه کامل شد، فرزاد حسنی به شوخی گفت؛ من که فیلم را دیدم اما هیچ گاندویی در ان ندیدم.
*هیات داوران فراکسیون جوانان دو فیلم را شایسته دریافت تندیس تجلی اراده ملی دانست که نخستین تندیس را به مهدی جعفری کارگردان فیلم « ۲۳ نفر» اهدا کرد با این مضمون «خوش به حال مملکتی که جوانانی مثل شما دارد».
*همچنین تندیس تجلی اراده ملی به بابک بهداد تهیه کننده و کارگردان مستند «بهارستان خانه ملت» داده و این توضیح خوانده شد که «بهارستان صرفا نام یک میدان نیست، تاریخچه تجلی اراده ملی است.»
**هیات داوران معاونت امور زنان و خانواده ریاست جمهوری نیز دو اثر را شایسته تندیس تجلی اراده ملی دانست.
*«مردی بدون سایه» با بیان این توضیح که «این فیلم مرتبط با مسایل زنان، چهره باورپذیر زنی موفق در جامعه و خانواده» به علیرضا رئیسیان داده شد.
*همچنین بهترین فیلم مرتبط با مسائل خانواده و پرداختن به اهمیت اخلاق و احترام به ویژه سالمندان به مونا زندی برای فیلم «بنفشه آفریقایی» تعلق گرفت.
** سیدعلیرضا آوایی - وزیر دادگستری -، محمود عباسی - معاون حقوق بشر و امور بین المللی وزارت دادگستری - ، حسین انتظامی - رئیس سازمان سینمایی- ، حجت الاسلام هادی صادقی - معاون فرهنگی قوه قضاییه -، سیدمحمدرضا خوشرو – مدیر کل فرهنگ حقوقی و قضائی قوه قضائیه -، آیت الله محمدحسین اختری - دبیر کل مجمع جهانی اهل بیت؛ در بخش حقوق بشر  و قوه قضائیه به سه فیلم منتخب تندیس تجلی اراده ملی اهدا کردند.
*به خاطر روایتگری جذاب از نقض آشکار موازین حقوق بشر رژیم بعث، مجتبی فرآورده تهیه کننده «۲۳ نفر» نخستین تندیس این بخش را گرفت.
*محمد حسین قاسمی تهیه کننده «شبی که ماه کامل شد» نیز دومین تندیس را برای به تصویر کشیدن نقض آشکار حقوق بشر توسط گروه‌های تکفیری و تصویر حقوق کودک توسط مادر ایرانی گرفت.
*تندیس تجلی اراده ملی دیگر نیز به خاظر پرداختن به موضوع تروریسم به عنوان مصداق نقض فاحش حقوق بشر، به سیدمحمود رضوی تهیه کننده «ماجرای نیمروز؛ رد خون» اهدا شد.
**هیات داوران معاونت فرهنگی قوه قضاییه نیز به دو فیلم تندیس تجلی اراده ملی را داد. نخستین تندیس به فردین خلعتبری و یلدا جبلی برای «جمشیدیه» به دلیل تبیین یکی از موضوعات اصلی آسیب‌های اجتماعی، ضرورت کنترل خشم به همراه ترویج مفهوم بخشایش و گذشت داده شد.
*برای تندیس دوم، نام علی مصفا تهیه کننده و مسعود بخشی نویسنده و کارگردان فیلم «یلدا» به جهت ترویج مفهوم بخشایش، عفو و گذشت خوانده شد، اما بهناز جعفری روی سن رفت و این جایزه را گرفت.
**هیات داوران مجمع جهانی اهل بیت تندیس تجلی اراده ملی را به سیاوش حقیقی - تهیه کننده - و مرتضی علی‌عباس میرزایی - کارگردان - «خون خدا» برای ابراز ارادت به ساحت امام حسین(ع) و توجه به مفهوم توبه و گذشت و پرداخت هنری به حقیقت سفینه النجاه بودن امام حسین (ع) داد.
*همچنین برای گرفتن تندیس در این بخش نام محمدحسین مهدویان - کارگردان - و سیدمحمود رضوی - تهیه کننده - «ماجرای نیمروز؛ رد خون» نیز اعلام شد که برای گرفتن عکس یادگاری آن، از بهنوش طباطبایی هم خواسته شد تا روی سن برود.
*مجتبی فرآورده - تهیه کننده - و مهدی جعفری – کارگردان – فیلم «۲۳ نفر» نیز به دلیل تصویرگری رشادت های رزمندگان اسلام و آزادگان در برابر کفر و استکبار جهانی تندیس این بخش را گرفتند.
*تقدیر دیگر مجمع جهانی اهل بیت از رشید حاجتمند - تهیه کننده - و هادی حاجتمند - کارگردان – فیلم «مدیترانه» برای نشان دادن رشادت‌های مدافعان حرم و پرداختن به حجاب و عفاف در قاب سینما بود.
**محمدرضا فراهانی - معاون فرهنگی وزارت بهداشت درمان و اموزش پزشکی-، وحید قبادی‌دانا - رئیس سازمان بهزیستی -، احسان نصیرالسلامی معاون فرهنگی دانشگاه علوم پزشکی ارتش، امیر لله‌گانی مدیر فرهنگی وزارت بهداشت و فرشته صدرعرفایی، نخستین تندیس هیات داوران در معاونت فرهنگی وزارت بهداشت درمان و آموزش پزشکی را به دلیل تبیین رسا خلاقانه و تاثیرگذار آسیب‌های اجتماعی جوانان به سعید روستایی برای فیلم «متری شیش و نیم» دادند که به دلیل حاضر نبودن وی در سالن، جمال ساداتیان - تهیه کننده - ، جایزه وی را گرفت.
هیات داوران سازمان بهزیستی، نیز تندیس تجلی اراده ملی را به خاطر پرداخت مناسب به بخش مسئولیت اجتماعی فردی و علاقه به مردم و قشر ضعیف جامعه و ترویج روحیه پهلوانی به بهرام توکلی - کارگردان - «غلامرضا تختی» دادند.
*دانشگاه علوم پزشکی ارتش نیز جایزه خود را به خاطر تصویر ارائه شده از یک افسر ارتشی که نظامی و محکم و آگاه بود و در عین حال روحیه‌ای جنگنده و طالب حقیقت داشت که به استیفای حقوق همرزمان خود پرداخته بود، به مهدی جعفری – کارگردان - و مجتبی فرآورده - تهیه کننده - فیلم «۲۳ نفر » اهدا کرد.
*هیئت داوران دانشگاه علوم پزشکی شهید بهشتی نیز جایزه خود را به دلیل توجه به ابعاد اجتماعی سلامت، ساختار بصری مناسب، پرکشش و جذاب شخصیت‌پردازی مناسب و باورپذیر در مسیر ایجاد درک صحیح از کاراکترهای آسیب‌دیده اجتماعی به  جمال ساداتیان - تهیه‌کننده - فیلم «متری شیش و نیم» داد.
**مسعود سلطانی‌فر - وزیر ورزش و جوانان -، علی‌اصغر کاراندیش - معاون حقوقی وزارت فرهنگ و ارشاد اسلامی -، شهیندخت مولاوردی - دبیر کل جمعیت حمایت از حقوق بشر زنان – نیز با رأی هیات داورانِ معاونت قرآن و عترت وزارت فرهنگ و ارشاد اسلامی تندیس تجلی اراده ملی را به دلیل پرداخت به ماجرای واقعی تکفیری که با برداشتی غلط و ناصحیح از قرآن کریم به دنبال تبلیغ و ترویج قرائت متفاوت از دین مبین اسلام است، به نرگس آبیار - کارگردان - و محمدحسین قاسمی - تهیه کننده - فیلم «شبی که ماه کامل شد» دادند.
*تندیس تجلی اراده ملی نیز در این بخش به خاطر داستانی سرشار از مضامین دینی و قرآن و مصداق تلاش و ظلم‌ستیزی جهت بیان داستانی روان و جذاب برای مخاطبان کودک و نوجوان به محسن عنایتی - کارگردان انیمیشن «بنیامین» - اهدا شد.
**هیات داوران حقوق شهروندی وزارت ارشاد نیز با در نظر گرفتن توأمان ارزش‌های سینمایی و موضوع و محتوا سه اثر را شایسته دریافت تندیس تجلی اراده ملی دانست.
*کامران مجیدی - تهیه کننده - و پدرام پورامیری و حسین امیری دوماری برای فیلم - «جاندار» نخستین تندیس را گرفتند.
*همچنین این تندیس «روزهای نارنجی» به علیرضا قاسم خان و آرش لاهوتی داده شد.
*سومین تندیس نیز به محسن تنابنده - کارگردان - فیلم «قسم» اهدا شد.
*هیات داوران وزارت ورزش و جوانان نیز سه فیلم را شایسته دریافت تندیس تجلی اراده ملی دانست. میلاد صدرعاملی برای جسارت در پرداختن به یک سوژه ورزشی و نیم نگاهی به افتخار آفرینی‌های ورزش زنان برای فیلم «سونامی» تندیس گرفت.
*بهرام توکلی – کارگردان - فیلم «غلامرضا تختی» نیز به دلیل داشتنِ نگاهی جدید و به دور از کلیشه‌های مرسوم به زندگی و زیست اجتماعی و در نظر داشتن غلامرضا تختی به عنوان یک سرمایه اجتماعی و پرداختن به نقش این اسطوره تاریخ معاصر در تحولات اجتماعی و فرهنگی زمان خود نیز جایزه تجلی اراده ملی را گرفت.
*ساداتیان - تهیه کننده - «متری شیش و نیم» بار دیگر برای گرفتن جایزه سعید روستایی - کارگردان این فیلم - روی سن رفت، تا به خاطر تلاش محسوس و غیرکلیشه‌ای برای ترسیم چرخه کامل آسیب‌های ناشی از خرید و فروش و مصرف مواد مخدر در جامعه آن جایزه را بگیرد.
*چهارمین جایزه هیات داوران در این بخش نیز به مهدی جعفری – کارگردان - «۲۳ نفر» برای روایتی لطیف و واقعی و به دور از اغراق از ایثارگری‌ها و فداکاری‌های جوانان در هشت سال دفاع مقدس و  باز تولید صحیح مفهوم ایثارگری برای مخاطب و جوانان نسل امروز داده شد.
*هیات داوران انجمن فرهنگی آموزشی ویرایش و درست نویسی نیز تندیس تجلی اراده ملی را از منظر به کارگیری درست زبان و ادبیات فارسی در سینما به نیما جاویدی  - کارگردان - «سرخپوست» اهدا کرد.
**سادینا آبائی - مدیرعامل شبکه علمی ایران -، حجت الاسلامی محمدحسن کاویانی راد - معاون فرهنگی بنیاد شهید و امور ایثارگران-، زهرا اصلاح‌چی مدیر حوزه ریاست و ارتباطات شورای فرهنگی اجتماعی زنان و خانواده شورای عالی انقلاب فرهنگی، نصرالله فروتن‌فر - رئیس هیات مدیره انجمن صنفی عکاسان مطبوعاتی ایران- ، براساس رأی هیات داوران وزارت ارتباطات دو فیلم را شایسته تقدیر دانستند.
*تندیس اول به رضا میرکریمی - کارگردان و تهیه کننده- «قصر شیرین» به خاطر استفاده از فناوری ارتباطات داده شد.
*برای گرفتن دومین تندیسِ علی مصفا تهیه کننده «مسخره‌باز» به خاطر ارتباطات بصری قوی، علی نصیریان بازیگر پیشکسوت و بازیگر این فیلم روی سن رفت و اظهار کرد: علی مصفا خواسته تا این جایزه را به جواد مطوری طراح جلوه‌های ویژه بصری اهدا شود.
مطوری با امدن روی صحنه تالار در سخنانی گفت؛ «شیرین‌ترین جایزه‌ای که تا کنون گرفته‌ام، این جایزه از دست استاد نصیریان بود.»
**هیئت داوران شورای فرهنگی اجتماعی زنان و خانواده شورای عالی انقلاب فرهنگی، تندیس تجلی اراده ملی را به خاطر به تصویر کشیدن قصه‌ای به لطافت زنانگی و مادرانی که در نبود خود نیز محبت را به اطرافیانش هدیه می‌دهد و عشق و آرامش را به زندگی می‌بخشد به رضا میرکریمی - کارگردان و تهیه کننده - فیلم «قصر شیرین» داد.
*همچنین هیئت داوران معاونت فرهنگی و اجتماعی شهرداری تهران نیز دو فیلم را شایسته دریافت تندیس تجلی اراده ملی دانست. تندیس تجلی اراده ملی به سعید ملکان - تهیه‌کننده - فیلم سینمایی «غلامرضا تختی» داده شد و آن فیلم، نمونه‌ای از سینمای شریفی دانسته شد که بدون آنکه سفارشی باشد بازنمایی موفقیت در زندگی شخصیت ملی ارائه داده و دغدغه‌های والای او را برای کمک به کودکان، اهالی شهر و محله خود نشان داده است.
*از سوی دیگر هیئت داوران جایزه خود را به واسطه تلاش برای انتقاد از غیاب نهادهای ملی و شهری در ایفای وظایف اجتماعی پیشگیرانه خود در قبال آسیب‌های اجتماعی مانند کم توجهی به موضوع برابری به جمال ساداتیان - تهیه‌کننده - فیلم «متری شیش و نیم» اهدا کرد.
**هیات داوران بنیاد شهید و امور ایثارگران نیز سه فیلم را به عنوان فیلم منتخب برای دریافت تندیس تجلی اراده ملی معرفی کرد.
*نخستین تندیس به مهدی جعفری - کارگردان - فیلم «۲۳ نفر» برای خلق یک اثر دلنشین و غرور آفرین داده شد.
*دومین جایزه نیز به دلیل پرداخت هنرمندانه عملیات مرصاد و موضوع منافقان به محمدحسین مهدویان - کارگردان – م«اجرای نیمروز؛ رد خون» داده شد.
*هیات داوران این سازمان نیز جایزه برگزیده بعدی خود را به خاطر خلق یک اثر نفس گیر و تاثیرگذار به نرگس آبیار برای فیلم «شبی که ماه کامل شد»، داد.
**هیات داوران انجمن صنفی مدیران تولید سینما نیز دو فیلم را به نمایندگی از مدیران تولید کشور که با سختی‌های بسیار و در شرایط سخت کارهای ماندگار خلق می‌کنند، شایسته تندیس تجلی اراده ملی معرفی کرد.
*نخست کامران حجازی مدیر تولید فیلم سینمایی «ماجرای نیمروز؛ رد خون» جایزه این بخش را دریافت کرد.
*دومین جایزه نیز به کیومرث عباسی نوده مدیر تولید فیلم سینمایی غلامرضا تختی تقدیم شد.
**هیات داوران انجمن صنفی عکاسان مطبوعاتی ایران نیز، سه عکاس را شایسته تقدیر به عنوان بهترین عکاسان خبری سی و هفتمین جشنواره فیلم فجر معرفی کرد. مریم کامیاب از خبرگزاری مهر، علی حدادی از خبرگزاری آنا، معین باقری از ستاد خبری سی و هفتمین جشنواره فیلم فجر.
انتهای پیام
