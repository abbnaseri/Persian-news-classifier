پوستر جشنواره کن ۲۰۱۹ رونمایی شد 
پوستر رسمی هفتاد و دومین دومین دوره جشنواره فیلم کن با ادای احترام به «آنیس واردا» سینماگر تازه درگذشته فرانسوی رونمایی شد. 
به گزارش ایسنا، این پوستر با عنوان «آنیس، در نور درخشان خورشید»، این سینماگر نامدار فرانسوی و از چهره‌های مهم در شکل‌گیری موج نوی سینمای فرانسه را در حالی به تصویر می‌کشد که روی شانه‌های یکی از عوامل فنی قرار گرفته و در حال ساخت اولین فیلم سینمایی‌اش به نام "نقطه کوتاه" در سن ۲۶ سالگی است.
«آنیس واردا» که با فیلم‌هایش چون «نقطه کوتاه»، «کلئو از ۵ تا ۷» و «شادی» نقش تعیین‌کننده‌ای در تعریف موج نوی سینمای فرانسه داشت، کمتر از دو هفته پیش در سن ۹۰ سالگی درگذشت.
این کارگردان زن مستقل فرانسوی از کارگردانان اصلی موج نوی سینمای فرانسه و یکی از بازماندگان این مکتب است که آثار او از جمله فیلم‌ها و عکس‌هایش با شیوه تجربی متمایز، عمدتاً بر مستندهای واقع‌گرا، مسئله فمینیسم و موضوعات اجتماعی متمرکز هستند.
«واردا» در طول ۶۵ سال فعالیت سینمایی خود ۱۳ فیلم خود را در جشنواره کن رونمایی کرد و در سال ۲۰۰۵ یکی از اعضای هیأت داوران بخش رقابتی و در سال ۲۰۱۳ نیز رئیس داوران اعطای جایزه دوربین طلای کن بود. زمانی که وی در سال ۲۰۱۵ جایزه نخل طلای افتخاری کن را به پاس یک عمر دستاورد سینمایی دریافت کرد، این جایزه را به تمامی فیلمسازان جسور و نوآور سینما تقدیم کرد که به خلق سینمای اصیل اعم از مستند و داستانی می‌پردازند اما در کانون توجهات قرار ندارند.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.

انتهای پیام
