ضرورت ارسال اسباب‌بازی برای کودکان سیل‌زده / خانه سینما کمک‌ها را به هلال احمر تحویل می‌دهد
رییس هیأت مدیره خانه سینما با تاکید دوباره بر همراهی با سیل زدگان کشور گفت: باید بسیج شویم تا با فرستادن مقدار زیادی اسباب بازی برای کودکان این مناطق به آن‌ها بگوییم که زندگی همچنان ادامه دارد. 
همایون اسعدیان درباره برنامه ۲۳ فروردین ماه خانه سینما در مقابل سینما «آزادی» برای جمع‌آوری کمک‌های مردمی برای ارسال به مردم سیل زده در گفت‌و گویی با ایسنا بیان کرد: ما در چند سال گذشته تجربه بلایای متعددی را داشته‌ایم که در برخی موارد مثل زلزله آذربایجان، خانه سینما فعالیت‌هایی انجام داد و خودش با همراهی برخی دوستان مسئولیت‌هایی را پذیرفت، اما در این زمینه متوجه مشکلاتی هم شدیم که بهتر دیدیم نهادهای مدنی و صنفی خیلی وارد مسائل اجرایی نشوند چون شایعاتی هم به وجود می‌آید، ضمن اینکه قدرت اجرایی آنها هم کمتر می‌شود، در حالیکه برخی نهادها در چنین مواقعی کاملاً مسئولیت دارند.
او در عین حال معتقد است: البته این را باید اعلام کنم که متأسفانه در شرایطی هستیم که مردم خیلی به نهادهای رسمی اعتمادی ندارند، در حالی که در نهایت وظیفه آنهاست که سرویس‌های لازم را به سیل زدگان بدهند اما الان قرار نیست در این شرایط بنشینیم و بحث کنیم که آیا وظیفه حاکمیت است یا همراهی مردم باید وجود داشته باشد؟! چون دیدن تصاویر از شرایط سخت مردم سیل زده دیگر هموطنان را تشویق می‌کند که همراهی و همدلی کنند و ما هم به عنوان خانه سینما تا جایی که در توان داریم، این کمک‌ها را انجام می‌دهیم.
رئیس هیأت مدیره خانه سینما خاطرنشان کرد: این بار فکر کردیم از دوستان هنرمند خواهش کنیم همراهی کنند اما به عنوان خانه سینما مسئولیت اجرایی را دیگر نپذیریم بنابراین از جمعیت هلال احمر خواهش کردیم کنار ما قرار بگیرند تا با همراهی شهرداری تهران؛ کمک‌های نقدی و غیر نقدی که روز جمعه جمع‌آوری شود به هلال احمر تحویل داده شود و ما (خانه سینما) هیچ نقشی از جهت توزیع و اختصاص آن به مناطق سیل‌زده نخواهیم داشت. قطعاً آنها (هلال احمر) بهتر می‌دانند که الان در مناطق سیل زده چه چیزهایی مورد احتیاج است و چگونه کمک‌ها را استفاده و هزینه کنند.
اسعدیان با تاکید بر اینکه در شرایط فعلی اقتصادی مملکت و تحریم‌ها نیاز به همراهی وجود دارد، ادامه داد: روز گذشته با حبیب احمدزاده که در مناطق سیل‌زده جنوب حضور دارد، صحبت می‌کردم و نکته‌ای گفت که دیدم بعضی وقت‌ها حواس‌مان به چه چیزهایی نیست. خواهش او از ما این بود که اسباب بازی و عروسک بفرستیم چون آنجا بچه‌های زیادی هستند که به رویاسازی و امید به آینده و..... نیاز دارند و باید بازی کنند، یعنی بحث غذا و پوشک نیست بلکه عروسک می‌خواهند و ما قصد داریم این کار را خودمان در خانه سینما انجام بدهیم و مستقیم به دست حبیب احمدزاده برسانیم.
رئیس هیأت مدیره خانه سینما در پایان گفت: ما باید حواسمان باشد که مردمان مناطق سیل‌زده در این شرایط دچار اختلالات روحی نباشند و خواهش می‌کنم همه این بار بسیج شویم و مقدار زیادی اسباب بازی برای آنها بفرستیم تا بگوییم زندگی ادامه دارد. امیدوارم یک قدم کوچک بتوانیم در این جهت برداریم.
به گزارش ایسنا، اهالی خانه سینما برای جمع‌آوری کمک‌ها به سیل‌زدگان از ساعت ۱۴ تا ۲۲ روز جمعه ۲۳ فروردین‌ماه در مقابل سینما آزادی تهران حضور دارند و بر اساس همین فراخوان از هنرمندان و مردم هم دعوت به حضور و همراهی کرده‌اند.
انتهای پیام
