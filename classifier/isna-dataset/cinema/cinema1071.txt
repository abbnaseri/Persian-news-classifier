دیده نشدن فیلمی مثل "تختی" جای نگرانی دارد 
فرشته صدر عرفایی گفت: غلامرضا تختی فیلمی ارزشمند، قابل تأمل و خوش ساخت است.
این بازیگر سینما و برنده سیمرغ بلورین بهترین بازیگر نقش مکمل زن در جشنواره‌ی اخیر فیلم فجر با اشاره به اکران نوروزی فیلم سینمایی "غلامرضا تختی" در متنی که در اختیار ایسنا قرار گرفته، آورده است: «غلامرضا تختی فیلم محترمی است و تلاش شده از منظر بی‌طرفانه‌ای به شخصیت ورزشی و اجتماعی و سیاسی این جهان پهلوان نگاه شود. انتخاب راوی، یک گزارشگر ورزشی و نه دانای کل، این پیام را به تماشاچی می‌دهد که شما با جهان پهلوان تختی از این دریچه دید و زاویه نگاه مواجه هستید و این همان نگاه نویسنده و کارگردان به این شخصیت تاریخی است که به نظر من انتخاب فوق‌العاده‌ای است، جنبه ارتباط و توقع مردم از قهرمان شان غلامرضا تختی!
در فیلم "مصدق" را هم می‌بینیم قهرمان ملی در تبعید و می‌دانیم که تختی طرفدار و پیرو او بود و سرنوشت کم وبیش نزدیک این دو شخصیت ملی در فیلم برای من خیلی معنادار بود. در واقع ما مردم همیشه از قهرمانان‌های‌مان انتظار داریم که ما را به آرزوهای‌مان برسانند و دنباله رو آنها هستیم و فریاد زنده‌باد سر می‌دهیم اما به همان نسبت هم در مقاطعی با بی رحمی و بی توجهی آنها را تنها می‌گذاریم و فراموش‌شان می‌کنیم. فیلم از این منظر نگاه جامعه شناسی درستی به احوال ما مردم ایران دارد.»
‎صدر عرفایی در بخش پایانی یادداشتش نوشت: «انتخاب و هدایت بازیگران این فیلم بسیار دقیق و حرفه‌ای است و بازسازی صحنه‌ها، گریم، طراحی صحنه و لباس زیبا و جذاب است و تمامی این ویژگی‌ها از فیلم غلامرضا تختی یک فیلم حرفه‌ای و ماندگار ساخته است.»
‎او در پایان با اشاره به شرایط اکران فیلم آورده است: «متاسفم که در اکران تا بحال آنطور که شایسته است فیلم دیده نشده و امیدوارم که به جایگاهش برسد. این موضوع از طرفی جای نگرانی و جامعه شناسی دارد که مخاطب امروز ما به دنبال چه فیلم هایی است؟ فیلمهایی که گذشته و شخصیت‌های بزرگمان و ما را در برابر آنها، مرور و واکاوی می‌کند یا آثاری که آنهم به درستی البته، مسایل و مشکلات و گره‌های امروزمان را مطرح می‌کند؟ و یا آثاری برای گذران اوقاتی خوش و مفرح؟ من معتقدم هرسه در کنار هم لازم هستند. بدون درک و شناخت درستی از گذشته، نگاهمان به حال گاهی فراتر از نگاهی احساسی و هیجانی نمی‌شود. فیلم غلامرضا تختی نگاه منصفانه‌ای به این چهره ملی دارد و دیدن این فیلم را به همه پیشنهاد می‌کنم.»
انتهای پیام
