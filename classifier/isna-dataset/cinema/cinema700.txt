بازیگر «جنگ ستارگان» درگذشت 
«پیتر میهو» بازیگر مجموعه‌ فیلم‌های علمی تخیلی «جنگ ستارگان» در سن ۷۴ سالگی درگذشت.  
به گزارش ایسنا، «پیتر میهو» که برای بازی در نقش «چوباکا» در فیلم‌های «جنگ ستارگان» (۱۹۷۷)، «امپراطور ضربه می‌زند» (۱۹۸۰)، «بازگشت جدای» (۱۹۸۳)، «انتقام سیت» (۲۰۰۵) و «نیرو برمی‌خیزد» (۲۰۱۵) برای طرفداران این مجموعه فیلم، شناخته می‌شد در خانه‌اش در تگزاس شمالی درگذشت.
«میهو» در سال ۱۹۷۷ و زمانی که مشغول کار به عنوان دستیار پرستار در یک بیمارستان بود توسط «جورج لوکاس» کشف شد و کار خود را به عنوان بازیگر نقش «چوباکا» در این مجموعه فیلم آغاز کرد.
وی پس از بازی در اولین فیلم از مجموعه «جنگ ستارگان» دوباره به کار خود در بیمارستان بازگشت و تا زمان اکران فیلم «بازگشت جدای» آن را رها نکرد و دیگر به چهره‌های محبوب نزد طرفداران فیلم تبدیل شده بود.
«هریسون فورد» همبازی «میهو» در فیلم‌های «جنگ ستارگان»، «جی‌جی آبرامز» کارگردان آمریکایی فیلم «جنگ ستارگان: نیرو برمی‌خیزد» و «کاتلین کندی» رئیس کمپانی لوکس‌فیلم، از جمله چهره‌هایی بودند که به درگذشت این بازیگر قدیمی واکنش نشان دادند.
انتهای پیام

