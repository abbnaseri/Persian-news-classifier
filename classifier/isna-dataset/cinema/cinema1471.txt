یک آمار رسمی از وضعیت مخاطبان سینما
بررسی آمار فروش فیلم‌ها در یازده ماهه اول سال ۹۷ نشان می‌دهد که میزان فروش فیلم‌ها و تعداد مخاطبان سینما نسبت به مدت مشابه در سال ۹۶، افزایش داشته است.
به گزارش ایسنا به نقل از روابط عمومی سازمان امور سینمایی و سمعی بصری، محمود اربابی معاون توسعه فناوری و مطالعات سینمایی اعلام کرد: سینمای ایران در یازده ماهه نخست سال ۱۳۹۷ به فروشی معادل ۲۳۱ میلیارد و ۶۱۸ میلیون و ۷۸۲ هزار تومان رسیده است و در طی این مدت ۲۶ میلیون و ۵۳۸ هزار و۸۲۰ نفر به تماشای فیلم‌های درحال اکران نشستند.
وی ادامه داد: میزان فروش فیلم‌های سینمایی در یازده ماه نخست سال ۹۶ نیز معادل ۱۷۰ میلیارد و ۹۰۹ میلیون و ۷۸ هزار تومان و تعداد تماشاگران ۲۱ میلیون و ۷۲۴ هزار و ۱۶۹ نفر بوده است.
اربابی با اشاره به افزایش مخاطبان و همچنین میزان فروش فیلم ها در سال ۹۷ افزود: بر اساس بررسی‌های معاونت توسعه فناوری و مطالعات سینمایی میزان افزایش فروش فیلم‌ها در یازده ماهه ابتدایی سال ۹۷ نسبت به مدت مشابه در سال ۹۶ سی و شش درصد و تعداد تماشاگران نیز در یازده ماهه ابتدایی امسال نسبت به همین مدت در سال گذشته بیست و دو درصد رشد داشته است.
معاون توسعه فناوری و مطالعات سینمایی همچنین با اشاره به فروش بهمن ماه نیز گفت: میزان فروش سینمای ایران در بهمن ماه سال ۹۷ معادل ۱۴ میلیارد و ۸۳۰ میلیون و ۵۲۱ هزار تومان بوده و ۱میلیون و ۷۵۱ هزار و ۱۲۷ نفر به تماشای فیلم‌های اکران شده نشستند.
وی با مقایسه بهمن با مدت زمان مشابه سال ۹۶ اظهار کرد: این رقم در سال گذشته ۱۲ میلیارد و ۷۱۹ میلیون و ۲۲۰ هزار تومان بوده و ۱میلیون و ۶۵۷ هزار و ۴۸۸ نفر به تماشای فیلم‌ها نشستند که بر این اساس در بهمن ماه ۹۷ سینما ۱۷ درصد افزایش فروش و ۶درصد افزایش بیننده را شاهد بوده است.
اطلاعات از سامانه سینما شهر استخراج شده است و به علت به روز نشدن تمامی اطلاعات تفاوت اندکی در فروش بهمن ماه پس از تکمیل اطلاعات دیده خواهد شد.
میزان فروش و تعداد مخاطبان جشنواره فیلم فجر در محاسبات دیده نشده است.
انتهای پیام

