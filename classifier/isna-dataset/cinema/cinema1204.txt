/ در سینما و تئاتر چه خبر است؟/
حضور تینا آخوندتبار در سینما، آغاز اجرای عمومی نمایش «پارک شهر»،بازدید استاندار مازندران از دبیرخانه وارش و... از جمله خبرهای سینما و تئاتر است.
تینا آخوندتبار پس از چند سال دوری از سینما و فعالیت حرفه‌ای در ورزش بوکس به زودی جلوی دوربین می‌رود.
به گزارش ایسنا، او که چندین سال است به طور جدی ورزش بوکس انجام می‌دهد و به‌تازگی در مسابقات بین‌المللی بوکس در ترکیه به مقام قهرمانی دست یافت، حالا به عنوان بازیگر نقش اصلی فیلم سینمایی «بی‌فروغ» به سینما بازخواهد گشت.  پیش‌تولید فیلم سینمایی «بی‌فروغ» به تهیه‌کنندگی عباس رافعی، کارگردانی سیامک ابراهیمی و نویسندگی نسرین بخت‌پور آغاز شد.  فیلمنامه این اثر بر اساس طرحی از سیامک ابراهیمی است که پس از چندین سال تحقیق و پژوهش و مستندسازی از زندگی واقعی توسط نسرین بخت‌پور به نگارش درآمده است.  فیلمبرداری «بی‌فروغ» در تهران و کشور ترکیه انجام می‌شود و حضور چندین چهره‌ی مطرح سینمایی در این فیلم قطعی است.

آغاز اجرای عمومی «پارک شهر»
نمایش «پارک شهر» به کارگردانی بهزاد خاکی نژاد شامگاه شنبه ۱۸ اسفندماه در سالن دکتر ناظرزاده کرمانی اجرای عمومی خود را آغاز کرد.
نمایش «پارک شهر» به کارگردانی بهزاد خاکی نژاد و با بازی امیر بهارمست، وستا جعفرنیا، ساقی حاجی پور، دنیا حشمت، غزل حکیمی پور، عسل زارع، سحر سلحشور، سوگل مقصودی، سپیده موسوی مریم نثاری از روز شنبه ۱۸ اسفندماه اجرای عمومی خود را در سالن دکتر ناظرزاده کرمانی ساعت ۱۹ آغاز کرد.
در خلاصه این نمایش آمده است: «پارک شهر» درباره مردی است که همه‌ی زن‌های زندگی خود (مادر، همسر، معشوقه، دختر و خواهر) را ترک کرده، در تنهایی کارش به تیمارستان رسیده است و با تصویر ذهنی آن پنج زن زندگی می‌کند که...

همچنین نمایش «وقتی خروس غلط می‌خواند» به کارگردانی علی شمس و با بازی بانیپال شومون، سام کبودوند، امیرباباشهابی، آناهیتا درگاهی، مونا فرجاد، زری محتشم و مهران امام بخش نیز که دور جدید اجراهای خود را از روز ۷ اسفندماه آغاز کرده بود روز جمعه ۲۴ اسفندماه به اجرای خود در سالن استاد سمندریان پایان می‌دهد.
بازدید استاندار مازندران از دبیرخانه جشنواره بین المللی فیلم وارش
مجید حسین زادگان استاندار مازندران با حضور در دبیرخانه جشنواره بین المللی فیلم وارش، با دست اندرکاران این رویداد سینمایی گفت وگو کرد.
مجید حسین زادگان استاندار مازندران عصر یکشنبه ۱۹ اسفند با حضور در مجتمع فرهنگی سینمایی و دبیرخانه نهمین جشنواره بین المللی فیلم وارش با دبیر و مدیران بخش های مختلف این رویداد دیدار کرد و در جریان آخرین فعالیت‌های برگزاری جشنواره قرار گرفت.
در این دیدار مهدی قربانپور دبیر جشنواره ضمن تشریح فعالیت های دبیرخانه استاندار را در جریان چگونگی جذب آثار، توجه رسانه‌های داخلی و بین المللی، مشارکت جوانان و داوطلبان علاقه مند و همچنین حضور فیلمسازان داخلی و خارجی در این جشنواره قرار داد.
مجید حسین زادگان استاندار مازندران نیز برگزاری این جشنواره را یک جریان فرهنگی مهم و اتفاق تاریخی برای استان مازندران برشمرد و از همه دستگاه‌ها شهری و استانی خواست در کنار جشنواره باشند.
در این دیدار دکتر محمود شالویی مدیرکل فرهنگ و ارشاد اسلامی مازندران، ولی زاده معاون استاندار و فرماندار ویژه شهرستان بابل و جمعی از مسئولین شهری حضور داشتند.
نهمین جشنواره بین المللی فیلم وارش به دبیری مهدی قربانپور، اردیبهشت ۱۳۹۸ در استان مازندران برگزار می شود.


جشنواره‌ی سیمرغ مجوز ندارد
دفتر جشنواره‌ها و همکاری های بین الملل سازمان سینمایی اعلام کرد: جشنواره بین المللی سیمرغ (وابسته به وزارت بهداشت، درمان و آموزش پزشکی) فاقد مجوز بوده و نکات آئین نامه‌ای در همان بدو انتشار فراخوان با رصد موضوع، مکرر به برگزار کننده یادآوری و طی دو نامه در سال جاری به مسئولان این وزارتخانه اعلام شده است.
به گزارش روابط عمومی سازمان امور سینمایی و سمعی بصری، دفتر جشنواره‌ها و همکاری‌های بین الملل سازمان سینمایی پیرو مذاکره و توضیحات قبلی در خصوص برگزاری ادوار گذشته جشنواره در سال ۹۶ نظر به فراخوان برگزاری دهمین جشنواره بین المللی «سیمرغ» توسط مسئولان جشنواره، با عنایت به جایگاه حاکمیتی وزارت فرهنگ وارشاد اسلامی در تبیین ونظارت بر کلیه فعالیت های فرهنگی هنری کشور وفق ماده دوم قانون وظایف، مصوبه هیئت وزیران و برابر مواد ۱۹، ۲۰و۲۱ ذیل فصل دوم‏‏‏‏- آیین نامه شماره ۱۷۴۳۲۷‏‏‏‏/۱« آیین نامه نحوه صدور مجوز برگزاری ونظارت بر جشنواره ها ومجامع سینمایی»، برگزاری جشنواره فیلم، فیلم نامه و هر مجمع مرتبط با آن (اختتامیه و…) را منوط به داشتن مجوز معتبر دانسته که متأسفانه به سبب قرائت آن مجموعه به داخلی بودن این جشنواره علیرغم فراخوان بین المللی و عمومی آن، در این خصوص تخطی قانونی و آیین نامه‌ای صورت گرفته است.
سازمان سینمایی لازم می‌داند در صورت برگزاری بدون مجوز، موضوع را به مراجع نظارتی منعکس و به سبب استیفای حقوق قانونی مراتب را پیگیری کند.
انتهای پیام
