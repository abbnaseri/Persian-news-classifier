اسامی 7 فیلم مرمت شده‌ی جشنواره‌ی جهانی فجر 
اسامی هفت فیلم خارجی بخش «فیلم‌های کلاسیک مرمت شده» سی‌وهفتمین جشنواره جهانی فیلم فجر نهایی و اعلام شد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، هفت فیلم خارجی در بخش «فیلم‌های کلاسیک مرمت شده» سی و هفتمین جشنواره جهانی فیلم فجر به نمایش درخواهد آمد.
نسخه مرمت شده فیلم‌های «در آسایش نزد بیگانگان، بیگانه‌ای نزد خویش» ساخته نیکیتا میخالکوف، «درسو اوزالا» ساخته آکیرا کوروساوا، «ماجراهای اداره» ساخته اِلدار ریازانوف، «دایی وانیا» ساخته آندری کونچالوفسکی، «استاکر» ساخته آندری تارکوفسکی، «سواری بنام مرگ» ساخته کارن شاخ نظروف و «گردشی در خیابان‌های مسکو» ساخته گیورگی دانلیا در این دوره از جشنواره روی پرده خواهد رفت. این فیلم ها توسط استودیو «مُسفیلم» تولید و مرمت شده اند.
«مُسفیلم» یکی از بزرگ‌ترین و قدیمی‌ترین استودیوهای فیلمسازی در فدراسیون روسیه و قاره اروپاست  که در سال 1920 تاسیس شده است و حدود یک قرن سابقه تولید فیلم را در کارنامه خود دارد. این استودیو تولید فیلم‌هایی چون «رَزمناو پوتمکین»، «الکساندر نِوسکی» و «ایوان مخوف» ساخته سرگئی آیزنشتاین را برعهده داشته است. 
استودیو «مُسفیلم» همچنین کارگردان‌های سرشناسی چون نیکیتا میخالکوف، آندری تارکوفسکی، آندری کونچالوفسکی، لاریسا شپیتکو  و کارن شاخ نظروف را به سینمای جهان معرفی کرده است. 
بخش نمایش «فیلم‌های کلاسیک مرمت شده» که علاقمندان بسیاری دارد از سه سال پیش به بخش های جشنواره افزوده شد و نسخه مرمت شده فیلم‌هایی از تاریخ سینمای ایران و جهان را با کیفیت بالا به نمایش می‌گذارد.
همچنین فیلم‌های «دونده» به کارگردانی امیر نادری، «دیده بان» به کارگردانی ابراهیم حاتمی کیا، «طلسم» به کارگردانی داریوش فرهنگ، «جاده‌های سرد» به کارگردانی مسعود جعفری جوزانی و «پرده آخر» به کارگردانی واروژ کریم مسیحی آثار ایرانی بخش نمایش «فیلم‌های کلاسیک مرمت شده» این دوره از جشنواره جهانی فیلم فجر است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
