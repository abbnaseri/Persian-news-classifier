اهدای نشان داود رشیدی در جشنواره‌ی "وارش"
خانواده داود رشیدی همزمان با نهمین جشنواره بین المللی فیلم وارش نشان این هنرمند فقید را به هنرمندان استان مازندران اهدا می‌کنند.
به گزارش ایسنا به نقل از روابط عمومی نهمین جشنواره بین المللی فیلم وارش، آیین اهدای نشان «داود رشیدی» در این رویداد فرهنگی هنری برگزار می‌شود.
احترام برومند (همسر زنده‌یاد داود رشیدی) درباره جزئیات اهدای نشان «داود رشیدی» همزمان با نهمین جشنواره بین المللی فیلم وارش بیان کرد: این مراسم از سوی خانواده رشیدی، در جشنواره فیلم وارش برگزار و نشان داود رشیدی به چند چهره شاخص هنری مازندران اهدا می‌شود.
وی گفت: این نشان تاکنون  به چهره‌های مطرح در حوزه‌های سینما، تئاتر، ترجمه و نویسندگی و پژوهش اهدا شده است.
عمید نائینی، علیرضا داودنژاد، حسن معجونی، محسن میرزایی، جلال ستاری، سید محمد مساوات، رخشان بنی‌اعتماد و مجتبی میرطهماسب چهره هایی هستند که تاکنون این نشان را دریافت کرده‌اند.
داوود رشیدی  اصالتا مازندرانی و  ۲۵ تیر ۱۳۱۲ در  تهران متولد شد.  وی از نوادگان آیت الله حایری مازندرانی بود . این هنرمند بارها در محافل هنری و به خاطر پیشینه  خانوادگی از مازندران به عنوان سرزمین دوم خود یاد می‌کرد.  
از جمله کارهای شاخص زنده یاد رشیدی می‌توان به «در انتظار گودو»، «ریچارد سوم»، «پیروزی در شیکاگو»، «منهای دو»، «آقای اشمیت کیه؟» اشاره کرد.
همچنین «کمال‌الملک»، «ملاقات با طوطی»، «زمهریر»، «ولایت عشق»، «هزار دستان»، «آوای فاخته» و «عطر گل یاس» از جمله فیلمها و سریالهای تلویزیونی است که این هنرمند فقید در آنها نقش آفرینی کرده است.
نهمین جشنواره بین المللی فیلم وارش ، اردیبهشت ۹۸ به دبیری مهدی قربانپور در استان مازندران برگزار میشود.

انتهای پیام 
