"یک فرصت ناگهانی" برای اکران فیلمی از شهاب حسینی 
کارگردان فیلم سینمایی «نبات» مطرح کرد: به صورت ناگهانی زمانی برای اکران فیلم ما خالی شد و ما هم از این فرصت استفاده کردیم چرا که شرایط اکران در ایران بسیار سخت است و اگر از فرصت‌های ناگهانی استفاده نشود، فرصت اکران را از دست می‌رود.  
پگاه ارضی در گفت‌وگو با ایسنا درباره شرایط اکران در ماه رمضان گفت: من به دلایلی از اکران فیلمم در ماه رمضان خوشحالم چراکه هزینه بلیت‌ها در این ماه کمتر است و در این شرایط مردم برای سینما رفتن هزینه کمتری پرداخت می‌کنند.
او با تاکید بر اینکه "اکران در ماه رمضان خیلی هم خوب است" ادامه داد: یکی دیگر از حسن‌های اکران در این ماه این است که سینماها تا دیر وقت باز هستند.
این کارگردان افزود: در عین حال هر فیلمسازی دوست دارد بهترین اکران را بگیرد اما من از اینکه فیلم «نبات» به دست مردم رسید، خوشحالم و معتقدم در ماه رمضان هم می‌توان فروش خوبی داشت.
ارضی در پاسخ به این سوال که چرا فیلم سینمایی «نبات» در ماه رمضان اکران شد، توضیح داد: به صورت ناگهانی زمانی برای اکران فیلم ما خالی شد و ما هم از این فرصت استفاده کردیم چرا که شرایط اکران در ایران بسیار سخت است و اگر از فرصت‌های ناگهانی استفاده نشود، فرصت اکران را از دست می‌رود.
کارگردان فیلم سینمایی «نبات» با اشاره به اینکه "هر کسی با توجه به بودجه‌اش برای فیلم خود تبلیغات انجام می‌دهد" افزود: هزینه تبلیغاتی بسیار گران است و وقتی بودجه فیلم کم است، هزینه تبلیغاتی هم پایین می‌آید. از طرفی هم وقتی با یک اکران ناگهانی مواجه شویم، زمان برای تبلیغات هم کوتاه می‌شود.
او در پایان افزود: اما با وجود تمام این موارد، ما با توجه به بودجه خود تبلیغات محیطی برای «نبات» انجام دادیم و تیزرهای تبلیغاتی صدا و سیما نیز برای این فیلم آغاز شده است. همچنین تیمی برای انجام این تبلیغات داریم که با توجه به شرایط، میزان تبلیغات را کم و زیاد می‌کنند.
فیلم سینمایی «نبات» به کارگردانی پگاه ارضی و تهیه کنندگی هوشنگ نورالهی در ژانر اجتماعی و سال ۹۶ ساخته شده است.
شهاب حسینی، نازنین فراهانی، ستایش محمودی، معصومه رحمتی و تینا اسدی در این فیلم سینمایی نقش آفرینی کرده‌اند.
در خلاصه داستان «نبات» آمده است: سعید مرد چهل و چهار ساله‌ای که همسرش را سال‌ها پیش در یک سانحه از دست داده با دختر دوازده ساله اش نبات زندگی آرام و شیرینی را در تهران سپری می‌کند. با ورود ناگهانی زنی به زندگی نبات، سرنوشت همه آن‌ها دستخوش تغییراتی می‌شود…
انتهای پیام
