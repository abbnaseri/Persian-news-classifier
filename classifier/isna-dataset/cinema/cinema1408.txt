«چهارانگشت» پیگیر جدی اکران نوروزی است
«فیلم سینمایی "چهار انگشت" از اکران نوروز انصراف نداده و برای اکران در این فصل آماده است.»
به گزارش ایسنا، برخلاف شایعات چند روز گذشته در مورد انصراف این فیلم از لیست تقاضای اکران نوروز روابط عمومی این فیلم با رد این شایعه تاکید کرد:« که "چهار انگشت" تنها گزینه اعلامی از سوی مؤسسه پخش «نمایش گستران» است و از جمع ۲۱ فیلم متقاضی اکران نوروز، جزو معدود فیلم‌هایی است که پروانه نمایش آن شش ماه قبل صادر شده و از زمان تولید آن حدود یکسال گذشته و نسخه نهایی و مواد تبلیغاتی آن کاملاً آماده است.
انصرافی در کار نیست و این شایعه جو مسمومی برای جا انداختن یک لیست از پیش تعیین شده است. به نظر می‌رسد سکوت و در نوبت ایستادن به شکل منطقی و روال عادی منجر به اجحاف در حق فیلمها خواهد شد و امیدواریم شورای صنفی اسیر این جو نشود.»
«چهار انگشت» پس از اکسیدان جدیدترین ساخته حامد محمدی است که در کشور کامبوج ساخته شده و جواد عزتی و امیر جعفری بار دیگر پس از تجربه  «اکسیدان» کنار هم قرار گرفته و در آن بازی کرده‌اند.
انتهای پیام
