مهاجرت، بر انیمیشن هم تاثیر می‌گذارد
کارگردان انیمیشن «آخرین داستان» که در یازدهمین جشنواره بین‌المللی پویانمایی تهران حضور دارد درباره شرایط انیمیشن معتقد است: بسیاری از هنرمندانی که به سطح استاندارد می‌رسند و می‌توانند نقش مفیدی در تولید داشته باشند از کشور مهاجرت می‌کنند و در حال حاضر کاری نمی‌توانیم برای حل این مشکل انجام دهیم زیرا این موضوع در سطح کلان اتفاق می‌افتد. 
اشکان رهگذر نویسنده و کارگردان انیمیشن سینمایی «آخرین داستان» و موسس استودیو هورخش که فیلمش در دو بخش سینمای ایران و بین‌الملل یازدهمین جشنواره بین‌المللی پویانمایی تهران حضور دارد به ایسنا گفت: من با جشنواره پویانمایی تهران عاشق شدم، انیمیشن را دوست داشتم ولی عاشقش نبودم. تماشای انیمیشن «شاهزاده مونونوکه» میازاکی در دور دوم یا سوم جشنواره بود که باعث شد عاشق انیمیشن بشوم. آنجا بود که تصمیم گرفتم انیمیشن را به‌عنوان کاری که عاشقش هستم و می‌خواهم همه عمرم را وقفش کنم انتخاب کنم.
وی ادامه داد: من اولین جایزه تصویرگری را از جشنواره حوزه دیجیتال گرفتم اما اولین جایزه انیمیشنی‌ام را با گروهی که با هم کار می‌کردیم از جشنواره پویانمایی تهران گرفتیم. جالب است که در دوره قبل‌تر با دو فیلم کوتاه مستقل حضور پیداکرده بودیم اما هیچ‌کدام از آن‌ها حتی پذیرفته نشدند اما این موضوع باعث نشد که انگیزه خودمان را از دست دهیم. من به بچه‌هایمان قول دادم در دور بعد شرکت می‌کنیم و جایزه می‌گیرم که این‌طور شد و در دوره هفتم، سه جایزه گرفتیم.
کارگردان انیمیشن «آخرین داستان» درباره تجربه ساخت این فیلم عنوان کرد: «آخرین داستان» اولین انیمیشن بلند استودیوی ما بود و مهم‌ترین تجربه‌ای که از ساخت آن کسب کردم و دوست دارم آن را با فیلم‌سازان دیگر به اشتراک بگذارم این است که واقعاً فکر نکنند ساخت انیمیشن سینمایی ربطی به ساخت انیمیشن کوتاه دارد.
وی تاکید کرد: ساخت انیمیشن سینمایی ازنظر نویسندگی، کارگردانی، تهیه‌کنندگی و نیروی انسانی بسیار متفاوت است. آن‌هایی که می‌خواهند کار بلند بسازند باید هرچقدر که می‌توانند روی مرحله پیش‌تولید وقت بگذارند. اگر می‌توانند در مرحله توسعه طرحشان آن را ارائه کنند تا ببیند چقدر می‌تواند جذابیت ایجاد کند و یک‌دفعه وارد پروژه سینمایی نشوند.
رهگذر یکی از مشکلات فعلی ساخت انیمیشن را بخش آموزش نیروی انسانی معرفی کرد و توضیح داد: دانشگاه‌ها خروجی مناسبی ندارند و بیشتر آن‌هایی که در بخش تولید انیمیشن حضور دارند یا خودشان یادگرفته‌اند یا باید درجایی کارآموزی کنند چون در دانشگاه مراحل حرفه‌ای ساخت انیمیشن را یاد نمی‌دهند.
وی افزود: ما در دفتر خودمان افراد مستعد را پیدا و برایشان سیستم آموزشی تعریف می‌کنیم اما مساله دیگرمان این است که بسیاری از هنرمندانی که به سطح استاندارد رسیده‌اند و حالا می‌توانند نقش مفیدی در تولید داشته باشند از کشور مهاجرت می‌کنند. در حال حاضر هیچ کاری نمی‌توانیم برای این مشکل انجام دهیم چون این موضوع در سطح کلان اتفاق می‌افتد.
رهگذر با اشاره به اکران انیمیشن سینمایی «آخرین داستان» گفت: علاقه‌مندی بسیاری برای اکران این انیمیشن در خارج از کشور وجود دارد اما ما قصد داریم که فصل اکران آن را با اکران داخلی شروع کنیم چون اکران خارج از کشور پیچیدگی‌های خاص خودش را دارد. ما تجربیات ناموفقی از قراردادهای بسته‌شده دیده‌ایم که هرگز به اکران منجر نشدند پس به هر قیمتی نمی‌خواهیم هر قراردادی را امضا کنیم.
به گزارش ایسنا، تنها فیلم انیمیشن بلند ایرانی حاضر در یازدهمین جشنواره پویانمایی تهران «آخرین داستان» به کارگردانی اشکان رهگذر است که در بخش مسابقه ایران و پویانمایی بلند این دوره از جشنواره حضور دارد.
این انیمیشن همچنین در بخش مسابقه بین‌الملل پویانمایی بلند با فیلم «ناخدا مورتن و عنکبوت ملکه» ساخته کاسپار پانچیش محصول مشترک استونی، ایرلند، بلژیک و انگلستان رقابت خواهد کرد.
یازدهمین جشنواره بین‌المللی پویانمایی تهران روز ۱۶ اسفند در مرکز آفرینش‌های فرهنگی هنری کانون پرورش فکری کودکان و نوجوانان به کار خود پایان می‌دهد.

انتهای پیام
