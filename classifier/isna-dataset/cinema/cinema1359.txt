سه انتصاب جدید در اداره کل هنرهای نمایشی
مدیرکل هنرهای نمایشی طی احکامی جداگانه مدیر «کانون نمایش‌های آئینی و سنتی»، مدیر «اداره برنامه‌های تئاتر» و سرپرست «امور بین‌الملل» این اداره کل را منصوب کرد.
به گزارش ایسنا به نقل از روابط عمومی اداره کل هنرهای نمایشی، شهرام کرمی طی احکامی جداگانه علی‌اصغر راسخ‌راد را به عنوان مدیر «کانون نمایش‌های آئینی و سنتی»، محسن امیری را به مدیریت «اداره برنامه‌های تئاتر» و رقیه وکیلی‌آذر را به عنوان سرپرست «امور بین‌الملل» منصوب کرد.
در بخشی از متن حکم علی‌اصغر راسخ‌راد آمده است: «اداره کل هنرهای نمایشی در راستای اهداف کلان فرهنگی و هنری و برای نیل به هویت بومی و ملی و ضرورت توسعه تئاتر در برنامه‌ریزی و سیاست‌گذاری، توجه جدی به نمایش ایرانی را یکی از ضرورت‌های مهم و اثرگذار دانسته و برای فعالیت موثر در این موضوع اهمیت ویژه قائل خواهد بود.» علی‌اصغر راسخ‌راد بازیگر، کارگردان و مدرس تئاتر است که در سابقه او علاوه بر فعالیت‌های مختلف هنری، عناوینی چون مشاور مدیرکل هنرهای نمایشی، کارشناس مسئول هماهنگی تئاتر استان‌ها و مدیر اداره برنامه‌های تئاتر وجود دارد. او جایگزین داوود فتحعلی‌بیگی در مدیریت کانون نمایش‌های آئینی و سنتی شده است. در تقدیرنامه ویژه مدیرکل هنرهای نمایشی از سال‌ها فعالیت موثر استاد فتحعلی‌بیگی برای بر عهده داشتن مسئولیت کانون نمایش‌های آئینی و سنتی تقدیر شده است.
بخشی از حکم محسن امیری به این شرح است: «در دوره جدید فعالیت «اداره برنامه‌های تئاتر» ضرورت دارد ضمن توجه به ساخت و ساز ساختمان قدیمی تا افتتاح این مکان به عنوان یکی از مراکز موثر تئاتری، در حوزه کانون‌های تخصصی، تحقیق، پژوهش، آموزش و به خصوص نمایشنامه‌نویسی به عنوان یک بخش بنیادی و برگزاری رویدادهای نمایشی، نقش آن مجموعه بیش از گذشته تعریف و اجرا شود.» محسن امیری فارغ‌التحصیل هنرهای نمایشی و کارگردان تئاتر که در سابقه او مسئولیت شورای نظارت و ارزشیابی اداره کل هنرهای نمایشی وجود دارد با حکم شهرام کرمی جایگزین علی‌اصغر راسخ‌راد در این مسئولیت شد.
در بخشی از حکم شهرام کرمی برای انتصاب رقیه وکیلی‌آذر آمده است: «هنر نمایش در ایران اسلامی به مدد تلاش هنرمندان و حمایت و توجه متولیان فرهنگی و هنری، بسیار فراتر از مرزها را تجربه کرده و اینک نیاز است تا بستری برای معرفی قابلیت‌های ارزشمند آن ایجاد شود. اهمیت و حساسیت ارتباطات بین‌المللی به ویژه در حوزه هنر و در شکل خاص، تئاتر بر کسی پوشیده نیست. معرفی توان و قابلیت‌های ارزشمند نمایش ایران به جهانیان و برقراری ارتباط سازنده برای تبادل تجربیات و دستاوردهای هنری با سایر کشورها می‌بایست سرلوحه برنامه‌ها و فعالیت‌های حوزه بین‌الملل اداره کل هنرهای نمایشی باشد.» رقیه وکیلی‌آذر فارغ‌التحصیل زبان انگلیسی است که در سابقه او بیش از دو دهه فعالیت در زمینه امور بین‌الملل هنرهای نمایشی وجود دارد. او به عنوان کارشناس مسئول امور بین‌الملل در بیشتر رویداهای بین‌الملل و جشنواره‌های تئاتر مشارکت داشته است. رقیه وکیلی‌آذر جانشین دکتر سعید اسدی و به عنوان سرپرست «امور بین‌الملل اداره کل هنرهای نمایشی» منصوب شد.
شهرام کرمی در تقدیرنامه‌ای از فعالیت و مدیریت دکتر سعید اسدی در طول بر عهده داشتن مسئولیت امور بین‌الملل تشکر کرده است.


انتهای پیام
