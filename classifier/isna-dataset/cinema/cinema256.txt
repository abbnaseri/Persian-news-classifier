اجرای نمایشی برگرفته از قانون "توهم بی‌گناهی" 
کارگردان «بازرس هاند واقعی»  می‌گوید: منشأ تفکر در این نمایشنامه برای من از یک قانون سرچشمه می‌گیرد و آن قانون توهم بی گناهی است. این توهم بی گناهی در زندگی به انسان‌ها اجازه می‌دهد دست به هر کاری بزنند. در این نمایش هم شخصیت‌ها با توهم بی گناهی همراه هستند و با همین توهم خود را به گناه آلوده می‌کنند.
به گزارش ایسنا، این روزها نمایش «بازرس هاند واقعی» به کارگردانی شهاب بهرامی در تماشاخانه مهرگان روی صحنه است.
این نمایش ۶۰ دقیقه‌ای بر گرفته از متن نمایشنامه «بازرس هاند واقعی» و به نویسندگی تام استوپارد است و داستان دو منتقد را روایت می‌کند که به تماشای یک داستان معمایی، جنایی، پلیسی نشسته‌اند تا درباره آن مقاله‌ای بنویسند اما در حین اجرای نمایش هر دو به سمت کمدی کشیده می‌شوند و در مسیر اتفاقات نمایش قرار می‌گیرند. داستان انسانی که در زندگی دچار توهماتی‌ست که بزرگترین آن توهم بی‌گناهی است و به دلیل همین به خود اجازه می‌دهد که هر کاری را انجام دهد.
شهاب بهرامی در گفت‌وگو با ایسنا درباره نمایش «بازرس هاند واقعی» گفت: نمایشنامه «بازرس هاند واقعی» رئال است و من آن را به یک نمایش ابسورد و سورئال تبدیل کردم. در نمایشنامه جدید یکی از کاراکترها را تغییر دادیم و او نقش یک روح را بازی می‌کند که شاید روح هم نباشد!
او با بیان اینکه "منشأ تفکر در این نمایشنامه برای من از یک قانون سرچشمه می‌گیرد و آن قانون توهم بی گناهی است" افزود: این توهم بی گناهی در زندگی به انسان‌ها اجازه می‌دهد دست به هر کاری بزنند. در این نمایش هم شخصیت‌ها با توهم بی گناهی همراه هستند و با همین توهم خود را به گناه آلوده می‌کنند.
بهرامی درباره فضای این نمایش بیان کرد: «بازرس هاند واقعی» یک فضای متوهم دارد که با کمدی همراه می‌شود. فضای این نمایش به گونه‌ای طراحی شده است که مخاطب بتواند نمایش را درک کند. تماشاگر ما باهوش است، فرقی نمی‌کند چه نمایشی را نگاه می‌کند چراکه می‌تواند موضوع و محوریت نمایش‌ها را درک کند.
این کارگردان تئاتر درباره دکور این نمایش که یک مغز بزرگ در آن وجود دارد توضیح داد: با توجه به فضای سورئال و تا جایی که امکانات به ما اجازه می‌داد دکور را بزرگ‌تر از حد معمول گرفتیم. سعی کردیم بزرگنمایی که در توهم انسان‌ها وجود دارد را در دکورمان نشان دهیم.
بهرامی درباه دلیل اجرای نمایشنامه «بازرس هاند واقعی» بیان کرد: هر کدام از شخصیت‌های این نمایشنامه با نوعی گناه مواجهند، ما هم در زندگی روزمره با این قضیه روبرو هستیم. جذابیت این متن برای من تأثیرگذار بود و اینکه این نمایش یک داستان کمدی_جنایی است که در نهایت به هجو کشیده می‌شود.
بازیگران این نمایش به ترتیب عبارتند از: سعید عظیمی، شهاب بهرامی، علی امیر خلیلی، حامد بدیعی، الهام قاسمیان، سوزان صفا نیا، کیانوش جواد اسلامی.
مجید بابا خانلو (دستیار کارگردان)، آلاء ناصرالدینی (منشی صحنه)، بهنود صداقت کیش (آهنگساز)، سپهر بهرامیان (طراح گریم)، منصوره محمدی و سید علی موسوی (مجری گریم)، نیلوفر مرادی (دوخت لباس)، مجید باباخانلو (گرافیست)، ساخت تیزر (ارسلان امانتی)، حسین صمیمی (تدوین تیزر)، میلاد الهی (دستیار نور)، حمید سلامی و شهاب بهرامی (طراح نور) و افشین حیدری (روابط عمومی و تبلیغات) سایر عوامل این نمایش هستند.
این نمایش تا ۲۹ خرداد هر شب ساعت ۲۱ روی صحنه است.



انتهای پیام
