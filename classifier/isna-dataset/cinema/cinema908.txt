اجرای نمایش «ایستگاه متروک» همزمان با نیمه شعبان
نمایش «ایستگاه متروک» در ادامه طرح «هنر برای همه» همزمان با نیمه شعبان -ولادت حضرت ولیعصر ( عجل الله ) -در پردیس تئاتر تهران اجرا خواهد شد.
به گزارش ایسنا به نقل از روابط عمومی پردیس تئاتر تهران، نمایش مذهبی «ایستگاه متروک» به نویسندگی «محمد علوی» و کارگردانی «مسعود اسماعیلی» کاری از گروه فرهنگی مسلم در ادامه طرح «هنر برای همه» از ۳۰ فروردین تا ۹ اردیبهشت در سالن اصلی پردیس تئاتر تهران روی صحنه می‌رود.
در خلاصه داستان این نمایش آمده است: جماعتی برای دیدار با ولی خدا دعوت به سفری با قطار می‌شوند. هر یک از آنان به واسطه دلایل مختلف، در ایستگاه‌های مختلف پیاده و از ادامه سفر منصرف می شوند.کسانی که از ماجرای این سفر مطلع میشوند؛ آنان را سرزنش می کنند؛ تا اینکه برای خود آنان دعوتنامه‌ای شبیه به گروه اول می رسد. آنان با شور و شعف در ایستگاهی متروک گرد هم می آیند تا این بار هوشیارتر از گذشته، ثبات قدم از خود نشان دهند...
تعداد عوامل این گروه هنری که همگی به صورت افتخاری همکاری می‌کنند به بیش از صد نفر می‌رسد. این گروه تاکنون ۱۸ متن نمایشی در مورد مفاهیم مهدویت را در طی ۲۸ سال به روی صحنه برده است. «ایستگاه متروک» به نویسندگی «محمد علوی» و کارگردانی «مسعود اسماعیلی» از ۳۰ فروردین تا ۹ اردیبهشت در سالن اصلی پردیس تئاتر تهران و در ساعت ۲۰:۳۰ روی صحنه می رود.
رزرو بلیط به صورت رایگان برای این نمایش از طریق سایت www.tiwall.com و همچنین آدرس @moslemgroupbot امکان پذیر خواهد بود.
همچنین علاقمندان می‌توانند برای دیدن این نمایش در صورت استفاده از سرویس کارپینو جهت ایاب و ذهاب، از تخفیف ۳۰ درصدی بهره مند شوند.
پردیس تئاتر تهران در بزرگراه امام علی (شمال به جنوب)، اتوبان شهید محلاتی شرق، خیابان شاه آبادی جنوبی، بعد از میدان مالک اشتر، خیابان شهید بقایی، واقع شده است.
انتهای پیام
