افزایش بهای بلیت سینما در ژاپن پس از ۲۶ سال
دو مجموعه بزرگ سینماهای زنجیره‌ای در ژاپن از ابتدای ماه ژوئن بهای استادارد بلیت سینماها را پس از ۲۶ سال کمتر از یک دلار افزایش دادند.
به گزارش ایسنا به نقل از هالیوود ریپورتر، سینماهای زنجیره‌ای «توهو» و ۱۰۹ سالن سینمای دیگر ژاپن بهای بلیت را کمتر از یک دلار (۱۰۰ ین) افرایش دادند تا به ۱۷.۵ دلار (۱۹۰۰ ین) برسد، این در حالی است که سایر سینماهای زنجیره‌ای در ژاپن بهای بلیت‌های تخفیف‌دار و یا بلیت‌های معمولی را در برخی از سالن‌ها افزایش دادند.
در واقع متوسط هزینه خرید بلیت سینما در ژاپن به سبب تخفیف‌های دانش آموزی، دانشجویی و تخفیف‌های ویژه زنان، سالمندان و زوج‌های بالای ۵۰ سال و همچنین برخی روزها و ماه‌های خاص به ۱۲.۱۵ دلار (۱۳۱۵ ین) می‌رسد و این افزایش ۱۰۰ ینی هزینه بلیت بر روی اغلب این بلیت‌های تخفیف‌دار اعمال می‌شود.
بهای بلیت سینماهای ژاپن آخرین بار در سال ۱۹۹۳ افزایش یافته بود که در نتیجه آن میزان حضور مردم در سینما با روند کاهشی همراه شد و در سال ۱۹۹۶ به کمتر از ۱۲۰ میلیون نفر رسید. از سال ۱۹۹۶ روند افزایش استقبال مردم ژاپن از سینما دوباره احیا شده است به طوری که در سال ۲۰۱۶ در مجموع رکورد ۱۸۰ میلیون ژاپنی به سینما رفتند.
همچنین بر اساس اعلام انجمن تهیه‌کنندگان تصاویر متحرک ژاپن، تعداد سالن‌های سینمایی در این کشور نیز از ۱۷۳۴ سالن به ۳۵۶۱ سالن در ۲۰۱۸ رسیده است.
مجموع فروش سینمای ژاپن در سال ۲۰۱۸ میلادی به رقمی بالغ بر دو میلیارد دلار رسید که ۴۵ درصد از آن حاصل از صادرات آثار سینمایی (اکران محصولات سینمای ژاپن در سایر کشورها) است.
انتهای پیام

