نمایشگاه «آدری هپبورن» برگزار می‌شود
عکس‌های شخصی، لباس‌ها و برخی لوازم یادگاری از فیلم‌های مطرح «آدری هپبورن» در نمایشگاهی در شهر «بروکسل»، به مناسبت نودمین سالروز تولد این هنرپیشه به نمایش گذاشته خواهد شد.
به گزارش ایسنا و به نقل از رویترز، این نمایشگاه که توسط «شأن هپبورن فرر» پسر این هنرپیشه برگزار می‌شود، لوازم مربوط به برخی از پروژه‌های مطرح این هنرپیشه از جمله فیلم «تعطیلات در رم» را که جایزه اسکار بهترین بازیگر زن را برایش به ارمغان آورد، به نمایش عمومی می‌گذارد. نامه‌های بشر دوستانه‌ی این هنرپیشه نیز از جمله آثاری هستند که در این نمایشگاه به نمایش گذاشته می‌شوند.
«هپبورن فرر» بیان کرد، هدف از برگزاری این نمایشگاه ارائه تصویری بهتر از زندگی این هنرپیشه بریتانیایی است که سال‌های پایانی عمرش را وقف امور خیریه کرد و به عنوان سفیر حسن نیت یونیسف مشغول به کار شد.
وی در گفت وگوی خود با رویترز بیان کرد: ««هپبورن» زندگی ساده و متواضعانه‌ای داشت و شاید این همان دلیلی است که باعث شده بعد از گذشت چندین سال هنوز هم بین مردم محبوب باشد.»
«آدری هپورن» در سال ۱۹۲۹ در «بروکسل» متولد شد و بعدها به لندن مهاجرت کرد. وی در فاصله‌ی سال‌های ۱۹۵۰ تا ۱۹۶۰ در فیلم‌های متعددی به ایفای نقش پرداخت. «هپبورن» همچنین از مطرح‌ترین ستاره‌های عصر طلایی هالیوود است که در طول دوران فعالیت هنری‌اش، در مجموع نامزد چهار جایزه اسکار شد و یک‌بار در سال ۱۹۵۴ برای فیلم «تعطیلات در رم» موفق به کسب اسکار بازیگری شد. سه جایزه بفتا، دو گلدن گلوب، جوایز امی، تونی و گرمی دیگر افتخارهای هنری «هپبورن» هستند.
«هپبورن» در سال ۱۹۹۳ و در سن ۶۳ سالگی درگذشت.
انتهای پیام
