تحقق رویای پرویز پرستویی بعد از یازده سال 
نام فرودگاه بین المللی بندرعباس به نام (شهدای پرواز ۶۵۵) تغییر یافت.
به گزارش ایسنا، امروز ۱۲ تیر و در سالگرد هدف قرار گرفتن هواپیمای مسافربری ایران با ۲۹۰ مسافر و خدمه بوسیله ناو آمریکایی وینسنس بر فراز خلیج فارس، طی مراسمی بسیار ساده و مردمی با حضور پرویز پرستویی (پیشنهاد دهنده و پیگیر این حرکت) و نیز مسئولین فرودگاه بندرعباس از جمله مهندس امانی، نام این فرودگاه بین المللی به (شهدای پرواز ۶۵۵ بندرعباس) تغییر نام یافت.
این درخواست پرویز پرستویی از سال ۱۳۸۷ و در مراسم سالگرد این فاجعه در جمع هنرمندانی اعلام شد که برای بزرگداشت این شهدا در آبهای جزیره قشم حضور یافته بودند.
زمان پرده‌برداری از تابلوی موقت این فرودگاه دقیقاً در ساعت ده و بیست و دو دقیقه و همزمان با اصابت موشک به هواپیما تنظیم شده بود تا کمک به ثبت تاریخی این واقعه در اذهان مخاطبان باشد.

انتهای پیام
