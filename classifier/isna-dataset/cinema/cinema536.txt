توضیح خانه سینما درباره‌ی حاشیه اخیر انتخاب فاطمه معتمدآریا
خانه سینما در پی انتخاب فاطمه معتمدآریا به عنوان رئیس انجمن بازیگران سینمای ایران و حضور همزمانش در هیات مدیره‌ی خانه سینما توضیحاتی داد.
به گزارش ایسنا، در متن ارسالی روابط عمومی خانه سینما آمده است: «ضمن عرض تبریک به اعضاء شورای مرکزی انجمن بازیگران سینمای ایران و تبریک به فاطمه معتمد آریا در مقام رئیس این انجمن، ذکر توضیحاتی در رابطه با حضور همزمان ایشان در شورای مرکزی انجمن و هیات مدیره خانه سینما و مغایرت این مسئله با اساسنامه خانه سینما ضروری است.
دوره‌ی دو ساله قانونی هیات مدیره خانه سینما در تاریخ اسفند ۹۷ به پایان رسیده، تمدید این ماموریت به مدت سه ماه و برگزاری مجمع عمومی در دهه‌ی سوم خرداد ماه صرفاً از جهت تطبیق گزارش مالی هیئت مدیره با حسابرسی مالی سال ۹۷ صورت گرفته، این افزایش زمان با موافقت روسای صنوف ۳۲ گانه خانه و تائید وکیل خانه سینما بوده است.
مجمع عمومی انجمن بازیگران در زمان از قبل پیش بینی شده و موعد قانونی برگزار و انتخاب اعضاء شورای مرکزی انجمن با حضور نماینده وزارت کار انجام گرفته، بدیهی است شورای مرکزی منتخب که دورهای دو ساله را پیش رو دارد نمیتواند بابت یک ماه باقیمانده از زمان اضافه شده بر عمر هیات مدیره فعلی خانه سینما امور جاری خود و انتخاب رئیس و نایب رئیس و.. درون شورای مرکزی را معطل بگذارد.
لذا پس از هماهنگی با هیات مدیره خانه سینما و نماینده وزارت کار و با توجه به اینک فاطمه معتمد آریا قصد کاندیداتوری مجدد برای هیات مدیره بعدی خانه سینما را ندارند، ایشان به عنوان شورای مرکزی انجمن بازیگران سینمای ایران انتخاب شدهاند.
برای پیشگیری از اینگونه مشکلات و هم زمانی دوره‌های دوساله صنوف با دوره دوساله هیات مدیره و با توجه به تغییر زمان مجمع عمومی خانه سینما، از تمامی صنوف ۳۲ گانه می‌خواهیم تا تاریخ مجامع عمومی و انتخابات خود را به گونه‌ای طراحی کنند که قبل از انتخابات هیات‌مدیره خانه سینما، هیئت مدیره های جدید صنوف آغاز به فعالیت کنند.»
به گزارش ایسنا، پس از انتخاب فاطمه معتمدآریا به عنوان رئیس انجمن بازیگران سینما این موضوع مطرح شد که حضور این بازیگر در هیات مدیره خانه سینما در این شرایط غیرقانونی است.

انتهای پیام
