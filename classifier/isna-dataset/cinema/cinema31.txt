کیارستمی تنها سخنران مراسم سالگرد خودش بود!
مراسم سومین سالگرد درگذشت عباس کیارستمی در حالی برگزار شد که در آن هیچکس سخنرانی نکرد و تنها صدای خودش بود که در آرامستان به گوش می‌رسید.
به گزارش ایسنا، سومین سالگرد درگذشت عباس کیارستمی با حضور هنرمندانی چون بهمن فرمان‌آرا، حسن فتحی، همایون ارشادی و … عصر جمعه ۱۴ تیرماه در ترک‌مزرعه واقع در لواسان، آرامگاه این هنرمند فقید، برگزار شد.
از دقایقی قبل از شروع این مراسم مردم و هنرمندان در این مکان حاضر شده بودند و صحبت‌هایی از این هنرمند که سال‌های قبل ضبط شده بود، پخش می‌شد. او در بخش‌هایی از این مصاحبه توضیحاتی راجع به عکاسی منظره یا طبیعت، جاده و راه که علاقه بسیاری به آنها داشت، بیان کرد.
در بخشی دیگر نیز از سال‌های گذران عمرش گفت که ۵۰ سالگی چقدر می‌تواند برای یک مرد ترسناک و دلهره‌آور باشد و از امید به رسیدن به ۸۰ سالگی گفت.
امیر پوریا که اجرای این مراسم را بر عهده داشت، در بخشی از این مراسم که تنها صدای زنده‌یاد عباس کیارستمی و موسیقی فیلم‌هایش در این آرامستان پخش می‌شد، بیان کرد: در این مراسم هیچ سخنرانی در نظر نگرفته‌ایم و تنها کلام ایشان و بخش‌هایی از موسیقی آثارشان را خواهیم شنید.
او ادامه داد: ما این تصمیم را گرفتیم که این شکلی از بودن در جریان افکار زندگی او است که حتی شوخی‌های روزمره‌اش هم می‌توانسته نکاتی دربرداشته باشد. در نتیجه بخش‌هایی که در این صداها می‌شنوید و اتفاقی که در حال وقوع است، شبیه وضع رایج در این گونه مراسم‌های سالگرد نیست.
سینی‌هایی پر از گیلاس کنار مزار این هنرمند بود که امیر پوریا با اشاره به آنها اضافه کرد: ما این گیلاس‌ها را مهمان این هنرمند هستیم. نکته دیگر این است که هیچکس به طور مستقیم به این مراسم دعوت نشده و همه به لطف و علاقه خودشان حضور دارند.
او همچنین گفت: از شما خواهش می‌کنیم آن چه برای پیگیری پرونده پزشکی ایشان در صفحات مجازی و چه از طرف بنیاد کیارستمی اعلام می‌شود، دنبال کنید و همچنان یاد او را با تداوم پیگیری آثارشان زنده نگه داریم.
قرار بود همزمان با سومین سالگرد درگذشت عباس کیارستمی، بنیاد کیارستمی سایت «عافیت» را نیز برای استفاده محدود راه‌اندازی کند که به روز پزشک منتقل شد.
این سایت سامانه ارزیابی سرویس‌های درمانی و پزشکی و محلی برای ثبت نظر مردم درباره خدمات بهداشتی و درمانی خواهد بود تا با شفاف‌سازی کیفیت این خدمات، محلی برای شناسایی پزشکان و مراکز درمانی برتر شود و به بستری برای گفت‌وگو درباره بهبود ساختار سرویس‌دهی مراکز درمانی تبدیل شود. این سایت در روز پزشک برای استفاده عموم باز خواهد شد.
به گزارش ایسنا، عباس کیارستمی، کارگردان «خانه دوست کجاست؟» از اسفند سال ۹۴ تا اوایل اردیبهشت ۹۵ به دلیل انجام چند عمل جراحی در ناحیه روده در بیمارستان بستری شد و پس از آن هم چند نوبت دیگر به بیمارستان مراجعه کرد تا این که سرانجام هشتم تیر ماه ۹۵ برای تکمیل مراحل درمان به پاریس رفت ولی چند روز بعد (۱۴ تیر) در پاریس و در سن ۷۶ سالگی درگذشت.
انتهای پیام
