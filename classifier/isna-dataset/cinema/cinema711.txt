اعلام جزییات برنامه های اختتامیه‌ی جشنواره‌ی تئاتر دانشگاهی
مراسم اختتامیه بیست و دومین جشنواره بین المللی تئاتر دانشگاهی ایران به کارگردانی حسین پوریانی فر و اجرای کیوان ساکت اف در تالار وحدت تهران برگزار می‌شود.
به گزارش ایسنا به نقل از روابط عمومی بیست و دومین جشنواره بین المللی تئاتر دانشگاهی ایران، آیین اختتامیه بیست و دومین جشنواره بین المللی تئاتر دانشگاهی ایران ساعت ۱۶:۳۰ روز شنبه ۱۴ اردیبهشت ماه با اجرای کیوان ساکت اف مجری و بازیگر تئاتر در تالار وحدت تهران برگزار می‌شود.
حسین پوریانی فر کارگردان مراسم اختتامیه بیست و دومین جشنواره بین‌المللی تئاتر دانشگاهی ایران با اشاره به برخی جزییات این برنامه توضیح داد: اساساً ماهیت برگزاری مراسم اختتامیه جشنواره‌های هنری کشور به ویژه جشنواره تئاتر دانشگاهی به گونه‌ای است که نمی‌توان محتوای کلی آن را تغییر داد. بنابراین انچه مدنظر گروه اجرایی بوده توجه به چیدمان برنامه است که امیدوارم با توجه به برنامه‌ریزی هایی که در این زمینه انجام گرفته بتوانیم مراسم منظمی را در تالار وحدت تهران برگزار کنیم.
وی ادامه داد: طبق تجربه‌های فراوانی که به عنوان یک دانشجو در دوره های پیشین جشنواره به دست آوردم همواره با این فضا رو به رو بودم که فضای مرتبط با طراحی و چیدمان صحنه اغلب دارای یک طرح واحد بوده که گل آرایی و دکورهای سنگین عمده فضای موجود را تشکیل می‌داد. اما آنچه ما در طراحی صحنه و چیدمان مراسم در نظر گرفتیم متناسب با وضعیت نامطلوب بودجه جشنواره بود که حتی الامکان تلاش شده از سادگی برخوردار بوده و اساس کار بر اساس تندیس جشنواره تئاتر دانشگاهی باشد. این در حالی است که یک گروه زنده موسیقی با نام «او و دوستانش» نیز در حین برگزاری مراسم وظیفه اجرای زنده موسیقی را بر عهده دارد.
این کارگردان تئاتر در بخش پایانی صحبت‌های خود گفت: زمانی که برای برگزاری مراسم اختتامیه در نظر گرفته شده چیزی حدود ۲ ساعت و ۳۰ دقیقه است که امیدوارم با همکاری که از سوی شرکت کنندگان در مراسم صورت میگیرد، ما طبق زمان بندی برنامه را به پایان ببریم. به هر حال تیم اجرایی نهایت سعی خود را انجام داده که با در نظر گرفتن تمام مولفه‌های یک مراسم اختتامیه به بهترین شکل ممکن میزبان هنرمندان و گروه های شرکت کننده باشد.
انتهای پیام
