یک نمایش ویژه ماه مبارک رمضان در تالار وحدت
نمایش «مردی در آینه» به کارگردانی علی سلیمانی و تهیه‌کنندگی علی رضوانی، اجرای خود را از ۲۵ اردیبهشت در تالار وحدت آغاز خواهد کرد.
به گزارش ایسنا به نقل از روابط عمومی نمایش «مردی در آینه»، این نمایش با متنی بازنویسی شده از سوی محسن جسور براساس نمایشنامه «توبه نمی‌کنم» نوشته سید جواد هاشمی چند روزی است که به کارگردانی علی سلیمانی تمرینات خود را برای اجرا در تالار وحدت آغاز کرده و قرار است از ۲۵ اردیبهشت به مدت ۱۵ شب در تالار وحدت به روی صحنه برود.
اجرای نمایش «مردی در آینه» با حمایت اداره کل هنرهای نمایشی وزارت فرهنگ و ارشاد اسلامی، بنیاد رودکی، معاونت فرهنگی و اجتماعی شهرداری تهران و سازمان هنری و رسانه‌ای اوج تا ۸ خرداد ادامه خواهد داشت.
در خلاصه داستان این نمایش آمده است: حارث که سال‌ها با لجاجت کینه علی (ع) را در دل دارد و در تمام جنگ‌ها علیه امیرالمؤمنین (ع) جنگیده، هیچگاه دوستدار او نیست ولی در مقابل همه کینه‌توزی‌ها و دشمنی‌ها در جواب مهربانی و شفقت علی (ع) را دیده و همیشه چشمانش را بر روی همه این الطاف علی (ع) بسته است. در ادامه اتفاقاتی می‌افتد که منجر به آن شده حارث در مورد حضرت علی (ع) به معرفت حقیقی برسد و...
نمایش «مردی در آینه» کاری از گروه هنری ایلیا به تهیه‌کنندگی علی رضوانی و مدیر تولیدی حسین فردوس آرانی است که در آن بازیگرانی همچون علی سلیمانی، سیروس همتی، محسن سلیمانی فارسانی، علی یعقوب‌زاده، حسین میرزاییان، سبا سلیمانی و محمدرضا معجونی به ایفا نقش خواهند پرداخت.
همچنین میلاد محمدزاده؛ طراحی حرکات فرم، سهیلا جوادی؛ طراحی لباس، گریم و صحنه این نمایش را به عهده دارند.
نمایش «مردی در آینه» از ۲۵ اردیبهشت ساعت ۱۸:۳۰ و به مدت ۷۰ دقیقه در تالار وحدت به روی صحنه خواهد رفت.
انتهای پیام
