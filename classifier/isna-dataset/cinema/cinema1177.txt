«آلان» روایتی از سایه سیاه جنگ بر زندگی 
این روزها در بسته "فیلم‌های کوتاه روز" فیلم «آلان» به کارگردانی و نویسندگی مصطفی گندمکار همراه با چهار فیلم کوتاه دیگر در گروه هنر و تجربه در حال اکران است.
کارگردان این اثر درباره نحوه ساخت و موضوع این فیلم به ایسنا گفت: «آلان» یک فیلم کوتاه کردی است که سال ۹۵ آن را ساختم. این فیلم حدود ۴۰ حضور بین‌المللی در جشنواره‌های جهانی داشته که مهم‌ترین آن حضور در سی و نهمین دوره جشنواره "کلرمون- فراند" فرانسه بود که یکی از مهم‌ترین رویدادهای بین‌المللی فیلم کوتاه جهان است. همچنین حدود ۱۰ جایزه هم از این جشنواره‌ها در بخش‌های مختلف دریافت کرده است.
او ادامه داد: در جنگ سال ۲۰۱۷ در عراق و سوریه، بسیاری از خانواده‌های سوری و عراقی آواره شدند، این فیلم زندگی پیش از آوارگی یکی از این خانواده‌ها را به تصویر می‌کشد.
گندمکار تصریح کرد: در این فیلم سعی کردم به این نکته بپردازم که خیلی از این خانواده‌ها قبل از آوارگی، خانه و زندگی داشتند و مانند تمام مردم دنیا با هدف و آرزویی زندگی می‌کردند، اما جنگ تمام برنامه و امیدهای آن‌ها را بهم ریخت. این در حالیست که نگاه‌های جهانی بر این افراد به گونه‌ایست که از ابتدا آورده بودند و وضعشان به همین صورت بوده است. برای من نشان دادن زندگی خیلی مهم‌تر از جنگ بود.
او افزود: همیشه گفته می‌شود جنگ بد است، من سعی کردم در این فیلم به این سوال که چرا جنگ بد است؟ پاسخ دهم. جنگ زندگی را نابود می‌کند. من تلاش کردم در آلان زندگی، شادی و روابط انسانی را نمایش دهم.
این کارگردان با بیان اینکه " «آلان» در باز خوردهای مختلف در جشنواره‌های گوناگون توانسته بود از نظر اجرا روی منتقدین تأثیر بگذارد" ادامه داد: فیلم یک اجرای رئالیستی و مستندگونه دارد، برای اینکه بتواند فاصله مخاطب را با موضوع کم کند.
او بیان کرد: بخش عمده بازیگران فیلم، نابازیگر هستند که آن‌ها از استان آذربایجان غربی و روستاهای شهر اشنویه پیدا کردم. جنس کار هم برای اینکه فضا و داستان باورپذیر شود این انتخاب را طلب می‌کرد.
گندمکار در ادامه گفت: همچنین تلاش کردم که جغرافیا را در این فیلم محدود کنم، در واقع مخاطب نمی‌داند کردهایی که زندگیشان روایت می‌شود، کردهایی عراق هستند یا سوریه و یا ایران. مسئله من تفکیک مرزی نبود بلکه قومیتی بود که بیشترین خسارت را در جریانات تروریستی اخیر خاورمیانه دیدند. به گفته او آن‌ها شرایط تولیدی در عراق و سوریه نداشتند، در نتیجه در آخرین روستای مرزی شهر اشنویه به نام صادق آباد فیلم را ساختند.
این کارگردان در بخش دیگری از صحبت‌هایش درباره اکران این فیلم گفت: سیاست ما بر این بود که بعد از حضور آلان در بسیاری از جشنواره‌های دنیا، آن را در گروه هنر و تجربه اکران کنیم و در حال حاضر در کنار چهار فیلم کوتاه دیگر در هنر و تجربه اکران می‌شود.
او در پایان افزود: الان تلاش و دغدغه ما بر این است که بتوانیم با تبلیغات در فضای مجازی و رسانه خبری، این اکران را به گوش دوستداران فیلم کوتاه در تهران و شهرستان برسانیم.
در ادامه می‌توانید تیزر این فیلم را مشاهده کنید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
