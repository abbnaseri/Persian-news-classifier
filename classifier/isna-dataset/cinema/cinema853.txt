 «نفرین لالورونا»‌ در گیشه درخشید 
«نفرین لالورونا» محصول جدید کمپانی برادران وارنر با نمایش در بیش از ۳ هزار سالن به فروش ۲۶.۵ میلیون دلاری رسید و صدرنشین  جدول فروش آخر هفته  سینمای آمریکا نام گرفت. 
به گزارش ایسنا و به نقل از ورایتی، با وجود اینکه فیلم «نفرین لالورونا» نسبت به انتظارات فروش بهتری داشت، اما حتی این فیلم در کنار آثار تازه اکران شده‌ای همچون «شکاف» و «پنگوئن‌ها» نتوانستند جدول فروش آخر هفته آمریکا را از بدترین فروش آخر هفته عید پاک در ۱۵ سال اخیر نجات دهند.
درآمد حاصل فروش تمام بلیط‌ها در این آخر هفته به ۱۱۲ میلیون دلار رسید که با توجه به اطلاعات وب سایت «کام اسکور» این رقم بدترین آمار فروش هفتگی عید پاک از سال ۲۰۰۵ تاکنون است. چرا که هالیوود از اکران اکثر فیلم‌های مهم پیش از اکران «انتقام‌جویان: پایان بازی» محصول استودیو مارول کمپانی دیزنی که گمان می‌رود در زمان اکرانش در بیست و ششم آوریل رکوردها را درهم بشکند، خودداری کرده‌اند.
«نفرین لالورونا» همچنین با فروش ۳۰ میلیون دلاری در گیشه بین‌المللی به فروش جهانی ۵۶.۵ میلیون دلاری رسید. ساخت این فیلم که داستانی ماورا طبیعی را روایت می‌کند، ۹ میلیون دلار هزینه دربرداشت. «جیمز وان» که آثاری همچون «آکوامن»، «‌احضار» و «اَره» را در کارنامه خود دارد، تهیه‌کنندگی این اثر را به عهده دارد.
فیلم «‌شزم» نیز در جایگاه دوم جدول فروش این هفته سینماهای آمریکا قرار گرفت تا آثار کمپانی «برداران وارنر» و «نیو لاین» رتبه اول و دوم لیست پرفروش‌های آخر هفته را از آن خود کردند. فیلم ماجراجویانه «شزم» که بر اساس داستان‌های مصور «دی سی» ساخته شده است در پایان سومین هفته اکران خود، ۱۷ میلیون دلار دیگر هم فروخت و فروش خود را در بازار خانگی به ۱۲۱ میلیون دلار رساند. با وجود فروش ۲۰۰ میلیون دلاری فیلم «‌شزم» در گیشه‌های بین‌المللی، رقم فروش جهانی این فیلم به رقیم بالغ بر ۳۲۲ میلیون دلار رسیده است.
«شکاف»(Breakthrough) که فیلمی با محوریت تکیه بر ایمان و اعتقادات است در پایان اولین هفته نمایشش به رقم ۱۴ میلیون دلار دست یافت که با وجود بودجه ۱۴ میلیون دلاری ساخت این اثر، فروش آغازین این پروژه موفقیت‌آمیز محسوب می‌شود. «روکسان داوسن» کارگردانی این فیلم را به عهده دارد. «شکاف» که به فروش بین‌المللی ۵.۹ میلیون دلاری رسید در بازار جهانی ۲۰.۵ میلیون دلار فروخت. «کریسی متز» بازیگر سریال «این ما هستیم» در این پروژه به عنوان مادری که امیدش را برای نجات یافتن پسرش از حادثه‌ای مرگبار از دست نمی‌دهد، ایفای نقش می‌کند.
دیزنی نیز مستند جدید «پنگوئن‌ها» را با روایت «‌اد هلمس» به روی پرده‌ها برد که با فروش ۳.۳ میلیون دلاری در هفته اول اکرانش مواجه شد.
بر اساس جدیدترین آمار ارقام، فروش هفتگی سینمای آمریکا نسبت به مدت مشابه سال گذشته با ۱۷ درصد کاهش رو به رو بوده است. با این حال کارشناسان صنعت سینما در خصوص کاهش آمار فروش بلیط‌ها نگران نیستند، چرا که فیلم‌های ابرقهرمانی گیشه‌ها را از رکود نجات خواهند داد.
انتهای پیام
