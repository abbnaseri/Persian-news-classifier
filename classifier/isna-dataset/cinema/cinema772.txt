تئاترهای روی صحنه چقدر فروش داشتند؟
آمار فروش تماشاخانه‌های اداره کل هنرهای نمایشی در اولین هفته اردیبهشت‌ماه اعلام شد.
به گزارش ایسنا به نقل از روابط عمومی اداره کل هنرهای نمایشی، آمار فروش مجموعه تئاتر شهر، تالار هنر و تماشاخانه سنگلج تا روز جمعه ششم اردیبهشت مشخص شد.
بر اساس آمار اعلام شده، نمایش «ملاقات» پارسا پیروزفر همچنان از نظر میزان فروش از دیگر آثار روی پرده با فاصله بسیار زیادی جلوتر است البته که قیمت بلیت نمایش‌های روی پرده با هم برابر نیست و بهای بلیت این نمایش بیشتر از تئاترهایی است که در تماشاخانه‌های دولتی اجرا می‌شوند.
در این میان نمایش «ساعت ۸ در کشتی» که در تالار هنر اجرا دارد و برای گروه سنی کودکان و نوجوانان است فروش نسبتا خوبی در بین اثار این گروه سنی داشته است.
بر این اساس مجموعه تئاتر شهر آمار تفکیکی اطلاعات فروش و تعداد تماشاگر سه نمایش خود را به شرح زیر اعلام کرد:
نمایش «ملاقات» به نویسندگی فریدریش دورنمات، با ترجمه، طراحی و کارگردانی پارسا پیروزفر که اجرای خود را از یکشنبه ۱۲ اسفند در سالن اصلی این مجموعه آغاز کرد تا جمعه ششم اردیبهشت با پشت سر گذاشتن ۴۰ اجرا، میزبان ۲۴۲۳۷ تماشاگر شد. از این ۲۴۲۳۷ نفر، ۹۹۷۹ نفر با بلیت تمام‌بها، ۱۳۴۸ نفر با بلیت نیم‌بها، ۱۱۲۵۶ نفر با بلیت تخفیف‌دار و ۱۶۵۴ نفر با بلیت مهمان به تماشای این اثر نشستند. به این ترتیب با قیمت بلیت ۷۰۰ هزار ریال، رقم ۱۳ میلیارد و ۸۲۱ میلیون و ۷۰۰ هزار ریال در گیشه این نمایش ثبت شد.
نمایش «سیمین و فروزان» به نویسندگی و کارگردانی فهیمه عابدینی اجرای خود را از یکشنبه ۱۸ فروردین در سالن قشقایی با ظرفیت ۹۶ نفر آغاز کرد. این نمایش در طول ۱۸ اجرا تا جمعه ششم اردیبهشت، میزبان ۶۲۹ نفر شد. از این ۶۲۹ نفر، ۲۳۶ نفر با بلیت تمام‌بها، ۱۴ نفر با بلیت نیم‌بها، ۸۰ نفر با بلیت تخفیف‌دار و ۲۹۹ نفر با بلیت مهمان به تماشای این اثر نشستند. به این ترتیب با قیمت بلیت ۳۰۰ هزار ریال، در گیشه به رقم ۹۲ میلیون و ۱۰۰ هزار ریال دست پیدا کرد.
نمایش «بی‌صدایی» به نویسندگی سهیل امیرشریفی و آزاده شاهمیری و طراحی و کارگردانی آزاده شاهمیری از سه‌شنبه ۲۰ فروردین در سالن سایه با ظرفیت ۷۲ نفر روی صحنه رفت. این نمایش در طول ۱۶ اجرا تا جمعه ششم اردیبهشت، میزبان ۶۵۷ نفر بود. این ۶۵۷ نفر، ۲۹۰ بلیت تمام‌بها، ۲۹ بلیت نیم‌بها، ۷۶ بلیت تخفیف‌دار و ۲۶۲ بلیت مهمان خریدند. به این ترتیب «بی‌صدایی» با بهای بلیت ۳۰۰ هزار ریال، در طول ۱۶ اجرا در گیشه به رقم ۱۰۹ میلیون و ۵۹۰ هزار ریال دست پیدا کرد.
تالار هنر نیز آمار سه نمایش خود را تا جمعه ششم اردیبهشت به شرح زیر ارائه داد: 
نمایش «ساعت ۸ در کشتی» به نویسندگی آلریچ هاپ با ترجمه حسین فدایی‌حسین و کارگردانی مریم کاظمی طی ۲۶ اجرا در تالار هنر با ظرفیت ۲۴۰ نفر، میزبان ۵۲۹۰ تماشاگر شد. از این ۵۲۹۰ نفر، ۱۹۷۵ نفر با بلیت تمام‌بها، ۱۷۶۶ نفر با بلیت نیم‌بها، ۴۷۹ نفر با بلیت تخفیف‌دار و ۱۰۷۰ نفر با بلیت مهمان به تماشای این اثر نشستند. به این ترتیب با قیمت بلیت ۲۰۰ هزار ریال، رقم ۶۴۵ میلیون و ۶۴۵  هزار ریال در گیشه آن ثبت شد.
نمایش «جادوگر درخت انجیر هندی» نیز به نویسندگی و کارگردانی احسان مجیدی که از اول اردیبهشت در تالار هنر روی صحنه رفت تا ششم اردیبهشت، طی شش اجرا میزبان ۲۳۰ تماشاگر شد. از این ۲۳۰ تماشاگر، ۵۱ نفر با بلیت تمام‌بها، ۱۴۷ نفر با بلیت نیم‌بها، دو نفر با بلیت تخفیف‌دار و ۳۰ نفر با بلیت مهمان به تماشای این اثر نشستند. به این ترتیب «جادوگر درخت انجیر هندی» با بهای بلیت ۲۰۰ هزار ریال در گیشه به رقم ۲۵ میلیون و ۲۰۰ هزار ریال دست پیدا کرد.
نمایش «الیورتویست» به نویسندگی و کارگردانی اسماعیل فیروزی نیز که از دوم اردیبهشت در این تالار روی صحنه رفته است، طی پنج اجرا میزبان ۷۱۴ نفر شد. از این ۷۱۴ نفر، در غیاب بلیت نیم‌بها و تخفیف‌دار، ۵۹۲ نفر با بلیت تمام‌بها و ۱۲۲ نفر با بلیت مهمان به تماشای این اثر نشستند. بر این اساس در گیشه این اثر با بهای بلیت ۳۰۰ هزار ریال، رقم ۱۷۷ میلیون و ۶۰۰ هزار ریال به ثبت رسید.
تماشاخانه سنگلج هم آمار تفکیکی «بیله دیگ بیله چغندر» را این گونه اعلام کرد:
نمایش «بیله دیگ بیله چغندر» به نویسندگی داود فتحعلی‌بیگی و کارگردانی منیژه داوری اجرای خود را از پنجشنبه پنجم اردیبهشت آغاز کرد و طی دو اجرا تا جمعه ششم اردیبهشت میزبان ۱۰۸ تماشاگر شد. این ۱۰۸ نفر، در غیاب بلیت نیم‌بها و تخفیف‌دار، ۱۲ بلیت تمام‌بها خریدند و ۹۶ نفرشان مهمان بودند. به این ترتیب «بیله دیگ بیله چغندر» با بهای بلیت ۳۰۰ هزار ریال در گیشه به رقم ۳۶ میلیون ریال دست پیدا کرد.

انتهای پیام
