اجرای نمایشی با تم "دروغ و طلاق" در ماه رمضان
فرهاد خوشه ضمن اشاره به محتوا و محوریت نمایش «ادامه دارد...» ، از استقبال و فروش خوب نمایش‌اش خبر داد. 
نمایش «ادامه دارد» قصه زن و مردی را در یک آپارتمان روایت می‌کند که به مرور رابطه میان آن‌ها روشن می‌شود.
کارگردان این نمایش درباره موضوع و محوریت «ادامه دارد…» به ایسنا گفت: این نمایش بیشتر بر محوریت دروغ و دروغ‌گویی است. زن و مرد این نمایش از هم طلاق گرفتند اما با دروغ می‌خواهند این موضوع را مخفی نگه دارند و برای این کار به خانواده، دوستان و نزدیکان خود دروغ می‌گویند.
او افزود: دروغ و طلاق از معضلاتی است که امروزه بسیاری درگیر آن هستند.
این کارگردان در پاسخ به این سوال که استقبال تماشاگران از نمایشش در ماه رمضان چطور بوده؟ توضیح داد: استقبال از «ادامه دارد» بسیار خوب بوده و ما فروش خوبی داشتیم. امیدوارم تا آخرین روز اجرا هم استقبال به همین شکل باشد.
نمایش «ادامه دارد…» نوشته مهدیه حسینی به کارگردانی فرهاد خوشه از ۱۸ اردیبهشت‌ماه تا ۱۲ خردادماه ساعت ۲۱ در سالن استاد انتظامی خانه هنرمندان روی صحنه می‌رود.
میلاد اکبرنژاد، مهتا پناهی و رازگل معتمدی در این نمایش ۶۰ دقیقه‌ای ایفای نقش می‌کنند.
دیگر عوامل نمایش "ادامه دارد" عبارتند از: مجری طرح: حسن جودکی، طراح صحنه و لباس: لیلا طاهرپسند، طراح نور: شاهین رحمانعلی، دکوراتور: حسین طاهربخش، طراح نور: شاهین رحمانعلیه، مشاور رسانه: مریم رودبارانی، امور بین‌الملل: سحر ابراهیمی، عکاس و ساخت تیزر: مسعود انعامی، طراحی پوستر و بروشور: حمید شیرزاد، دستیار کارگردان: میثم فرهومند، منشی صحنه: سحر طباطبایی و مدیر صحنه: حمید باباخانی.


انتهای پیام
