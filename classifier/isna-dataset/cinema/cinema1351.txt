«ایناریتو» رئیس هیات داوران جشنواره کن شد 
«الخاندرو گونزالز اینتاریتو» کارگردان مکزیکی برنده اسکار به عنوان رئیس هیات داوران بخش رقابتی هفتاد و دومین جشنواره بین‌المللی فیلم کن انتخاب شد. 
به گزارش ایسنا به نقل از ورایتی، «ایناریتو» که با فیلم‌های «بردمن» و «بازگشته» برنده جایزه اسکار شده است، اولین کارگردان مکزیکی خواهد بود که در رأس هیأت داوران بخش رقابتی جشنواره فیلم کن قرار می‌گیرد.
این کارگردان سرشناس سابقه طولانی در کن دارد و اولین‌بار در سال ۲۰۰۰ میلادی با فیلم «عشق سگی» در این رویداد سینمایی حضور یافت. آخرین‌ حضور او نیز به دو سال پیش بازمی‌گردد که پروژه واقعیت مجازی خود را با عنوان «گوشت و شن» در کن رونمایی کرد.
«اینارینو» در بیانیه‌ای پس از انتخاب به عنوان رئیس هیأت داوران کن گفت: کن جشنواره‌ای بوده که از اهمیت ویژه‌ای برای من از زمان آغاز کارم برخوردار بوده است. از این‌که امسال به عنوان افتخارآمیز رئیس داوران به این جشنواره بازمی‌گردم بسیار هیجان‌زده‌ام. سینما در رگ‌های سیاره زمین وجود دارد و جشنواره کن قلب آن است. ما در جمع داوران جشنواره این فرصت را خواهیم داشت تا آثار جدید و فوق‌العاده فیلمسازان همکارمان را از سراسر جهان تماشا کنیم. این مسئولیتی است که با تمام عشق و علاقه آن را برعهده گرفته‌ایم.
«پیر لسکیور» رئیس جشنواره فیلم کن که جایگزین «ژیل ژاکوب» شده است و «تیری فرمو» دبیر جشنواره کن نیز اعلام کردند که «ایناریتو» در حالی ریاست هیأت داوران کن را پذیرفته است که بسیار به ندرت پیشنهاد حضور در جمع داوران جشنواره‌های سینمایی را می‌پذیرد.
فیلم «عشق سگی» که در سال ۲۰۰۰ در جشنواره کن و در بخش هفته منتقدین رونمایی شد در نهایت جایزه بزرگ هیأت داوران این جشنواره را کسب کرد و در جوایز اسکار آن سال نامزد شاخه بهترین فیلم خارجی شد.
«ایناریتو» در سال ۲۰۰۶ نیز با فیلم «بابل» جایزه کارگردانی کن را به خود اختصاص داد و این فیلم در جوایز اسکار نامزد هفت شاخه شد. این کارگردان مکزیکی در سال ۲۰۱۰ بار دیگر با فیلم تحسین‌شده «زیبا» با بازی «خاویر باردم» قدم به جشنواره کن گذاشت و این فیلم جایزه بهترین بازیگر مرد کن را کسب کرد و در ادامه نیز نامزد اسکار شد.
«بردمن» (۲۰۱۵) و «بازگشته» (۲۰۱۶) نیز چندین جایزه اسکار را از جمله دو اسکار پیاپی بهترین کارگردانی برای «ایناریتو» به ارمغان آورد و پروژه واقعیت مجازی «گوشت و شن» نیز در سال ۲۰۱۷ جایزه دستاورد ویژه هنری را از آکادمی اسکار دریافت کرد.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود.
انتهای پیام 

