پیکر مجید اخوان به خانه ابدی بدرقه شد
مراسم تشییع پیکر مجید اخوان با یادی از فعالیت‌ها و زندگی این هنرمند، آثاری که از خود به جای گذاشته و همچنین انتقاد از نادیده انگاشته شدن هنرمندان قدیمی و شرایط بیمه‌ای و بازنشستگی آن‌ها برگزار شد.
به گزارش ایسنا، پیکر مجید اخوان از طراحان صحنه و لباس و پوستر سینمایی که ۲۲ اسفندماه در سن ۶۲ سالگی بر اثر سرطان ریه درگذشت، امروز شنبه، ۲۵ اسفندماه از مقابل خانه سینما به سمت قطعه هنرمندان بهشت زهرا تشییع شد.
کامیاب امین عشایری از انجمن طراحان فیلم خانه سینما در سخنانی در این مراسم گفت: همه از او به نیکی و لبخند یاد می‌کنند و آنچه از او به یادگار مانده آثاری ارزنده و ماندگار است که یادش را تا همیشه زنده نگه می‌دارد.
سپس با دعوت مسعود نجفی، رئیس انجمن طراحان و مدیران تبلیغات سینما، ابراهیم حقیقی، عضو پیشکسوت این انجمن و از اعضای هیأت مدیره خانه سینما، در سخنانی درباره این هنرمند بیان کرد: هر بار بهار با عزای دل ما می‌آید. تا هفته پیش که کتاب درگذشتگان سال را بستیم ۱۱۹ هنرمند را در سال جاری از دست داده بودیم و بعد از چاپ آن کتاب چند تن دیگر به آن پیوسته‌اند. فردا هم تشییع آقای کاوش است و این اتفاقات سرِ باز ایستادن ندارند. اخوان بسیار مهربان بود و هیچ‌گاه مهرش از یادم نمی‌رود. من ۴۰ سال با او دوست بودم. هیچ موجودی روئین‌تن نیست اما هنرمندان توانسته‌اند برای خودشان با خلق آثار جاودانگی بسازند.
حقیقی ادامه داد: او در کنار دیگر فعالیت‌های خود در حوزه طراحی جلد کتاب هم که به ۶۰۰ جلد می‌رسد فعالیت داشت. علاوه بر آن معلم بود و یادگارهایی که به جا گذاشته یاد او را زنده نگه می‌دارد و بزرگترین آن جوانانی است که تربیت کرد تا هنر این مملکت را پایدار نگه دارند.

کامران ملکی که اجرای این مراسم را برعهده داشت نیز بیان کرد: مجید اخوان عضو دو انجمن طراحان فیلم و کانون طراحان و مدیران تبلیغات سینمای ایران در خانه سینما بود.
او همچنین گفت: ما امروز فقط یک پیکر را به خاک نمی‌سپاریم بلکه با حجمی از فرهنگ و هنر ایران وداع می‌کنیم.
حسین ماهر از دوستان و همکاران این هنرمند هم گفت: تمام دوره جوانی ما با هم گذشت و اکنون نبودش بسیار سخت است. انسان می‌میرد اما با کارش زنده می‌ماند. او سال ۵۴ در کنکور هنر قبول شد و از همانجا رفاقت ما پا گرفت. سال دوم او با سهیلا رهایی ازدواج کرد و با تمام دشواری‌ها زندگی دانشجویی را آغاز کردند. بسیار پرکار بود و دوره سربازی‌اش با جنگ ایران و عراق مصادف شد و به جبهه رفت. او در بین کارهای خود تدریس هم می‌کرد و نقاشی هم می‌کشید و در سال ۹۵ آن‌ها را با وجود بیماری به نمایش گذاشت. او سرشار از امید بود و تا آخرین لحظه زندگی‌اش لبخند داشت.
امیر اثباتی از طراحان صحنه و دکور سینمایی با بیان اینکه "همه جامعه هنری به دلیل کثیرالوجود بودن اخوان در حوزه‌های مختلف هنری عزادار شده است" اظهار کرد: او از نسل اولی بود که عضو انجمن طراحان فیلم شد و در زمینه گرافیک بسیار فعال بود اما در ادامه مسیر آموزش هنرجویان را پیش گرفت‌. من گمان نمی‌کنم با درگذشتش او را از دست داده باشیم زیرا هنرمندان با آثارشان زندگی را ادامه می‌دهند.
وی افزود: به دنبال این جدایی زودهنگام ما از مجید، دو چیز باقی مانده است که کسی درباره آن چیزی نگفت؛ اول اعتقادش به اصول و معیارهای انسانی و صنفی که به آن متعهد بود و اینکه با متانت و وقار و بدون حاشیه همواره جزء همراهان صنف ما بود، تا زمانی که بیماری به او اجازه داد. وقتی خانه سینما به اجبار بسته شده بود پیشنهاد کرد که جلسات را در دفتر او برگزار کنیم و همین اتفاق هم افتاد.

اثباتی با اشاره به درگذشت حبیب کاوش و اتفاقات زمان بسته شدن خانه سینما و اینکه کاوش در جبهه مقابل بود اما مجید اخوان پایبند به اصول بود و ایستادگی کرد، ادامه داد: بعد از ۴۰ سال کار و تلاش مجید اخوان، آیا نباید نگران خانواده او و دوران بازنشستگی‌اش بود تا بتوانند در آرامش و آسودگی استراحت کنند؟ شرایط به نحوی ادامه پیدا کرده که بیمه هنرمندان حداقل دستمزد است و این اصلاً شایسته هنرمندان ما نیست. این وظیفه حرفه‌ای و تشکیلاتی خانه سینما است که تدبیری در این زمینه بیندیشد.
اصغر هاشمی از کارگردانان سینما که در فیلم سینمایی «زندگی» با این هنرمند همکاری داشته، اظهار کرد: وقتی با آقای اخوان در فیلم «زندگی» آشنا شدم از طریق آثار تصویری او به هم نزدیک شدیم و خیلی زود با شخصیت‌های فیلم ارتباط پیدا کردیم و توانستیم طراحی مناسبی ارائه دهیم. در آن دوران هزینه طراحی صحنه محدود و کارشان سخت بود. او برای این فیلم توانست یک داروخانه قدیمی پیدا کند و آن را به مغازه سازسازی تبدیل کرد و بعد از دیدن لوکیشن از طراحی او تعجب کردم که با این هزینه اندک و توانمندی خودش بدون چالش آن را ایجاد کرد.
او همچنین گفت: ما با هم همسایه بودیم. اما دیگر هیچ وقت اتفاق نیفتاد که با هم کار کنیم. اکنون تأسفم از این است که هنرمندان ما زمانی که تازه به بهره‌برداری و دانش می‌رسند باید بروند در حاشیه قرار بگیرند و نمی‌توانیم از نیروهایمان درست استفاده کنیم. جوان‌گرایی خیلی خوب است اما این تجربیات حیف است.
امیرحسین قدسی، از شاگردان این هنرمند نیز در سخنان کوتاهی بیان کرد: من در کلاس‌های درس از او شور زندگی را آموختم.
بهار اخوان، دختر این هنرمند هم با بغض شعری را خواند و سپس گفت: پدرم سفری را به اجبار آغاز کرد و به ما آموخت و ما دانستیم در جنگل سیاه سایه‌ها باید میوه عشق را در درون خود بیابیم. من سعی می‌کنم راهش را ادامه دهم و این علاقه از دوران کودکی که کارهای او را می‌دیدم در من شکل گرفت.
در پایان مراسم نماز میت این هنرمند با امامت حجت‌الاسلام جعفر غلامرضایی خوانده و اعلام شد که دوشنبه ۲۷ اسفندماه از ساعت ۱۵ تا ۱۶:۳۰ در مسجدجامع شهرک غرب مراسم یادبودی برای او برگزار خواهد شد.
مجید اخوان سال ۱۳۳۵ در مشهد متولد شد و فعالیت سینمایی خود را با طراحی پوستر فیلم «ترنج» به کارگردانی محمدرضا اعلامی در سال ۶۵ آغاز کرد و کاندیدای جایزه طراحی پوستر فیلم هم شد. از دیگر فعالیت‌های او می‌توان به طراحی صحنه و لباس و دکور، طراح گرافیک، نقاشی، تدریس طراحی و نقاشی و… نیز اشاره کرد.

انتهای پیام
