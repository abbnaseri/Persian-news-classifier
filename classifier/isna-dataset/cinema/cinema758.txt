زندگی مافیایی «مارادونا» در قاب سینما
بیست و ششمین جشنواره بین‌المللی فیلم مستند شفیلد انگلستان با اولین نمایش مستند «دیگو مارادونا» ساخته کارگردان برنده اسکار افتتاح می‌شود.
به گزارش ایسنا، «آصف کاپادیا» کارگردان انگلیسی که پیش از این با ساخت مستند «اِمی» موفق به کسب جایزه اسکار مستند شده، ساخت مستند زندگی «دیگو مارادونا» اسطوره آرژانتینی تاریخ فوتبال جهان را مقابل دوربین برده است.
این مستند بر اساس بیش از ۵۰۰ ساعت ویدئو از آرشیو شخصی مارادونا ساخته شده است و قرار است اولین نمایش جهانی خود را در تاریخ ششم ژوئن و در افتتاحیه جشنواره مستند شفیلد انگلستان تجربه کند.
این مستند نگاهی غیرمتداول به زندگی «دیگو مارادونا» به عنوان یکی از مهم‌ترین چهره‌های ورزشی تاریخ درون و بیرون از زمین فوتبال در طول دوران بدنام زندگی وی در شهر ناپل ایتالیا می‌پردازد.
او در زمین معجزه می‌کرد اما وقتی این جادو به تدریج رو به پایان گذاشت او به یک زندانی در شهر جرم‌خیز ناپل ایتالیا تبدیل شد. در شهری که حتی شیطان هم نیاز به محافظ داشت او خود را تبدیل به چیزی فراتر از خدا کرده بود. این مستند داستان زندگی فرموش‌نشدنی یک استعداد بالفطره، شکوه، ناامیدی و خیانت، فساد و نهایتاً رستگاری است.
«آصف کاپادیا» کارگردان این مستند گفت: بسیار مفتخرم که مستند «دیگو مارادونا» در در جشنواره فیلم شفیلد انگلستان رونمایی می‌شود. پس از سه سال سخت که برای ساخت این فیلم صرف کردیم، تهیه‌کنندگان، عوامل فیلم و من بی‌صبرانه در انتظار نمایش آن در جشنواره هستیم.
بیست و ششمین جشنواره فیلم مستند «شفیلد» انگلستان از تاریخ ۶ تا ۱۱ ژوئن (۱۶ تا ۲۱ اردیبهشت) برگزار می‌شود و فهرست کامل فیلم‌های حاضر در این رویداد سینمایی در تاریخ ۹ می (۱۹ اردیبهشت) اعلام می‌شود.
انتهای پیام
