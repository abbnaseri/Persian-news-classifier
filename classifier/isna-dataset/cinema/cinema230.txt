آرزوی رضا کیانیان در آستانه سالروز تولدش


نمایش «زیر گنبد طلا»، میزبان رضا کیانیان و مرضیه محبوب شد و کیانیان در آستانه سالروز تولدش، شمع تولد خود را در کنار کودکان خاموش و آرزو کرد مردم ایران روزهای بهتر و شادتری در پیش داشته باشند.
به گزارش ایسنا، نمایش «زیر گنبد طلا» نوشته و کار بهاره میرزاپور و تازه‌ترین تولید مدرسه سینما تئاتر هنر هفتم، عصر روز دوشنبه ۲۷ خرداد ماه، میزبان رضا کیانیان و مرضیه محبوب (هنرمند با سابقه نمایش عروسکی و سازنده عروسک‌های مجموعه «کلاه قرمزی»، «شهر موش‌ها ۲» و … شد.
این نمایش که تمام بازیگران آن هنرجویان کودک مدرسه سینما تئاتر هنر هفتم هستند، این روزها در تالار هنر روی صحنه است.
روز گذشته بعد از اجرای نمایش، در آستانه سالروز تولد رضا کیانیان که همزمان با تولد فاطمه حیدرهانی یکی از بازیگران کودک این نمایش بود جشنی ساده و کودکانه با حضور تعدادی از تماشاگران کودک و خانواده‌هایشان برگزار شد و رضا کیانیان، همراه با این کودک، شمع‌های تولد خود را خاموش کرد.
رضا کیانیان بازیگر تئاتر، سینما و تلویزیون در آستانه سالروز تولد خود (که روز ۲۹ خرداد ماه است)، آرزو کرد: مردم ایران روزهای بهتر و شادتری در پیش داشته باشند و آینده‌ای روشن‌تر در انتظار کودکان ایران باشد.
داستان نمایش موزیکال «زیر گنبد طلا»، درباره کبوتری است که هر سال به دلیل باد و بوران جوجه‌های خود را از دست می‌دهد تا اینکه به توصیه آهویی، به دنبال مرد خدا می‌رود تا از او کمک بخواهد. او در این جست و جو با موجودات متفاوتی رو به رو می‌شود و در نهایت، با یافتن مرد خدا موفق می‌شود جوجه‌های خود را زنده و سالم نگه دارد.
این نمایش محصول دو ترم آموزشی هنرجویان کودک مدرسه سینما تئاتر «هنر هفتم» و جزو معدود نمایش‌های کودک است که با بازی و آوازخوانی کودکان اجرا می‌شود و تماشاگران آن، کودکان بالای سه سال تعریف شده‌اند.
بازیگران این نمایش (به ترتیب حروف الفبا) به شرح زیر هستند: اهورا پور اسکندریان، فاطمه حیدرهانی، شکیبا روزبهانی، نرگس طهمورثی، ایلیا مشرقی، ریحانه و ایلیا مظفری، دیانا نظری، باران یوسفی.
همچنین گروهی از هنرجویان عکاسی این موسسه نیز ثبت تصاویر این نمایش را بر عهده دارند. این گروه نوجوان که به مدت یک سال است زیر نظر مهدی آشنا عکاس سینما و تئاتر و تلویزیون آموزش عکاسی دیده‌اند، گروه عکاسان این نمایش را تشکیل می‌دهند که اسامی آنان به شرح زیر است: هومن اردکانی‌زاده، هلیا چشمه خاور، حنانه حطری، آرش کفایی، آمیتیس دارابی، سانیا احتجاب.

انتهای پیام
 
