آغاز داوری بخش دانشجویی جشنواره‌ی پویانمایی تهران از فردا 
داوران بخش مسابقه دانشجویی ایران یازدهمین جشنواره بین‌المللی ‍پویانمایی تهران، دوم اسفند کار خود را آغاز می‌کنند.
به گزارش ایسنا به نقل از اداره کل روابط عمومی و اموربین‌الملل کانون، سیدنجم‌الدین امیرشاه‌کرمی، جمال رحمتی و هدی اثنی‌عشری، داوری این بخش را برعهده خواهند داشت.
بر همین اساس، این هنرمندان به داوری پایانی ۱۶ اثر راه یافته به این بخش می‌پردازند.
سید نجم‌الدین امیرشاه‌کرمی مدرک دکترای انیمیشن را از دانشگاه یو-دبلیو-ال انگلستان دریافت کرده است. وی مدیر مسئول نشریه انگلیسی پویانمایی، سینما و هنرهای دیجیتال است. وی مقاله‌هایی در نشریه‌ها و کنگره‌های داخلی و خارجی منتشر کرده و داوری تخصصی مقاله‌های پویانمایی و گرافیک در نشریات علمی پژوهشی را بر عهده داشته است.
جمال رحمتی، کاریکاتوریست و کارگردان چند فیلم کوتاه داستانی است. وی که کارشناس ارشد انیمیشن است تاکنون ضمن کسب جوایز بین‌المللی، داوری چند جشنواره را نیز برعهده داشته است.
همچنین دیگر داور این بخش یعنی هدی اثنی‌عشری کارشناس ارشد رشته‌ی کارگردانی انیمیشن عضو گروه تولید انیمیشن‌های «دنی بوی» و «ماشین پرنده» (تولید شده در کشور لهستان) بوده است. وی هم اکنون مدرس دانشگاه هنر است.
هیات انتخاب یازدهمین جشنواره بین‌المللی پویانمایی همچنین ۶ اثر دانشجویی ایران را به عنوان راه یافتگان بخش بین‌الملل معرفی کرده‌اند، داوری بخش بین‌الملل این جشنواره نیز به زودی اعلام خواهند شد.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.
انتهای پیام
