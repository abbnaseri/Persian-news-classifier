 برگزیدگان جشنواره‌های تئاتری به فجر نمی‌روند
دبیر سی و هشتمین جشنواره بین‌المللی تئاتر فجر اعلام کرد در این دوره برگزیدگان جشنواره‌های تئاتری را نخواهیم پذیرفت.
به گزارش ایسنا به نقل از روابط عمومی اداره کل هنرهای نمایشی، نادر برهانی‌مرند، دبیر سی و هشتمین جشنواره بین‌المللی تئاتر فجر اعلام کرد در دوره پیش رو از پذیرش آثار منتخب دیگر جشنواره‌های تئاتری که به صورت بین‌المللی و سراسری برگزار می‌شوند، امتناع خواهد شد.
برهانی‌مرند با اعلام این خبر، افزود: سی و هشتمین جشنواره بین‌المللی تئاتر فجر تنها در صورتی پذیرای برگزیدگان دیگر جشنواره‌های تئاتری خواهد بود که مانند همه گروه‌های شرکت‌کننده، موازین فراخوان را رعایت کرده و مراحل ثبت نام و شرکت در جشنواره تئاتر فجر را پشت سر گذاشته و با ساز و کار خود جشنواره انتخاب شده باشند و تنها برگزیدگان جشنواره‌های استانی از این قاعده مستثنی خواهند بود.
دبیر سی و هشتمین جشنواره بین‌المللی تئاتر فجر، در همین زمینه ادامه داد: امسال تصمیم گرفتیم این خبر را پیش از اعلام فراخوان به اطلاع دبیران و مسئولان محترم دیگر رویدادهای تئاتری برسانیم تا این موضوع را در برنامه‌ریزی و شیوه اجرایی خود مدنظر داشته باشند و اجازه دهند آثار با تدبیر خود دبیرخانه جشنواره تئاتر فجر انتخاب شوند.
سی و هشتمین جشنواره بین‌المللی تئاتر فجر در زمستان ۹۸ به دبیری نادر برهانی‌مرند برگزار خواهد شد.
انتهای پی
