مادر موج نوی سینمای فرانسه درگذشت 
«آنیس واردا» کارگردان فرانسوی که از او به عنوان مادر موج نوی سینمای فرانسه یاد می‌شود، در سن ۹۰ سالگی درگذشت. 
به گزارش ایسنا به نقل از فرانس ۲۴، این فیلمساز، عکاس و هنرمند زن ۹۰ ساله که با فیلم‌هایش چون «نقطه کوتاه»، «کلئو از ۵ تا ۷» و «شادی» نقش تعیین‌کننده‌ای در تعریف موج نوی سینمای فرانسه داشت، بر اثر ابتلاء به بیماری سرطان در خانه‌اش در گذشته است.
«واردا» سال گذشته در کنار «جی آر» مستند «چهره‌ها مکان‌ها» را کارگردانی کرد و این اثر توانست به جمع نامزدهای نهایی شاخه بهترین اثر مستند بلند اسکار راه یابد تا این فیلمساز فرانسوی رکورددار کهن‌سال‌ترین نامزد اسکار در شاخه‌های رقابتی را به نام خود ثبت کند.
«آنیس واردا»، کارگردان صاحب نام یونانی‌- فرانسوی، اولین فیلم بلند خود را در سال ۱۹۵۵ با نام «نقطه کوتاه» ساخت. «سواحل آنیس» نیز دیگر ساخته اوست که جایزه بهترین اثر مستند جوایز سزار را کسب کرد، او در سال ۲۰۱۱ به‌جهت خدماتش در عرصه فرهنگ و هنر فرانسه، به مقام لژیون دونور رسید.
«واردا» در سال ۱۹۶۴ جایزه سینمایی «لوئی دلوک» را کسب کرد، در سال ۱۹۹۲ نامزد نخل طلای کن بود، در سال ۱۹۸۵ شیر طلای ونیز را برد و در سال ۱۹۶۵ خرس نقره‌ای جشنواره برلین و در سال ۲۰۱۵ نخل افتخاری کن را به‌دست آورد.
این کارگردان زن مستقل فرانسوی از کارگردانان اصلی موج نوی سینمای فرانسه و یکی از بازماندگان این مکتب است که آثار او از جمله فیلم‌ها و عکس‌هایش با شیوه تجربی متمایز، عمدتاً بر مستندهای واقع‌گرا، مسئله فمینیسم و موضوعات اجتماعی متمرکز هستند.
مستند «واردا به روایت آنیس» جدیدترین ساخته وی است که قرار است در بخش غیررقابتی جشنواره برلین ۲۰۱۹ رونمایی شود که خودش ساخت این فیلم را نوعی وداع با تماشاگران توصیف کرده بود.
انتهای پیام
