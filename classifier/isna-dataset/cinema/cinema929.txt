پیکر آخرین بازمانده خیمه‌شب بازی قاجاری فردا تشییع می‌شود
مراسم تشییع مرتضی خمسه‌ای چهارشنبه ۲۸ فروردین ماه برگزار می‌شود.
همسر مرتضی خمسه‌ای، هنرمند پیشکسوت خیمه شب بازی با تأیید این خبر در گفت‌وگو با ایسنا بیان کرد: مرتضی خمسه‌ای حدود ساعت ۲۲ بیست‌وششم فروردین ماه بر اثر بیماری قلبی درگذشت.
به گفته وی، مراسم تشییع مرتضی خمسه‌ای صبح چهارشنبه ۲۸ فروردین ماه از منزلش در شهریار برگزار می‌شود.
البته قرار بود هماهنگی صورت گیرد تا پیکر او در قطعه هنرمندان بهشت زهرا (س) دفن شود اما به دلیل دوری مسافت و سختی راه برای همسرش تصمیم گرفته شده این هنرمند را در امامزاده عبدالله شهریار به خاک بسپارند.

مراسم تشییع فردا ساعت 10 صبح از مقابل منزل این پیشکسوت خیمه‌ شب بازی به سمت قطعه آرامستان بهشت رضوان شهریار انجام می‌شود و مراسم یادبود  هم جمعه 30 فروردین ماه از ساعت 16 تا 17:30 در خیابان شهریار،روستای رزنان پایین مسجد ولیعصر برگزار خواهد شد.

برادر و برخی دیگر از اعضای خانواده خمسه‌ای هنرمندان به نامی در خیمه شب بازی بودند و بعد از آنها از مرتضی خمسه‌ای عنوان آخرین بازمانده این هنر قدیمی یاد می‌شد.
مرتضی شیخ احمد خمسه‌ای فرزند احمد خمسه‌ای و برادر رضا خمسه‌ای است که از سال ۱۳۲۰ زمانی که ۴ سال داشت پای خیمه پدر شروع به آموختن این هنر کرد.
احمد خمسه‌ای معروف به «حاج احمد خمسه» از بزرگ‌ترین و تأثیرگذار ترین هنرمندان خیمه شب بازی در تاریخ تئاتر ایران است و سال‌های زیادی را در کنار دو فرزندش خیمه این هنر را برپا کرده است.
بعد از درگذشت رضا خمسه‌ای در سال ۹۲، برادرش (مرتضی خمسه‌ای) تنها بازمانده این شیوه نمایش ایرانی از خانواده‌ی خمسه‌ای است که با وجود بیماری و سختی‌های کار به این راه ادامه داده است.
انتهای پیام
