جا به جایی زمان برگزاری جشنواره فیلم ورزشی 
 دبیر دوازدهمین جشنواره بین‎المللی فیلم‎های ورزشی ایران با اشاره به مشکلات متعدد پیرامون برگزاری این رویداد، گفت: به دلیل حل نشدن این موانع و مشکلات برگزاری جشنواره از تیرماه به شهریور 98 منتقل شد.
به گزارش ایسنا به نقل از روابط عمومی جشنواره، سیدمجتبی علوی با بیان اینکه جشنواره بین‎المللی فیلم‎های ورزشی ایران در بخش خصوصی برگزار می‌شود و ردیف بودجه مشخصی برای حمایت دولتی ندارد، افزود: بر این اساس با توجه با اوضاع اقتصادی نامناسب، در ماه‎های اخیر رایزنی‎ها برای جذب حامیان مالی برای برگزاری هر چه بهتر این رویداد آغاز شد.
وی تصریح کرد: این جشنواره به عنوان یک رویداد تخصصی که مقر جهانی دارد از اهمیت بالایی برخوردار است و برگزار نشدن آن ممکن است باعث از دست رفتن پایگاه منطقه‌ای ایران به عنوان یکی از ۱۶ پایگاه جهانی فدراسیون جهانی فیلم و تلویزیون ورزشی (FICTS) برای ورود به جشنواره جهانی میلان شود.
علوی اظهارامیدواری کرد با مرتفع شدن بخشی از مشکلات و موانع، برگزاری با شکوه این رویداد بین‎المللی در شهریورماه فراهم شود.
به گفته وی دوازدهمین جشنواره بین‎المللی فیلم‎های ورزشی ایران ۵ تا ۸ شهریور ۹۸ همزمان در تهران و قشم برگزار می شود و مقرر شده مراسم ویژه‌ای در سواحل نیلگون خلیج فارس با حضور مهمانان و فیلمسازان ایرانی و خارجی، سفرا و نمایندگان کشورهای خارجی شرکت کننده در جشنواره برگزار شود.
علوی ضمن تقدیر از حمایت‎های شبکه ورزش سیما و منطقه آزاد قشم از این جشنواره، گفت: با توجه به تهدیدهای اخیر بین‎المللی و تلاش کشورهای معاند برای ناامن جلوه دادن ایران، با حضور فیلمسازان، هنرمندان و مهمانان بین المللی در منطقه قشم و هرمز و برگزاری مراسم در جوار خلیج همیشه فارس پیام صلح و امنیت را مخابره خواهیم کرد.
وی با بیان اینکه در این دوره ۷۰۲ فیلم از ۵۴ کشور متقاضی حضور در جشنواره هستند، افزود: ۲۳۶ اثر در بخش ملی و ۴۶۶ اثر در بخش بین الملل این رویداد ثبت نام کرده اند که بزودی هیأت انتخاب بررسی آثار را آغاز می کند.
انتهای پیام
