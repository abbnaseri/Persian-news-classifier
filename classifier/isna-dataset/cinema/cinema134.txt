بم، میناب، تربت حیدریه، یاسوج و طبس سینمادار می‌شوند
معاون توسعه مدیریت و منابع انسانی سازمان سینمایی از اجرایی شدن طرح سینما «امید» در 6 شهر از 6 استان خبر داد و گفت: هدف ما در سالجاری این است که طرح پردیس سینمایی امید را در 20 شهر پر جمعیت فاقد سینما در 20 استان کشور با مشارکت شهرداری‌ها اجرا کنیم. 
به گزارش ایسنا به نقل از روابط عمومی سازمان سینمایی، حیدری خلیلی با بیان اینکه سال گذشته ۶ شهر از ۶ استان کشور را به عنوان پایلوت برای این طرح انتخاب کردیم اظهار کرد: شهر ایلام در استان ایلام، ایرانشهر در سیستان و بلوچستان، گناوه در بوشهر، بانه در کردستان، ماکو در آذربایجان غربی و اندیمشک در خوزستان که امضای تفاهم نامه و انتخاب زمین در همه موارد انجام شد و در مرحله تهیه نقشه و طراحی سازه و انتخاب پیمانکار قرار دارد.
وی ادامه داد: میناب در هرمزگان، تربیت حیدریه در خراسان رضوی، یاسوج در کهکیلویه و بویراحمد، بم در کرمان، طبس درخراسان جنوبی از جمله شهرهایی هستند که شهرداری‌های آنها اعلام آمادگی کردند و طی هفته آینده سفرهایی به این شهرها خواهیم داشت تا هماهنگی لازم برای بازدید زمین و مبادله تفاهم نامه صورت گیرد.
حیدری خلیلی خاطرنشان کرد: همچنین مراغه در آذربایجان شرقی ، شهر خلخال در اردبیل، فارسان در چهارمحال و بختیاری، شیروان در خراسان شمالی، مرودشت در فارس، جیرفت در کرمان جنوب، اسدآباد در همدان و در مازندران ۳ شهرتنکابن، نکاو گلوگاه که قرار است توسط ارشاد استان بررسی شود و یک شهر که در آن آمادگی شهرداری وجود دارد، انتخاب شود. البته آنها جزء شهرهایی هستند که بررسی‌های اولیه در آنها درحال انجام است تا پس از اعلام آمادگی شهرهای مذکور، برنامه ریزی لازم برای مبادله تفاهم نامه صورت گیرد.
وی افزود: این طرح در شهرهای پرجمعیتی که در مراکز استان سینما ندارند و شهرداری‌ها آماده برای مشارکت در احداث سینما در پارک مرکزی شهر هستند، اجرا خواهد شد و در هر استان یک شهر انتخاب می شود. اگر ۲۰ شهر در ۲۰ استان در اجرای طرح مشارکت کنند حداقل ۶۰ سالن سینما در ۲۰ شهر اضافه خواهد شد که پیامد مثبت آن افزایش توان زیرساختی سینمای ایران و افزایش دسترسی عمومی و بهبود کسب و کارهای سینمایی است.
انتهای پیام
