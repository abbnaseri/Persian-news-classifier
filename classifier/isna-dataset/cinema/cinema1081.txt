تنها آرزوی جمشید مشایخی چه بود؟
«رفتن از دنیا برترین قانون خداست و همان‌طور که بسیاری از بزرگان رفتند ما هم می‌رویم اما دوست دارم با نام نیک از دنیا بروم.» 
جمشید مشایخی سال 90 کمتر از 8 سال قبل در سال‌روز تولد 77 سالگی‌اش از تنها آرزویش برای ایسنا نوشت: «تنها آرزویم این است که بعد از رفتنم بگویند، خدا رحمتش کند.
 رفتن از دنیا برترین قانون خداست و همان‌طور که بسیاری از بزرگان رفتند ما هم می‌رویم اما دوست دارم با نام نیک از دنیا بروم.
همیشه دوست داشتم در سالهای پایانی عمرم به روستایی بروم و در آنجا در کنار افراد پاک و شریف در دل طبیعت زندگی کنم. چرا که روستایی‌ها آدم‌های بسیار خوبی هستند و در آنجا از دروغ و تظاهر خبری نیست.
جمشید مشایخی یکی از ماندگارترین چهره‌های عرصه بازیگری متولد 6 آذر 1313 در تهران است و از سال 1336 با نمایش «وظیفه پزشک» فعالیت بازیگریش را آغاز کرد و با فیلم کوتاه «جلد مار» در سال 42 مقابل دوربین رفت و دو سال بعد با فیلم «خشت و آینه» وارد سینما شد. این هنرمند تا به امروز ایفاگر نقش‌های ماندگاری بوده است که از جمله آنها می‌توان به فیلمهای «گاو»، «قیصر»، «شازده احتجاب»، «سوته‌دلان»، «خانه عنکبوت»، «کمال‌الملک»، «گل‌های داودی»، «آوار»، «پدر بزرگ»، «طلسم»، «سرب»، «روز واقعه»، «خانه روی آب»، «یک بوس کوچولو»، «جرم» و «سیزده59» و مجموعه‌های «هزاردستان»، «داستان های مولوی»، «سلطان صاحبقران»، «امام علی(ع)»، «پهلوانان نمی‌میرند» و «ستایش» اشاره کرد.
این هنرمند شامگاه 13 فروردین ماه از دنیا رفت.
انتهای پیام 
