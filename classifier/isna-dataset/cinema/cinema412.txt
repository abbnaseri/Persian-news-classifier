«داستان اسباب‌بازی۴» در تلاش برای یک رکورد جدید 
پیش فروش بلیت‌های جدیدترین قسمت از مجموعه «داستان اسباب بازی» از فروش ۱۰۰ تا ۱۵۰ میلیون دلاری این انیمیشن محبوب در هفته نخست اکران حکایت دارد. 
به گزارش ایسنا به نقل از ورایتی، چهارمین قسمت از انیمیشن «داستان اسباب‌بازی» محصول استودیو پیکسارِ کمپانی دیزنی از تاریخ ۲۱ ژوئن ۲۰۱۹ اکران خود را آغاز می‌کند و امیدوار است با عبور از فروش ۱۸۲ میلیون دلاری «شگفت‌انگیزان ۲»، رکورد فروش آغازین انیمیشن‌های سینما را به نام خود ثبت کند.
«داستان اسباب‌بازی ۴» را «جاش کولی» با فیلمنامه‌ای از «ویل مک‌کارمک» و «استفنی فولسوم» کارگردانی می‌کند. قسمت جدید این انیمیشن پس از یک وقفه ۹ ساله و با گذشت بیش از ۲۰ سال پس از ساخت قسمت اول آن به سینما خواهد آمد و «تام هنکس» و «تیم آلن» دوباره در نقش شخصیت‌های اصلی «وودی» و «باز لایتیر» صدا پیشگی کرده‌اند.
اولین قسمت از انیمیشن «داستان اسباب‌بازی» در روز ۲۲ نوامبر ۱۹۹۵ به کارگردانی جان لستر و با فیلمنامه‌ای از «جان لَسِتر» اکران شد و توانست به فروشی بالغ بر ۳۶۰ میلیون دلار دست یابد.
داستان فیلم درباره «اندی» پسربچه‌ای شش‌ساله بود که اسباب‌بازی‌هایش را خیلی دوست دارد، اما دانستن این موضوع که اسباب‌بازی‌ها زنده می‌شوند کمی عجیب به‌نظر می‌رسد. "وودی"، گاوچرانی قدیمی و اسباب‌بازی مورد علاقه اندی و رئیس تمامی اسباب‌بازی‌ها در اتاقش است. دوستان "وودی" یک دایناسور، خوک، سگ و سیب‌زمینی هستند.
این انیمیشن محبوب جوایز بهترین انیمیشن، بهترین کارگردانی، بهترین موسیقی، بهترین تهیه‌کنندگی و بهترین نویسندگی را از جوایز «آنی» کسب کرد و در بخش بهترین ترانه اصلی و بهترین فیلمنامه نامزد جوایز اسکار شد. «جان لستر» برای کارگردانی این فیلم موفق به کسب جایزه دستاورد ویژه اسکار شد.
قسمت دوم این انیمیشن در سال ۱۹۹۹ با کارگردانی خود «لَسِتر» به سینماها آمد و دنباله بسیار موفقی را برای قسمت اول رقم زد و در نهایت به فروشی بیش از ۴۸۵ میلیون دلاری دست یافت.
قسمت سوم «داستان اسباب‌بازی» از ۱۸ ژوئن ۲۰۱۰ در سینماها اکران خود را آغاز کرد و در نهایت به فروش خیره‌کننده ۱.۶۳ میلیارد دلار در سینماهای جهان دست یافت و عنوان پرفروش‌ترین انیمیشن تاریخ سینما در آن زمان را به نام خود ثبت کرد. «داستان اسباب‌بازی ۳» هم‌اکنون در رتبه ۲۳ پرفروش‌ترین فیلم‌های تاریخ سینما قرار دارد و با بیش از یک میلیارد دلار پس از «منجمد»، «شگفت‌انگیزان ۲» و «مینیون‌ها»، سومین انیمیشن پرفروش سینماست.
این فیلم در سال ۲۰۱۱ در هشتاد و سومین دوره مراسم اسکار برنده جایزه اسکار بهترین انیمیشن و بهترین ترانه اصلی شد و در سه بخش بهترین فیلم، تدوین و بهترین فیلمنامه اقتباسی نیز نامزد کسب اسکار بود.
در «داستان اسباب‌بازی ۳» به کارگردانی «لب آنکریچ» که عنوان بهترین فیلم سال سینمای جهان را در سال ۲۰۱۰ از نگاه هفته‌نامه «تایم» و عنوان برترین انیمیشن تاریخ سینما را به انتخاب نشریه سینمایی «اسکرین» یدک می‌کشد، بازیگرانی چون «تام هنکس»، «تیم آلن»، «مایکل کیتون»، «جان کوزاک» و «جودی بنسون» به‌عنوان صداپیشه هنرنمایی کردند.
کمپانی دیزنی که امسال فیلم‌های «انتقام جویان: آخر بازی» (دومین فیلم پرفروش تاریخ سینما با ۲.۶ میلیارد دلار) و همچنین نسخه سینمایی «علاء‌الدین» را اکران کرده امیدوارست با «داستان اسباب بازی ۴» به روند موفق خود در سال ۲۰۱۹ ادامه دهد.
انتهای پیام
