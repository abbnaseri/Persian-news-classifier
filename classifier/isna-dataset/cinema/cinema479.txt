بسته شدن بخشی از خیابان بهشت برای اجرای تعزیه در سنگلج
مدیر تالار سنگلج توضیح داد: شب تعزیه در این تالار با بسته شدن بخشی از خیابان بهشت برای اجرا در بیرون از تالار همراه خواهد بود.
پریسا مقتدی درباره خبری که از سوی اداره کل هنرهای نمایشی مبنی بر سه شب اجرا تعزیه در تالار سنگلج منتشر شده است، در گفت‌وگویی با ایسنا بیان کرد: این برنامه در بیرون از تالار و در بخشی از ابتدای خیابان بهشت پس از وحدت اسلامی برگزار می‌شود.
او با اشاره به اینکه حدود دو هفته تلاش شده تا با شهرداری و پلیس راهور و پلیس امنیت این اتفاق هماهنگ شود، افزود: برای اجرای تعزیه در روبروی این تالار قدیمی بخشی از خیابان بسته خواهد شد و یک لاین اضطراری برای تردد ماشین‌ها با هماهنگی پلیس باز خواهد ماند.
وی با اشاره به مسکونی بودن برخی خیابان‌های اطراف تالار سنگلج ادامه داد: با توجه به بافت سنتی این منطقه و اینکه تعزیه یکی از پایه‌ای‌ترین نمایش‌های ایرانی است و تالار سنگلج محلی هم برای نمایش‌های ایرانی است در نظر داشتیم این اتفاق اینجا بیفتد تا از این طریق هم سهمی در عبادات مردم و علاقه‌مندان در این شب‌های ماه رمضان داشته باشیم.
مقتدی درباره توسعه تالار سنگلج و ساختمان مجاوری که قرار بود به این تالار الحاق شود، گفت: امیدوارم اجرای این نوع برنامه‌ها باعث ارتباط تنگاتنگی در محله شود تا در نهایت به خروجی بهتری برسیم، بویژه آنکه در ساختمانی که قرار بود به سنگلج اضافه شود، یکسری ساخت و ساز صورت گرفته و در شهرداری آمادگی برای این کار نیست پس باید یک دوره جدیدی از فعالیت‌ها برای الحاق و پیگیری توسعه تالار انجام شود.
«شب تعزیه سنگلج» امروز، شنبه ۴ خرداد مصادف با ۱۹ رمضان و روز ضربت خوردن حضرت علی (ع)، دوشنبه ۶ خرداد مصادف با ۲۱ رمضان و شهادت حضرت علی (ع) و چهارشنبه ۸ خرداد مصادف با ۲۳ رمضان از ساعت ۲۱ میزبان علاقه‌مندان به تماشای تعزیه می‌شود.
هنرمندانی که در این سه شب به اجرای تعزیه می‌پردازند عبارتند از علاالدین قاسمی، مهدی قاسمی، حسین عقیقی، حسن عقیقی، قهرمان یوسفی، امیر حسن‌نژاد، جلال علیخانی و حسین صاحبدل. اجرای موسیقی این تعزیه بر عهده مهدی قنبری، امیر بیات و مجید قنبری و جامه‌داری آن بر عهده سیدمهیار میرنقی است.
ورود برای عموم به این مراسم آزاد است.
انتهای پیام
