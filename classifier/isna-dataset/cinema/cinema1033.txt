«نگاه خیره» با محوریت سیل ساخته شد
فیلم داستانی «نگاه خیره» به نویسندگی و کارگردانی فرزاد خوشدست با موضوع مصائب بعد از سیل به آخرین مراحل فنی رسید.
به گزارش ایسنا به نقل از روابط عمومی فیلم داستانی «نگاه خیره» این فیلم که سال گذشته  از شورای پروانه ساخت ویدیوئی مجوز ساخت گرفته بود، با اتمام میکس صداگذاری نهایی به آخرین مراحل ساخت خود رسید.
فیلم داستانی "نگاه خیره" داستان زندگی خانواده ای روستایی را روایت می کند که به دلیل ویرانی های پس از سیل در روستایشان مجبور به مهاجرت به شهری بزرگ می شوند و این موضوع  آغاز مشکلات جدیدی برای مرد خانواده می شود.
فیلمبرداری این فیلم در بیش از ۱۷ لوکیشن واقع در شهر تهران و شهرستان‌های اطراف با صرف بودجه‌ای مستقل انجام شده است.
بازیگران این فیلم را توماج دانش بهزادی، تینو صالحی، امین میری، علیرضا ثانی‌فر، آدین عطار و مرضیه بدرقه تشکیل می‌دهند. حمیدرضا فلاحی و میثاق زارع به صورت افتخاری در این فیلم نقش آفرینی کرده‌اند. توماج دانش بهزادی در این فیلم، در نقش یک مهاجر کُرد ظاهر شده است. حسن علیزمانی که نقش آنرا توماج دانش بهزادی بازی می کند شخصیت اصلی فیلم  و یک کُرد مهاجر است که به عنوان مهاجر و برای امرار معاش و تأمین هزینه های خانوده اش به ناچار به پایتخت ایران پا می گذارد.
این فیلم پس از طی آخرین مراحل فنی بزودی برای دریافت پروانه نمایش به سازمان سینمائی ارسال می شود. در حال حاضر تهیه کننده فیلم درحال مذاکره با چند پخش کننده داخلی  و خارجی است. شرکت "خط باریک قرمز" تولید این فیلم را انجام داده است.


انتهای پیام
