تصمیم برای رونمایی «جوکر» در جشنواره ونیز
فیلم «جوکر» ساخته جدید «تاد فیلیپس» به احتمال زیاد برای رقابت در فصل جوایز سینمایی و اسکار، در جشنواره فیلم ونیز ۲۰۱۹ اولین نمایش جهانی خود را تجربه خواهد کرد. 
به گزارش ایسنا به نقل از ایندی‌وایر، فیلم‌های ابرقهرمانی معمولاً در جشنواره‌های مهم سینمایی جهان به نمایش گذاشته نمی‌شوند اما کمپانی برادران وارنر قصد دارد فیلم جدید «جوکر» را در جشنواره فیلم ونیز رونمایی کند تا فرصت حضور در فصل جوایز سینمایی پاییز را نیز به دست آورد.
برای اولین‌بار پس از درگذشت «هیث لجر»، فیلم «جوکر» به کارگردانی و نویسندگی «تاد فیلیپس» بر اساس کتاب‌های مصور «DC Comics» ساخته شده و «خواکین فینیکس» بازیگر آمریکایی در نقش اصلی «جوکر» شخصیت شرور داستان بازی کرده است. «رابرت دنیرو» نیز همبازی او در این فیلم است. جزئیات داستان این فیلم مستقل درباره شخصیت «جوکر» تا حد زیادی نامشخص است اما اتفاقات فیلم در حال و هوای دهه ۱۹۸۰ میلادی و در شهر خیالی «گاتهام» روی می‌دهد.
کمپانی برادران «وارنر» اغلب از جشنواره ونیز برای معرفی محصولات پرامید خود در جوایز اسکار استفاده می‌کند؛ همان‌طور که سال گشته فیلم موزیکال «ستاره‌ای متولد شده است» با بازی «لیدی گاگا» و «بردلی کوپر» را به ونیز برد و این فیلم در جشنواره با استقبال فراوان روبه‌رو شد و در ادامه نیز در هشت شاخه از جمله بهترین فیلم و بازیگر مرد و زن نامزد کسب جایزه شد.
این کمپانی پیش‌تر و در سال ۲۰۱۳ نیز تجربه موفقی با فیلم «جاذبه» داشت؛ فیلمی که در افتتاحیه ونیز به روی پرده رفت و در نهایت از میان ۱۰ نامزدی اسکار توانست هفت جایزه از جمله بهترین کارگردانی (آلفونسو کوارون) را از آن خود کند.
«خواکین فینیکس» بازیگر نقش «جوکر» نیز سابقه درخشانی در جشنواره ونیز دارد و سال گذشته با فیلم «برادران سیسترز» ساخته «ژاک اودیار» در این رویداد سینمایی حضور داشت. این بازیگر در سال ۲۰۱۲ نیز برای بازی در فیلم «استاد» ساخته «پل توماس اندرسون» برنده جایزه بهترین بازیگر مرد ونیز شد. «فینیکس» که پیش‌تر سه بار برای فیلم‌های «استاد»، «سر به راه باش» و «گلادیاتور» نامزد اسکار شده است، این شانس را دارد تا برای ایفای این نقش معروف اولین اسکار را به خانه ببرد.
پیش‌تر «هیث لجر» نیز برای بازی در نقش «جوکر» در فیلم «شوالیه تاریکی» به کارگردانی «کریستوفر نولان» برنده جایزه بهترین بازیگر مرد اسکار شده بود.
هفتاد و ششمین جشنواره فیلم ونیز از تاریخ ۲۸ اوت تا ۷ سپتامبر (۶ تا ۱۶ شهریور) در ایتالیا برگزار می‌شود و امسال «پدرو آلمادوار» کارگردان مطرح اسپانیایی و «جولی اندروز» بازیگر انگلیسی برنده اسکار با دریافت شیر طلای افتخاری ونیز به پاس یک عمر دستاورد سینمایی مورد تقدیر قرار می‌گیرند.
انتهای پیام
