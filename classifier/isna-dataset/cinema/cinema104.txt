«مرد بالشی» علی سرابی با تعداد اجراهای محدود روی صحنه می‌رود
علی سرابی که ۶ سال قبل در نمایش «مرد بالشی» بازی کرده بود، قصد دارد این بار آن را در مقام کارگردان به صحنه ببرد که با توجه به تعهدات یکی دو بازیگرش به پروژه‌های دیگر روزهای محدودی را میزبان تماشاگران تئاتر خواهد بود.
به گزارش ایسنا، علی سرابی و نوید محمدزاده سال ۱۳۹۲ در نمایش «مرد بالشی» به کارگردانی محمد یعقوبی و آیدا کیخایی همبازی بودند و حالا در تابستان ۹۸ قرار است آن نمایش را با میزانسن و طراحی دیگری بازی کنند.
علی سرابی در اجرایی که از «مرد بالشی» آماده می‌کند علاوه بر نوید محمدزاده، حمیدرضا آذرنگ و بهرام افشاری را هم دعوت کرده و آنچه از تمرین نمایش برمی‌آید احتمالاً مخاطب با بازی و نقش‌های غافلگیرکننده‌ای روبرو خواهد شد.
طراحی صحنه این نمایش را سهیل دانش‌اشراقی برعهده دارد.
«مرد بالشی» از شنبه، ۱۵ تیرماه که معمولاً روز تعطیلی سالن‌های تئاتری است، در پردیس تئاتر شهرزاد روی صحنه می‌رود و احتمالاً روزی دو نوبت اجرا خواهد شد چون بازیگران گروه، تعهداتی به پروژه‌های دیگر هم دارند و اجرا باید تا روزهای اول مرداد به پایان برسد.
پیش‌فروش بلیت‌های این نمایش از دو روز پیش آغاز شده و پیش فروش جدید از امروز نهم تیرماه ساعت ۱۲ در سایت ایران نمایش شروع می‌شود.

انتهای پیام

