دستاورد شفافیت در امور مالی سینما به روایت یک تهیه‌کننده
علیرضا قاسم‌خان با استقبال از  اعلام جزئیات بودجه سینما در سال 1398 گفت: شفافیت در امور مالی سینما باعث ایجاد نگاه واقع بینانه سینماگران برای دریافت حمایت‌های مالی دولتی شده و از ایجاد انتظارات غیر معمول در این حوزه جلوگیری می‌کند.
این پژوهشگر سینما با تاکید بر اینکه شفافیت به هر نوعی که باشد از مفاسد جلوگیری می‌کند به ایسنا گفت: اطلاع رسانی و اعلام جزئیات مسایل مالی در حوزه سینما نگاه و انتظارات فیلمسازان و دست اندرکاران این حوزه را واقع بینانه کرده و باعث ایجاد اطمینان خاطر و اعتماد در این حوزه می‌شود.
مدیر عامل سابق موزه سینما در ادامه افزود: هر گونه شفافیت در حوزه‌های مختلف فرهنگی ما را به سمت مدنیت و آزاد اندیشی سوق می‌دهد به این معنی که وجود شفاف سازی یک امر کاملاً مدنی ست و نهادینه شدن آن به شرطی که همه جانبه بوده و همه دستگاه‌های صاحب بودجه های دولتی آن را اجرا کنند، راهی برای توسعه همه جانب است.
وی افزود: وقتی در دوره‌های گذشته به هر دلیل میزان بودجه های تخصیصی برای افکار عمومی مشخص و شفاف نبود، ابهاماتی به وجود می‌آمد که هم برای فیلمسازان و اهالی سینما و هم برای اداره کنندگان نهاد دولتی حمایت کننده ایجاد بحران می کرد اما اکنون با اطلاع رسانی‌های مداوم سازمان سینمایی در امور مختلف، تنش‌ها و توقعات کمتر شده و شرایط به سمت مطلوبیت پیش خواهد رفت.
قاسم خان خاطر نشان کرد: شفاف سازی به سلامت نگاه در جامعه سینمایی کمک کرده و روابط میان دولت و سینماگران را مشخص می کند و توقعات جامعه هنری را از سیستم دولتی به قاعده خواهد کرد.
انتهای پیام
