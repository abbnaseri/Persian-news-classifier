تغییرات در سازمان سینمایی / حکم‌های انتظامی رسمی شد
طی احکامی از سوی حسین انتظامی، معاون ارزشیابی و نظارت سازمان سینمایی، دبیر جشنواره فیلم فجر، مدیرعامل مرکز گسترش سینمای مستند و تجربی و مدیرعامل موزه سینما معرفی شدند، طی چند روز گذشته خبرهای غیر رسمی از حکم‌های جدید سازمان سینمایی منتشر می‌شد که سرانجام امروز 12 تیر ماه رسما اعلام شد.
به گزارش ایسنا به نقل از روابط عمومی سازمان امور سینمایی و سمعی بصری، رئیس سازمان سینمایی سیدمحمدمهدی طباطبایی‌نژاد را به عنوان معاون ارزشیابی و نظارت، ابراهیم داروغه زاده را به عنوان دبیر جشنواره فیلم فجر، محمد حمیدی مقدم را به عنوان مدیرعامل مرکز گسترش سینمای مستند و تجربی و مهران عباسی انارکی را به عنوان مدیرعامل موزه سینما منصوب کرد.

سید محمد مهدی طباطبایی نژاد متولد ۱۳۴۹ در تهران دارای مدرک کارشناسی ارشد برنامه‌ریزی شهری از دانشگاه تبریز و مدرس دانشگاه پیام نور است.
از سوابق اجرایی او می‌توان به مدیر گروه فرهنگ، تاریخ و هنر شبکه اول سیما، مدیر طرح و برنامه شبکه اول سیما، مدیر هفتمین تا دوازدهمین دوره جشنواره بین‌المللی سینماحقیقت و مدیرعاملی مرکز گسترش سینمای مستند و تجربی (از ۱۳۹۲ به بعد) اشاره کرد.
طباطبایی نژاد به عنوان تهیه‌کننده ارشد سیمای جمهوری اسلامی ایران ساخت برنامه‌ها و مجموعه‌های متعددی را بر عهده داشته است.

ابراهیم داروغه زاده که پیش از این به عنوان معاون نظارت و ارزشیابی سازمان سینمایی و در دو دوره اخیر جشنواره فیلم فجر به عنوان دبیر مسئولیت داشته است متولد ۱۳۴۹ در تهران و دارای مدرک دکتری پزشکی عمومی و نیز کارشناسی ارشد روابط بین الملل است.
از دیگر سوابق مدیریتی داروغه زاده می‌توان به ریاست پخش شبکه چهار سیما، مدیریت گروه اجتماعی شبکه اول سیما، مدیر عاملی مؤسسه رسانه‌های تصویری، مدیر عاملی مؤسسه تصویر شهر و مدیریت مؤسسه آوای سلامت اشاره کرد.
تهیه کنندگی برنامه‌ها و مجموعه‌های متعدد تلویزیونی از فعالیت‌های او به عنوان تهیه کننده ارشد صداوسیما محسوب می‌شود.

محمد حمیدی مقدم متولد ۱۳۴۷ در همدان دارای مدرک کارشناسی ارشد سینما از دانشکده سینما و تئاتر دانشگاه هنر، فعالیت فیلمسازی را از اواخر دهه ۱۳۶۰ در انجمن سینمای جوانان ایران آغاز کرد که با ساخته‌هایش موفق به دریافت جوایزی از جشنواره‌های داخلی و خارجی شده است.
او به عنوان تهیه کننده و کارگردان رسمی صدا و سیما فعالیت حرفه‌ای در حوزه برنامه سازی تلویزیونی را از سال ۱۳۷۶ با طراحی و تهیه کنندگی مجموعه سینمادو آغاز کرد و از دیگر برنامه‌های او می‌توان به سینماچهار، سینمایک، مستند چهار (۸۵-۹۴) و آن‌سو اشاره کرد.

مهران عباسی انارکی متولد ۱۳۵۰، دارای مدرک کارشناسی ارشد مدیریت شهری است.
مشاور اجرایی معاون وزیردر امور مطبوعاتی، مدیرعامل و ریس هیأت مدیره مؤسسه نشر آوران، مدیر راه اندازی واجرایی مرکزنظارت وارزیابی سازمان صداوسیما، معاون اجرایی شبکه جهان بین صدا و سیما، مدیر طرح بانک اطلاعاتی هنرمندان و عوامل تولیدسازمان صدا وسیما، مدیر خانه خبرنگاران آزاد روزنامه جام جم، عضو هیأت مدیره مؤسسه نمایشگاه‌های فرهنگی ایران، معاون مرکز روابط عمومی و بین الملل شهرداری تهران، مدیرعامل و عضو هیأت مدیره شرکت پیام رسا شهرداری تهران، عضو هیأت مدیره شرکت چاپ و توسعه روزنامه همشهری و نماینده شهرداری تهران بعنوان حامی برگزاری جشنواره فیلم از جمله سوابق اجرایی و مدیریتی عباسی انارکی محسوب می‌شود.
انتهای پیام
