اصلاح ساختار جشنواره‌ی تئاتر دانشگاهی
معاون فرهنگی وزیرعلوم، تحقیقات و فناوری در دیدار با اعضای ستاد برگزاری بیست و دومین جشنواره بین المللی تئاتر دانشگاهی ایران بر ضرورت تعمیم  و گسترش تئاتر دانشگاهی در سراسر کشور تاکید کرد.
به گزارش ایسنا به نقل از روابط عمومی بیست ودومین جشنواره بین المللی تئاتر دانشگاهی ایران، اعضای ستاد برگزاری بیست و دومین جشنواره بین‌المللی تئاتر دانشگاهی ایران روز شنبه ۲۴ فروردین ماه با غلامرضا غفاری معاون فرهنگی وزیر علوم، تحقیقات و فناوری دیدار کردند.
در ابتدای این دیدار محمد هادی عسکری مدیرکل فرهنگی و اجتماعی وزارت علوم، تحقیقات و فناوری ضمن ارائه گزارشی از روند برگزاری این دوره از جشنواره گفت: موضوع اصلاح ساختار جشنواره تئاتر دانشگاهی نیازمند توجه بیشتر است که ما در اداره کل فرهنگی وزارت علوم تمرکز ویژه‌ای روی آن داریم و امیدوارم با شرایط موثری که در این بخش ایجاد خواهد شد، بتوانیم در آینده فضای نظام مندی را در عرصه تئاتر دانشگاهی فراهم کنیم.
وی افزود: قطعاً تامین بودجه برای برگزاری رویداد مهمی چون جشنواره تئاتر دانشگاهی یکی از مشکلات عمده‌ای است که با آن مواجه هستیم اما با تاکید ویژه ای که آقای وزیر برای برگزاری جشنواره دارد، ما با تمام مشکلات تلاش می‌کنیم تا این رویداد مهم در بهترین شرایط ممکن برگزار شود.
امین مختاری دبیر بیست و دومین جشنواره بین المللی تئاتر دانشگاهی نیز در این دیدار ضمن قدردانی از همکاری وزارت علوم در برگزاری این دوره از جشنواره به رویکردهای اصلی جشنواره در حوزه تئاتر دانشگاهی اشاره کرد و گفت: ما در این دوره از جشنواره تلاش کردیم تا در کنار توجه به بخشهای مختلف جشنواره، تمرکز ویژه‌ای روی بخش مناطق داشته باشیم که خوشبختانه برگزاری پرشور بخش تئاتر مناطق جشنواره به میزبانی دانشگاه باهنر کرمان در اسفند ماه سال گذشته یکی از ارکان اصلی رویکرد ما در این بخش بود. البته ما در کنار برگزاری بخش تئاتر مناطق جشنواره برنامه‌ریزیهایی را انجام دادیم تا تعدادی از هنرمندان خارجی برای برگزاری ورک شاپ های جشنواره در شهرستان‌ها نیز حضور پیدا کنند که پیرو همین تصمیم دو مدرس خارجی در شهرهای کاشان و کرمان کارگاه های آموزشی را برپا کردند که خوشبختانه دانشجویان نیز استقبال خوبی از این برنامه ها انجام دادند. البته قرار بر ادامه این ورک شاپ‌ها در زمان جشنواره هم هست که خروجی این ورک شاپ ها بدل به اجراهایی در زیرمجموعه بخش بین الملل خواهد شد.
دبیر بیست و دومین جشنواره بین المللی تئاتر دانشگاهی در ادامه صحبت‌های خود با اشاره به رویکرد گفتگو محوری جشنواره بیست و دوم گزارش کوتاهی از روند فعالیت‌های دبیرخانه در بخش های مختلف ارائه داد. این در حالی است که پس از صحبت های وی مجتبی آدمیان معاون هنری، سینا نصرالهی معاون اجرایی، مسعود مکاری مدیر برنامه ریزی و توسعه منابع و محمد حسین اثنی عشری مدیر بخش تولید محتوا و مستندسازی و علیرضا سعیدی مدیر روابط عمومی جشنواره به ارائه نقطه نظرات خود پرداختند.
غلامرضا غفاری معاون فرهنگی وزیر علوم، تحقیقات و فناوری هم در بخش پایانی این جلسه ضمن قدردانی از تلاش ستاد برگزاری بیست و دومین جشنواره بین المللی تئاتر دانشگاهی بیان کرد: خوشبختانه کار بسیار ارزشمندی در حال انجام است و ما که از بیرون مشغول رصد رویداد جشنواره تئاتر دانشگاهی هستیم متوجه می شویم که این جشنواره به عنوان یک رسانه تاثیرگذار کار خود را به خوبی انجام داده و جهت گیری‌هایی را در جامعه ایجاد می‌کند که می تواند در بهبود شرایط فرهنگی جامعه نقش موثری را ایفا کند.
وی افزود: این قابلیت باید فراتر از پایتخت باشد از این رو مایه خرسندی است که سیاست جشنواره تئاتر دانشگاهی در این دوره به شهرهای دیگر نیز تعمیم پیدا کرده است. به هر صورت نگاه‌هایی همچون تئاتر برای همه دانشجویان در رویدادهایی چون جشنواره تئاتر دانشگاهی موضوع بسیار مهمی است. زیرا تئاتر این قابلیت را دارد که رشته‌های دیگر را نیز زنده کند. متاسفانه ما در حوزه انتقال مشکل داریم بنابراین برگزاری جشنواره تئاتر دانشگاهی می‌تواند نقش موثری را در هدایت این جریان ایفا کند. البته در این راه موضوع تخصیص بودجه قطعاً مساله مهمی است که ما در مجموعه وزارت علوم نهایت تلاش خود را انجام داده‌ایم تا شرایط تامین بودجه برای برگزاری هرچه بهتر جشنواره در وضعیت مناسبی باشد. این را هم می دانیم که این میزان بودجه قطعاً کافی نیست ولی نهایت تلاشمان را انجام می‌دهیم تا امکانات بیشتری در اختیارمجموعه تئاتر دانشگاهی قرار گیرد.
بیست و دومین جشنواره بین المللی تئاتر دانشگاهی ایران به دبیری امین مختاری پنجم تا چهاردهم اردیبهشت ماه سال ۱۳۹۸ به همت اداره کل فرهنگی وزارت علوم، تحقیقات و فناوری برگزار خواهد شد.
انتهای پیام
