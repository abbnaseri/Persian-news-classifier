ایران و عراق در فیلمی مشترک جنایات داعش را به تصویر می‌کشند
وزیر فرهنگ، گردشگری و آثار تاریخی عراق گفت که دو کشور جمهوری اسلامی ایران و عراق درصدد ساخت یک فیلم سینمایی مشترک با عنوان جنگ با گروه تروریستی داعش هستند.
به گزارش ایسنا، به نقل از سازمان فرهنگ و ارتباطات اسلامی، عبدالامیر الحمدانی بعد از دیدار با حجت الاسلام غلامرضا اباذری- رایزن فرهنگی جمهوری اسلامی ایران در عراق با انتشار بیانیه‌ای گفت: که در حوزه سینما در اندیشه ساخت یک فیلم مشترک با ایران با موضوع جنگ با گروه تروریستی داعش هستیم.
وی اضافه کرد: که سینمای ایران فیلم‌های زیادی را تولید کرده و برخی از این فیلم‌های مهم مانند «محمد (ص)» و «به وقت شام» در عراق به روی پرده سینما رفته‌اند. تاکنون در حوزه کار مشترک سینمایی بین ایران و عراق ایده‌های مختلفی مطرح شده که از جمله ساخت فیلمی با عنوان اربعین حسینی و همچنین الحشد الشعبی بوده و برخی از کارگردانان جوانان عراقی که در سال‌های اخیر آوازه بین‌المللی پیدا کرده‌اند مانند «محمد الدراجی» برای ساخت این گونه فیلم‌های مشترک اعلام آمادگی کرده‌اند.
وزیر فرهنگ، گردشگری و آثار تاریخی عراق در این دیدار همچنین برنامه همکاری مشترک که شامل اجرای یک اوپرای مشترک که تاریخ و فرهنگ دو کشور با سابقه ایران و عراق را به تصویر می‌کشد، ارائه کرد.
این برنامه همکاری مشترک مشتمل بر ۸ بند در زمینه همکاری فرهنگی مشترک است که بخشی از آن در برگیرنده برپایی دوره‌های آموزشی است و براساس بیانیه دفتر وزیر فرهنگ، گردشگری و آثار تاریخی عراق، به تأیید رایزن فرهنگی ایران در عراق نیز رسیده است.
الحمدانی همچنین از اعزام یک هیأت از ایران برای بررسی مرمت اثر تاریخی طاق کسری که به «ایوان مدائن» نیز معروف است، در منطقه «مدائن» در جنوب بغداد خبر داد.
الحمدانی در ادامه سخنان خود گفت: عراقی‌ها امیدوارند که با توجه به اینکه طاق کسری یک اثر مهم از تاریخ ایرانی قبل از اسلام است، جمهوری اسلامی ایران در حفظ و مرمت این اثر مهم تاریخی همکاری کند.
انتهای پیام
