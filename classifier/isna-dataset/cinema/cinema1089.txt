پیام تسلیت وزیر ارشاد و حسین انتظامی در پی درگذشت مشایخی
وزیر فرهنگ و ارشاد اسلامی در پیامی درگذشت جمشید مشایخی، هنرمند پیشکسوت سینما و تلویزیون را تسلیت گفت.
به گزارش ایسنا، در پیام سید عباس صالحی آمده است:
«درگذشت هنرمند مردمی و پیشکسوت عرصه سینما و تلویزیون، مرحوم جمشید مشایخی موجب تألم و تأسف فراوان گردید.
این چهره ماندگار و برجسته بازیگری در بیش از شش دهه فعالیت حرفه ای خود، در نقش‌هایی متفاوت و اثرگذار، خاطرات فراوانی در ذهن و ضمیر مردم عزیز کشورمان به یادگار گذاشت و همواره در کنار مردم و برای مردم ایفای نقش می‌کرد.
اینجانب فقدان این هنرمند محجوب و محبوب را به همه علاقه مندان وی و اهالی فرهنگ و هنر و نیز خانواده گرامی آن مرحوم بویژه فرزندان عزیزش صمیمانه تسلیت می گویم.
از خداوند متعال در ایامی که شمیم بعثت نبوی در بهار طبیعت جسم و جان ما را عطرآگین نموده است، برای روح آن عزیز از دست رفته آرامش ابدی و علو درجات و برای بازماندگان معزز صبر و شکیبایی آرزومندم.»
حسین انتظامی، رئیس سازمان سینمایی نیز در توییتی نوشت: کمال‌الملک سینمای ایران از میان ما پر کشید اما اخلاق و منش پهلوانی او در خاطر همه ایرانیان هنردوست نقشی ماندگار است.
انتهای پیام
