مدیر برگزاری روز جهانی و ملی تئاتر معرفی شد
مدیر ستاد برگزاری و معاون اجرایی دبیر شانزدهمین دوره بزرگداشت روز جهانی و روز ملی تئاتر ایران معرفی شد.
به گزارش ایسنا به نقل از روابط عمومی خانه تئاتر، محمودرضا رحیمی - دبیر شانزدهمین دوره هفته بزرگداشت روز جهانی و روز ملی تئاتر ایران - طی حکمی احسان حاجی پور را به عنوان مدیر ستاد برگزاری و معاون اجرایی دبیر این رویداد فرهنگی منصوب کرد.
در حکم احسان حاجی پور آمده است:
«هفته بزرگداشت تئاتر فرصتی است غنی برای به کارگیری تمام ظرفیت‌های خانواده شریف و نجیب و بزرگ تئاتر به منظور پاسداشت این هنر والا در میان هنرمندان و مردم شریف کشورمان.
بازنگری و اصلاح در برنامه‌های گوناگون جشن، ایجاد زیرساخت‌های مناسب برای تشکیل دبیرخانه دائمی جشن‌های خانه تئاتر، اهتمام خاص نسبت به آرشیو مدارک و اسناد ادوار مختلف برپایی جشن، جلب مشارکت هنرمندان، نخبگان و فرهیختگان خانه تئاتر در برپایی این دوره از جشن، همکاری مداوم با کلیه انجمن‌های خانه تئاتر در هرچه بهتر برپا شدن جشن، بهره‌گیری از تجارب پیشکسوتان و کشف و بکارگیری استعدادهای ناب هنرمندان تئاتر و استفاده از ظرفیت‌های موجود برای برپایی جشنی شایسته و ماندگار از بایسته‌های مهم و اساسی مأموریت جنابعالی به شمار می‌روند.»
احسان حاجی پور نویسنده و کارگردان نمایش‌هایی همچون ۳۰/دی/۹۵، معاشر، گزارش یک مهمانی و متل‌نامه است. از جمله سوابق مدیریتی او به مدیریت روابط عمومی چهاردهمین دوره جشن خانه تئاتر، مدیر ستاد برگزاری و معاون دبیر پانزدهمین دوره جشن خانه تئاتر و عضو کارگروه تدوین آئین‌نامه تماشاخانه‌های خصوصی خانه تئاتر می‌توان اشاره کرد.

شانزدهمین دوره هفته بزرگداشت روز جهانی و روز ملی تئاتر از ۷ تا ۱۴ اردیبهشت ماه سال ۱۳۹۸ برگزار می‌شود.


انتهای پیام
