اکران «به دنیا آمدن» در «هنروتجربه»
فیلم «به دنیا آمدن» ساخته محسن عبدالوهاب که اکنون روی پرده سینماهای سراسر کشور است، به طور همزمان در سینماهای گروه «هنر و تجربه» نیز نمایش خواهد داشت.
به گزارش ایسنا به نقل از روابط عمومی گروه سینمایی «هنر و تجربه»، فیلم سینمایی «به دنیا آمدن» به کارگردانی محسن عبدالوهاب که این روزها در سرگروه فرهنگ روی پرده رفته است به طور همزمان در گروه سینمایی «هنر و تجربه» نیز به نمایش درمی‌آید.
مخاطبان «هنر و تجربه» می‌توانند در سالن‌های این گروه سینمایی به تماشای فیلم «به دنیا آمدن» به کارگردانی محسن عبدالوهاب و تهیه کنندگی محمد احمدی که پس از چهار سال موفق به اکران شده است، بنشینند.
در این اثر هدایت هاشمی، الهام کردا، بهناز جعفری، سپهراد فرزامی، رضا مرتضوی، رؤیا جاوید نیا و…بازی می‌کنند.
در خلاصه داستان این فیلم آمده است: زن و شوهری در آستانه میانسالی برای ادامه زندگیشان دچار مشکل می‌شوند.
عبدالوهاب پیش از این ساخت فیلم «لطفا مزاحم نشوید» را در کارنامه دارد و همچنین در «گیلانه» و «خون‌بازی» با رخشان بنی اعتماد کارگردانی مشترک داشته است.
چهارمین فیلم بلند سینمایی عبدالوهاب در سی و چهارمین جشنواره ملی فیلم فجر نامزد دریافت سیمرغ بهترین بازیگر نقش اول زن برای الهام کردا، بهترین موسیقی و بهترین تدوین شد. همچنین جایزه بزرگ هیأت داوران جشنواره وزول فرانسه، منتخب جشنواره‌های توکیو، شانگهای چین و گرانادا از دیگر حضورهای بین‌المللی این فیلم است.
انتهای پیام
