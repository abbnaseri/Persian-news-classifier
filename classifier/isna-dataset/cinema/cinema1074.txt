گیشه‌ی نوروزی سینماها با سال قبل چه فرقی داشت؟
سه فیلم پرفروشی که در ایام نوروز سال ۹۷ روی پرده رفتند با بلیت ۱۵ هزار تومانی حدود ۱۷ میلیارد تومان  و سه فیلم پرفروش در ایام نوروز سال ۹۸ با بلیت ۲۰ هزار تومانی سینماها در مجموع بیش از ۳۰ میلیارد تومان عایدی برای سینمای ایران داشت که به تعبیری تقریبا این میزان فروش یک و نیم برابر سال گذشته است اما ...
به گزارش ایسنا، گیشه سینمای سال ۹۸ با اکران هفت فیلم سینمایی در حدود دو هفته به فروش بالایی دست پیدا کرد که در مقایسه با همین زمان در سال گذشته تفاوت زیادی دارد.
این تفاوت در میزان فروش و رکوردهایی که برای برخی فیلمها یا حتی سالن‌های سینمایی در سال جدید ثبت شد قطعا دلایل متعددی دارد که یکی از نزدیک‌ترین احتمالات آن می‌تواند بحث بالا رفتن بهای بلیت سینماها باشد که به ۲۰ هزار تومان رسید و همین عاملی شد تا مجموع فروش فیلم‌ها در مدت زمان محدودی میلیاردی شود.
بر همین اساس در این گزارش تنها به مقایسه‌ای آماری بین سه فیلم پرفروش گیشه نوروز در دو سال ۹۷ و ۹۸ خواهیم پرداخت و در گزارش‌های آتی،این وضعیت را ارزیابی و تحلیل می‌کنیم.
فیلم‌های انتخاب شده برای اکران در نوروز ۹۸، نمایش خود را از ۲۵ اسفند ماه آغاز کردند و هفت فیلم سینمایی «رحمان ۱۴۰۰»، «متری شیش و نیم»، «چهارانگشت»، «زندانی‌ها»، «پیشونی سفید ۳»، «ژن خوک» و «غلامرضا تختی» در جدول نوروزی قرار داشتند.
فیلم سینمایی «رحمان ۱۴۰۰» منوچهر هادی که در ژانر کمدی ساخته شده است، با گذر از یک میلیون مخاطب و بعد از گذشت حدود سه هفته اکران به فروشی نزدیک به ۱۵ میلیارد ۵۰۰ میلیون تومان رسید.
پس از این فیلم، بیشترین میزان مخاطب و فروش برای فیلم سینمایی «متری شیش و نیم» ساخته سعید روستایی بوده که توانست با جذب ۷۴۰ هزار نفر به سینما در هفته سوم اکران خود ۱۰ میلیارد و ۴۹۰ میلیون تومان فروش داشته باشد.
در رتبه سوم پرفروش‌ترین فیلم‌ها در ایام نوروز، فیلم سینمایی کمدی «چهارانگشت» حامد محمدی قرار گرفت که توانست با فاصله نسبتا زیادی از دو فیلم قبلی، بیش از چهار میلیارد و ۵۰۰ میلیون تومان فروش کند.
چهار فیلم دیگر نمایش داده شده در این بازه زمانی یعنی «زندانی‌ها» مسعود ده نمکی، «پیشونی سفید ۳» سید جواد هاشمی و «ژن خوک» سعید سهیلی، «غلامرضا تختی» بهرام توکلی با فروش یک میلیارد و ۹۰۰ میلیون تومان، یک میلیارد و صد و ده میلیون تومان، یک میلیارد و ۱۰۰ میلیون تومان و حدود ۷۲۰ میلیون تومان فروش کردند.
مقدار فروش این چهار فیلم سینمایی، نسبت به سه فیلم پرفروش امسال تفاوت چشمگیری دارد و حتی از نگاهی دیگر کارگردانی مانند مسعود ده‌نمکی که در تجربیات گذشته سینمایی خود توانسته بود رکوردهایی را در فروش داشته باشد، نتوانست آنچنان که باید در ایام نوروز مخاطبان سینما را به خود جذب کند و یا فیلم سینمایی «غلامرضا تختی» بهرام توکلی که پیش بینی‌ می‌شد بتواند استقبال مخاطبان را به خود جلب کند در ایام تعطیلات نوروز حتی به فروش میلیاردی هم نرسید که همین عاملی شد تا سینماگران نسبت به این اتفاق واکنش نشان دهند و ابراز نگرانی کنند.



فیلم‌های اکران شده در نوروز ۹۸


در سال ۹۷ نیز برای نخستین بار یک گروه سینمایی به جدول اکرانهای سینمایی اضافه شد و بر این اساس هفت فیلم سینمایی برای نمایش در ایام نوروز انتخاب شدند و اکران خود را مانند سالهای گذشته از هفته‌های آخر اسفند ماه یعنی از ۲۳ اسفند آغاز کردند.
در بین این هفت اثر که شامل انیمیشن «فیلشاه»، «به وقت شام»، «لونه زنبور»، «مصادره»، «فراری»، «خرگیوش»، «لاتاری» می‌شدند، سه فیلم سینمایی «مصادره» مهران احمدی، «لاتاری» محمد حسین مهدویان و «به وقت شام» ابراهیم حاتمی‌کیا بیش‌ترین میزان فروش را به خود اختصاص دادند.
«مصادره» مهران احمدی که در ژانر کمدی ساخته شده و رضا عطاران، هومن سیدی، بابک حمیدیان، هادی کاظمی، میرطاهر مظلومی، مزدک میرعابدینی و مهران احمدی در آن ایفای نقش کرده‌اند، توانست در مدت زمانی که روی پرده بود حدود ۱۵ میلیارد و ۷۰۰ میلیون تومان فروش کرد و بیش از یک و نیم میلیون مخاطب پای دیدن آن نشستند. از این مقدار هفت میلیارد و ۷۰ میلیون تومان در ایام تعطیلات نوروزی فروش داشته است.
دومین فیلم پرفروش نوروزی سال ۹۷، «لاتاری» به کارگردانی محمدحسین مهدویان بود، در این اثر که یک درام اجتماعی است و روایتی از باندهای قاچاق انسان را به تصویر کشید، بازیگرانی چون ساعد سهیلی، زیبا کرمعلی، هادی حجازی فر، جواد عزتی و حمید فرخ نژاد ایفای نقش کرده‌اند. «لاتاری» که از جمله فیلم‌های اکران شده در ایام نوروز ۹۷ بود، ۱۴ میلیارد و ۸۰۰ میلیون تومان فروش کرد و از این مقدار چهار میلیارد و ۷۰۰ میلیون تومان حاصل فروش تا ۱۴ فرودین ماه بوده است.
سومین فیلم پرفروش گیشه نوروز سال گذشته فیلم سینمایی «به وقت شام» ساخته ابراهیم حاتمی‌کیا بود. این اثر که روایتی از داعش و حضورشان در سوریه را به نمایش گذاشت بابک حمیدیان و هادی حجازی‌فر به عنوان بازیگران ایرانی در آن ایفای نقش کردند. به وقت شام که حدود یک میلیون و ۶۳۰ نفر را به سینما کشاند، در زمانی که روی پرده سینماها بود حدود ۱۳ میلیارد تومان فروش کرد و چهار میلیارد و ۹۲۰ میلیون تومان حاصل فروش این فیلم در تعطیلات نوروز بوده.
چهار فیلم دیگر اکران شده در ایام نوروز هم به ترتیب انیمشین «فیلشاه» یک میلیارد و ۱۰۰ میلیون تومان، «خرگیوش» نزدیک به یک میلیارد تومان، «لونه زنبور» در مجموع سه میلیارد و ۸۰۰ میلیون تومان و «فِراری» در مجموع ۲۶۰ میلیون تومان فروش داشتند.


فیلم‌های نوروزی اکران شده در نوروز ۹۷


بر این اساس قابل مشاهده است که سه فیلم پرفروشی که در ایام نوروز سال ۹۷ روی پرده رفتند با بلیت ۱۵ هزار تومانی در مجموع حدود ۱۷ میلیارد تومان فروش داشتند. این در حالی است که سه فیلم پرفروش ایام نوروز در سال ۹۸ با بلیت ۲۰ هزار تومانی سینماها توانستند در مجموع بیش از ۳۰ میلیارد تومان عایدی برای سینمای ایران داشته باشند که به تعبیری تقریبا این میزان فروش یک و نیم برابر سال گذشته است.
و یا با نگاهی دیگر فروش سه فیلم پرفروش در سال گذشته برابر با فروش یک فیلم سینمایی در سال ۹۸ است. البته که باید به این نکته هم توجه داشت که در کشورما نوروز و فروردین ماه همیشه یکی از ماه‌های پرفروش بوده بنابر این باید منتظر بمانیم و ببنیم که آیا این روند فروش فیلم‌ها همچنان در ماه‌ها و فصلهای آینده هم ادامه پیدا خواهد کرد!؟
با این حال بر اساس گفته‌های برخی از پخش‌کنندگان این میزان افزایش فروش فیلم‌ها علاوه بر آنکه می‌تواند تاثیر بالا رفتن بهای بلیت سینماها باشد، حاصل افزایش تعداد مخاطبان و همچنین افزایش تعداد سالن‌ها و پردیس‌های سینمایی جدیدی است که در تهران و شهرستان‌ها اضافه شده.
ایسنا در گزارش‌های بعدی خود به نظرسنجی و ارزیابی این اتفاق از دیدگاه فعالان حوزه سینما خواهد پرداخت.
انتهای پیام
