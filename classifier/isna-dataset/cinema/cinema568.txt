توقف اجرای یک نمایش «موزیکال»
پیش فروش بلیت اجرای نمایش موزیکال «عروس مردگان» به کارگردانی امیدرضا سپهری فعلا متوقف شد.
به گزارش ایسنا، این نمایش به تهیه‌کنندگی مریم نراقی مدتی است در سالن هتل اسپیناس روی صحنه رفته، اما با دستور اداره نظارت و ارزشیابی اداره کل هنرهای نمایشی سایت فروش این نمایش بسته شده است. پیگیری ایسنا حاکی از این است که گروه هم از طریق بسته شدن سایت فروش از متوقف شدن اجرای نمایش خود مطلع شده و گویا چند شب قبل جمله‌ای در یکی از دیالوگ‌های بازیگران گفته شده که مطابق با متن نبوده اما با وجود تذکر و تعهد گروه نمایشی برای این اتفاق بدون اطلاع به گروه اجرا متوقف شده است. این در حالی است که برای اجراهای بعدی نمایش در پایان هفته بلیت فروخته شده است.
ایسنا پیگیر تماس با مدیر کل اداره نظارت و ارزشیایی است.  
در این نمایش نیکی کریمی و میلاد کی مرام از جمله بازیگران هستند.
نمایش موزیکال «عروس مردگان» که از ۱۸ اردیبهشت ماه اجرایش را در سالن رویال اسپیناس آغاز کرده است، در سایت بلیت فروشی اش آمده است: به دستور انجمن نظارت و ارزشیابی هنرهای نمایشی، فروش بلیت‌های این نمایش تا اطلاع ثانوی متوقف شده است.

 انتهای پیام
