آخرین وضعیت احداث سالن‌ها سینما
19 پروژه فرهنگی، سینمایی و تجاری در استان تهران به تعداد 94 سالن نمایش فیلم در حال احداث است.
به گزارش ایسنا به نقل از روابط عمومی سازمان سینمایی، مدیر کل اداره سینمای حرفه‌ای معاونت ارزشیابی و نظارت سازمان سینمایی با بیان اینکه در سال‌های اخیر رونق اقتصادی سینما باعث شده است که ساخت و ساز سینما افزایش فزاینده‌ای داشته باشد گفت: احداث حداقل ۱۹ پروژه فرهنگی سینمایی و تجاری در استان بیانگر این واقعیت است که پردیس و مجتمع‌های با امکانات مدرن و استاندارد نمایشی و رفاهی دارای بیشترین درصد استقبال مخاطبان هستند.
محمد رضا فرجی ادامه داد: رشد روزافزون ساخت و ساز این پردیس‌ها باعث رونق اقتصادی و شکوفایی هنر سینما شده است. به طور کلی در سراسر کشور متقاضیان زیادی جهت احداث سینما وجود دارد که در لیست مربوطه بعد از استان تهران استان های خراسان رضوی و اصفهان دارای بیشترین درخواست هستند.
وی با بیان اینکه در حال حاضر استان تهران دارای ۲۲ پردیس و مجتمع سینمایی با ۱۹۰ سالن نمایش است گفت: با توجه به پیشرفت فیزیکی قابل قبول تعدادی از این پروژه‌های در دست احداث در تهران، پیش بینی شده است که تا پایان سال جاری حداقل هفت پروژه سینمایی و ۳۵ سالن نمایش فیلم به مرحله افتتاح و بهره برداری برسند.

انتهای پیام



