نسخه‌ای جدید از نمایشنامه «لولیتا» در تماشاخانه سپند
بهنام احمدی نمایش «لولیتا نسخه‌ی ۱۲» را در تماشاخانه سپند روی صحنه می‌برد.
به گزارش ایسنا به نقل از روابط عمومی نمایش، این اجرا بعد از ۱۲ بار بازنویسی نمایشنامه «لولیتا» شکل گرفته است.
بهنام احمدی کارگردان جوان تئاتر که پیش از این نمایش «لولیتا» نوشته فرشاد جعفری را در خرداد و تیر سال ۹۷ در مجموعه تئاتر شهر و تماشاخانه پالیز به صحنه برده بود، قصد دارد این اثر نمایشی را با تغییراتی در متن و طراحی، بار دیگر روی صحنه ببرد.
به گفته وی اجرای جدید این اثر نمایشی با عنوان «لولیتا نسخه‌ی ۱۲» بر اساس دراماتورژی صورت گرفته توسط خودش روی ۱۱ نسخه بازنویسی شده نمایشنامه نوشته فرشاد جعفری، شکل گرفته است.
این نمایش ارتباطی با رمان «لولیتا» اثر ولادیمیر ناباکوف نویسنده روسی ندارد و موضوعی مستقل دارد.
بهنام احمدی پیش از این تجربه کارگردانی چندین اثر نمایشی از جمله نمایش‌های «جنی» و «حقایقی درباره یک ماهی مرده» را در کارنامه کاری خود به ثبت رسانده است.
«لولیتا نسخه‌ی ۱۲» از ۲۶ تیر در تماشاخانه سپند روی صحنه می‌رود و دیگر اطلاعات آن به زودی اعلام می‌شود.
انتهای پیام
