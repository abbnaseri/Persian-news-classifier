«دلبند» بهترین مستند از نگاه تماشاگران «هات‌داکس» شد


فیلم مستند «دلبند» به کارگردانی یاسر طالبی و تهیه‌کنندگی الهه نوبخت، به عنوان بهترین فیلم مستند نیمه‌بلند این رویداد سینمای به انتخاب تماشاگران معرفی شد.
به گزارش ایسنا،، بیست و ششمین دوره جشنواره مستند هات‌داکس با بیش از ۲۰۰ هزار مخاطب از تاریخ ۲۵ آوریل الی ۵ می ۲۰۱۹ (۵ تا ۱۵ اردیبهشت‌ماه ۱۳۹۸) در شهر تورنتو کانادا برگزار شد و مستند «دلبند» ساخته یاسر طالبی در بخش «ویترین جهان» این جشنواره معتبر، در کنار ۲۹ مستند دیگر نمایش داده شد و در نهایت به عنوان بهترین فیلم مستند نیمه‌بلند از نگاه تماشاگران شناخته شد.
این فیلم قصه‌ی زندگی دشوار اما شیرین یک مادر هشتاد و سه ساله و تنها به نام «فیروزه» را روایت می‌کند که زندگی منحصر به فردی در دل رشته کوه‌های البرز دارد.
«دلبند» محصول مرکز گسترش سینمای مستند و تجربی و شرکت تصویر گستر الهه پارسی (الی ایمیج) به مدیریت الهه نوبخت است که پخش بین‌الملل این فیلم را نیز بعهده دارد.
این فیلم طی روزهای اخیر، جایزه بهترین فیلم مستند پانزدهمین دوره جشنواره «کازان» روسیه شده و تقدیر ویژه هیأت داوران شصت و هفتمین دوره جشنواره «ترنتو» ایتالیا را نیز از آن خود کرده بود.
جشنواره «هات‌داکس» کانادا، مهمترین و بزرگ‌ترین رویداد سینمای مستند در آمریکای شمالی است. این جشنواره که یکی از مهمترین مکان‌ها برای مشاهده و بحث پیرامون مستندهای برجسته سال است، برای ترویج و تولید فیلم مستند در جهان پایه‌گذاری شده و هر سال بیش از ۲۰۰ فیلم در این رویداد به نمایش گذاشته می‌شود و حدود ۲۰۰۰ مستندساز، تهیه‌کننده، خریدار و توزیع‌کننده فیلم مستند از سراسر جهان در جشنواره حضور پیدا می‌کنند.
انتهای پیام
