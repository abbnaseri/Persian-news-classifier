«گواهی امضاء» به 70 درصد رسید
با رسیدن فیلمبرداری فیلم سینمایی «گواهی امضاء» به کارگردانی شهرام اسدزاده به بیش از ۷۰ درصد، هامون سیدی و نازنین صلح‌جو مقابل دوربین اسدزاده رفتند.
به گزارش ایسنا، هامون سیدی و نازنین صلح‌جو جدیدترین بازیگرانی هستند که به جمع بازیگران فیلم سینمایی «گواهی امضاء» به نویسندگی و کارگردانی شهرام اسدزاده اضافه شدند.
امیر آقایی، نسیم ادبی و نادر فلاح بازیگران اصلی فیلم تازه اسدزاده هستند که حدود یک ماه پیش کلید زده شد و تاکنون بیش از ۷۰ درصد از فیلمبرداری آن انجام شده است.
«گواهی امضاء» روایت متقاطع و پیچیده یک شبانه روز از زندگی فریبرز و محبوبه است که تصادف دختر بچه ٥ ساله‌شان (تینا) با اتومبیل گروه فاسدان، آنها را سر راه زوج دیگری به نام‌های اشکان و ندا قرار می‌دهد. در میان این هیاهو و درگیری‌ها هر کس به فکر نجات زندگی خودش از یک چند ضلعی تعقیب و گریز است تا گواهی برای تار و پود افکارش بدست آورد.
اسامی سایر بازیگران این فیلم به زودی و همزمان با رفتن جلوی دوربین اعلام می‌شود.
عوامل این فیلم عبارتند از: نویسنده و کارگردان: شهرام اسدزاده، تهیه‌کننده: سید محمد قاضی، مشاور پروژه: سیروس الوند، مجری طرح: موسسه نقطه عطف سینما و تئاتر، مدیر تولید: رحمت عبدالله‌زاده، مدیر فیلمبرداری: مهدی ایل‌بیگی، دستیار اول کارگردان و برنامه‌ریز: علی آشتیانی، صدابردار: محمد صالحی، طراح گریم: دانیال شعاعی، طراح صحنه: حسین مجد، جانشین تولید: فروزان جنیران، دستیار اول فیلمبردار و نورپرداز: مصطفی بافرونی، طراح لباس: سمیرا کشورنژاد، منشی صحنه: شهرزاد مطلق، مدیر تدارکات: مراد خانه‌زاد، فیلم پشت صحنه: پریسا آزمایش، مشاور رسانه ای و مدیر روابط عمومی: مریم قربانی نیا، عکس: حسین خدارتی.
انتهای پیام


