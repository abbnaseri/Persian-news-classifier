بزرگداشت لوون هفتوان در سالروز درگذشت‌اش
در نخستین سالروز درگذشت لوون هفتوان بازیگر فقید سینمای ایران، دوشنبه ۲۰ اسفند ۹۷  بزرگداشت او در شهرکتاب پاسداران برگزار می‌شود. 
به گزارش ایسنا، طبق گزارش رسیده، در آغاز این مراسم مجید برزگر و سعید آرمند درباره تجربه همکاری با لوون هفتوان صحبت خواهند کرد و سپس فیلم «پرویز» ساخته مجید برزگر برای حاضران به نمایش در می‌آید.
شرکت در این مراسم برای عموم آزاد و رایگان است و علاقه‌مندان جهت شرکت در این مراسم بزرگداشت، می‌توانند ساعت ۱۷ به شهرکتاب پاسداران واقع در بوستان دوم، پلاک ۹ مراجعه کنند.
لون هفتوان بازیگر ایرانی ارمنی سینما و تئاتر ایران متولد سال ۱۳۴۵ بود که اواخر دهه ۸۰ پس از سال‌ها دوری از وطن به ایران بازگشت.
او در دهه ۹۰ حضور فعالی در سینما داشت و با فیلم «پرویز» به کارگردانی مجید برزگر مطرح شد و بازی‌اش در فیلم‌هایی همچون «مردی که اسب شد»، «یک دزدی عاشقانه»، «دراکولا»، «غیر مجاز»، «کوپال» و «هجوم» ادامه یافت و در جشنواره فیلم فجر سال گذشته هم با فیلم «کار کثیف» خسرو معصومی در این رویداد حضور داشت.
"لون" نمایش «بازی یالتا» را هم به صحنه برد.
انتهای پیام
