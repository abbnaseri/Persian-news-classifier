«پولانسکی» شانس رقابت در جوایز اسکار را به دست آورد 
پس از ایجاد تغییراتی در قوانین کمیته اسکار سینمای فرانسه، «رومن پولانسکی» نیز این فرصت را خواهد داشت تا با فیلم جدیدش نماینده سینمای فرانسه در اسکار خارجی  ۲۰۲۰ باشد. 
به گزارش ایسنا به نقل از هالیوود ریپورتر، بر اساس قانون جدید سینمای فرانسه فیلم‌ها حتی با یک دوره اکران محدود نیز می‌توانند واجد شرایط رقابت در شاخه بهترین فیلم خارجی جوایز سینمایی اسکار به نمایندگی از سینمای این کشور باشند.
از این رو فیلم «یک افسر و یک جاسوس» جدیدترین ساخته «رومن پولانسکی» که احتمالاً در جشنواره ونیز ۲۰۱۹ رونمایی شود علی‌رغم این که از تاریخ دیرهنگام ۱۳ نوامبر در سینماهای فرانسه اکران می‌شود اما بازهم طبق قوانین جدید می‌تواند نماینده سینمای فرانسه در اسکار در جوایز اسکار پیش رو باشد.
پیش از این قوانین اسکار فرانسه فیلم‌ها را ملزم می‌کرد برای واجد شرایط شناخته شدن برای رقابت در جوایز اسکار دوره کامل اکران خود را حداکثر تا ۳۰ سپتامبر به پایان برسانند و به همین دلیل بسیاری از آثار برجسته سینمای فرانسه که در پاییز و زمستان اکران می‌شدند نمی‌توانستند شرایط لازم را برای حضور در جوایز اسکار کسب کنند.
این قانون جدید بعلاوه این که به نفع فیلم جدید «پولانسکی» است می‌تواند شانس دو فیلم تحسین‌شده فرانسوی «بینوایان» ساخته «لاج لی» و «آتلانتیکس» از «متی دیوپ» را نیز افزایش دهد.
فیلم جدید «رومن پولانسکی» به نام «یک افسر و یک جاسوس» درباره زندگی واقعی «آلفرد دریفوس» افسر ارتش فرانسه است که به اشتباه و به جرم جاسوسی برای آلمان‌ها در دهه ۱۸۹۰ میلادی محکوم شد و پس از گذشت چند سال بی‌گناهی‌اش به اثبات رسید. «ژان دوژاردن» بازیگر فرانسوی برنده اسکار در این فیلم در نقش افسر ضد جاسوس بازی می‌کند.
آکادمی علوم و هنرهای سینمایی اسکار سال گذشته «‌رومن پولانسکی» را بر اساس استانداردهای اخلاقی این نهاد سینمایی اخراج کرد اما این کارگردان نامدار چندین بار به این تصمیم اعتراض کرده است.
«پولانسکی» ۴۰ سال است به سبب اتهام تجاوز به دختری ۱۳ ساله در سال ۱۹۷۷ از ترس محاکمه سنگین از آمریکا فرار کرده و به این کشور بازنگشته است.
انتهای پیام
