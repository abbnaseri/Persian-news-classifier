این سامانه جلوی بزرگ‌نمایی‌های فروش سینما را خواهد گرفت؟
یک پخش‌کننده سینمایی با تاکید بر اینکه "این یک نُقصان بوده که تاکنون اطلاعات فروش فیلم‌ها به صورت رسمی ارائه نمی‌شد" معتقد است: سامانه فروش بلیت سینمای ایران جلوی بزرگ‌نمایی‌ها را خواهد گرفت و به شفاف‌سازی بیشتر سینمایی ایران کمک خواهد کرد.
مرتضی شایسته سخنگوی کانون پخش کنندگان سینمای ایران در گفت‌وگو با ایسنا در ارزیابی‌اش از سامانه فروش بلیت سینما ایران توضیح داد: راه‌اندازی این سامانه اتفاق مثبتی بود زیرا در این شرایط سینمادار می‌داند که چندین نفر امکان نظارت بر فعالیت‌های او را دارند و کارهایشان کنترل می‌شود. از طرف دیگر پخش کنندگان نیز می‌دانند صاحبان فیلم، کارشناسان و … می‌توانند بر روی میزان فروش آثارشان مطالبه‌گری داشته باشند.
او ادامه داد: علاوه بر آن، درآمد حاصل از فیلم و محاسبه سهم تهیه‌کنندگان از میزان این فروش، روندی شفاف پیدا می‌کنند که قطعاً مفید خواهد بود. من تاکنون نکته منفی در اجرای این طرح ندیدم زیرا مدت‌هاست که تهیه‌کنندگان و پخش کنندگان به دنبال فروش شفاف فیلم‌هایشان بودند که از طریق این سامانه به وقوع پیوست.
این پخش‌کننده سینمایی در ادامه صحبتهایش افزود: در این سال‌ها صاحبان فیلم و پخش‌کننده به دنبال راهی بودند که بدانند اثارشان در یک سال چقدر فروش داشته است. فیلم‌هایشان در سانس‌های مختلف روز چقدر درآمد داشته، سینماهای شهرستان و تهران چه تفاوتی با هم داشتند و حالا همه این سوالات به صورت رسمی اعلام می‌شود.
تهیه کننده "آتیش بازی" و "تیک‌آف" درباره اینکه آیا فیلمسازانی در این چند روز نسبت به فروش آثار، سهم دریافتی از فیلم و … مطالبه‌گری‌هایی داشته‌اند؟ گفت: هنوز مطالبه‌گری خاصی صورت نگرفته است اما می‌دانیم این اتفاق مفید و خوبی خواهد بود که عوامل سازنده یک فیلم از بازیگر تا مدیر تولید و کارگردان و تهیه کننده‌ای که فیلم‌های درحال پخش دارند، از ریز جزئیات فروش آثارشان مطلع شوند.
وی اضافه کرد: نکته دیگری که می‌توان به آن اشاره کرد، این است که با وجود چنین سامانه‌ای که به صورت آنلاین اطلاعاتش به روز می‌شود، تهیه‌کنندگان به سرعت به اطلاعات فروش دست پیدا می‌کنند و در جریان میزان استقبال از اثرشان قرار می‌گیرند و به این طریق می‌توانند برای نمایش آن و بالا بردن تعداد مخاطبان برنامه‌ریزی کنند. در این سال‌ها گاهی پیش می‌آمد که صاحبان اثر فکر می‌کردند میزان استقبال از فیلمشان باید خیلی بالا باشد و چنین ادعایی داشتند درحالیکه در واقعیت چنین نبود. اکنون با امکان دسترسی همه به این سامانه و مقایسه فروش روز اول و دوم، خود صاحب اثر با واقعیت مواجه می‌شود و می‌فهمد اثرش شرایط خوبی دارد یا ندارد یا میزان فروش پایین آمده، افزایش پیدا کرده، کدام سینما بهتر بوده و چه سینمایی مخاطب کمتری داشته و حتی ساعت سانس‌هایش را نیز می‌تواند مقایسه کند و در نهایت حق به حق‌دار می‌رسد.
شایسته با بیان اینکه پیش از این پخش کننده‌ها و تهیه کننده‌ها به این سامانه دسترسی داشتند اما سطح اطلاعاتی که در اختیارشان داده می‌شد بسیار کمتر بود، اظهار کرد: در حال حاضر میزان دسترسی به صورت جزئی‌تری صورت گرفته است و افراد می‌توانند به اطلاعات بیشتری دسترسی داشته باشند و اطلاعات به روزتر هستند. موضوع دیگر هم این است که برخی از بازیگران هستند که نسبت به فروش فیلم‌هایشان حساس هستند و حالا آنها هم امکان دریافت این اطلاعات برایشان ایجاد شد. همچنین مدیران تولید نیز با داشتن این اطلاعات می‌توانند سطح فعالیت‌هایشان را ارتقا دهند.
این پخش کننده با تاکید بر اینکه " این یک نقصان بوده که تاکنون چنین اطلاعاتی به صورت رسمی ارائه نمی‌شد" گفت: ما یک پخش‌کننده قدیمی داشتیم که همیشه فروش فیلمش را به مطبوعات زیادتر از آنچه که بود می‌گفت و در توجیه حرفش بیان می‌کرد که من اطلاعاتی را از تمام سینماهایم دارم که شما ندارید! اما الان با وجود این سامانه باید اطلاعات باهم منطبق باشند و در نهایت می‌شود جلوی همه بزرگنمایی‌ها را گرفت و به شفاف سازی بیشتر سینمایی ایران کمک کرد.
انتهای پیام
