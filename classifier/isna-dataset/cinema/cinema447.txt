رکورد فروش تاریخ تئاتر برادوی شکست 
مجموع فروش تئاتر برادوی آمریکا در یک سال اخیر با رسیدن به رقمی بالغ بر ۱.۸ میلیارد دلار، به  رکورد تاریخی جدیدی دست یافت و نمایش «هری پاتر» نیز پرفروش‌ترین نمایش همه ادوار نام گرفت. 
به گزارش ایسنا به نقل از هالیوود ریپورتر، تئاتر برادوی به نمایش‌هایی گفته می‌شود که در یکی از ۴۰ سالن تئاتر حرفه‌ای با ۵۰۰ صندلی یا بیشتر منطقهٔ تئاتری خیابان برادوی در منهتنِ نیویورک اجرا می‌شود و در کنار تئاتر «وست اِند» لندن از مهم‌ترین مراکز اجرای تئاتر در جهان محسوب می‌شوند.
مسئولان تئاتر برادوی اعلام کردند کخ در فصل ۲۰۱۸-۲۰۱۹ که از ۲۸ می ۲۰۱۸ آغاز شد و تا ۲۶ می ۲۰۱۹ ادامه داشت در مجموع بیش از ۱۴ میلیون و ۷۶۸ هزار نفر از نمایش‌های اجرا شده در سالن‌های تئاتر در این منطقه دیدن کردند که فروش مجموع یک میلیارد و ۸۲۹ میلیون و ۳۱۲ هزار دلاری را رقم زد و رکورد جدیدی در فروش سالانه خود از ابتدای فعالیت تاکنون به ثبت رساند.
بر اساس تعداد بلیت‌های فروخته شده تئاتر برادوی نسبت به فصل ۲۰۱۷-۲۰۱۸ با رشد ۹.۵ درصدی همراه بوده است.
«شارلوت مارتین» مدیر تئاتر برادوی در این‌باره توضیح داد: این روند کاملاً روشن است، تئاتر برادوی هیچگاه به این اندازه مورد اقبال گروه‌های مختلف سنی از کودکان تا بزرگسالان نبوده است. این رشد قابل ملاحظه در میزان فروش بلیت به وضوح بازتاب تنوع نمایش‌های به روی صحنه رفته است.
البته باید این حقیقت را نیز در نظر داشت که هزینه ۵۰ درصد نمایش‌های اجرا شده در تئاتر برادوی کمتر از ۱۰۱ دلار بوده است و هدف ما در دسترس تر کردن تئاتر برای همگان است.
در طول فصل ۲۰۱۸-۲۰۱۹ در مجموع ۳۸ نمایش در تئاتر برادوی به روی صحنه رفت که شامل ۱۳ نمایش موزیکال، ۲۱ نمایش درام و ۴ برنامه ویژه بود که در این میان نمایش‌های «همیلتون»، «شیرشاه»، «شرور»، «هری پاتر و فرزند نفرین‌شده» و «علاء‌الدین» پرفروش‌ترین نمایش‌ها بودند و پس از آن نیز نمایش‌های جدید «کشتن مرغ مقلد»، «شبکه» و «اسپرینگستین» قرار دارند.
نمایش «هری پاتر و فرزند نفرین‌شده» که در سالن نمایش «لیریک» برادوی به روی صحنه رفت، رکورد فروش بالغ بر ۱۰۵ میلیون دلاری را به ثبت رساند. این اولین بار در تاریخ است که یک نمایش در برادوی به فروشی بیش از ۱۰۰ میلیون دلار دست پیدا می‌کند.
انتهای پیام
