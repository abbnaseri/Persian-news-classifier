تلاش دختر شهید بابایی برای تلنگر به سیاسیون  / «هیچ کس حق ندارد از شهدا سوء استفاده کند»
سلمی بابایی گفت:  هدف از ساخت فیلم سینمایی «وکیل مدافع» این بود که بگوییم هیچ کسی حق ندارد از جنگ، دفاع مقدس و شهدا برای منافع شخصی و سیاسی خودش سوءاستفاده کند و من به عنوان فرزند شهید که سال‌ها درد کشیدم وظیفه‌ی خودم می‌دانستم که در آستانه انتخابات مجلس تلنگری به سیاسیون بزنم که برای دیده شدن از مقدسات و مواردی که برای مردم مهم است، سوءاستفاده نکنند.
فیلم سینمایی «وکیل مدافع» به نویسندگی و کارگردانی سلما بابایی (فرزند شهید بابایی) و ونداد دوشن از چهارشنبه ۱۸ اردیبهشت و همزمان با شروع ماه مبارک رمضان (دوم رمضان) اکران خود را آغاز کرده است.
این فیلم که به گفته سلما بابایی (دختر شهید بابایی) در ژانر اجتماعی ساخته شده است و با نقد سیاسی و کمی طنز همراه است.
این کارگردان در گفت‌وگو با ایسنا، درباره جنبه طنزی که «وکیل مدافع» دارد، گفت: در این دوره زمانه کسی فیلم دفاع مقدسی نگاه نمی‌کند، به همین علت سعی کردیم این فیلم را با چاشنی طنز همراه کنیم تا تماشاگر را جذب خود کند و ما بتوانیم حرف خود را به بینندگان برسانیم.
او افزود: طنزی که در این فیلم وجود دارد یک طنز ساده است که ممکن است از یک لبخند ساده تا قهقهه را حاصل شود. من و آقای دوشن هم از ابتدا که فیلمنامه «وکیل مدافع» را می‌نوشتیم، سعی کردیم طنزمان به سمت لودگی نرود.
بابایی درباره هدف از ساخت «وکیل مدافع» بیان کرد: هدف از این فیلم این بود که بگوییم هیچ کسی حق ندارد از جنگ، دفاع مقدس و شهدا برای منافع شخصی و سیاسی خودش سوءاستفاده کند و امروزه ما در جامعه چنین مواردی را زیاد می‌بینیم. من به عنوان فیلمساز خود را مسئول می‌دانم که باید فیلم‌هایی را بسازم که حرفی برای گفتن داشته باشد. حال اینکه تا چه حد بتوانم حرف و مقصودم را به بیننده برسانم، مسئله جداگانه‌ای است.
او افزود: همچنین من به عنوان فرزند شهید که سال‌ها درد کشیدم وظیفه‌ی خودم می‌دانستم که در آستانه انتخابات مجلس تلنگری به سیاسیون بزنم که برای دیده شدن از مقدسات و مواردی که برای مردم مهم است، سوءاستفاده نکنند.
این کارگردان با بیان اینکه "برای ساختن یک فیلم طنز هم باید دقت کنیم که موضوعات و اهدافی را به همراه داشته باشد" افزود: اینکه با ساخت یک فیلم طنز تنها مردم را بخندانیم، چه هدفی را دنبال کردیم؟ چه حرفی را بیان کردیم؟ من فکر می‌کنم در جامعه امروز که مشکلاتی زیادی آن را احاطه کرده است، باید حواس جمع‌تر عمل کنیم.
بابایی در ادامه تصریح کرد: فکر می‌کنم فیلم‌هایی مانند «وکیل مدافع» بسیار کم است و در حال حاضر سینمای ایران در جهتی دیگر حرکت می‌کند و این موضوع خوب نیست. سال‌ها پیش برای این مملکت جنگی به پا شد و بسیاری در این راه شهید شدند و می‌دانم که مردم از دیدن فیلم‌هایی با موضوع دفاع مقدس خسته شده‌اند اما این موضوع یک اتفاق انکار ناپذیر است. همه جامعه چه افراد عادی و چه مسئولین به واسطه همین شهدا و جنگ در حال حاضر نفس می‌کشند و پشت میزهای خود کار می‌کنند.
او افزود: بنابراین من فکر می‌کنم باید هراز گاهی تلنگری داشته باشیم اما من به عنوان یک فیلمساز نمی‌توانم به تنهایی یک تلنگر بزنم و همه باید دست به دست هم دهند و این تلنگر را به خود و جامعه بزنند، در این صورت مردم به سینما می‌روند و فیلم می‌بینند.
این کارگردان که ساخت اولین فیلم سینمایی خود را تجربه کرده است، درباره استقبال مردم از «وکیل مدافع» گفت: امسال نسبت به سال‌های قبل آمار سینما رفتن مردم بسیار کم شده است و آمار تماشاگران در ماه رمضان پارسال نسبت به امسال بیشتر بوده است. البته فیلم‌ها هم متفاوت هستند ولی مهم این است هر فیلمی حرفی برای گفتن داشته باشد.
او درباره تبلیغاتی که برای اکران فیلم سینمایی «وکیل مدافع» توضیح داد: به دلیل نداشتن بودجه، تبلیغات گسترده‌ای مانند تبلیغات محیطی برای «وکیل مدافع» نداشتیم، بر همین اساس مردم شناختی راجع به این فیلم ندارند. تبلیغاتی هم که تاکنون داشتیم تبلیغات خودمان در صفحات مجازی بوده است. اما صحبت‌هایی در این زمینه انجام شده است و امیدواریم اتفاقات خوبی در پیش‌رو باشد.
بابایی در پایان با تاکید بر اینکه "رضا مقصودی _ نویسنده فیلم‌نامه «لیلی با من است» تنها مشاور فیلم‌نامه «وکیل مدافع» بوده و بازنویسی فیلم‌نامه را انجام نداده است" افزود: این فیلم چه از لحاظ ساختاری و چه از لحاظ قصه، شباهتی با «لیلی با من است» ندارد.
ایمان افشاریان، کوروش تهامی، بهناز جعفری، مجید یاسر، شهرام قائدی، فرخ نعمتی و محمود عزیزی ازجمله هنرمندانی هستند که در «وکیل مدافع» ایفای نقش کرده‌اند.
در ادامه می‌توانید تیزر این فیلم سینمایی را ببینید:

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
