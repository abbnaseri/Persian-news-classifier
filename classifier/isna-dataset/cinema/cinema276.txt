حضور شبنم مقدمی در یک تئاتر 
"شبنم مقدمی" آرکادینای «مرغ دریایی من» شد.
به گزارش ایسنا، "شبنم مقدمی" بازیگر تئاتر، سینما و تلویزیون بعد از گذشت ۴ سال از آخرین تجربه حضور خود بر صحنه تئاتر، با نمایش «مرغ دریایی من» جدیدترین اثر نمایشی کیومرث مرادی به صحنه تئاتر باز می گردد.
آخرین حضور "شبنم مقدمی" در صحنه تئاتر، به بازی در نمایش «تونل» به کارگردانی سیامک احصایی در سال ۱۳۹۴ باز می گردد. مقدمی پیش از این در نمایش‌های متعددی از جمله خانه کاغذی، نمکی، هتل عروس، پل، بیوه‌های غمگین سالار جنگ، بر فراز برجک‌ها، بی شیر و شکر، زنی که زیاد می‌دانست، بازرس، جنون محض، کبوتری ناگهان، سمفونی درد، ترمینال و… به ایفای نقش پرداخته است.

"شبنم مقدمی" درحال حاضر فیلم «شبی که ماه کامل شد» را در حال اکران و فیلم «زهر مار» را در نوبت اکران دارد و همچنین در سریال شبکه خانگی «هیولا» به کارگردانی مهران مدیری بازی می کند.

به گزارش روابط عمومی نمایش، تمرین و آماده‌سازی نمایش «مرغ دریایی من» تولید تازه کمپانی تئاتر امید ایران به نویسندگی و کارگردانی کیومرث مرادی (بر اساس نمایشنامه «مرغ دریایی» اثر آنتوان چخوف) که از زمستان سال گذشته آغاز شده، اکنون به مراحل پایانی رسیده و در مردادماه ۹۸ در تماشاخانه ایرانشهر بروی صحنه می برد.

اسامی دیگر بازیگران و عوامل نمایش «مرغ دریایی من» به زودی اعلام می‌شود.




انتهای پیام

