نگاه‌مان را فقط معطوف به جشنواره‌های اروپایی نکنیم
یک فعال حوزه بین‌الملل سینما در پی اهدای جوایز جشنواره شانگهای به فیلم «قصر شیرین» رضا میرکریمی گفت: بعد از بُرد بزرگ سینمای ایران در جشنواره شانگهای به نظر می‌رسد که این امکان درحال بوجود آمدن است تا شاهد  نمایش فیلم‌های ایرانی به نحو شایسته در سینمای چین باشیم و این فرصتی استثنایی برای سینمای ایران است.
کامیار محسنین همچنین با اعتقاد بر اینکه " محتوای پیام  رئیس سازمان سینمایی برای موفقیت فیلم «قصر شیرین» بسیاراهمیت دارد" به ایسنا گفت: با اشاره‌ای که ایشان به جلوه گاه مشرق زمین داشتند و جمله بسیار درستی در مورد اشتراکات تاریخی و فرهنگی بکار برده‌اند که بخش مهمی از هویت جمعی ساکنان این قاره کهن را شکل داده است و اهمیت بسیار زیادی دارد.
وی ادامه داد: ریاست سازمان سینمایی از ابتدای حضور در شورای بین الملل تاکید و بررسی کردند که ما چگونه و چه کاری برای اکران فیلمهای ایرانی در خارج از کشور باید انجام دهیم که خوشبختانه امروز این پیگیری‌ها به نتیجه رسیده است.
این منتقد سینما که در این دوره جشنواره شانگهای در هیات داوران رسانه‌ای بخش راه جدید ابریشم عضویت داشت، همچنین گفت: چنین موفقیتی در کشوری مانند چین از اهمیت زیادی برخوردار است و فکر می‌کنم آقای انتظامی با تیزبینی و تیزهوشی به این نکته اشاره کردند که در کشوری مثل چین که اشتراکات زیادی داریم این اتفاق بزرگ رقم خورده و یک دری برای سینمای ایران در آن کشور باز شده است.
محسنین خاطرنشان کرد: امروز در مقطعی قرار داریم که بسیاری از فیلمهای سینمایی که با اهداف ویژه فرهنگی هنری ساخته می‌شوند و صرفاً برای بازار نیستند ممکن است برای بازگشت سرمایه در داخل کشور مشکلات زیادی داشته باشند. به همین جهت باید نگاه ویژه وجود داشته باشد تا گشایشی حاصل شود و فیلمهای ایرانی در خارج از کشور بیشتر دیده شود تا زمینه های اکران و علاقه مندی نمایش فیلم در کشورهای دیگر بوجود آید.
وی ادامه داد: این حضورهای جشنواره ای صرفاً یک اقدام فرهنگی نیستند بلکه یک اقدام در جهت بازاریابی نیز هستند اگر نمایش یک فیلم در یک جشنواره بتواند تا این اندازه بازتاب خوب داشته باشد که زمینه های علاقمندی مردم یک کشور برای تماشای فیلم خاص بوجود آورد طبعاً خریداران به پخش کنندگان فیلم مراجعه می کنند تا فیلم را خریداری کنند.
محسنین یادآور شد: اگر بخواهیم وضعیت سینمای ایران را بررسی کنیم به روشنی مشخص است که بسیاری از جشنواره های معتبر اروپایی از ابتدای سال میلادی فیلمهای ایرانی را نپذیرفتند. مشکل اساسی که درحال حاضر برای ما وجود دارد این است که اصولاً نگاهمان را معطوف به جشنواره های اروپایی کرده بودیم درحالیکه جشنواره های دیگری هم در زمره جشنواره های معتبر وجود دارند که می توانند نقش خیلی موثر و مهمی در جهت معرفی سینمای ایران به مجامع بین المللی ایفا کنند.
وی ادامه داد: اتفاق مهم این بود که یک شرکت پخش بین المللی بنام «ایرایماژ» از ابتدای سال توجه خود را بیشتر به جشنواره‌هایی در جاهای مختلف دنیا غیر از اروپای غربی معطوف کرد. از ابتدای سال میلادی سینمای ایران در دو جشنواره از ۱۵ جشنواره رده الف که امروز به اسم جشنوارههای رقابتی بین‌المللی از آنها یاد می‌کنیم حضور داشتند. فیلم «سال دوم دانشکده من» ساخته رسول صدرعاملی که در جشنواره مسکو در بخش اصلی حضور داشت و جایزه بهترین بازیگر زن را کسب کرد و فیلم های ایرانی که در جشنواره شانگهای حضور پیدا کردند.
محسنین بیان کرد: در صدر این حضورها می توان به این نکته اشاره کرد که فیلم «قصر شیرین» در بخش اصلی جشنواره حضور داشت و بهترین جوایز جشنواره یعنی بهترین فیلم، کارگردانی و بازیگری را کسب کرد و توانست تیتر مجله های تخصصی سینمایی از جمله هالیوود ریپورتر، اسکرین و ورایتی را با این برد بزرگ به خود اختصاص دهد. متاسفانه جشنواره های غربی به نوعی با بی اعتنایی از فیلمهای ایرانی گذر می کردند اما در جشنواره شانگهای فرصتی پیش آمد تا سینمای ایران بار دیگر در صدر اخبار دیده شود. از طرف دیگر امروز بازاری که در سینمای چین داریم بازار وسیعی است که حتی فیلمهای آمریکایی برای ورود به این بازار که تعداد مخاطبان بسیار زیادی در انتظار نمایش فیلم در آن کشور هستند، باهم رقابت می کنند و حتی در بسیاری از موارد فروش اولین آخر هفته نمایش یک فیلم آمریکایی در چین بیشتر از خود آمریکا درآمد دارد. به همین دلیل، کشور چین و سینمای چین و بالطبع جشنواره های آن از اهمیت زیادی برخوردار است.
وی با بیان اینکه بازار فیلم چین بازاری است که ما به شدت از آن مغفول مانده بودیم، گفت: خوشبختانه تلاش های به عمل آمده نتیجه داد. بعد از بُرد بزرگ سینمای ایران در جشنواره شانگهای به نظر می رسد که این امکان درحال بوجود آمدن است تا شاهد نمایش فیلمهای ایرانی به نحو شایسته در سینمای چین باشیم و این فرصتی استثنایی برای سینمای ایران است.
محسنین خاطرنشان کرد: فیاپف (فدراسیون بین المللی اتحادیه تهیه کنندگان فیلم) جایی است که برای اولین بار قدم به میدان برای ارزیابی کیفیت جشنواره های سینمایی و همچنین تنظیم تقویم جشنوارهای گذاشت. تا چند سال گذشته این تقویم، جشنواره‌هایی را بنام جشنواره الف و رده یک بین المللی می‌شناخت و امروز نام الف را حذف کرده و عبارت جشنواره های رقابتی بین المللی را استفاده کرده است اما با این وجود بیشتر جشنواره ها خودشان با عنوان رده الف از جایگاه خودشان یاد می کنند. طبق تقویم فیاپف، ۱۵ جشنواره درحال حاضر در رده رقابت بین المللی هستند. در این میان، سه جشنواره هستند که در آسیا برگزار می شوند - شامل جشنواره بین المللی فیلم هند - گوآ، جشنواره بین‌المللی فیلم توکیو و جشنواره بین‌المللی فیلم شانگهای. به نظر می رسد با رایزنی هایی که با فیاپف صورت گرفته و حضور مستمر نماینده فیاپف در جشنواره جهانی فیلم فجر برای ارائه گزارش به مجمع، جشنواره جهانی فیلم فجر چهارمین جشنواره آسیایی در رده رقابتی بین المللی و یا همان رده الف خواهد شد.



انتهای پیام
