جایزه دستاورد آکادمی اروپا به «ورنر هرتسوک» اعطاء می‌شود
«ورنر هرتسوک» کارگردان تحسین‌شده آلمانی که فیلم جدیدش در کن رونمایی می‌شود، به عنوان دریافت کننده جایزه یک عمر دستاورد سینمایی آکادمی فیلم اروپا معرفی شد. 
به گزارش ایسنا به نقل از هالیوود ریپورتر، «هرتسوک» جایزه دستاورد آکادمی فیلم اروپا را روز ۷ دسامبر و در جریان برگزاری سی و دومین دوره جوایز فیلم اروپا در برلین دزیافت خواهد کرد.
جدیدترین ساخته این کارگردان ۷۶ ساله مستندی با نام «رمانس خانوادگی، با مسئولیت محدود» است که در بخش نمایش‌های ویژه هفتاد و دومین جشنواره فیلم کن رونمایی می‌شود.
«نشانه‌های زندگی»، «جایی که مورچه‌های سبز خواب می‌بینند»، «آگوئیره خشم پروردگار»، «معمای کاسپرهاوزر»، «قلب شیشه‌ای»، «خرس خاکستری» و مستند «برخورد در انتهای زمین» از جمله آثار مطرح این کارگردان اروپایی هستند.
«هرتزوک» متولد پنجم سپتامبر ۱۹۴۲، در سن ۱۴ سالگی با سرقت یک دوربین ۳۵ میلی‌متری، خود را وارد دنیای فیلم‌سازی غیرحرفه‌ای کرد و فیلم‌هایش از سوی انجمن‌ها و محافل هنری مورد تحسین قرار گرفته‌اند و البته پیام‌ها و موضوعات فیلم‌هایش چندان بدون چالش نیز نبوده‌اند.
این کارگردان ۷۶ ساله در کنار استفاده از ستارگان سینما، به استفاده از بازیگران بومی، به‌ویژه برای آثار مستندش شهرت دارد تا به این طریق حقیقی‌بودن پیام‌های فیلم‌هایش را منعکس کند.
اولین جایزه معتبری که «هرتزوک» به‌دست آورد، خرس نقره‌ای جشنواره‌ی برلین برای اولین فیلم بلندش بود که در سال ۱۹۶۸ برای «نشانه‌های زندگی» به‌دست آورد. اما مطمئناً معتبرترین دستاورد کارنامه سینمایی او، کسب جایزه بهترین کارگردانی جشنواره فیلم کن در سال ۱۹۸۲ برای فیلم «فتیزکارالدو» بوده است.
او چند سال پیش از آن یعنی در سال ۱۹۷۵ از همین جشنواره کن، جایزه ویژه هیات‌داوران را برای فیلم «معمای کاسپار هاوسر» کسب کرده بود.
«هرتزوک» در سال ۲۰۰۹ ریاست هیأت داوران شصتمین جشنواره‌ی فیلم برلین را برعهده داشت و با فیلم «پسرم، پسرم، چه کرده‌ای» عنوان فیلم پدیده سال را در شصت و ششمین جشنواره فیلم ونیز به‌دست آورد.
از دیگر افتخارت وی می‌توان به جایزه فیپرشی و جایزه بهترین فیلم معنوی جشنواره کن (۱۹۷۵)، جایزه بهترین دستاورد یک کارگردان از انجمن کارگردانان آمریکا (۲۰۰۶)، جایزه بهترین فیلم خارجی از انجمن منتقدین فیلم فرانسه (۱۹۷۶)، جایزه بهترین فیلم از اسکار سینمای آلمان در سال‌های ۱۹۷۸ و ۱۹۶۸، جایزه ویژه هیات‌داوران جشنواره آمستردام، خرس نقره‌ای جشنواره برلین (۱۹۶۸)، جایزه یک عمر دستاورد سینمایی از جشنواره فیلم‌های مستند هات داکس کانادا، جایزه بهترین فیلم مستند بلند از انجمن بین‌المللی مستندسازان، جایزه بهترین فیلم از جشنواره ملبورن، تندیس طلایی جشنواره سانفراسیسکو و جایزه فدراسیون بین‌المللی منتقدین فیلم از جشنواره ونیز (۲۰۰۵) اشاره کرد.
«ورنر هرتسوک» سال ۲۰۱۸ نیز مستندی تحت عنوان «ملاقات با گورباچوف» ساخت که شامل چند مصاحبه با «میخائیل گورباچف»؛ آخرین رهبر اتحادیه جماهیر شوروی می‌شود.
انتهای پیام
