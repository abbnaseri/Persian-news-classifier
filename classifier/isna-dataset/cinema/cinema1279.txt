اکران نوروزی و حاشیه‌هایش
رییس شورای عالی اکران با ارائه توضیحاتی درباره یک‌سری حواشی و تصمیم‌ها برای فیلم‌های نوروزی سینماها اظهار کرد که برخی از این حاشیه‌ها به‌خاطر منافع زیادی است که سینماگران از اکران آثارشان در نوروز می‌برند.
‎به گزارش ایسنا، از مدتی قبل و تقریبا همزمان با برپایی سی‌وهفتمین جشنواره فیلم‌ فجر حرف و حدیث‌هایی درباره فیلم‌های اکران نوروزی و اولویت داشتن آثاری که در جشنواره شرکت می‌کنند مطرح شد تا جایی که به نظر می‌رسید برخی اظهارات بیشتر شبیه نوعی واکنش به تصمیم بعضی فیلسازان برای نمایش "ندادن" آثارشان در جشنواره است.

‎با این وجود چند فیلم پربازیگر که بعضی از آن‌ها کارگردان‌های اسم و رسم‌داری هم داشتند و انتظار می‌رفت در جشنواره فجر رونمایی شوند بنا به تصمیم صاحبان‌شان فقط برای اکران عمومی آماده شدند که قاعدتا اولویت همه آن‌ها هم مهم‌ترین اکران سال یعنی نوروز بود؛ از سوی دیگر تعداد فیلم‌های مورد توجه مخاطبان در جشنواره امسال نیز قابل توجه بود و همین، آمار متقاضیان اولین اکران عمومی سال جدید را افزایش داد و جنجالی برای ربودن گوی رقابتِ اکران میان فیلمسازان و پخش‌کنندگان و صاحبان سینما درگرفت تا از ۱۴ متقاضی نهایی، هفت فیلم به اکران نوروز برسند.

‎در این راستا ابراهیم داروغه‌زاده که دبیر جشنواره فیلم فجر هم بود و انگار بیشتر در تصمیم‌گیری‌ها نقش دارد در گفت‌وگویی با ایسنا درباره حاشیه‌های اکران نوروزی سال ۹۸ و برخی شرط و شروط‌های خودش که  سبب اعتراض برخی صاحبان فیلم‌ها شد، از جمله این‌که فقط فیلم‌هایی که در جشنواره فجر بوده‌اند می‌توانند در اکران نوروزی باشند، توضیح داد: در موضوع اکران نوروزی  حرف‌هایی مطرح شد که واقعیت نداشت چون ما گفته بودیم فیلم‌هایی که در جشنواره فجر حضور داشتند، در "اولویت" اکران نوروزی هستند و هیچ‌گاه نگفته بودیم فقط آن‌هایی که فرم جشنواره را پر کرده‌اند می‌توانند متقاضی اکران نوروز باشند. اصلا به طور طبیعی هر سال همین روند بوده که فیلم‌های حاضر در جشنواره برای نوروز اولویت داشتند و سال گذشته هم پنج فیلم جشنواره فجر در اکران نوروز نمایش داده شدند.

‎او با تاکید بر این‌که "فیلم‌های جشنواره" هم آن‌هایی محسوب می‌شوند که وارد مرحله انتخاب شده و نه فیلم‌هایی که صرفا فرم جشنواره را پر کرده‌ بودند، ادامه داد: بخشی از این ماجراها و حواشی به‌خاطر منافع زیادی است که سینماگران  دارند و همه می‌خواهند فیلم‌هایشان را در نوروز اکران کنند. در این‌باره متقاضیان و تصمیم‌گیرندگان برای اکران نوروزی در کارگروه اکران، نتوانستند برای ۱۶ فیلم خودشان به نتیجه برسند و مسئله را به شورای عالی اکران ارجاع دادند که رئیس شورای عالی هم من هستم و همین بود که باعث شد عده‌ای تصور کنند تصمیم‌گیر نهایی شخص من است.

‎رییس شورای عالی اکران در ادامه گفت:‌ نکته جالب این‌جاست که در روز شنبه‌ هفته‌ای که گذشت جلسه شورای اکران را برگزار کردیم و دوستان در آن‌جا نتوانستند به جمع‌بندی برسند و قرار شد بروند مشورت‌ کنند تا روز سه‌شنبه (۱۴ اسفند) برای جمع‌بندی نهایی جلسه‌ای تشکیل دهیم که در این فاصله، هر کسی که فیلم داشت و می‌خواست فیلمش اکران شود فضای عجیبی را درست کرد.

‎داروغه‌زاده درباره شروطی که در آخرین جلسه شورای عالی اکران برای انتخاب فیلم‌ها درنظر گرفته شد، بیان کرد: قاعده این است که هر فیلمی که پروانه نمایش دارد می‌تواند در نوروز اکران شود، ضمن این‌که هر دفتر پخش هم فقط یک فیلم را می‌تواند اکران کند که باید با سرگروه به توافق برسند و در کنار این‌ها طبیعی است که اکران نوروز باید تنوع هم داشته باشد، به همین دلیل در جلسه روز سه‌شنبه قید کردیم که حداکثر سه فیلم کمدی می‌توانند نمایش داشته باشند به همراه چهار فیلم اجتماعی یا غیرکمدی. حال این توافق بین پخش‌کننده  و صاحب فیلم است که دوست داشته باشند در این شرایط فیلم‌شان را اکران کنند یا خیر. البته همیشه همین اتفاق می‌افتد یعنی دولت خیلی نباید مداخله کند مگر این‌که آن‌ها به جمع بندی نرسند یا مسئله‌ای باشد که بخواهند کمک یا مشورت بگیرند.

‎او در پاسخ به این‌که آیا تمام این ۱۴ فیلم پروانه نمایش دارند، گفت:‌ بیشترشان هنوز پروانه نمایش ندارند، البته بازبینی شده‌اند و در حال طی کردن مراحل پروانه نمایش هستند. به احتمال خیلی زیاد هم همه آن‌ها پروانه نمایش می‌گیرند و فکر می‌کنم فقط فیلم «چهار انگشت» حامد محمدی بود که چند ماه زودتر پروانه نمایش گرفت اما بیشتر آن‌ها همین اواخر تهیه و تولید شدند و بعضی  هم در جشنواره بودند که برای جشنواره پروانه گرفتند و پروانه نهایی‌شان احتمالاً به زودی صادر می‌شود.

او درباره تعداد فیلم‌های کمدی و این‌که همین الان عده‌ای معتقدند با اکران برخی فیلم‌های کمدی فروش دیگر فیلم‌ها حتی آثار اجتماعی تحت‌الشعاع قرارمی‌گیرد، گفت: طبق آن‌چه در جلسه هم گفتم، نظر شخصی من این بود که دو فیلم کمدی اکران شوند ولی در شورای عالی اکران که نمایندگان صنوف سینمایی هم حضور دارند تصمیم همه آن‌ها بر این بود که با توجه به این‌که برای ایام عید تصمیم‌گیری می‌شود و ایجاد فضای پرنشاط مدنظر هست و نیز با توجه به شرایط سختی که مردم به لحاظ اقتصادی داشته و دارند، بهتر است اکران کمدی در عید بیشتر شود، به همین دلیل با اصرار دوستان من از نظر خودم عقب‌نشینی کردم و قرار شد که تا سه فیلم کمدی امکان اکران داشته باشند.

‎رییس شورای عالی اکران در پاسخ به این‌که پس آیا از میان چهار فیلم غیرکمدی دیگر حتما یکی به فیلم کودک اختصاص دارد، گفت:  نظر ما براین بود که حتما دو فیلم کمدی و یک فیلم کودک اکران شود اما نظر شورا این شد که فقط اکران حداکثر سه فیلم کمدی را شرط بگذاریم و باقی ماجرا با توافق میان سرگروه‌ها و دفاتر پخش و صاحبان فیلم‌ها حل می‌شود.

‎داروغه‌زاده درباره حذف سرگروه کورش و نیز سرگروه سینمایی ماندانا هم اضافه کرد: منطق سرگروهی الان بیشتر یک امتیاز است تا یک امکان برای فیلم‌ها. دوره‌های قبل این‌طور بود که سرگروه‌ها خودشان درفروش یک فیلم تاثیرگذار بودند اما الان تعداد پردیس‌ها زیاد شده و بعضی وقت‌ها پیش آمده فیلمی در سرگروه خودش حتی کمتر از سینماهای دیگر می فروشد. الان سرگروهی بیشتر یک امکان برای آن سینما یا پخشی که آن سینما را در اختیار دارد است و این امکان بهتر است به صورت چرخشی در اختیار افراد یا فعالان بیشتری قرار بگیرد. بر این اساس ما فعلا دو سرگروه را تغییر دادیم و تابستان هم دو سرگروه دیگر را از میان قدیمی‌ها تغییر می دهیم تا فرصتی که سرگروهی ایجاد می‌کند برای همیشه در اختیار یک گروه، شخص یا سینما نباشد.

‎او همچنین درباره این‌که آیا آیین‌نامه جدیدی برای اکران تدوین یا تغییراتی ایجاد شده است، گفت: آیین‌نامه اکران برای سال آینده یا نوروز تفاوت چندانی نداشته و فقط وظایف کمیته انضباطی به شورای صنفی (کارگروه اکران) محول شد. همچنین تعداد سرگروه‌ها هم نه اضافه خواهد شد و نه کم، چون سال قبل که تعداد سرگروه‌ها از شش به هفت سرگروه افزایش پیدا کرد با این توجیه بود که دیگر اکران آزاد به شکل قبل نداشته باشیم. تجربه اکران سال ۹۷ هم نشان می دهد که تعداد هفت سرگروه خوب بوده چون تقریباً می‌شود گفت اعتراضی از سوی فیلمسازان نداشتیم و برای تمام فیلم‌ها شرایط اکران وجود داشت.

‎او افزود: خوشبختانه با توجه به این‌که تعداد سالن‌های سینمایی افزایش پیدا کرده و معمولا تعداد مناسبی سالن برای همه فیلم‌ها وجود داشته، برای سال ۹۸ نیز فعلا همین هفت سرگروه کفایت می‌کند مگر این‌که تعداد سالن‌ها خیلی بیشتر شود.

‎داروغه‌زاده در پایان با تاکید بر این‌که برای اکران عید فطر تمام فیلم‌ها حتما تعویض می‌شوند، درباره احتمال به نتیجه نرسیدن کارگروه اکران برای انتخاب هفت فیلم نوروزی از میان ۱۴ متقاضی گفت: حتما در کارگروه به نتیجه می‌رسند چون سرگروه‌ها مشخص هستند و هر دفتر پخش هم حداکثر یک فیلم می‌تواند ارائه کند پس با رعایت شرط حداکثر سه فیلم کمدی و با توافق پخش‌کننده‌ها و سرگروه‌ها به نتیجه می‌رسند.
‎انتهای پیام
