هفته هنر انقلاب اسلامی همزمان با سالگرد شهادت مرتضی آوینی برگزار می‌شود
امسال برای نخستین‌بار در کشور و با مشارکت معاونت فرهنگی سازمان جهاد دانشگاهی دانشگاه تهران، هفته هنر انقلاب اسلامی از ۲۰ تا ۲۶ فروردین برگزار می‌شود.
به گزارش ایسنا، حوزه هنری سازمان تبلیغات اسلامی ۲۰ اردیبهشت را همزمان با سالگرد شهادت شهید «سیدمرتضی آوینی» به نام روز "هنر انقلاب اسلامی" نامگذاری کرده است که امسال برای نخستین بار در کشور هفته هنر انقلاب اسلامی برگزار می‌شود.
از میان برنامه‌های هنری این هفته، معاونت فرهنگی سازمان جهاد دانشگاهی تهران تئاتر خیابانی «روزی روزگاری جنگ» و «برف آخر»، کارگاه آموزشی فیلم‌نامه‌نویسی کارتی، کارگاه مسابقه نوآوری در معماری را در محل دانشگاه تهران و تئاتر خیابانی «بازگشت»، «این کجا و آن کجا» و «روزی روزگاری جنگ» را در محل کوی دانشگاه برگزار می‌کند.
این مراسم طی این هفته در ۱۴ مکان مختلف با موضوعات متنوعی چون اکران فیلم سینمایی "رد خون"، برپایی نمایشگاه عکس با موضوع "نبرد گروه‌های تکفیری"، نمایشگاه کتاب «راه‌اندازی نهضت ترجمه در آثار مکتوب» و … پذیرای علاقه‌مندان است.
اختتامیه این هفته با عنوان جشن هنر انقلاب ۲۶ فروردین ساعت ۱۷:۳۰ در تالار سوره برگزار می‌شود.
گفتنی است، تئاتر شهر، سازمان زیباسازی شهرداری تهران، شبکه سوم سیما، شهرداری تهران، متروی تهران، حوزه هنری سازمان تبلیغات اسلامی و خانه کتاب در برگزاری مراسم این هفته مشارکت دارند.
انتهای پیام
