یک فراخوان موبایلی برای جشنواره فیلم ورزشی 
فیلم‌های کوتاه موبایلی و ویدیویی با موضوع بازی‌های محلی، بومی و عشایری می‌توانند در بخش ویژه دوازدهمین دوره جشنواره بین‌المللی فیلم‌های ورزشی ایران شرکت کنند.

به گزارش ایسنا به نقل از روابط عمومی جشنواره فیلم‌های ورزشی ایران، در این دوره علاوه بر فیلم‌های داستانی سینمایی، داستانی ویدیویی در قالب‌های کوتاه، بلند و پویانمایی، فیلم‌های مستند، برنامه‌های تلویزیونی، تیزر و نماهنگ تولید شده در فاصله سال‌های ۱۳۹۶ تا ۱۳۹۸ آثاری با موضوعات المپیک و پارالمپیک، ورزش و مبارزه با اعتیاد و فیلم‌های کوتاه موبایلی و ویدیویی با موضوع بازی‌های محلی، بومی و عشایری می‌توانند در بخش ویژه این رویداد حضور پیدا کنند.
همچنین مقرر شده است فدراسیون ورزش روستایی و بازی‌های بومی و محلی از آثار برگزیده این بخش تقدیر کند.
جشنواره فیلم‌های ورزشی ایران، نماینده انحصاری فدراسیون جهانی فیلم‌های ورزشی (FICTS) است. مقر FICTS در میلان ایتالیا است که بیش از ۱۱۶ کشور عضو این فدراسیون هستند و ایران جزو ۱۶ پایگاه فدراسیون جهانی فیلم‌های ورزشی به عنوان ورودی آن رویداد است. همه ساله در ماه نوامبر جشنواره جهانی فیلم‌های ورزشی در میلان برگزار می‌شود که برگزیدگان جشنواره دوازدهم به عنوان نمایندگان ایران به جشنواره جهانی فیلم‌های ورزشی در میلان ایتالیا معرفی می‌شوند.
دوازدهمین دوره جشنواره بین‌المللی فیلم‌های ورزشی ایران، به دبیری سیدمجتبی علوی و ریاست احسان شیعه با همکاری شبکه ورزش سیما، سازمان صداوسیما، وزارت ورزش و جوانان، سازمان منطقه آزاد قشم، کمیته ملی المپیک و پارالمپیک و سازمان سینمایی، دوم تا ششم تیر ۱۳۹۸ همزمان در تهران و قشم به همت موسسه فرهنگی خانه هنر خیام در بخش خصوصی برگزار می‌شود.
برای مطالعه متن کامل فراخوان این جشنواره و اطلاعات بیشتر می‌توان به سایت رسمی جشنواره به نشانی www.sportfilmfest.irمراجعه کرد. مهلت ارسال آثار ۲۰ خرداد ۱۳۹۸ تعیین شده است.

انتهای پیام

