«تگزاس» جایگزین «رحمان 1400» شد
فیلم «تگزاس» به کارگردانی مسعود اطیابی جایگزین «رحمان ۱۴۰۰» در سینماها شد.
محمدرضا صابری در گفت‌وگویی با ایسنا درباره مصوبات جلسه شورای صنفی نمایش در روز سه‌شنبه ۲۷ فروردین‌ماه بیان کرد: فیلم «تگزاس» که پخش آن را دفتر نیکان فیلم برعهده دارد، از چهارشنبه ۲۸ فروردین‌ماه طبق مصوبه شورای صنفی نمایش به سرگروهی سینما ایران اکران می‌شود.
به گفته وی گزینه دیگری که برای جایگزینی «رحمان ۱۴۰۰» مطرح شده «پالتو شتری» بود که با توجه به داشتن قرارداد با سینمادار؛ فیلم «تگزاس» راهی اکران شد.
او با اشاره به اینکه «پالتو شتری» دیگر گزینه جایگزینی «رحمان ۱۴۰۰» بود، گفت: به دلیل آنکه سینما ایران قرارداد «تگزاس» را داشت جایگزین شد و این فیلم به مدت چهار هفته با کف فروش جدید سینمایی در این سرگروه اکران می‌شود، اما برای نمایش آن در پردیس‌هایی که بیش از هفت سالن دارند، شرط گذاشته شد.
این عضو شورای صنفی نمایش افزود: براین اساس چنین پردیس‌هایی موظف هستند ۶ فیلم دیگر نوروزی را حتماً در یک سالن به صورت کامل نمایش دهند وگرنه نمی‌توانند «تگزاس» را اکران کنند و تا ۱۸ اردیبهشت باید این اتفاق بیفتد. جهت نظارت بر این کار هم سه نماینده از سینماداران، کارگردانان و تهیه‌کنندگان در شورا انتخاب شدند و به این موضوع رسیدگی می‌کنند.
صابری همچنین گفت: با توجه به شرایط ویژه کشور که ۲۰ استان درگیر سیل بودند به منظور حمایت از فیلم‌های اکران نوروزی، نمایش تمام این هفت فیلم بدون محاسبه کف فروش تا پایان ۱۸ اردیبهشت‌ماه ادامه می‌یابد.
به گفته وی در این جلسه مقرر شد که نام کارگروه اکران از این پس همانند سابق شورای صنفی نمایش باشد.
جلسه بعدی شورا در هشتم اردیبهشت‌ماه است که درباره کف فروش سرگروه‌ها، تعیین رئیس، نایب رئیس و سخنگوی شورا بحث و بررسی خواهد شد.
صابری درباره بررسی اکران ماه رمضان نیز گفت: فیلم‌هایی که از فروش قابل توجهی برخوردار باشند و در ماه رمضان به نمایش درآیند، اگر اکران سه هفته اولشان پرفروش باشد در کف فروش محاسبه نمی‌شود.
او با اشاره به اینکه آئین‌نامه جدید هنوز ابلاغ نشده است، درباره معرفی نمایندگان جدید شورا اظهار کرد: نماینده انجمن سینماداران و کانون کارگردانان سینما معرفی شدند که بدون تغییر محمدرضا صابری، غلامرضا فرجی و رضا سعیدی‌پور از انجمن سینماداران و محسن امیریوسفی از کانون کارگردانان در این شورا حضور خواهند داشت اما هنوز نماینده پخش‌کنندگان و تهیه‌کنندگان معرفی نشده است.

در فیلم سینمایی «تگزاس ۲» که قسمت دوم فیلم سینمایی «تگزاس» به کارگردانی سیدمسعود اطیابی و تهیه‌کنندگی سیدابراهیم عامریان است بازیگرانی چون مهدی هاشمی، سام درخشانی، پژمان جمشیدی، ژاله صامتی، گابریلا پتری، بهرنگ علوی، رضا ناجی، امید روحانی، آدریانو تولوزا، سهیل قنادان، تی آگو متوس و نادر سلیمانی به ایفای نقش می‌پردازند.
قسمت دوم این فیلم سینمایی در ایران می‌گذرد.
قسمت اول «تگزاس» در سال ۹۷ روی پرده سینماها قرار گرفت و در خلاصه داستان آن آمده بود: هیچ وقت یه ایرانی رو تهدید نکن ، حتی تو تگزاس!
انتهای پیام
