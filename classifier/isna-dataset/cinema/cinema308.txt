تقدیر جشنواره «کارلووی واری» از بازیگر اسکاری 
«جولین مور» بازیگر مطرح آمریکایی با حضور در جشنواره فیلم کارلووی واری (KVIFF) جایزه گوی بلورین افتخاری این رویداد سینمایی را به پاس یک عمر دستاورد هنری دربافت می‌کند. 
به گزارش ایسنا به نقل از هالیوود ریپورتر، «جولین مور» علاوه بر دریافت جایزه افتخاری جشنواره به سبب مشارکت چشمگیر در سینمای جهان، فیلم «پس از عروسی» را به عنوان جدیدترین نقش‌آفرینی خود را در پنجاه و چهارمین جشنواره کارلووی واری رونمایی می‌کند.
همچنین «پاتریشیا کلارکسن» که سال گذشته برای بازی در سریال «چیزهای تیز» برنده جایزه گلدن گلوب شد دیگر دریافت‌کننده جایزه دستاورد سینمایی جشنواره کارلووی واری (Karlovy Vary) است که قرار است در مراسم اختتامیه جشنواره مورد تقدیر قرار گیرد.
«جولین مور» بازیگر ۵۸ ساله هالیوودی سابقه همکاری با کارگردانانی چون «رابرت آلتمن»، «استیون اسپیلبرگ»، برادران «کوئن»، «پاول توماس اندرسون»، «گاس ون سنت» و «تاد هینس» را دارد.
«مور» علاوه بر کسب جایزه اسکار بازیگری برای فیلم «هنوز آلیس»، چهار بار دیگر برای بازی در فیلم‌های «دور از بهشت» (۲۰۰۲)، «ساعت‌ها» (۲۰۰۲)، «پایان رابطه» (۱۹۹۹) و «شب‌های بوگی» (۱۹۹۷) نامزد اسکار شده است. او برای بازی در فیلم «تغییر بازی» نیز (۲۰۱۲) موفق به کسب جایزه گلدن گلوب و امی شده است.
پنجاه و چهارمین جشنواره فیلم کارلووی واری از تاریخ ۲۸ ژوئن تا ۶ جولای (۷ تا ۱۵ تیر) در کشور جمهوری چک برگزار می‌شود و امسال «نوری بیلگه جیلان» کارگردان ترکیه‌ای ریاست هیأت داوران بخش رقابتی را بر عهده دارد.
انتهای پیام
