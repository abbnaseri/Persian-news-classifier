«ایده اصلی» در تدارک اکران عید فطر
مدیر دفتر پخش «خانه فیلم» از برنامه‌ریزی برای اکران فیلم «ایده اصلی» در نوبت عید فطر خبر داد.
سعید خانی در گفت‌وگویی با ایسنا بیان کرد: «ایده اصلی» به کارگردانی آزیتا موگویی در سی‌وهفتمین جشنواره فیلم فجر نمایش داده شد و با توجه به بازخوردهای مردم و سینماداران و همچنین ترکیب بازیگران و قصه به‌روزی که دارد به نظر بهترین زمان برای اکران آن، عید فطر است و بر همین اساس در تدارک آماده سازی نمایش آن هستیم.
«ایده اصلی» با حضور چند بازیگر مطرح در چهار کشور ایران، قبرس، اسپانیا و کانادا فیلمبرداری شده و قصه آن مربوط به فساد مالی و پشت پرده مناقصات بین‌المللی و بزرگ در سطح کشور است.
در این فیلم بهرام رادان، مریلا زارعی، هانیه توسل، پژمان جمشیدی و مهرداد صدیقیان بازی کرده‌اند.
دفتر پخش «خانه فیلم» در حال حاضر فیلم پرفروش «متری شیش و نیم» سعید روستایی را نیز روی پرده دارد.
«ایده اصلی» دومین تجربه کارگردانی آزیتا موگویی پس از «تراژدی» است.
انتهای پیام
