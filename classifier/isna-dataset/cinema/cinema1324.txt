بزرگداشت استاد رکن‌الدین خسروی در خانه تئاتر 
بزرگداشت رکن الدین خسروی روز چهارشنبه 15 اسفند 97 در خانه تئاتر برگزار می‌شود.
به گزارش ایسنا به نقل از روابط عمومی خانه تئاتر؛ بزرگداشت رکن الدین خسروی همزمان با زادروز این هنرمند فقید در سالن عباس جوانمرد خانه تئاتر برگزار خواهد شد.
رکن الدین خسروی کارگردان، نویسنده، مترجم و مدرس تئاتر، متولد ۱۶ اسفند ۱۳۰۸ است که در سال ۱۳۳۴ هنرهای نمایشی را زیر نظر پروفسور دیویدسون فرا گرفت. وی همچنین در سال ۱۳۳۵ دوره هنرپیشگی و کارگردانی را نزد دکتر محمد مهدی فروغی آموخت و از نخستین دانشجویان این رشته در ایران است.
او در سال ۱۳۳۶ به همراهی دکتر فروغی اداره هنرهای دراماتیک را تاسیس کرد و یک سال بعد نمایش "جایی که صلیب گذاشته شد" را به صحنه برد.
خسروی در طول زندگی هنری خود نمایشهای بسیاری از جمله "لبخند با شکوه آقای گیل"، "خاموشی دریا"، "باغ آلبالو"، "دشمن مردم" و … را در ایران و نمایش‌هایی از جمله "همه عطرهای تابستان"، "آوازه خوان طاس"، "یادداشت‌های روزانه یک دیوانه" و… را در اروپا به روی صحنه برد.
رکن الدین خسروی در ۲۶ دی ۱۳۹۵ در گذشت.
انتهای پیام
