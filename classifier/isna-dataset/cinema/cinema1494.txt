برگزاری آخرین گردهمایی فیلم‌بازها در سال۹۷ 
فیلم سینمایی «اژدها وارد می‌شود» با حضور مانی حقیقی در موزه سینمای ایران، روی پرده می‌رود.
به گزارش ایسنا به نقل از روابط عمومی موزه سینمای ایران، آخرین جلسه از ویژه برنامه «نمایش گزیده چهل سال سینمای ایران» پنجشنبه دوم اسفندماه در موزه سینما برگزار خواهد شد تا این برنامه با هفدهمین گردهمایی فیلم‌بازها به کار خود پایان دهد.
در بخش نخست این برنامه، فیلم سینمایی «چهارشنبه خون به پا می‌شود» ساخته حماسه پارسا در نشستی با حضور امیررضا پرتو منتقد، مورد نقد و بررسی قرار می‌گیرد و سپس روی پرده می‌رود.
در بخش دوم «اژدها وارد می‌شود» با حضور کارگردان فیلم، مانی حقیقی به نمایش در می‌آید و برای این اکران، نوید پورمحمدرضا منتقد، از زمانه و ساختاراین فیلم سخن می‌گوید.
بر پایه این خبر، «چهارشنبه خون به پا می‌شود» ساعت ۱۵ و «اژدها وارد می‌شود» ساعت ۱۷ در سالن سینمافردوس موزه سینما روی پرده می‌روند.
ویژه برنامه «نمایش گزیده چهل سال سینمای ایران» با کیوریتوری علی بختیاری از ۲۶ مهرماه ۱۳۹۷ آغاز به کار کرد و پنجشنبه هر هفته با نمایش و برپایی نشست‌های نقد و بررسی ۳۴ فیلم از تولیدات بین سال‌های ۵۷ تا دهه ۹۰ تاریخ سینمای ایران میزبان اعضای سینماتک موزه بود.
فیلم‌های معرفی شده در این ویژه برنامه با تلاش فیلمخانه ملی ایران برای نخستین بار و ویژه این برنامه، اسکن و اصلاح رنگ شدند و اعضای سینماتک موزه سینما نسخه‌های باکیفیت بالا فیلم‌‎های چهار دهه اخیر سینمای ایران را در این برنامه تماشا کردند.
انتهای پیام
