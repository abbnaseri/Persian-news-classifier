عرضه‌ی بسته‌ی جشنواره فیلم عمار برای ماه مبارک رمضان
همزمان با فرارسیدن ماه رمضان، دبیرخانه جشنواره مردمی فیلم عمار، مجموعه‌ای از آثار مناسب خود برای اکران در این ماه مبارک را ارائه کرد.
به گزارش ایسنا به نقل از «روابط عمومی جشنواره عمار»، این مجموعه فیلم‌ها شامل آثار منتخب مستند و داستانی ادوار مختلف این جشنواره هستند و فیلم‌هایی مانند «غریبه در میقان»، «تیهو»، «راننده»، «همدم» «بازگشت»، «یک واقعه» و…ازجمله آثار این مجموعه است.
بر اساس این گزارش، مستند «غریبه در میقان» در زمان 49 دقیقه و به کارگردانی امیر پژمان حبیبیان، روایتگر ماجرای زندگی طلبه شهید مجید سلمانیان است که به عنوان مبلغ و پیشنماز وارد روستای میغان می‌شود و با تلاش شبانه روزی اکثر جوانان روستا را جذب مسجد می‌کند و محبوب دل اهالی می‎شود اما این مسئله باب میل بعضی‌ها نیست و . . .
«تیهو» به کارگردانی سیدصدرالدین فردوسی، از آثار هفتمین جشنواره مردمی فیلم عمار است که جزء نامزدهای دریافت فانوس این جشنواره در بخش داستانی هم بوده است.
«تیهو»، اثری کوتاه درباره‌ «امر به‌معروف و نهی از منکر» است و تردیدها و کشمکش‌های درونیِ جوانی را روایت می‌کند که در ماه رمضان با یک فرد روزه‌خوار مواجه می‌شود.
«راننده»، دیگر اثر داستانی جشنواره عمار برای اکران در ماه مبارک رمضان است. این فیلم داستانی۱۵ دقیقه‌ای به کارگردانی سیدسجاد قافله‌باشی، داستان راننده‌ای است که مسافرانش راز دلشان را با او مطرح می‌کنند.
فیلم کوتاه «با جماعت»، اثر بعدی فیلم‌های مناسبتی عمار است، این اثر ۵ دقیقه‌ای به کارگردانی هادی نادری به اهمیت نماز جماعت می‌پردازد.
«صف»، فیلم کوتاهی به کارگردانی اسماعیل عظیمی، اثر بعدی این مجموعه فیلم مناسبتی است که با الهام از یک حدیث، اهمیت نماز جماعت را تصویر می‌کند.
«فصل سیب»، مستندی۲۵ دقیقه‌ای به کارگردانی امیر مهریزدان، درباره امام جماعت مسجد صاحب الزمان محله افسریه تهران است که با فعالیت گسترده خود تاثیر قابل توجهی در محل و نمازگزاران گذاشته است.
نماهنگ «شکر» دیگر اثری است که به کارگردانی محمد حسین بوشهری به مناسبت ماه مبارک رمضان و با موضوع عبودیت و تشکر از نعمات فراوان الهی در سال 1396 تولید و منتشر شده است.
فیلم داستانی «وانت» به کارگردانی محمود جمشیدی، برخوردها و واکنش های افراد مختلف برای تذکر دادن به یک راننده وانت که در قسمتی از خیابان و در ملا عام در حال روزه خواری است را برای مخاطبان به تصویر کشیده است.
«چشمه مطهر» دیگر فیلم داستانی مناسبتی عمار است که به کارگردانی مجید بهجت، ساخته شده است. این فیلم داستانی کوتاه با موضوع نماز و اثرات آن ساخته شده است.
پویانمایی «تسخیر لانه» به کارگردانی مجید آسودگان، درباره تحصن کارکنان ثبت‌اسناد کشور، جهت اعتراض به تحریم اقتصادی بود و رفته‌رفته تبدیل به حرکت سراسری روزه‌ سیاسی می‌شود. این اثر در پایان از مخاطبین درخواست می‌کند که چنین خاطراتی را با امکانات خود به تصویر بکشند.
«به نظرت قیامتی وجود داره؟» دیگر کلیپ مناسبتی عمار بوده که به کارگردانی علی شیرزادیان و توسط گروه کبریت مدیا ساخته شده است و در آن سازندگان آن به خیابان های شهر می روند و از مردم می پرسند که به قیامت اعتقاد داری؟
مستند «همدم» در زمان 22 دقیقه به کارگردانی امیر منیری، روایتی از دختران جوانی است که دیگر به دنبال مقصر کارتون خواب ها نیستند و خودشان برای کمک به آنها دست به کار می‌شوند است.
فیلم داستانی «همسایه» به کارگردانی محمد علیزاده فرد،روایت ماجرای اسباب کشی علی و همسرش به منزل جدیدشان است که علی بی احتیاطی می‌کند و کارتنی از پنجره به پایین می‌افتد و . . .
«تکلیف» دیگر فیلم داستانی مناسبتی عمار است که به کارگردانی رضا شرفی، دیگر اثر این مجموعه است. این فیلم کوتاه، داستان دختربچه‌ای را روایت می‌کند که تازه به سن تکلیف رسیده و در اتوبوس بین شهری با پدرش در حال مسافرت است و از طرف دیگر، نمازش در حال قضا شدن است.
فیلم داستانی «زمزمه محبت» به کارگردانی سمانه عباس پور، داستان کودک و پیرزنی است که مدتی است پیرزن دچار بیماری آلزایمر شده است و هنگام خواندن نماز ناگهان سوره از یاد او می‌رود و در نهایت کودک کمک می‌کند تا سوره را به یاد بیاورد و نمازش را کامل کند.
مستند «بازگشت» در زمان 39 دقیقه به کارگردانی محمدصادق مبینی، ساخته شده است. این مستند روایتگر ماجرای زندگی «رسول کریمی»، پسری پرجنب‌وجوش و به قول دوستانش، اهل دعواست؛ از همان‌ها که زیر بار حرف زور نمی‌روند. از شوخی با معلم سر کلاس تا شکستن شیشة خانة همسایه، از برخی شیطنت‌های رسول است اما این‌همه بازیگوشی، گره می‌خورد با شرکت در کلاس‌های مسجد که توسط «حسن‌آقا» اداره می‌شود. این آشنایی و پیگیری بی‌حد رسول برای به‌کارگیری آموزه‌هایش، او را در مسیری قرار می‌دهد که انتهای آن به شب بیست‌وسوم ماه مبارک رمضان سال ۱۳۶۸ می‌رسد.
بنابراین گزارش، بر اساس اعلام دبیرخانه جشنواره عمار،  علاقمندان جهت دریافت و اکران این فیلم‌ها می‌توانند به سایت اکران مردمی عمار به نشانیekran.ammarfilm.irمراجعه کنند.
انتهای پیام 
