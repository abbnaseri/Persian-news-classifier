آنچه بر پرده‌ی "هنر و تجربه" جان گرفته است
گروه سینمایی "هنر و تجربه" در اردیبهشت ماه، اکران شش مستند و یک فیلم سینمایی را در جدول اکرانی فیلم‌های خودش قرار داده است.   
به گزارش ایسنا، شش مستند «خواب آب»، «دیوار آبی»، «قصه بولوار»، «شهسوار»، «اسرار دریاچه» و «چشمه زوان» و فیلم سینمایی «قهوه» از اردیبهشت ماه در جدول اکرانی فیلم‌های گروه هنر و تجربه قرار گرفتند. در عین حال فیلم‌های سینمایی، مستند، فیلم کوتاه و انیمیشن‌های دیگری هم هستند که از ماه‌های قبل اکران خود را در این گروه سینمایی آغاز کردند و همچنان به نمایش خود ادامه می‌دهند. 
در ادامه مروری داریم بر فیلم‌های که به تازگی در گروه «هنر و تجربه» روی پرده رفته‌اند:
مستند «خواب آب» به نویسندگی و کارگردانی فرهاد مهرانفر از ١٨ اردیبهشت بر پرده سینماهای هنر و تجربه به نمایش درآمده است.
این مستند در سینما فرهنگ، پردیس باغ کتاب، خانه هنرمندان، موزه سینما، پردیس کوروش، پردیس گلستان شیراز، پردیس هویزه مشهد، تماشاخانه پارس کرمان و سیتی سنتر اصفهان در حال اکران است.
«خواب آب» داستان جوانی زمین شناس را روایت می‌کند که به کویر سفر کرده و سفره‌های آب زیرزمینی را شناسایی می‌کند، در این مسیر ماشین او خراب می‌شود و همین موضوع اتفاقات تازه ای را برای او رقم می‌زند.
حسین محجوب، پیام فضلی، مریم نحوی، افشین جعفری‌خواه، مهرنوش مقیمی از بازیگران این فیلم هستند.


مستند «دیوار آبی» به کارگردانی فرزانه بهرامی و تارا کابلی است که نگاهی به تهران و پل صدر، رابطه شکل شهر و شیوه‌های زندگی، زیرساخت‌های شهری و رفتارهای شهروندی دارد.
این مستند از ١۵ اردیبهشت ماه در سینما فرهنگ، خانه هنرمندان، موزه سینما، هنر و تجربه بابل، پردیس سینمایی هویزه مشهد، پردیس سینمایی گلستان و سیتی سنتر اصفهان در حال اکران است.


مستند دیگری که از ١۵ اردیبهشت در گروه‌های سینمایی هنر و تجربه اکران شده است، مستند «قصه بولوار» به کارگردانی داود اشرفی است.
«قصه بولوار» سرگذشت بلوار کشاورز یکی از معروف‌ترین خیابان‌های تهران را از سال ١٣٣٩ که ساخته شده تاکنون را روایت می‌کند.
سینما فرهنگ، خانه هنرمندان، موزه سینما، هنر و تجربه بابل، پردیس سینمایی هویزه مشهد، تماشاخانه پارس کرمان، پردیس سینمایی گلستان و سیتی سنتر اصفهان میزبان این مستند هستند.


مستند «شهسوار» نیز از ١٠ اردیبهشت ماه در لیست فیلم‌های اکرانی گروه هنر و تجربه قرار گرفت. این مستند به کارگردانی علی شاه محمدی به زندگی پر فراز و نشیب ورزشی، اجتماعی، سیاسی و خانوادگی غلامرضا تختی می‌پردازد.
این مستند در سینما فرهنگ، خانه هنرمندان، موزه سینما، پردیس کوروش، پردیس باغ کتاب، هنر و تجربه بابل، پردیس سینمایی هویزه مشهد، پردیس سینمایی گلستان و سیتی سنتر اصفهان نمایش داده می‌شود.



«اسرار دریاچه» نام مستند دیگری است که از نهم اردیبهشت در جدول اکران سینماهای گروه هنر و تجربه قرار گرفته است.
آرمین ایثاریان کارگردان و تهیه کننده «اسرار دریاچه» در این مستند اکتشافی و پژوهشی به معرفی منطقه باستانی تخت سلیمان و اکتشاف اعماق تاریک و رمزآلود دریاچه تخت سلیمان می‌پردازد.
این مستند پژوهشی در سینما فرهنگ، خانه هنرمندان، موزه سینما، پردیس باغ کتاب، هنر و تجربه بابل، پردیس سینمایی هویزه مشهد، پردیس سینمایی گلستان و سیتی سنتر اصفهان در حال اکران است.


مستندی که از هشتم اردیبهشت ماه در گروه هنر و تجربه به نمایش درآمده است، مستند «چشمه زوان» به کارگردانی زهرا نیازی است.
این مستند درباره یک مقطع زمانی از زندگی روان قوکاسیان و تاثیرش بر روی سینما شهر اصفهان و سینمای کشور است.
خانه هنرمندان، هنر و تجربه بابل، پردیس سینمایی هویزه مشهد، پردیس سینمایی گلستان و سیتی سنتر اصفهان و تماشاخانه پارس کرمان از مجموعه سینماهای هنر و تجربه‌اند که در سانس‌هایی میزبان اکران «چشمه زوان» هستند.


«قهوه» فیلم سینمایی آمریکایی به کارگردانی کریستیانو بورتونه است که از هشتم اردیبهشت در سینما فرهنگ، خانه هنرمندان، موزه سینما، پردیس کوروش تهران، پردیس باغ کتاب، هنر و تجربه بابل، پردیس سینمایی هویزه مشهد، پردیس سینمایی گلستان و سیتی سنتر اصفهان و تماشاخانه پارس در حال اکران است.
این فیلم سینمایی داستان سه خانواده در سه نقطه از جهان را روایت می‌کند که به نوعی درگیر قهوه هستند و سرنوشت آن‌ها با یکدیگر گره خورده است.


همچنین گروه سینمایی هنر و تجربه در اکران نوروزی خود بسته " بهاریه فیلم کوتاه" را اکران کرد که در این بسته ۴ فیلم کوتاه «سیندرلا»، «خوابگردها»، «مانیکور»، «زونا» و انیمیشن «بدو رستم بدو» به نمایش درآمدند که همچنان در گروه هنر و تجربه نمایش داده می‌شوند.


همچنین فیلم‌ها و مستندهای دیگری هم در جدول اکران اردیبهشت ماه گروه سینمایی هنر و تجربه در حال نمایش هستند که اکران خود را از اسفند ماه آغاز کردند، مانند فیلم سینمایی «رضا»، «آشغال های دوست داشتنی»، «درساژ»، «یه‌وا» و مستند «ترور سرچشمه».
در گروه اکرانی اسفندماه بسته "فیلم‌های کوتاه روز" نیز با پنج فیلم کوتاه «استون»، «درس»، «تو فقط مادر من باش»، «اینجا جاده‌ها پایان ندارد» و «آلان» به نمایش در آمد که همچنان بر روی پرده‌های سینماهای گروه هنر و تجربه قرار دارند.

فیلم‌های سینمایی «ستاره قطبی»، «بی صدا»، «من سیاه پوستم»، «پناه»، «آندرانیک»، «جنبل» و مستندهای «تالان»، «باشگاه حیوانات»، «پسران سندباد»، «گلدن تایم»، «در جستجوی فریده» و «رزم‌آرا، دوسویه مسکوت» از دیگر فیلم‌هایی هستند که در برخی از  سانس‌های «هنر و تجربه» همچنان به نمایش درآمده‌اند.
انتهای پیام
