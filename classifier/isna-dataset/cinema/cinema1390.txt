وعده‌ی افزایش بودجه‌ی ساخت فیلم مستند با شیب ملایم
اعضای هیات مدیره انجمن صنفی کارگردانان سینمای مستند عصر دوشنبه ۶ اسفند ۹۷ با مسئولان مرکز گسترش سینمای مستند و تجربی دیدار کردند. یکی از موارد مهم خروجی این جلسه، افزایش بودجه ساخت فیلم‌های مستند با شیب ملایم بود.
به گزارش ایسنا به نقل از روابط عمومی مرکز گسترش سینمای مستند و تجربی، در این دیدار که با حضور سیدمحمدمهدی طباطبایی‌نژاد، مرتضی رزاق‌کریمی، محمد آفریده، محسن استادعلی، بابک بهداد، آرش اسحاقی، مهدی اسدی، هادی معصوم‌دوست و شهنام صفاجو برگزار شد، همکاری مرکز گسترش با این نهاد صنفی مورد بحث و بررسی قرار گرفت.
از اهم مسائلی که در این نشست صمیمی مطرح شد، می‌توان به موارد ذیل اشاره کرد:
بحث حضور فیلم‌های مستند و کوتاه در جشنواره فجر و پیشنهاد برابری جوایز این بخش، حداقل معادل جوایز بخش‌های فنی به میزان ۲۰ میلیون تومان
افزایش بودجه تولید فیلم مستند در مرکز با توجه به بالا رفتن هزینه‌ها و دستمزدها که مقرر شد مبلغ قراردادها با یک شیب ملایم افزایش یافته و بخشی از هزینه‌ها در مرحله پست پروداکشن و بررسی مجدد پروژه تامین شود.
پیگیری بحث بیمه پروژه‌های مستند در مرحله ساخت با نماینده مستقر در خانه سینما؛ با توجه به تفاوت زمانی منقطع فیلمبرداری آثار مستند با فیلم‌های سینمایی
اعلام حمایت مرکز از برخی پروژه‌های مستند در مرحله راف‌کات تا سقف ۱۵ میلیون تومان. این حمایت جنبه مالکیت بر فیلم ندارد و مشمول آثاری می‌شود که در مراحل پایانی تولید با کمبود بودجه مواجه شده و برای تکمیل کار نیاز به حمایت محدود دارند.
درخصوص بازاریابی و فروش فیلم‌های مستند نیز تاکید شد فیلمسازانی که با مرکز قرارداد داشته و پس از تولید، تمایل به بازاریابی خود در داخل و خارج از کشور دارند، ۳۵ درصد از عواید حاصل از این فروش سوای حق مشارکت خود در پروژه مذکور را کسب خواهند کرد. البته این موضوع مشروط بر اطلاع و هماهنگی مرکز است.
بحث پریمیر جشنواره سینماحقیقت و فروش بلیت در این رویداد هم مورد بحث و بررسی قرار گرفت و مقرر شد در جلسه‌ای ویژه و با حضور جمعی از مستندسازان، نسبت به این موضوع تصمیم نهایی اتخاذ شود.
برای بخش بین‌الملل سینماحقیقت نیز مقرر گردید با همکاری انجمن صنفی، مستندسازانی که به زبان انگلیسی تسلط داشته و در جشنواره‌های بین‌المللی شرکت می‌کنند، فیلم‌ها و فیلمسازان برجسته را در مقام مشاوران دبیر جشنواره برای نمایش و شرکت در این رویداد معرفی نمایند.
نشست‌های دوره‌ای مرکز گسترش با جامعه اصناف سینمای مستند ایران در فرصت‌های دیگر نیز برگزار خواهد شد.
انتهای پیام
