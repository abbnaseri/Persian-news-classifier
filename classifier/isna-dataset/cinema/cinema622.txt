لزوم درج رده‌بندی سنی در بلیت سینماها
سخنگوی شورای صنفی نمایش از درج رده بندی سنی در بلیت سینماها و تفکیک مالیات بر ارزش افزوده از بهای بلیت در سایت فروش خبر داد.
غلامرضا فرجی درباره مصوبات جلسه یکشنبه، ۲۲ اردیبهشت‌ماه شورای صنفی نمایش به ایسنا گفت: در این جلسه قرار داد فیلم سینمایی «جانان» کامران قدکچیان بعد از پایان فیلم سینمایی «ایکس لارج» در سرگروه ایران ثبت شد و همچنین قرارداد فیلم سینمایی «نیوکاسل» به کارگردانی محسن قصابیان در سرگروه سینمایی باغ کتاب بعد از پایان نمایش فیلم «سامورایی در برلین» به ثبت رسید.
وی افزود: از آنجایی که مالیات بر ارزش افزوده و بهای بلیت به صورت مشترک برای مخاطب در گیشه و سایت فروش بلیت یعنی سینماتیکت منظور می‌شد، در جلسه امروز که با حضور نماینده این سایت فروش همراه بود، مقرر شد بهای هر قطعه بلیت و بهای مالیات بر ارزش افزوده به صورت تفکیک شده در سیستم درج و به مخاطب ارائه شود.
فرجی گفت: همچنین درجه بندی فیلم‌ها در بلیت سینما، حسب آنچه در پروانه نمایش درج شده است باید منظور شود.
انتهای پیام
