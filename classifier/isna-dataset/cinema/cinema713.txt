سکانس پایانی جشنواره‌ی فیلم «وارش» با امیدها و گله‌ها ثبت شد
طناز طباطبایی از اعضای هیئت داوران جشنواره فیلم وارش در اختتامیه این رویداد با بیان اینکه "بابل از اولین شهرهایی بوده که سینما در آن افتتاح شده است" به شرایط موجود سینماها در این شهر انتقاد کرد و گفت: متاسفانه چهار سینما در دهه گذشته تخریب شده و پارکینگ طبقاتی جای آن را گرفته است. این اتفاق خیلی بدی است که جای سینما پارکینگ طبقاتی ساخته می‌شود!
به گزارش ایسنا به نقل از روابط عمومی نهمین جشنواره بین‌المللی فیلم وارش، آیین اختتامیه نهمین جشنواره بین المللی فیلم وارش با معرفی برگزیدگان بخش های مختلف جمعه ۱۳ اردیبهشت ماه در مجتمع فرهنگی سینمایی وارش شهرستان بابل برگزار شد.
در ابتدای این مراسم پس از پخش تیزر این جشنواره که شامل تصاویری از فیلم «خانه دوست کجاست» عباس کیارستمی بود، محمدرضا شهیدی‌فر مجری مراسم از محمود شالویی مدیرکل فرهنگ و ارشاد اسلامی استان مازندران و رییس شورای سیاستگذاری نهمین جشنواره بین المللی فیلم وارش دعوت به سخنرانی کرد.
محمود شالویی مدیر کل فرهنگ و ارشاد اسلامی مازندران و رییس شورای سیاستگذاری نهمین جشنواره بین المللی فیلم وارش ضمن خوش آمدگویی به حضار بیان کرد: جشنواره فرهنگی، هنری و بین المللی وارش در استان مازندران نهمین دوره خود را در حالی آغاز کرد که در سالگرد شهدای خان طومان هم قرار داریم. خوب است یادآور شویم افتتاحیه جشنواره وارش با نمایش فیلمی ارزشمند از یک شهید ارزشمند مازندرانی کار خود را آغاز کرد. نباید انتظار داشته باشیم وارش دچار توقف و تعطیلی شود. توقف چهار سال گذشته اگرچه باعث فراموشی جشنواره شده بود اما احیای دوباره جشنواره نزدیک به ۷ ماه طول کشید و نتیجه بخش بود.
وی افزود: بیش از سه هزار اثر به این جشنواره راه پیدا کرد و انتخاب از بین این تعداد آثار دشوار بود. وقتی از هیات داوران پرسیدیم سطح جشنواره را چگونه ارزیابی کردید، همه اذعان داشتند که آثار با کیفیتی بسیار بالا بودند و این جشنواره زیر بنای مستحکم فرهنگی و هنری دارد. این مجتمع به یمن جشنواره وارش بازسازی شده و طبیعی است وقتی دبیرخانه دائمی فعالیت کند دیگر تعلل و خدشه در جشنواره وارد نخواهد شد و امیدوارم پویا به کار خود ادامه دهد.
شالویی خاطر نشان کرد: امروز در خطبه‌های نماز جمعه حجت الاسلام و المسلمین روحانی امام جمعه بابل هم از این رویداد قدردانی کردند و این امر رسالت ما را سنگین تر می‌کند. از آقایان صانعی مقدم و طباطبایی نژاد که از آغازگران این رویداد بودند و همه دست اندرکاران جشنواره تشکر می‌کنم. جشنواره وارش تنها در حوزه سینما فعالیت نکرد و تنها بخشی از این جشنواره سینما بود و برنامه‌های جانبی بسیاری هم مانند نمایش آثار در نگارخانه‌ها و برگزاری کارگاه‌های تخصصی داشت.
در ادامه مهدی قربان پور، دبیر نهمین جشنواره بین المللی فیلم وارش بیان کرد: اهالی فرهنگ و هنر و رسانه‌ها بسیار کمک کردند تا این جشنواره جایگاه واقعی خود را پیدا کند.
وی ضمن تقدیر و تشکر از تمام دست اندرکاران این دوره از جشنواره، عنوان کرد: ما امروز مهمان داریم و من به همین دلیل چندان صحبت نمی‌کنم و امیدوارم بتوانیم با کمک همدیگر دهمین جشنواره بین المللی فیلم وارش را برگزار کنیم.
حسین حسن نژاد معاون سیاسی، اجتماعی و امنیتی استانداری مازندران نیز با بیان اینکه امروز سخت نیازمند به گفتن و شنیدن هستیم، بیان کرد: اینکه بتوانیم با درست گفتن و درست شنیدن زمینه تعالی و رشد خود را ایجاد و در سایه آگاهی زندگی کنیم، مهم است. برای گفت و گو صرفاً به زبان نیاز نداریم و باید از همه ابزارها استفاده کنیم و یکی از این ابزارها حتماً هنر است.
وی افزود: باید به تمام بخش‌های هنر توجه جدی کنیم. جشنواره فیلم وارش توانست فرصتی ایجاد کند که توانایی ما برای گفتن و شنیدن و تفاهم افزایش پیدا کند. در این جشنواره با ملت‌های دیگر حرف زدیم و آن‌ها هم با ما حرف زدند. وقتی نیمی از آثار این رویداد از کشورهای خارجی است به این معناست که جشنواره توانسته مرزهای کشور را درنوردد و گستره وسیعی برای گفتن و شنیدن ایجاد کند.
حسن نژاد عنوان کرد: باید امروز از هنرمندانی یاد کنیم که برای همیشه ماندگار هستند و آنها شهیدان هستند. همچنین اگر پیگیری استاندار نبود شاید ضعف‌هایی در جشنواره به وجود می‌آمد و البته از تمام برگزار کنندگان جشنواره تقدیر و تجلیل می‌کنم. امیدوارم همه بتوانیم برای گفتن و شنیدن فرصت و وقت بیشتری بگذاریم.
پخش تصاویر و گفته‌هایی از زنده یاد داوود رشیدی هنرمند اهل مازندران و بازیگر فقید سینما، تئاتر و تلویزیون بخش بعدی این مراسم بود.
با حضور احترام برومند همسر داوود رشیدی، لیلی رشیدی و محمدرضا اصلانی روی سن، نشان داوود رشیدی نیز به علی دنیوی ساروی فیلمساز، فیلمنامه‌نویس، نمایشنامه‌نویس تئاتر و رادیو، گوینده، بازیگر و کارگردان رادیو و مدرس تعلق گرفت.
احترام برومند در سخنان کوتاهی با تقدیر و تشکر از مسئولان ارشاد مازندران و جشنواره بین المللی فیلم وارش گفت: متشکرم که سالنی را به نام داوود رشیدی در بابل نامگذاری کردند. امیدوارم این سالن مایه خیر و برکت باشد و ما هم بتوانیم از اجراهای آن حمایت کنیم.
وی با اشاره به معیارهای اهدای نشان داوود رشیدی بیان کرد: امسال خواهش کردم اجازه بدهند نشان داوود رشیدی را به یک هنرمند مازندرانی اهدا کنیم. به ویژه معیار ما این بود که این هنرمند در سرزمین خودش فعالیت کرده باشد و شخصیتی که انتخاب کردیم همان ویژگی‌ها و صفاتی را داشت که دنبالش بودیم.
علی دنیوی ساروی نیز با حضور روی سن گفت: بسیار هیجان زده‌ام که در محضر هنرمندان شریف استان مازندران و کشورمان هستم و از خانواده داوود رشیدی و برگزار کنندگان جشنواره بین‌المللی فیلم وارش به خاطر انتخاب‌شان سپاسگزارم.
پس از اجرای موسیقی توسط کیوان ساکت، الهه نوبخت مدیر بخش بین الملل جشنواره برای اهدای جوایز بخش مسابقه بین الملل روی سن رفت و از سرگئی دوروتسوی، مهرداد اسکویی و بهمن آقایی دعوت کرد به روی سن بیایند.

برگزیدگان بخش مسابقه بین الملل:
بهترین فیلم انیمیشن بخش مسابقه بین الملل «نظریه غروب» به کارگردانی رومنسوکولف از روسیه معرفی شد.
هیات داوران در این بخش از فیلم «افسانه کرمهفتواد» به کارگردانی اصغرصفار و عباس جلالی یکتا از ایران نیز تقدیرکردند.
جایزه بهترین مستند جشنواره به طورمشترک به دو فیلم «۱۳ کیلومتر» ازقزاقستان به کارگردانی ولادیمیرتالکین و «کهکشان بزرگ» به کارگردانی کیسنیاالیان از روسیه اختصاص یافت.
ورونیکا دوروتسوی فرزند سرگئی دوروتسوی جایزه «کهکشان بزرگ» را به نمایندگی از صاحب اثر دریافت کرد.
همچنین هیات داوران این بخش ازشخصیت اصلی فیلم «بافنده» از افغانستان به کارگردانی محمدآیریک تقدیر کردند.
جایزه بهترین فیلم داستانی در بخش مسابقه بین الملل به «آوایتنبور» به کارگردانی انیساصبیری از تاجیکستان تعلق گرفت.
جایزه ویژه هیات داوران این بخش نیز برای فیلمبرداری فیلم «ایمان» به کارگردانی تاتیانافدورووسکایا ازروسیه اهدا شد.
آنتون لابچنکو آهنگساز و موسیقیدان روسی جایزه فیلم «ایمان» را به نمایندگی از صاحب اثر دریافت کرد.
جایزه ویژه هیات داوران نیز برای بهترین فیلم به «تکلیف» ساخته علی فراهانی ازایران تعلق گرفت.
فراهانی پس از دریافت جایزه خود گفت: کاش فضایی در مازندران فراهم شود تا علاقه‌مندان به سینما در بابل و سایر شهرها حتی در حد یا دو سانس فیلم‌های کوتاه را در سالن‌های سینما ببینند.
همچنین مهرداد اسکویی بیان کرد: خوشحالم که در کنار چهره‌های مطرح جهان فیلم‌های شما را به داوری نشستم. خوشحالیم که استان عزیز مازندران و شهر بابل با برگزاری جشنواره بین المللی فیلم وارش پرچمدار حرکتی عظیم شده است و امیدواریم این جشنواره سال‌های سال برقرار و پایدار بماند.
الهه نوبخت مدیر بخش بین‌الملل نیز بیان کرد: مهم است که جریان‌سازی جشنواره بین‌المللی فیلم وارش مثل تمام جشنواره‌های بزرگ دنیا که به نام و در شهرها برگزار می‌شوند، موفق بوده است. سعی کردیم این جریان سازی را در کشورهای منطقه نیز انجام دهیم و امیدوارم نتیجه بخش بوده باشد.
در ادامه ابراهیم مختاری و سید محمدمهدی طباطبایی نژاد رییس مرکز گسترش سینمای مستند و تجربی برای تقدیر از فرشاد فداییان به پاس یک عمر فعالیت مستمر وی در حوزه سینمای مستند به روی سن رفتند.
ابراهیم مختاری، محسن جهانشاهی رییس بنیاد نخبگان مازندران، قربانعلی ولی زاده معاون استاندار مازندران و فرماندار ویژه شهرستان بابل جهت اهدای جایزه بخش ویژه جنگل‌های هیرکانی روی صحنه حاضر شدند.
*در این بخش یاسر طالبی تهیه کننده مستندهای «نفس آخر» جایزه بهترین فیلم به همراه لوح تقدیر یونسکو و مبلغ ۴۰ میلیون ریال را دریافت کرد.
الهه نوبخت به نمایندگی از طالبی که در ایران حضور نداشت، جایزه وی را دریافت کرد.
*جایزه بهترین کارگردانی مستند نیز به همراه لوح تقدیر یونسکو و مبلغ ۳۰ میلیون ریال به رضا مجلسی کارگردان مستند «به کجا می رویم» تعلق گرفت.
جعفر گودرزی، محمدرضا مقدسیان و الهام حسامی نمایندگان انجمن منتقدان و نویسندگان سینمای ایران برای اهدای جایزه انجمن منتقدان روی سن رفتند.
*انجمن منتقدان و نویسندگان سینمایی ایران تندیس بهترین مستند را به «اسرار دریاچه» به کارگردانی آرمین ایثاریان و تندیس بهترین فیلم داستانی را به «تلقین» به کارگردانی اشکان خیل نژاد اهدا کرد.
همچنین بابک بهداد، مهدی باقری و سعید تارازی نمایندگان انجمن صنفی کارگردانان سینمای مستند برای اهدای جایزه انجمن صنفی کارگردانان سینمای مستند روی سن رفتند.
*نشان انجمن صنفی کارگردانان سینمای مستند نیز به فیلم «پسران سندباد» به کارگردانی رضا حائری تعلق گرفت.
سعید تارازی با قرائت بیانیه هیات داوران این نشان گفت: هیات داوران این نشان پس از بررسی ۲۷ فیلم مستند منتخب بخش ملی جشنواره وارش و با توجه ویژه به آیین نامه این جشنواره، در نهایت به پنج نامزد رسیدند. این مستند ها با موضوع مردم شناسی هستند و با توجه به گستردگی تعاریف جدید فیلم مردم شناسی به صورت کلی تر در چارچوب انسان شناسی تصویری قرار می‌گیرند.
وی افزود: فیلم های مردم شناسی علاوه بر مرور تحقیقات مردم نگاری به تحلیلی از وضعیت با نگاه علمی توجه دارند. کارگردان فیلم مردم شناسی نگاه علمی خود را فراتر از نگاه فیلمسازانه قرار می‌دهد. زاویه نگاه فیلمسازمردم شناس عمیقاً درگیر تحلیل علمی از موضوع مردم شناسانه است.
تارازی فیلم‌های نواجش به کارگردانی شهروز توکل، اهل آب به کارگردانی آزاده بیزارگیتی، پسران سندباد ساخته رضا حائری، قارشلق به کارگردانی رضا غلامی مطلقو هم جا به کارگردانی مهدی قنواتیرا به عنوان نامزدهای دریافت این نشان معرفی و عنوان کرد: داوران تصمیم گرفتند با توجه به اینکه مهدی اسدی عضو هیات مدیره انجمن صنفی است و حسین ریگی در جشنواره رشد نشان انجمن را دریافت کرده، دو فیلم «جمعه قالی» و «فصل بادهای گرم» را از چرخه داوری کنار بگذارند و نشان عالی انجمن صنفی کارگردانان سینمای مستند ایران را به رضا حائری کارگردان مستند «پسران سندباد» اهدا کنند.
الهام حسین زاده و امیر توده روستا نمایندگان انجمن صنفی فیلم کوتاه ایران (ایسفا) نیز برای اهدای جایزه ایسفا روی سن حاضر شدند.
*نشان ویژه انجمن فیلم کوتاه ایران (ایسفا) به فیلم «گاو آمریکایی» به کارگردانی فاطمه طوسی تعلق گرفت.
طوسی پس از دریافت جایزه‌اش گفت: امیدوارم سال آینده مردم به لحاظ اقتصادی آنقدر شرایط شان خوب باشد که سالن های سینما همیشه پر باشد.
توده روستا نیز توضیح داد: نشان ایسفا را هیات داورانی متشکل از الهام حسین زاده، امیدعبداللهی، کاظم ملایی اهدا کرده اند.
سپس محمدرضا اسحاقی نوازنده دو تار گرجی و آهنگساز مازندرانی نیز در اختتامیه نهمین جشنواره بین المللی فیلم وارش به اجرای موسیقی پرداخت.
در ادامه برگزیدگان بخش مسابقه «ترنه وا» شامل فیلم‌هایی با محوریت جغرافیای مازندران نیز در اختتامیه نهمین جشنواره بین المللی فیلم وارش معرفی شدند.
*هیات داوران هیچ اثری را شایسته دریافت جایزه بهترین فیلم پویانمایی و بهترین فیلم داستانی در بخش مسابقه «ترنه وا» نهمین جشنواره بین المللی فیلم وارش ندانستند اما محمد عسگر خواه برای کارگردانی فیلم «خالو اسداله» لوح ترنه وا به همراه مبلغ ۳۰ میلیون ریال را در بخش بهترین مستند مسابقه «ترنه وا» دریافت کرد.
*جایزه ویژه هیات داوران این بخش نیز به مبلغ ۳۰ میلیون ریال به علی احمد زرین کلایی کارگردان مستند فیلم «بر فراز صخره های مرتفع» و جواد وطنی تهیه کننده فیلم مستند «ورس» اختصاص یافت.

در ادامه جهانگیر نصری اشرفی، نیما جاویدی، امیر توده روستا، مهدی منیری و طناز طباطبایی اعضای هیات داوران بخش ملی برای اهدای جوایز این بخش روی صحنه رفتند.
طناز طباطبایی به جای قرائت بیانیه هیات داوران نکته‌ای را یادآوری و بیان کرد: من و دیگر اعضای هیات داوران ترجیح دادیم نکته مهمی را در این مراسم بگوییم. بابل از اولین شهرهایی بوده که سینما در آن افتتاح شده است اما متاسفانه ۴ سینما در آن در دهه گذشته تخریب شده و پارکینگ طبقاتی جای آن را گرفته است اما قول داده شده مجتمع‌هایی فرهنگی و تجاری ساخته شوند که صاحب سینما باشند و امیدوارم این گفته مسئولان در حد قول باقی نماند و عملی شود. خیلی بد است جای سینما پارکینگ طبقاتی ساخته می شود!
برگزیدگان بخش مسابقه ملی نیز به شرح زیر معرفی شدند:
بهترین تحقیق و پژوهش
آرمین ایثاریان برای تحقیق مستند فیلم «اسرار دریاچه» تندیس جایزه بهترین تحقیق و پژوهش به همراه دیپلم افتخار و مبلغ ۴۰ میلیون ریال را دریافت کرد.
بهترین فیلمنامه داستانی
تندیس جشنواره به همراه دیپلم افتخار و مبلغ ۴۰ میلیون ریال برای بهترین فیلمنامه داستانی به رضا جمالی برای فیلمنامه «صدای سارا» رسید.
بهترین کارگردانی پویانمایی
تندیس جشنواره به همراه دیپلم افتخار و مبلغ ۵۰ میلیون ریال برای بهترین کارگردانی پویانمایی به ملیحه غلام زاده کارگردان فیلم «کلاف» رسید.
بهترین کارگردانی مستند
الهام معروفی برای فیلم «۳۳۰ سی سی خاطره» تندیس جشنواره به همراه دیپلم افتخار و مبلغ ۵۰ میلیون ریال را برای بهترین کارگردانی مستند دریافت کرد.
معروفی بعد از دریافت جایزه‌اش عنوان کرد: از مردم مظلوم جنوب و خوزستان یاد می کنم که درگیر سیل بودند و شاید برای ما این غم قابل درک نباشد که آنها یکبار زندگی شان را در جنگ از دست داده اند و بار دیگر در سیل.
وی از مهرداد اسکویی، محمدرضا اصلانی، ابراهیم مختاری و پیشکسوتان مستند تشکر کرد.
بهترین کارگردانی داستانی
فاطمه طوسی برای فیلم «گاو آمریکایی» تندیس جشنواره به همراه دیپلم افتخار و مبلغ ۵۰ میلیون ریال عنوان بهترین کارگردانی داستانی را به خود اختصاص داد.
طوسی جایزه‌اش را به پدرش اهدا کرد و گفت: با اینکه از او فاصله زیادی دارم و آرزو می کنم روزی در این جمع این لحظه را ببیند، این جایزه را به پدرم تقدیم می کنم.
جایزه ویژه هیات داوران نیز در بخش مسابقه ملی برای کارگردانی فیلم مستند «آب سوخته» به مرتضی مطوری، برای کارگردانی فیلم «همجا» به مهدی قنواتی و برای کارگردانی فیلم «تلقین» به اشکان خیل نژاد رسید.
جایزه ویژه دبیر جشنواره
مهدی قربانپور دبیر نهمین جشنواره بین المللی فیلم وارش بیان کرد: جشنواره نهم با حضور بهترین ها برگزار شد. با احساس بسیار خوب و ویژه ای که دارم به دو فیلم جایزه ویژه اهدا می‌کنم.
جایزه دبیر جشنواره به همراه مبلغ ۳۰ میلیون ریال به شهروز توکل کارگردان مستند «نواجش» و هادی احمدی کارگردان فیلم «دادا سلطنه» اهدا شد.
شهروز توکل کارگردان «نواجش» جایزه خود را به همسرش تقدیم کرد. همچنین منوچهر جهانی به نمایندگی از هادی احمدی جایزه این هنرمند را دریافت کرد.
بهترین فیلم
فیلم مستند «اسرار دریاچه» به تهیه کنندگی آرمین ایثاریان نیز تندیس جشنواره به همراه دیپلم افتخار و مبلغ ۶۰ میلیون ریال را دریافت کرد.
آرمین ایثاریان بعد از دریافت جایزه اش گفت: جایزه انجمن منتقدان و نویسندگان سینمای ایران و بهترین فیلم مستند و دیگر جوایز این جشنواره برایم بسیار جذاب بود. امیدوارم همیشه شاد و تندرست باشید.
جایزه ویژه محمود شالویی رییس شورای سیاستگذاری نهمین جشنواره بین المللی فیلم وارش نیز به فیلم «لوتوس» به کارگردانی محمدرضا وطن دوست تعلق گرفت.
محمود شالویی نیز بیان کرد: بی انصافی است اگر در این شب از مهدی قربانپور تشکر نکنم. به پاس زحمات او و به دلیل اینکه من از او برای احیای جشنواره فیلم وارش دعوت کرده بودم، از دبیر جشنواره تقدیر می کنم.
قربانپور نیز ضمن تشکر از شالویی عنوان کرد: من هنگام برگزاری دوباره این جشنواره در برخورد با آقای شالویی احساس نمی‌کردم صرفاً با یک مدیر در ارتباطم بلکه ایشان را انسانی فرهیخته و دغدغه‌مند دیدم. امیدوارم به عنوان سرمایه‌ای ملی به این اتفاق بزرگ در استان مازندران استمرار ببخشند.
نهمین جشنواره بین المللی فیلم وارش ۹ تا ۱۳ اردیبهشت ماه در بابل، رامسر و ساری برگزار شد.




انتهای پیام
