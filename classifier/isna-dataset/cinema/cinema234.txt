بلیت‌ مهمان؛ آفت فروش تئاتر در تماشاخانه‌های دولتی 
آمار فروش نمایش‌های تماشاخانه‌های دولتی نشان می‌دهد باید خیلی جدی‌تر برای تبلیغ نمایش‌ها و نیز وضعیت بلیت‌های مهمان‌ فکر و اقدام شود. 
به گزارش ایسنا به نقل از روابط عمومی اداره کل هنرهای نمایشی، آمار فروش مجموعه تئاتر شهر، تماشاخانه سنگلج و تالار هنر تا روز جمعه ۲۴ خرداد مشخص شد.
در این آمار همچنان تعداد بلیت‌های مهمان قابل توجه است تا جایی که نمایش تازه حسین کیانی در سه روز ابتدایی اجرا فقط چهار بلیت تمام بها فروخته است و بیشترین تعداد مخاطبان به مهمان‌ها مربوط می‌شود.
این نمایش در تماشاخانه سنگلج تنها نمایشی است که فعلادر این تالار روی صحنه می‌رود.
نمایش «چشم به راه میرغضب» به نویسندگی و کارگردانی حسین کیانی از چهارشنبه ۲۲ خرداد در تماشاخانه سنگلج با ظرفیت ۲۳۵ نفر روی صحنه رفته و در طول سه اجرا تا جمعه ۲۴ خرداد میزبان ۳۹۳ نفر شده است.
از این ۳۹۳ نفر، در غیاب بلیت نیم‌بها، ۴ نفر با بلیت تمام‌بها، ۱۶۶ نفر با بلیت تخفیف‌دار و ۲۲۳ نفر با بلیت مهمان به تماشای این اثر نشستند. به این ترتیب «چشم به راه میرغضب» با بهای بلیت ۴۰۰ هزار ریال (همکف) و ۲۵۰ هزار ریال (بالکن) در گیشه به رقم ۵۰ میلیون و ۸۰۰ هزار ریال دست پیدا کرد.
همچنین در مجموعه تئاتر شهر آمار تفکیکی اطلاعات فروش و تعداد تماشاگر چهار نمایش به این شرح اعلام شده است.
نمایش «کمیته نان» به نویسندگی و کارگردانی لیلی عاج اجرای خود را از دوشنبه ۲۳ اردیبهشت در سالن قشقایی با ظرفیت ۹۶ نفر آغاز کرد. این نمایش در طول ۲۲ اجرا تا جمعه ۲۴ خرداد پذیرای ۱۴۳۴ نفر شد.
این ۱۴۳۴ نفر با ۷۱۶ بلیت تمام‌بها، ۱۶۶ بلیت نیم‌بها، ۱۶۹ بلیت تخفیف‌دار و ۳۸۳ بلیت مهمان به تماشای «کمیته نان» نشستند. به این ترتیب این اثر با بهای بلیت ۳۰۰ هزار ریال در گیشه به رقم ۲۸۰ میلیون و ۲۶۰ هزار ریال دست پیدا کرد.
نمایش «مده‌آ» به نویسندگی مسعود سمیعی و طراحی و کارگردانی علی‌اصغر راسخ‌راد اجرای خود را از جمعه ۲۰ اردیبهشت در سالن قشقایی با ظرفیت ۹۶ نفر آغاز کرد. این نمایش در طول ۲۳ اجرا، میزبان ۶۳۷ نفر شد.
از این ۶۳۷ نفر، ۱۴۴ نفر با بلیت تمام‌بها، ۳۰ نفر با بلیت نیم‌بها، ۱۹ نفر با بلیت تخفیف‌دار و ۴۴۴ نفر با بلیت مهمان به تماشای این اثر نشستند. به این ترتیب «مده‌آ» با قیمت بلیت ۳۰۰ هزار ریال، در گیشه به رقم ۵۲ میلیون و ۲۶۰ هزار ریال دست پیدا کرد.
نمایش «چیزهای سرد» به نویسندگی و کارگردانی رامین اکبری اجرای خود را از سه‌شنبه ۲۴ اردیبهشت در سالن سایه با ظرفیت ۷۲ نفر شروع کرد. این نمایش در طول ۲۱ اجرا میزبان ۷۴۲ نفر شد. این ۷۴۲ نفر با ۳۳۲ بلیت تمام‌بها، ۴۲ بلیت نیم‌بها، ۲۵ بلیت تخفیف‌دار و ۳۴۳ بلیت مهمان به تماشای این اثر نشستند. به این ترتیب «چیزهای سرد» با بهای بلیت ۳۰۰ هزار ریال در گیشه به رقم ۱۱۱ میلیون و ۹۰۰ هزار ریال دست پیدا کرد.
نمایش «لانه خرگوش» به نویسندگی دیوید لیندزی ابر با دراماتورژی و کارگردانی مهدی صباغی از پنجشنبه ۱۹ اردیبهشت در سالن سایه با ظرفیت ۷۲ نفر روی صحنه رفت. این نمایش در طول ۲۴ اجرا، میزبان ۱۰۱۰ نفر شد.
این ۱۰۱۰ نفر با ۴۳۷ بلیت تمام‌بها، ۴۵ بلیت نیم‌بها، ۸۵ بلیت تخفیف‌دار و ۴۴۳ بلیت مهمان به تماشای این اثر نشستند. به این ترتیب «لانه خرگوش» با بهای بلیت ۳۰۰ هزار ریال، در گیشه به رقم ۱۵۸ میلیون و ۲۵۰ هزار ریال دست پیدا کرد.
تالار هنر نیز آمار فروش دو نمایش خود را که هم اکنون روی صحنه دارد به شرح زیر اعلام کرد:
نمایش «غول بابا» به نویسندگی مهدی سیم‌ریز و کارگردانی محبوبه پاداش و مهدی سیم‌ریز اجرای خود را از ۱۵ اردیبهشت در تالار هنر با ظرفیت ۲۴۰ نفر آغاز کرد. این نمایش تا جمعه ۲۴ خرداد با پشت سر گذاشتن ۲۹ اجرا، میزبان ۲۱۵۵ نفر شد.
از این ۲۱۵۵ نفر، ۸۹۳ نفر با بلیت تمام‌بها، ۱۰۱۸ نفر با بلیت نیم‌بها، ۳۲ نفر با بلیت تخفیف‌دار و ۲۱۲ نفر با بلیت مهمان به تماشای این اثر نشستند. به این ترتیب «غول بابا» با بهای بلیت ۲۰۰ هزار ریال در گیشه به رقم ۲۸۴ میلیون و ۹۸۰ هزار ریال دست پیدا کرد.
نمایش «زیر گنبد طلا» به نویسندگی و کارگردانی بهاره میرزاپور اجرای خود را یکشنبه ۱۹ خرداد در تالار هنر با ظرفیت ۲۴۰ نفر آغاز کرد. این نمایش در طول ۶ اجرا تا جمعه ۲۴ خرداد میزبان ۳۶۹ نفر شد. این ۳۶۹ نفر با ۴۸ بلیت تمام‌بها، ۶۰ بلیت نیم‌بها، ۱۳۹ بلیت تخفیف‌دار و ۱۲۲ بلیت مهمان به تماشای این اثر نشستند. به این ترتیب «زیر گنبد طلا» با بهای بلیت ۲۰۰ هزار ریال در گیشه به رقم ۳۶ میلیون و ۳۷۵ هزار ریال دست پیدا کرد.
انتهای پیام
