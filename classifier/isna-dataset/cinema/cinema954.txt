نمایش «رحمان ۱۴۰۰» در یک سینما با وجود دستور عدم پخش!
فیلم سینمایی «رحمان ۱۴۰۰» با وجود دستور سازمان سینمایی وزارت ارشاد در یک سینمای خاص امروز ۲۵ فروردین ماه در حال نمایش است.
طبق مشاهده‌ی خبرنگار ایسنا، مسوولان این سینما عصر امروز ۲۵ فروردین ماه بلیت‌های این فیلم را برای سانس‌های مختلف حضوری می‌فروشند و به برخی مخاطبان خود اعلام می‌کنند که این فیلم توقیفی است اما ما آن را به نمایش گذاشتیم.
براساس بلیتی که در این خبر پیوست شده است، ساعت و زمان فروش بلیت نشان می‌دهد که این سینمای خاص با وجود دستور وزارت ارشاد مبنی بر توقف نمایش «رحمان ۱۴۰۰» هنوز، این فیلم را نمایش می‌دهد.
نام سینمای خاص نزد ایسنا محفوظ است.


سازمان سینمایی شامگاه ۲۴ فروردین ماه اعلام کرد که اکران فیلم سینمایی «رحمان ۱۴۰۰» متوقف شد.
بر اساس گزارش‌های رسیده به اداره کل سینمای حرفه‌ای معاونت ارزشیابی و نظارت سازمان سینمایی و بررسی بازرسان این اداره کل، تخلف فیلم «رحمان ۱۴۰۰» مبنی بر عدم حذف کامل برخی از صحنه‌های اعلامی از سوی شورای پروانه نمایش در برخی از سینماها محرز شد و با عنایت به مفاد ماده ۱۸ آئین‌نامه نظارت بر نمایش فیلم از ادامه اکران این فیلم جلوگیری بعمل آمد.

سازمان سینمایی صبح امروز ۲۵ فروردین ماه هم در اطلاعیه‌ای به نقل از یکی از مسولانش اعلام کرد که با وجود اظهارات کارگردان فیلم «رحمان ۱۴۰۰» درباره نمایش نسخه اصلاح‌شده فیلم در سینماها، مدیرکل سینمای حرفه‌ای درباره تاخیر در توقف این فیلم سینمایی  تاکید کرد: از نظر حقوقی فعلاً پخش‌کننده و تهیه‌کننده باید پاسخگوی این اتفاق باشند.
فیلم سینمایی «رحمان ۱۴۰۰» به کارکردانی منوچهر هادی و تهیه‌کنندگی علی سرتیپی پرفروش ترین فیلم اکران نوروزی بود.
انتهای پیام

