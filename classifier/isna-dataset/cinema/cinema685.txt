فیلم‌های جدید در راه اکران هستند
سخنگوی شورای صنفی نمایش از مشخص شدن سمت‌های اعضا در این شورا و همچنین اکران فیلم‌های ماه مبارک رمضان خبر داد.

غلامرضا فرجی سخنگوی شورا در گفت‌وگویی با ایسنا درباره جلسه شورای صنفی نمایش که امروز (۱۵ اردیبهشت ماه) برگزار شد، بیان کرد: در این جلسه به اتفاق آرا، محسن امیریوسفی به عنوان رئیس شورای صنفی نمایش، سید محمود رضوی به عنوان نایب رئیس و غلامرضا فرجی به عنوان سخنگوی شورای صنفی انتخاب شدند.
او در ادامه درباره قراردادهای برخی سرگروه‌های سینماهایی در ایام ماه رمضان که از هفته پیش باقی مانده بود، بیان کرد: با سر گروهی سینما آزادی بعد از فیلم «زندانی‌ها» قرارداد فیلم «تولدت مبارک» سمیه زارعی‌نژاد ثبت شد و این اثر از چهارشنبه (۱۸ اردیبهشت‌ماه) اکران خواهد شد. همچنین در این سرگروهی فیلم سینمایی «ما همه با هم هستیم» به کارگردانی کمال تبریزی برای عید فطر اکران‌اش را آغاز خواهد کرد.
سخنگوی شورای صنفی نمایش ادامه داد: در سرگروهی سینما آستارا بعد از فیلم «متری شیش و نیم» سعید روستایی قرار داد فیلم «خانه دیگری» بهنوش صادقی ثبت شد و این اثر نیز از چهارشنبه (۱۸ اردیبهشت‌ماه) نمایش خود را آغاز خواهد کرد و پس از آن فیلم «سرخ پوست» نیما جاویدی روی پرده خواهد رفت.
فرجی در پایان گفت: بعد از فیلم «غلامرضا تختی» بهرام توکلی  نیز قرارداد فیلم «وکیل مدافع» سلما بابایی در سرگروهی استقلال ثبت شد و این اثر نیز از چهارشنبه (۱۸ اردیبهشت) روی پرده خواهد رفت و بعد از این اثر، قرارداد فیلم «شبی که ماه کامل شد» نرگس آبیار برای اکران از عید فطر ثبت شد. با سرگروهی سینمایی باغ کتاب نیز قرارداد فیلم «سامورایی در برلین» به کارگردانی مهدی نادری، ثبت و این اثر نیز از چهارشنبه (۱۸ اردیبهشت‌ماه) نمایش خود را آغاز خواهد کرد.
انتهای پیام
