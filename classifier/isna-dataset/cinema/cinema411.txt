از وعده‌ی یک فیلم «امن برای خانواده‌ها» تا حکایت «ما همه با هم هستیم»
کمال تبریزی با همراهی رضا میرکریمی و جمعی از بازیگران فیلم سینمایی «ما همه با هم هستیم»، جدیدترین ساخته‌ی سینمایی‌اش را  در آستانه‌ی اکران عمومی رونمایی کرد. 
به گزارش ایسنا، در مراسمی که شامگاه ۱۰ خرداد در سالنی با ظرفیت بیش از ۲ هزار نفر برگزار شد _ برخلاف روال مرسوم مراسم‌های افتتاحیه برای چنین مراسم‌هایی _ برای این برنامه بلیت فروشی شده بود که طبق اعلام دست‌اندرکاران فیلم «ما همه با هم هستیم»؛ عواید این بلیت فروشی، به سیل‌زدگان تعلق می‌گیرد.
در این مراسم که هنرمندان و چهره‌های چون محمدرضا گلزار، کمال تبریزی، رضا میرکریمی، سیف‌الله صمدیان، علی پروین، رضا کیانیان، پانته آبهرام، امیر اسفندیاری، پژمان جمشیدی و.... حضور داشتند؛ مهران غفوریان به عنوان یکی از بازیگران فیلم، اجرای برنامه را برعهده داشت.
او در ابتدای برنامه از بازیگران و عوامل فیلم دعوت کرد که روی صحنه بیایند که در این میان غیبت مهران مدیری، لیلا حاتمی، جواد عزتی، مانی حقیقی، ویشکا آسایش و… از جمله بازیگران فیلم، باعث واکنش مخاطبان شد که از سوی سازندگان فیلم اعلام شد که این هنرمندان با وجود آنکه علاقه‌مند بودند در این مراسم حاضر باشند اما به دلیل سفر و مشغولیت فیلمبرداری نتوانستند در این برنامه حضور پیدا کنند.
کمال تبریزی در سخنانی کوتاه گفت: از همه عوامل فیلم که گروه زیادی هستند، تشکر می‌کنم که اگر این جمع نبودند این فیلم ساخته نمی‌شد.
این کارگردان سینما با بیان اینکه فیلم «ما همه با هم هستیم»،فیلم کمدی نیست گفت: ما سعی کردیم، روایت تراژدی که این روزها درگیر آن هستیم را با لحن طنز روایت کنیم و البته نه به شیوه‌ی برخی کمدی‌های مرسوم این روزها.
کمال تبریزی خطاب به مخاطبانی که در سالن «اسپیناس» به تماشای فیلم نشسته بودند، گفت: امیدوارم با فیلم متفاوتی روبرو شوید.
رضا میرکریمی تهیه‌کننده فیلم «ما همه با هم هستیم» هم در سخنانی کوتاه خاطرنشان کرد: خوشحالم فیلم داره متولد می‌شود. ما سعی کردیم فیلم استانداردی بسازیم و از شوخی‌های رایج این روزهای فیلم‌های کمدی دوری کنیم.
او در بخش پایانی سخنانش گفت: فیلم «ما همه با هم هستیم»،فیلم امنی برای همه خانواده هاست.
بنا بر این گزارش در پایان این مراسم، فیلم که قرار است از ۱۵ خرداد ماه در اکران عیدفطر به نمایش دربیاید، اکران شد.
فیلمی که با حضور جمعی از بازیگران چهره‌ی سینمای ایران ساخته شده، روایت مسافران هواپیمایی است که در آستانه‌ی سقوط قرار گرفته ‌اند.
مراسم اکران افتتاحیه فیلم «ما همه با هم هستیم» در دقایق اولیه تحت تاثیر حضور هواداران محمدرضا گلزار بود که در بخشی ابتدای برنامه، این بازیگر را مجبور کرد که برای دقایقی سالن را ترک کند و دوباره به سالن برگردد.
صندوق‌های کمک‌های هلال احمر برای سیل‌زدگان در مکان‌های مختلف مراسم افتتاحیه قرار گرفته بود.







انتهای پیام

