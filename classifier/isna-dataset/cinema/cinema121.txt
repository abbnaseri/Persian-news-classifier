«کچل کفترباز» تمدید شد
«نمایش عروسکی «کچل کفترباز» به کارگردانی آزاده انصاری تا روز 28 تیر بر روی صحنه مرکز تولید تئاتر و تئاتر عروسکی کانون پرورش فکری کودکان و نوجوانان اجرا می‌شود.
به گزارش ایسنا به تقل از اداره‌کل روابط عمومی و امور بین‌الملل کانون، این نمایش که تلفیقی از اجرای بازیگران و تکنیک عروسکی است را نسرین خنجری با نگاهی آزاد به داستان قدیمی آذربایجانی «کچل کفترباز» نوشته است.
بر اساس این خبر، در نمایش عروسکی «کچل کفترباز» فرزین محدث، مینووش رحیمیان و مهرنوش شریعتی به عنوان بازیگر و بازی‌دهنده‌ی عروسک‌ها ایفای نقش می‌کنند.
داستان این نمایش درباره دو موجود جذاب و دوست داشتنی است که از دل قصه‌ها و افسانه‌ها بیرون آمده و با روایت و بازی قصه‌ی آشنای «کچل کفترباز»، به دخترکی غمگین یاد می‌دهند که چگونه شادی را جایگزین غم و اندوه کند.
در این اثر هنری عبد آتشانی به عنوان آهنگ‌ساز، سهیلا باجلان طراح و سازنده عروسک، آویده سعادت‌پژوه طراح صحنه و مرضیه ایمان‌خانی طراح لباس همکاری دارند..
این نمایش تولید کارگاه عروسکی گروه «تئاتر معاصر» است و تا ۲۸ تیر هر روز به جز شنبه‌ها صبح‌ها ساعت ۱۰ ویژه مدارس و مهدهای کودک و ساعت ۱۹:۳۰ برای عموم در سالن گلستان مرکز تولید تئاتر و تئاتر عروسکی کانون واقع در پاک لاله تهران اجرا می‌شود.
علاقه‌مندان می‌توانند برای خرید اینترنتی بلیت به سایت تیوال به نشانی www.tiwall.com مراجعه کنند و یا برای دریافت اطلاعات بیش‌تر و ذخیره بلیت با شماره تلفن‌های ۰۲۱۸۸۹۶۶۱۱۹ و ۰۹۲۲۳۹۳۲۸۹۲ و ۰۹۳۰۷۰۲۰۶۷۱ تماس بگیرند.
انتهای پیام
