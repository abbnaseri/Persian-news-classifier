ساماندهی و رونق شبکه نمایش خانگی با بهره گیری از توان صنفی
در دیدار اعضای هیات مدیره و چند تن از موسسات شبکه نمایش خانگی با حسین انتظامی رییس سازمان امور سینمایی و سمعی و بصری وزارت فرهنگ و ارشاد اسلامی بر واگذاری امور غیر نظارتی و غیر مرتبط با دولت به صنف و تشکل واحد تاکید شد.
به گزارش ایسنا به نقل از روابط عمومی اتحادیه شرکتهای ویدئو رسانه (سینمای خانگی) ایران، حمیدرضا نوروزی رییس اتحادیه با اعلام این خبر افزود: نخستین نشست حسین انتظامی رییس سازمان سینمایی با اعضای هیات مدیره و تعدادی از موسسات سینمای خانگی صبح روز شنبه ۱۵ تیرماه جاری در محل سازمان سینمایی برگزار شد و در زمینه مسائل و مشکلات مختلف این حوزه با رییس سازمان سینمایی بحث و تبادل نظر صورت گرفت.
به گفته نوروزی در این جلسه ضمن ارائه گزارشی از تاریخچه بیست ساله شبکه سینمای خانگی در ایران و سوابق و فعالیت موسسات حاضر در نشست به رییس سازمان سینمایی برخی از چالش‌ها و نگرانی‌های موسسات سینمای خانگی در خصوص تصدی گری سازمان سینمایی بر اموری که درحوزه وظایف آن سازمان نبوده و عدم بکارگیری و بی توجهی مدیران پیشین از تجربه، توان اجرایی و نقش مشورتی صنف در امور غیر نظارتی سازمان سینمایی مانند: ستاد حمایت و صیانت از آثار فرهنگی هنری، تایید اصالت رایت آثار غیر ایرانی، ترکیب شوراهای بازبینی وارزشیابی، ساماندهی مجوز ساخت و انتشار سریال ها و نقش و جایگاه موسسات در حوزه تولید فیلمهای ویدئویی و" وی او دی" که در طول چند سال اخیر مشکلات و آسیب‌های متعددی را به فعالیت موسسات دست اندرکار حوزه سینمای خانگی و در نهایت لطمات فراوان اقتصادی به کلیت سینمای وارد ساخت تاکید شد.
رییس اتحادیه شرکتهای ویدئو رسانه (سینمای خانگی) ایران با اشاره به صحبت‌ها و دیدگاههای رییس سازمان سینمایی در این نشست اظهار داشت: ایشان ضمن استقبال از واگذاری امور غیر نظارتی و غیرمرتبط با دولت به صنف و تشکل واحد، نسبت به پیگیری موضوعات و مشکلات مربوطه از واحدها، معاونت ها و ادارات ذیربط تاکید کرد.
وی خاطر نشان کرد: دکتر انتظامی بر لزوم وفاق موسسات ویدئورسانه با شرکت‌های سرویس دهنده و دست اندرکار " وی او دی" تاکید و درباره تسریع و تسهیل تولید محتوا و سریال سازی توسط موسسات و شرکتهای ارزشیابی شده نکاتی را بیان کرد.
انتهای پیام
