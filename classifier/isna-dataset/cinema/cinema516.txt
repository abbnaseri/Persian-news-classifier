این نمایش روضه نیست!
کارگردان نمایش «نقل عاشقی» بیان کرد: بسیاری از تئاترهای روی صحنه که با استقبال روبرو نمی‌شوند به دلیل کمدی نبودن و نداشتن بازیگر چهره است چون این دو عامل برای تماشاگر امروز ما مهم شده است.
نمایش «نقل عاشقی» که سال قبل در تئاتر شهر هم اجرا شده بود، چند روزی است در پردیس تئاتر شهرزاد روی صحنه رفته است؛ نمایشی که به ظاهر مذهبی صِرف است، چون به تقلای درونی ابن‌ملجم می‌پردازد، اما کارگردانش آن را بیشتر اثری مفهومی می‌داند.
ساجده قدوسیان در گفت‌وگویی با ایسنا درباره استقبال مخاطب از این نمایش که آخر هفته همچنان روی صحنه خواهد بود، بیان کرد: استقبال بد نبوده اما راضی هم نیستم چون انتظار بیشتری داشتم. البته وضعیت اقتصادی مردم بر این مسئله تأثیرگذار بوده ولی نکته مهم‌تر این است که بسیاری از مردم ترجیح می‌دهند اگر قرار است تئاتر تماشا کنند، کارهای کمدی یا آن‌هایی را که چهره‌های سینمایی و تلویزیونی دارند ببینند.
وی افزود: این یک اتفاق بدی است که برای تئاتر رخ داده و خیلی از گروه‌ها هم با آن درگیر هستند چون از تئاتر بخاطر ذات تئاتر استقبال نمی‌شود و موارد حاشیه‌ای بر میزان استقبال از آن بیشتر تأثیر دارد، این در حالی است که برای نمایشی مثل «نقل عاشقی» که تصور می‌شود صرفاً مذهبی و دینی است، اگر تماشاگری با رویکرد غیر مذهبی هم به سالن بیاید از دیدن آن ناراضی نخواهد بود.
او با اشاره به اینکه بخاطر آنچه دغدغه و حرف اصلی نمایش بوده ۱۲ سال قبل موفق به گرفتن مجوز نشده بود و بعد هم به دلیل کارهای شخصی پیگیر اجرا نشده تا پاییز سال قبل که به تئاتر شهر رفته، درباره زمان اجرای نمایش که ممکن است در میزان مخاطب هم اثرگذار باشد، گفت: سال قبل در تئاتر شهر هم استقبال بد نبود، اما آنجا به دلیل نوع حمایتی که از کارها می‌شود شرایط با الان که در یک سالن خصوصی اجرا می‌کنم تفاوت دارد ولی به هر حال بخاطر سوژه نمایش و نزدیکی با ماه رمضان قرار شد در این فصل آن را اجرا کنیم. گرچه فکر می‌کنم اگر یک زمان دیگر هم در نظر گرفته می‌شد چندان فرقی نداشت چون بررسی آثار دیگر روی صحنه نشان می‌دهد کارهایی که کمدی نیستند یا بازیگر چهره ندارند، در چه وضعیتی هستند.
این کارگردان با انتقاد از پیش‌داوری‌ها نسبت به یک نمایش تاکید کرد: «نقل عاشقی» اصلاً روضه و عزاداری نیست بلکه یک نمایش مفهومی با سه شخصیت ابن‌ملجم، شمشیر و قطام است که به تصمیم‌های شخصی انسان ارتباط دارد.
قدوسیان در پاسخ به اینکه آیا نمایش «نقل عاشقی» در شب‌های قدر هم اجرا می‌شود گفت: دوست داشتیم این اتفاق بیفتد اما گفتند براساس دستورالعمل‌های موجود چنین کاری شدنی نیست، در حالی که می‌توانست با توجه به موضوع نمایش جذابیت خود را داشته باشد تا در آن شب‌ها، تئاتر هم تعطیل نباشد.
در خلاصه داستان این نمایش با بازی ساجد قدوسیان، کامران مبشری و گلچهره زند آمده است: ابن ملجم در مسجد کوفه عبا به سر کشیده و شمشیر در زیر عبا پنهان کرده و مترصد ضربت زدن است که در خیال خود تصور می‌کند شمشیرش در زیر عبا نیست. گویی شمشیر با نیت ابن ملجم مخالف است.
انتهای پیام
