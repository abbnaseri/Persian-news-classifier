رئیس داوران جشنواره فیلم شانگهای مشخص شد
«نوری بیلگه جیلان» فیلمساز ترکیه‌ای که در سال 2014 برنده نخل طلای جشنواره کن شد به عنوان رئیس داوران جشنواره بین‌المللی فیلم شانگهای انتخاب شد.
به گزارش ایسنا به نقل از هالیوود ریپورتر، جشنواره بین‌المللی فیلم شانگهای، روز دوشنبه از انتصاب «نوری بیلگه جیلان» چهره آشنای جشنواره‌های بین‌المللی به عنوان رئیس داوران این جشنواره خبر داد و افزود دیگر اعضای این هیئت نیز به زودی معرفی خواهند شد.
این کارگردان سرشناس ترکیه‌ای در کنار جایزه نخل طلای کن برای فیلم «خواب زمستانی»، جایزه ویژه هیئت داوران جشنواره کن را برای فیلم‌های «اوزاک» در سال ۲۰۰۲ و «‌روزی روزگاری در آناتولی» در سال ۲۰۱۱ را در کارنامه دارد.
جدیدترین اثر «‌جیلان» با نام «‌درخت گلابی وحشی» برای اولین بار در جشنواره کن به نمایش درآمد. این فیلم که در فضای معاصر ترکیه ساخته شده است با مفاهیمی همچون فلسفه، دین، سیاست و دوراهی‌های اخلاقی درآمیخته است.
جشنوراه فیلم شانگهای که در سال ۱۹۹۳ پایه‌ریزی شد، معتبرترین جشنواره بین المللی فیلم چین محسوب می‌شود. این دوره از جوایز فیلم شانگهای از تاریخ پانزدهم تا بیست‌وچهارم ماه ژوئن در پایتخت تجاری چین برگزار می‌شود.
انتهای پیام
