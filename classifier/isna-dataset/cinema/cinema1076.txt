خوانش نمایشنامه «خورشید کجاست؟»
نمایش‌نامه «خورشید کجاست؟» اثر المیرا پارسا شنبه 17 فروردین در مرکز تئاتر کانون پرورش فکری کودکان و نوجوانان خوانش می‌شود.
به گزارش ایسنا به نقل از اداره کل روابط عمومی و امور بین‌الملل کانون، این نمایش‌نامه بر اساس کتاب «خورشید کجاست؟» اثر شهرام کرمی از انتشارات «نمایش» بازنویسی شده است.
«خورشید کجاست؟» سومین اثر گروه نمایش‌نامه‌خوانی توکا است که ساعت ۱۹ روز شنبه ١٧ فروردین ١٣٩٨ با همکاری انجمن کودک و نوجوان خانه تئاتر، گروه هنری هوریا و مرکز تئاتر کانون خوانده می‌شود.
بر اساس این خبر، طهورا کریمخانی، ملیحه مقیمی‌اسفندآبادی، سپیده زینلی، پویا یزدان‌جو، امین‌رضا ملک‌محمودی و المیرا پارسا نقش‌خوانان این نمایش‌نامه هستند.
در عین حال، انوش سیف‌الهی آهنگ‌ساز و نوازنده تار و تنبک، برنا بنائی نوازنده عود، سهیل یوسفی عکاس و شیوا نائری طراح پوستر این اثر است.
داستان درباره‌ی ماشک مرغ دریایی کوچکی‌ست که فلج به دنیا آمده ولی رویای پرواز دارد. غریبه‌ای به ساحل می‌آید و زندگی او را تغییر می‌دهد....
بر همین اساس، پیشتر گروه «نمایش‌خوانی توکا» روز ۱۳ بهمن ۱۳۹۷ به خوانش نمایش‌نامه «نخستین پرواز» به کارگردانی حامد سید و در روز ۴ اسفند ۱۳۹۷ «یه خونه قد غربیل» اثر هادی حوری پرداختند و روز ۱۷ فروردین ۱۳۹۸ نیز با نمایش‌نامه «‌خورشید کجاست؟» به کارگردانی المیرا پارسا، روز ۱۴ اردیبهشت با «مهمان جا مانده» به کارگردانی طهورا کریم‌خانی و در روز ۱۸ خرداد هم با نمایش‌نامه «‌پهلوان دختر» به کارگردانی رکسانا عبقری در مرکز تئاتر کانون، میزبان علاقه‌مندان خواهد بود.
مرکز تولید تئاتر و تئاتر عروسکی کانون پرورش فکری کودکان و نوجوانان در داخل پارک لاله تهران واقع شده است. ورود برای تمامی علاقه‌مندان رایگان است.
انتهای پیام
