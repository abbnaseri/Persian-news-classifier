برگزاری آیین گرامیداشت هنرمندان درگذشته سال در تماشاخانه «ایرانشهر» 
مراسم یادبود هنرمندان درگذشته سال 1397 با عنوان «آیین چراغ خاموشی نیست» با حضور «پیروز حناچی» شهردار تهران، جمعی از هنرمندان و خانواده هنرمندان درگذشته پنج‌شنبه 16 اسفند در سالن ناظرزاده مجموعه تماشاخانه ایرانشهر برگزار می‌شود.
به گزارش ایسنا به نقل از روابط عمومی خانه هنرمندان ایران، «مجید رجبی‌معمار» درباره برگزاری مراسم «آیین چراغ خاموشی نیست» گفت: امسال نیز همانند شش سال گذشته، یادبود هنرمندان درگذشته را در «آیین چراغ خاموشی نیست» گرامی خواهیم داشت. هنرمندانی که رفتند ولی شمه‌ای از وجود خود را در آثارشان باقی گذاشتند تا برای همیشه ماندگار شوند.
مدیرعامل خانه هنرمندان ایران افزود: رسم روزگار این است که همیشه عده‌ای می‌آینده و عده‌ای دیگر می‌روند. انسان مسافر دنیا و مسافر همواره در راه است و مرگ نیز مرحله‌ای از سفر انسان است. اما هنرمندان و کسانی که هنرمندانه زندگی می‌کنند همواره از خود ردی در این دنیا می‌گذارند که آنها و یادشان را ماندگار می‌کند تا همواره آیندگان از آنها به نیکی یاد کنند.
رجبی معمار افزود: همه می‌دانیم که دیر یا زود نوبت ما هم می‌شود؛ پس تا فرصت داریم، تلاش کنیم هنرمندانه زندگی کنیم و در دنیا میراث نیکویی از خود به جا بگذاریم که در خاطره‌ها باقی بماند.
او افزود: «آیین چراغ خاموشی نیست» حداقل ادای احترام و دین نسبت به هنرمندان فقید و خانواده‌های آنهاست و در مراسم امسال به شکل ویژه یاد زنده‌یادانی هم‌چون «عزت الله انتظامی»، «داریوش شایگان»، «عباس عطار»، «همایون شهنواز»، «صدرالدین شجره»، «ناصر چشم آذر» و «بهرام زند» گرامی داشته خواهد شد.
مدیرعامل خانه هنرمندان ایران افزود: «آیین چراغ خاموشی نیست» یک برنامه فرهنگی و ملی است که با همکاری انجمن‌های خانه هنرمندان ایران در روزهای پایانی سال برگزار می‌شود. همچنین در حاشیه این برنامه کتابی درباره هنرمندان درگذشته سال جاری که شامل اسامی، عکس و بیوگرافی آنها است، منتشر شده که در اختیار خانواده این عزیز قرار خواهد گرفت.
در مراسم امسال «آیین چراغ خاموشی نیست» از ۱۱۹ هنرمند در رشته‌های مختلف فرهنگی و هنری از تمام نقاط کشور که در سال جاری دار فانی را وداع گفتن، یاد خواهد شد.
هفتمین مراسم «آیین چراغ خاموشی نیست» پنج‌شنبه ۱۶ اسفند ساعت ۱۸:۳۰ در سالن ناظر زاده مجموعه تماشاخانه ایرانشهر برگزار می‌شود.

انتهای پیام

