فیلمسازان بزرگ در رادار جشنواره کن ۲۰۱۹
پس از سه دوره نه چندان موفق برای جشنواره کن، برگزارکنندگان این رویداد سینمایی امسال قصد دارند با میزبانی از برترین آثار روز سینمای جهان، جایگاه خود را به عنوان جشنواره اول دنیای سینما تثبیت کنند. 
به گزارش ایسنا، هفتاد و دومین دوره جشنواره فیلم کن در حالی از حدود دو ماه دیگر آغاز می‌شود که بازار گمانه‌زنی‌ها درباره حضور فیلمسازان بزرگ در این رویداد سینمایی بار دیگر داغ شده و مسئولان کن نیز در تلاش هستند در رقابت با ونیز، نام خود را بار دیگر به عنوان جشنواره اول دنیا سر زبان‌ها بیاندازند.
جشنواره کن در سال ۲۰۱۸ و به دلیل توافق نکردن با نتفلیکس، در نهایت هیچ یک از آثار این کمپانی آمریکایی را در جشنواره نمایش نداد و با فرصت نمایش فیلمی چون «روما»، «سوگلی»، «نخستین انسان» و «ستاره‌ای متولد شده است» را از دست داد.
«روما» ساخته «آلفونسو کوارون» در افتتاحیه جشنواره رقیب یعنی ونیز رونمایی شد و علاوه بر کسب شیر طلای بهترین فیلم به عنوان موفق‌ترین فیلم فصل جوایز سینمایی ۲۰۱۹-۲۰۱۸ در نهایت سه جایزه اسکار را نیز به خانه برد.
«سوگلی»، «نخستین انسان» و «ستاره‌ای متولد شده است» نیز در مجموع سه جایزه اسکار کسب کردند.
برگزارکنندگان کن ۲۰۱۹ و در رأس آن «تیری فرمو» نیز ظاهراً امسال توافقاتی با کمپانی نتفلیکس کرده تا فرصت نمایش آثاری چون «مرد ایرلندی» به کارگردانی «مارتین اسکورسیزی» با بازی «رابرت دنیرو»، «آل پاچینو» و «جو پشی»، جدیدترین ساخته «استیون سودربرگ» با نام «رختشویی» با بازی «مریل استریپ» و «گری اولدمن» و همچنین اقتباس «دیوید میچود» از شکسپیر با نام «شاه» با بازی «بن مندلسون»، «تیموثی شالمی» و «جول ادرگارتن» را از دست ندهد.
دبیر با سابقه کن به همراه برنامه‌ریزان بخش‌های دیگر چون "دو هفته کارگردانان کن" و "نوعی نگاه"، نیر برای انتخاب فیلم، مجموعه از آثار فیلمسازان مطرح بین‌المللی چون «کن لوچ»، «عبدالطیف کشیش»، «پدرو آلمادوار»، «برادران داردن» و «هیروکازو کورئیدا» را پیش رو دارند.
نشریه هالیوود ریپورتر فهرستی از ۵۰ فیلم سینمایی رو منتشر کرده که می‌توانند در هفتاد و دومین دوره جشنواره فیلم کن رونمایی شوند:
درد و افتخار (پدرو آلمادوار)
«پدرو آلمادوار» استاد سینمای اسپانیایی تاکنون پنج فیلم در بخش رقابتی کن داشته و در سال ۲۰۰۱ نیز با فیلم «تربیت بد» این جشنواره سینمایی را افتتاح کرد اما هنوز موفق به کسب نخل طلا نشده است. «آلمادوار» در جدیدترین فیلم خود به نام «درد و افتخار» برای هشتمین بار با «آنتونیو باندراس» و برای ششمین بار با «پنه لوپه کروز» همکاری کرده است و داستان این فیلم رواشناختی نیز درباره کارگردانی است که درگیر گذشته‌اش شده و به همین دلیل نگاهی به انتخاب‌هایش در گذشته دارد.

تا زمانی که جنگ ادامه یابد (آلخاندرو آمنبار)
کارگردان شناخته شده شیلیایی-اسپانیایی که با فیلم «چشمانت را باز کن» به شهرت رسید، در اولین پروژه سینمایی خود پس از فیلم برنده اسکار «دریای درون» (۲۰۰۴)، در فیلم جدیدش «تا زمانی که جنگ ادامه یابد» به شش ماه از زندگی یک رئیس دانشگاه به نام «میگوئل د اونامونو» می‌پردازد که در ابتدا از حامیان شورش نظامی «فرانکو» بود اما در ادامه اصول این رهبر دیکتاتور را زیر سوال برد و به حصر خانگی برده شد.

احمد (برادران داردن)
این برادران فرانسوی تاکنون تمام آثار خود را زمان کسب نخل طلای کن در سال ۱۹۹۹ با فیلم «روزتا» در کن رونمایی کرده‌اند و احتمال بسیار کمی وجود دارد که ساخته جدیدشان نیز از این قاعده مستثنی باشد. «احمد» روایتگر داستان پسر جوانی است که به سمت افطارگرایی مذهبی رفته است. این فیلم یادآور ساخته‌های نخست «برادران داردن» است که در آن نقش اصلی بر عهده یک بازیگر جوان و ناشناخته است.

مرده‌ها نمی‌میرند (جیم جارموش) «جارموش» آخرین بار در سال ۲۰۱۶ با دو فیلم «پترسون» و مستند «به من خطر بده» در کن حضور داشت. طبق معمول از پروژه‌های سینمایی این کارگردان آمریکایی اطلاعات کمی در در دسترس است اما فیلم «مرده‌ها نمی‌میرند» را یک فیلم کمدی زامبی معرفی کرده‌اند که می‌تواند فرش قرمز چشم‌گیری در جشنواره داشته باشد چرا که بازیگرانی چون «آدام درایور»، «بیل مورای»، «تیلدا سوئینتون» و» استیو بوشمی» در کنار چهره‌هایی چون «سلنا گومز»، «دنی گلوور» و «دنیل کریگ» در آن حضور دارند. حضور این فیلم در بخش غیررقابتی تقریباً قطعی شده اما کن احتمالاً می‌خواهد بار دیگر «جیم جارموش» را در رقابت برای نخل طلا ببیند.

مکتوب عشق من: اینترمتسو (عبدالطیف کشیش)
این کارگردان فرانسوی اولین فیلم از سه گانه «مکتوب» را به جشنواره ونیز برد اما با قسمت دوم با نام «مکتوب عشق من: اینترمتسو» بار دیگر به کن بازخواهد گشت، جایی که در سال ۲۰۱۳ با فیلم «آبی گرم‌ترین رنگ است» برنده نخل طلا شد. «عبدالطیف کشیش‌» چهره‌ای خبرساز و جنجالی در کن است و جایزه نخل طلای خود را برای تهیه سرمایه ساخت فیلم جدیدش به حراج گذاشته است و به همین دلیل حضور فیلم جدیدش در کن تقریباً قطعی است.

حقیقت (هیروکازو کورئیدا)
پس از کسب جایزه نخل طلای سال ۲۰۱۸ با فیلم «دزدان فروشگاه»، جدیدترین ساخته «کورئیدا» به نام «حقیقت» نیز قطعاً در کن به روی پرده می‌رود که اولین فیلم ساخته شده وی خارج از ژاپن است که در واقع ادای احترامی به «کاترین دنوو» بازیگر بزرگ فرانسوی است که در کنار «ژولیت بینوش» و «اتان هاوک» در این فیلم بازی می‌کنند.

متأسفم شما را از دست دادیم (کن لوچ)
«کن لوچ» فیلمساز بریتانیایی آخرین بار با حضور در جشنواره کن دومین نخل طلای خود را با فیلم «من دنیل بلیک» کسب کرد، فیلمی که جرقه بحث‌های سیاسی فراوانی را درباره نظام رفاهی در بریتانیا به راه انداخت که تا به امروز نیز ادامه دارد. فیلم جدید «لوچ» را مجدداً «پل لاورتی» نوشته و «ربکا اوبراین» نیز تهیه‌کننده آن است و به نظر می‌رسد به اندازه فیلم قبلی تند و بی‌پرواست و به موضوع اقتصاد گیگ و بی ثباتی‌های اقتصادی پس از آن پرداخته است، فیلمی که مطمئناً به مذاق سیاستمداران جناح راست بریتانیا خوش نخواهد آمد.

رادیگند (ترنس مالیک)
از سال ۲۰۱۶ که فیلم «رادیگند» ساخته شده هر سال گمانه‌زنی‌های زیادی درباره حضور آن در کن مطرح می‌شود اما امسال این شایعات از همیشه جدی‌تر است. فیلمی در بحبوحه جنگ جهانی دوم درباره عشق، فداکاری و سرنوشت و درباره مردی است که به دلایل اعتقادی از حضور در ارتش بازمی‌زند. «ترنس مالیک» که فیلمساز کم کاری است در سال ۲۰۱۱ با فیلم «درخت زندگی» برنده نخل طلای جشنواره کن شد.

مرد ایرلندی (مارتین اسکورسیزی)
«مرد ایرلندی» پروژه سینمایی که «مارتین اسکورسیزی» سال‌هاست قصد ساخت آن را دارد، نهمین همکاری «اسکورسیزی» و «رابرت دنیرو» است که «آل پاچینو» و «جو پشی» دیگر بازیگران سرشناس آن خواهند بود.
«استیو زایلیان» که پیش از این نگارش فیلم‌نامه ساخته‌هایی چون «دارو دسته نیویورکی‌ها»، «فهرست شیندلر» و «مانی‌بال» را بر عهده داشته است، مسئولیت نوشتن فیلمنامه «مرد ایرلندی» را نیز بر عهده دارد و داستان فیلم نیز درباره یک تبهکار مافیایی به نام «فرانک شیرن» است که با اقتباس از کتاب «شنیدم خانه‌ها را رنگ زدی» نوشته «چارلز براندت» ساخته می‌شود و به پشت پرده قتل مرموز «جیمی هوفا» رئیس اتحادیه کارگران آمریکا می‌پردازد. این فیلم از محصولات نتفلیکس است و حضور آن در جشنواره به توافق کن و این کمپانی آمریکایی بستگی دارد.

روزی روزگاری هالیوود (کوئنتین تارانتینو)
نهمین ساخته بلند «کوئنتین تارانتینو» با عنوان «روزی روزگاری در هالیوود» که با بازی «لئوناردو دی‌کاپریو»، «برد پیت»، «مارگو رابی» و «کرت راسل» نیز همراه است درباره گروه تبهکار «منسون» به سرکردگی «چارلز منسون» است که در اوت ۱۹۶۹ در یک شب چندین نفر را در یک سکونت‌گاه هالیوودی متعلق به «رومن پولانسکی» کارگردان مطرح لهستانی-فرانسوی سلاخی کردند که یکی از این افراد «شارون تیت» همسر باردار «پولانسکی» بود.
«پولانسکی» برای مدتی به اشتباه تصور می‌کرد که «بروس لی» احتمالاً قاتل همسر وی بوده است. «مایک مو» به عنوان بازیگر نقش «بروس لی» در این فیلم بازی کرده است.

رختشویی (استیون سودربرگ)
۳۰ سال پس از تبدیل شدن به جوان‌ترین برنده نخل طلای کن با فیلم « Sex, Lies and Videotape»، «استیون سودربرگ» می‌تواند بازگشت شکوهمندی به جشنواره کن داشته داشته باشد. این فیلم با بازی «مریل استریپ»، «گری اولدمن» و «آنتونیو باندراس» درباره ماجرای خبرنگارانی است که ۱۱.۵ میلیون سند معروف به اسناد پاناما را کشف کردند، اسنادی که نشان می‌داد چگونه قدرتمندترین چهره‌های دنیا دارایی میلیاردی خود را برای عدم پرداخت مالیات پنهان می‌کردند. این فیلم برای نمایش در بخش رقابتی بیش از حد تجاری است و به همین دلیل نمایش در بخش غیررقابتی گزینه مناسبی برای ساخته «سودربرگ» خواهد بود.

یک ثانیه (ژانگ ییمو)
جدیدترین ساخته «ژانگ ییمو» تنها چند روز مانده به برگزای جشنواره برلین از بخش رقابتی این رویداد سینمایی به سبب آنچه مشکلات فنی خوانده شد کنار رفت اما برخی منابع فشارهای دولت چین را مانع از نمایش فیلم در برلیناله می‌دانند.از این فیلم که بر اساس رمانی نوشته «یان جلینگ» ساخته شده با عنوان نامه عاشقانه «ژانگ ییمو» به سینما تعبیر شده است اما داستان فیلم در دوره انقلاب فرهنگی در چین روی می‌دهد؛ دوره‌ای حساس از لحاظ سیاسی که تنها سینماگری در جایگاه «ژانگ ییمو» می‌تواند مجوز پرداختن به آن را داشته باشد. داستان فیلم درباره یک فراری و یک دختر بی‌خانمان است که توسط یک حلقه فیلم پررمز و راز به هم پیوند می‌خورند. هنوز جزئیات زیادی درباره سرنوشت این فیلم منتشر نشده اما در صورت حضور در کن، احتمالاً نسخه سانسور شده آن به نمایش گذاشته خواهد شد.

«در مقابل تمام دشمنان» (بندیکت اندروز)، «خاطره» (آپیچاتپونگ ویراستاکول)، «نیمه تابستان» (علی استر)، «خائن» (مارکو بلوچیو)، «بچه زامبی» (برتنارد بونلو)، «انگل» (بون جونگ-هو)، «دریاچه غاز وحشی» (یی‌نان دیائو)، «روبه، شهر نور» (آرنو دپلشن)، «ماتیاس و ماکسیم» (زاویه دولان)، «جین» (برونو دومون)، «گوزن» (کوئنتین دوپیو)، «فانوس دریایی» (روبرت اگرز)، «میهمان افتخاری» (آتوم اگویان)، «یک دختر گمشده» (کوجی فوکادا)، «خون پلیکان» (کاترین گِبه)، «به سوی ستارگان» (جیمز گری)، «جو کوچک» (جسیکا هاسنر)، «تا انتهای زمین» (کیوشی کوراساوا)، «تاریخ حقیقی کلی گانگ» (جاستین کرزل)، «اما (پابلو لارین)، «لوز» (فلورا لائو)، «شاه» (دیوید میچود)، «فوق‌العاده است» (گیوم نیکلو)، «خانه مانور» (کریس پویو)، «ویستلرها» (کورنلیو ریچارد)، «اولین گاو» (کلی ریچارد)، «فرانکی» (ایرا ساش)، «جواهرات نتراشیده» (جاش و بنی صفدی)، «تصویر یک زن روی آتش» (سلین شیاما)، «بازی‌های شیطانی» (اولریش سیدیل)، «موج‌ها» (تری ادوارد شولتس)، «این باید بهشت باشد» (الیا سلیمان)، «تمام عیار» (مالگورزاتا زومووسکا)، «ساحره» (جاستین تریه)، «پروکسیما» (الیس وینکور)، «وندی» (بن زیتلین)، «جایی که شروع می‌شود» (ژائو فی) و «یک دختر ساده» (ربکا زولوتوفسکی) در مجموع فهرست ۵۰ فیلم مهمی را کامل می‌کنند که احتمال حضور در جشنواره کن پیش رو دارند.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
ایسنا - حسین شایسته
انتهای پیام
