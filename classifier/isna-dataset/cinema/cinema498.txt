 استقبال از فیلم جدید «تارانتینو» در کن
فیلم «روزی روزگاری در هالیوود» با حضور ستاره‌های هالیوودی در جشنواره کن رونمایی شد و با استقبال گسترده مخاطبان همراه شد. 
به گزارش ایسنا به نقل از هالیوود ریپورتر، «کوئنتین تارانتینو» ۲۵ سال پس از کسب جایزه نخل طلای بهترین فیلم کن با «داستان عامه‌پسند»، این بار  نهمین ساخته بلند خود به نام «روزی روزگاری در هالیوود» را به بخش رقابتی کن آورد و نمایش این فیلم در انتها با تشویق شش دقیقه‌ای حاضرین در سالن اصلی کاخ جشنواره کن رو به رو شد.
این فیلم که در روزهای آخر به فهرست فیلم‌های بخش رقابتی جشنواره کن اضافه شد، یک کمدی-درام سیاه با بازی «لئوناردو دی‌کاپریو» و «برد پیت» در نقش‌های اصلی است که داستان یک ستاره تلویزیونی رو به فراموشی و بدلکار او را در اواخر دهه ۱۹۶۰ میلادی روایت می‌کند، درست در همان زمانی که لس‌آنجلس در تب و تاب قتل‌های خانواده «منسون» قرار داشت.
این خانواده تبهکار به سرکردگی «چارلز منسون» در اگوست ۱۹۶۹ در یک شب چندین نفر را در یک سکونت‌گاه هالیوودی متعلق به «رومن پولانسکی» کارگردان مطرح لهستانی-فرانسوی سلاخی کردند که یکی از این افراد «شارون تیت» همسر باردار «رومن پولانسکی» کارگردان مطرح سینما بود. «پولانسکی» تا مدتی تصور می‌کرد «بروس لی» قاتل همسرش است.
«تارانتینو» به عنوان کارگردان و نویسنده و «برد پیت»، «لئوناردو دی‌کلاپریو» و «مارگو روبی» بازیگران اصلی این فیلم پیش از نمایش فیلم بر روی فرش قرمز کن رفتند.

همچنین چهره‌های چون «گائل گارسیا برنال»، «دیگو لونا»، «لئا سیدو»، «تیلدا سوئینتون»، «زاویه دولان»، «آدرین برادی» و «مایکل رودریگوئز» برای تماشای اولین اکران «روزی روزگاری در هالیوود» به کاخ جشنواره رفتند.
«تارانتینو» شب قبل از نمایش فیلم با انتشار بیانیه‌ای از خبرنگاران و منتقدان خواسته بود در مطالب‌شان مراقب عدم افشای کامل داستان باشند و «تیری فرمو» نیز پیش از نمایش درخواست مشابهی را مطرح کرد تا افرادی که قرار است فیلم را در اکران عمومی در ماه جولای تماشا کنند از آن لذت ببرند.
نمایش «روزی روزگاری در هالیوود» بدون حاشیه هم نبود و برخی عوامل مهم فیلم «روزی روزگاری در هالیوود» نتوانستند وارد سالن نمایش شود.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار کرد و تا ۲۵ می (۴ خرداد) ادامه خواهد داشت.
انتهای پیام
