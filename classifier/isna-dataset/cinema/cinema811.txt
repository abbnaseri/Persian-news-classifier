از اعلام اسامی فیلم های مردم شناسی گیلان تا عناوین کارگاه های وارش
عناوین نشست‌­ها و کارگاه­‌های نهمین جشنواره بین­‌المللی فیلم وارش و اسامی آثار بخش «مروری بر فیلم‌های مردم شناسی گیلان» اعلام شد.
به گزارش ایسنا به نقل از روابط عمومی نهمین جشنواره بین‌المللی فیلم وارش، جزئیات کارگاه‌ها و نشست‌های تخصصی نهمین جشنواره بین‌المللی فیلم وارش اعلام شد.
کارگاه «اندیشه و اجرا در فیلم مردم نگاری» با حضور همایون امامی و نشست تخصصی «روند همکاری شرکت‌های تولید فیلم با فیلمسازان» با حضور ادوارد پیچگونین از کشور روسیه دوشنبه ۹ اردیبهشت‌ماه در اولین روز از برگزاری جشنواره برگزار می‌شود.
همچنین کارگاه‌های «تکنیک‌های توزیع فیلم مستند در جشنواره‌ها» با حضور احد محبی و محمدرضا فرطوسی و «تولید فیلم مستند مردم شناسی» با حضور فرهاد ورهرام روز سه‌شنبه ۱۰ اردیبهشت‌ماه در بابل برگزار می‌شوند.
«موسیقی و سینما» با حضور آنتون لابچنکو از کشور روسیه عنوان نشست تخصصی و «آغاز و پایان در فیلم مستند» با حضور احمد الستی و مهرداد اسکویی عنوان کارگاهی است که چهارشنبه ۱۱ اردیبهشت ماه میزبان هنرجویان سینما خواهد بود.
کارگاه «ساز و کارهای تامین سرمایه جمعی برای تولید یک فیلم» با حضور زینب تبریزی و شیما صابری و نشست «تجربه‌های شخصی در فیلمسازی» با حضور سرگئی دووروتسوی از کشور قزاقستان نیز روز پنجشنبه ۱۲ اردیبهشت ماه در شهر بابل برگزار می‌شوند.
نشست‌های «امر ذهنی و امر واقع در مستند» با حضور فرشاد فدائیان، «جامعه شناسی فیلم عامه پسند» با حضور جواد طوسی و کارگاه «زیبایی شناسی جغرافیا و لوکیشن در تولید فیلم» با حضور پرویز جاهد نیز ۱۳ اردیبهشت‌ماه در آخرین روز از نهمین جشنواره بین المللی فیلم وارش برگزار می‌شوند.
شرکت در این کارگاه‌ها و نشست‌ها برای عموم آزاد و رایگان است.

در خبر دیگری از نهمین جشنواره بین‌المللی فیلم وارش آمده است، هشت فیلم از هشت مستند ساز گیلانی در بخش «مروری بر فیلم های مردم شناسی گیلان» نهمین جشنواره بین‌المللی فیلم وارش شرکت دارند.
«بره‌ها در برف به دنیا می‌آیند» به کارگردانی فرهاد مهرانفر، «چرخ و گردون» به کارگردانی رضا مجلسی، «خانه مادری‌ام مرداب» به کارگردانی مهرداد اسکویی، «سنگ قبری برای اردشیر» به کارگردانی رضا بهرامی نژاد، «زمانی برای زندگی» به کارگردانی نادر معصومی، «پناهگاه» به کارگردانی عباس سندی، «همه آن سال ها» به کارگردانی علی ارکیان و «نور، سایه، زندگی» به کارگردانی شهریار پورسیدیان عناوین فیلم هایی هستند که در بخش مروری بر فیلم‌های مردم‌شناسی گیلان نهمین جشنواره بین‌المللی فیلم وارش نمایش داده می‌شوند.
این رویداد سینمایی به دبیری مهدی قربانپور ۹ تا ۱۳ اردیبهشت ماه در استان مازندران و شهر بابل برگزار خواهد شد و با نمایش همزمان در دو شهر رامسر و ساری ادامه خواهد داشت.
انتهای پیام
