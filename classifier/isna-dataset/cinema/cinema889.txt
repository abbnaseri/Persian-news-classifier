جشنواره جهانی فیلم فجر با طعم مصائب شیرین و کمک به سیل‌زدگان
اولین روز جشنواره جهانی فیلم فجر با نمایش فیلم جدید علیرضا داوودنژاد و استقبال از آن همراه شد.
به گزارش ایسنا، پنجشنبه بیست و نهم فروردین ماه سی و هفتمین دوره جشنواره جهانی فیلم فجر از ساعت ۱۲ با نمایش یکی از فیلم‌های کلاسیک بازسازی شده از روسیه در پردیس سینمایی چارسو آغاز شد و پس از آن فیلم مصائب شیرین ۲ برای اهالی مطبوعات نمایش داده شد.
داوودنژاد در این فیلم روایتی از آینده شخصیت‌های تیم مصائب شیرین یک را به تصویر کشیده است.
اولین روز جشنواره آرام و نه چندان شلوغ آغاز شد و هنرمندان و بازیگران در کنار کادر اجرایی جشنواره همچون سالهای قبل حضور دارند که از آن جمله به بهناز جعفری، رامبد جوان و نگار جواهریان می‌توان اشاره کرد.
پیش از نمایش فیلم‌ها در سالن‌های نمایش تصمیم دست‌اندرکاران جشنواره در آنونسی اعلام می‌شود که عوائد بلیت فروشی‌فیلم‌ها به سیل زدگان کشور اهدا می‌شود.‌
بازار جشنواره در اولین روز جشنواره نسبت به سال‌های قبل جدی تر آغاز به کار کرده ولی با وجود حضور تعدادی مهمانان خارجی همچنان برخی غرفه‌ها خالی هستند.‌
شروع سر وقت فیلم‌ها و سختگیری در ورود پس از زمان مقرر در برخی سالن‌ها خیلی جدی پی‌گیری می‌شود و برای حاضران در جشنواره که خیلی به آن عادت ندارند، سبب از دست رفتن سانس‌هایی از تماشای فیلم‌ها شد.
نکته جالب توجه دیگر جشنواره، فروش برنامه کاغذی نمایش جشنواره است که در ساعت‌های اول برای همه در بخش اطلاعات در دسترس بود اما با کمی شلوغ شدن، به قیمت دو هزار تومان فروخته شد؛ با این عنوان که عوائد آن به سیل زدگان اختصاص می‌یابد.
انتهای پیام
