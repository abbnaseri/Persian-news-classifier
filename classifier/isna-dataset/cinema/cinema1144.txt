اعلام اولویت‌های اداره کل هنرهای نمایشی در سال 98
 اولویت‌های اداره ‌کل هنرهای نمایشی در سال ۱۳۹۸ به ترتیبی تعیین و اعلام شده‌اندکه بسیاری از آن‌ها از وظایف اصلی و عادی این اداره کل محسوب می‌شوند. 
به گزارش ایسنا به نقل از روابط عمومی اداره کل هنرهای نمایشی، در سومین جلسه شورای راهبردی تئاتر که روز سه‌شنبه ۱۴ اسفند برگزار شد، ۱۰ موضوع به عنوان اولویت‌های اداره کل هنرهای نمایشی در سال ۱۳۹۸ تصویب و اعلام شد که البته به جز چند مورد، بیشتر آن‌ها اتفاق ویژه‌ای نیستند و درواقع مواردی هستند که در هر شرایطی انتظار پیگیری آن‌ها وجود دارد.
این اولویت‌ها عبارتند از:
۱. نظر به اینکه نقش‌های تکلیف‌شده قانونی به اداره کل هنرهای نمایشی، امور سیاست‌گذاری، حمایت و نظارت بر فعالیت‌های تئاتر است و پرداختن به دیگر امور، از جمله امور تصدی‌گری و اجرا، علاوه بر موانع قانونی در ایفای مناسب نقش‌های تکلیفی، ایجاد اختلال می‌کند، مقرر شد اداره کل حداکثر تلاش خود را به منظور تشکل‌بخشی به هنرمندان تئاتر و تقویت تشکل‌های موجود، به‌خصوص خانه تئاتر و واگذاری حداکثری امور اجرایی و تصدی‌گری به آن‌ها و از جمله مهیا نمودن و برخورداری از امکان مطالبه‌گری و پی‌گیری‌های منتج به نتیجه از طریق تشکیلات صنفی، مبذول دارد.
۲. تهیه، ثبت و در اختیارگذاری اطلاعات کاربردی با موضوع تئاتر و ایجاد زیرساخت‌های لازم برای ایجاد «بانک اطلاعات تئاتر کشور»
۳. ضابطه‌مندی تمامی فعالیت‌های مرتبط به تئاتر
۴. مطالعه جدی در مورد نحوه و چگونگی برگزاری جشنواره‌ها و به‌خصوص جشنواره‌های بین‌المللی تئاتر
۵. تلاش برای بالفعل کردن امکانات و فرصت‌های بالقوه موجود برای توسعه و ارتقای تئاتر از جمله فعال کردن سالن‌های موجود در کشور یا شناسایی و معرفی امکانات و فرصت‌ها و بودجه‌های دولتی، عمومی یا خصوصی با تأکید و در اولویت قرار دادن مضاعف نقش شهرداری‌ها، وزارت آموزش و پرورش و سازمان صدا و سیمای جمهوری اسلامی ایران
۶. حمایت همه‌جانبه و افزایش روش‌ها و فرصت‌های حمایت از سرمایه‌گذاری بخش خصوصی
۷. حمایت از تولید و سرمایه‌گذاری‌های مردمی با جست‌وجوی روش‌های ایجاد امکان برخورداری از صرفه اقتصادی و در اولویت قرار دادن اهداف فرهنگی، به‌عوض اهداف اقتصادی و تجاری، در چهارچوب ایجاد و توسعه تئاترهای جامعه‌بنیان (Community theatre)
۸. حمایت از انجام پژوهش‌ها و مطالعات تئاتری و تأسیس حداقل یک «مرکز پژوهش‌های تئاتر»
۹. تمرکز بر طراحی «طرح ملی حفظ نمایش‌های سنتی و آئینی ایران»
۱۰. توجه به ثبت تاریخ شفاهی تئاتر
متن کامل صورت‌جلسه این شورا در سایت «ایران تئاتر» منعکس شده است.
انتهای پیام
