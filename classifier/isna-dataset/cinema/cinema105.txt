جریان غلط تئاتر؛ حضور سلبریتی‌ها و تئاترهای لاکچری
هادی عامل می‌گوید: جریان غلط تئاتر خصوصی منجر به حضور سلبریتی‌ها و در نتیجه تئاترهای لاکچری شد.
این بازیگر و کارگردان تئاتر که فروردین‌ماه نمایش «آلفرد» را در تماشاخانه ایرانشهر روی صحنه برد، درباره فعالیت‌های اخیرش به ایسنا گفت: در حال حاضر پیگیر نمایش جدیدی برای اجرا هستم و مشغول خواندن چند نمایش‌نامه‌ام تا متنی را برای اجرا انتخاب کنم.
او در ارزیابی وضعیت و شرایط کنونی تئاتر بیان کرد: تئاتر فرزند زمانه خودش است و تئاترهای تولیدی محصول اوضاع و شرایط جامعه‌اند. در حال حاضر هر شغل و صنفی با توجه به شرایط جامعه اوضاع مناسبی ندارد. وضعیت کنونی تئاتر ماحصل چند اتفاق است و دلایل زیادی برای وضعیت الان آن وجود دارد. در تهران شبی ۱۳۰ نمایش روی صحنه می‌رود اما فقط پنج، شش تا از آن‌ها فروش و سودهی دارد.
عامل با بیان این‌که "جریان غلط تئاتر خصوصی منجر به حضور سلبریتی‌ها و در نتیجه تئاترهای لاکچری شد" افزود: تئاترهای خصوصی بدون برنامه‌ریزی شکل گرفته‌اند. دولت تصدی‌گری را بدون هیچ ضابطه و برنامه‌ای به بخش خصوصی واگذار کرد و آرام آرام تئاتر را از گردن خودش ساقط می‌کند.
او ادامه داد: در این میان عواملی چون شکل تئاترها، نوع انتخاب کار، نوع انتخاب گروه‌ها و حتی سلیقه تماشاچی‌ها موجب این آشفتگی بازار در تئاتر شده‌اند.
این کارگردان با اشاره به تئاترهایی که بعد از گرفتن مجوز و چند شب اجرا توقیف می‌شوند، گفت: این‌که می‌گویند دولت پای مجوزهای خود نمی‌ایستد خیلی حرف درستی نیست و مقصر این اتفاق همیشه دولت و مرکز هنرهای نمایشی نیست. گاهی خود هنرمندان در این ماجرا نقش دارند. گاهی انتخاب یک نمایشنامه برای اجرا در شرایط الان جامعه اشتباه است.
این کارگردان تئاتر در پایان گفت: در هر صورت عوامل زیادی دست به دست هم داده‌اند و شرایط تئاتر را پیچیده کرده‌اند. نمی‌توان به همین راحتی برای این اوضاع نسخه پیچید.
هادی عامل نمایش‌هایی چون «مضحکه دزدها»، «افسانه ببر»، «حساب پرداخت نمی‌شه»، «اخککندو» و … را روی صحنه برده است.
انتهای پیام
