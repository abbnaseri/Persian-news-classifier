فرصت تماشای «زیر گنبد طلا» محدود است
نمایش «زیر گنبد طلا» نوشته و کار بهاره میرزاپور و به عنوان تولیدی از مدرسه سینما تئاتر «هنر هفتم» و با بازی 9 هنرجوی کودک این موسسه، روی صحنه می‌رود.
به گزارش ایسنا، این نمایش که اثری است موزیکال، از ۱۹ خرداد ماه به مدت ۱۲ شب در تالار هنر اجرا می‌شود.
داستان این نمایش درباره کبوتری است که هر سال به دلیل باد و بوران جوجه‌های خود را از دست می‌دهد تا اینکه به توصیه پیرمردی به دنبال مرد خدا می‌رود تا از او کمک بخواهد. او در این جست و جو با موجودات متفاوتی رو به رو می‌شود و در نهایت، با یافتن مرد خدا موفق می‌شود جوجه‌های خود را زنده و سالم نگه دارد.
نمایش «زیر گنبد طلا» محصول دو ترم آموزشی هنرجویان کودک مدرسه سینما تئاتر «هنر هفتم» است و بازیگران آن (به ترتیب حروف الفبا) به شرح زیر هستند: اهورا (علیرضا) پور اسکندریان، فاطمه حیدرهانی، شکیبا روزبهانی، نرگس طهمورثی، ایلیا مشرقی، ریحانه و ایلیا مظفری، دیانا نظری، باران یوسفی.
همچنین یاسر شیرزاد به عنوان آهنگساز با اجرای این اثر نمایشی همکاری دارد. طراحی صحنه و لباس را بهاره میرزاپور خود انجام داده و سامان فرشید نیا نیز طراحی نور را بر عهده دارد. فاطمه شاه پسند هم به عنوان دستیار کارگردان، با اجرای این نمایش همکاری می‌کند.
نمایش «زیر گنبد طلا» به تهیه‌کنندگی مدرسه سینما تئاتر هنر هفتم (موسسه آموزشی تخصصی تئاتر و سینمای کودک و نوجوان)، از ۱۹ تا ۳۱ خرداد ماه راس ساعت ۱۸ و به مدت ۵۰ دقیقه (با قرارداد گیشه) در تالار هنر روی صحنه می‌رود.
انتهای پیام



