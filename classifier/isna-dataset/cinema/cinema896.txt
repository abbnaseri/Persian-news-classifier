در غرفه‌ی فارابی در جشنواره‌ی جهانی فجر چه خبر است؟
بنیاد سینمایی فارابی با پنج عنوان فیلم سینمایی جدید در غرفه دی وان این بازار در پردیس چارسو حضور دارد.
به گزارش ایسنا به نقل از روابط عمومی بنیاد سینمایی فارابی، فیلم‌هایی که پخش بین‌الملل بنیاد سینمایی فارابی، عرضه آن‌ها را در سی و هفتمین جشنواره جهانی فیلم فجر عهده‌دار است، عبارتند از: «اولین امضا برای رعنا» ساخته علی ژکان، «پاستاریونی» ساخته سهیل موفق، «غلامرضا تختی» ساخته بهرام توکلی، «درخت گردو» ساخته فیصل سویسال (محصول مشترک بنیاد سینمایی فارابی از ایران، ترکیه، بلغارستان و آلمان) و «بی‌تار» ساخته جمیل رستمی.
در کنار مذاکره با پخش کنندگان و عرضه فیلم‌ها، معرفی بخش تولید مشترک این بنیاد به همراه پروژه‌های در دست اقدام و همچنین تشریح فعالیت «مرکز نوآوری و شتابدهی سینمای ایران» در دستور کار فعالیت‌های این بنیاد در بازار جشنواره جهانی فیلم فجر قرار گرفته است.
در سال گذشته بخش تولید مشترک بنیاد سینمایی فارابی با تشکیل کارگروه تخصصی این حوزه، پروژه‌های متعددی را مورد بررسی قرار داد و از میان آنها، هشت پروژه برای مشارکت با کشورهای آذربایجان، فنلاند، ایالات متحده آمریکا، آلمان، فرانسه، ترکیه، بلغارستان و جمهوری چک در تولید فیلم سینمایی، در این کار گروه به تصویب رسید.
سی‌وهفتمین دوره جشنواره جهانی فیلم فجر از ۲۹ فروردین تا ۶ اردیبهشت ۱۳۹۸ در تهران در حال برگزاری است.
انتهای پیام
