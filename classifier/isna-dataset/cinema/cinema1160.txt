انتشار فراخوان جشنواره فیلم‌های ورزشی ایران
فراخوان شرکت در دوازدهمین دوره جشنواره بین‌المللی فیلم‎های ورزشی ایران منتشر شد.
به گزارش ایسنا به نقل از روابط عمومی این رویداد، احسان شیعه، رئیس جشنواره بین‌المللی فیلم‌های ورزشی ایران با اشاره به انتشار فراخوان دوره دوازدهم این رویداد، گفت: «جشنواره فیلم‌های ورزشی ایران، نماینده انحصاری فدراسیون جهانی فیلم‌های ورزشی (FICTS) است که به منظور رقابت بین فیلمسازان، برنامه‌سازان، کشف استعدادهای جوان و معرفی چهره‌ای خلاق، همگام با سیاست‌های ورزش کشور، کمیته ملی المپیک و پارالمپیک و FICTS در راستای حمایت از تولید و عرضه فیلم‌های ورزشی برگزار خواهد شد.»
او اظهار کرد: «در این دوره علاوه بر فیلم‌های داستانی سینمایی، داستانی ویدئویی در قالب‌های کوتاه، بلند و پویانمایی، فیلم‌های مستند، برنامه‌های تلویزیونی، تیزر و نماهنگ تولیدشده در فاصله سال‌های ۱۳۹۶ تا ۱۳۹۸، آثاری با موضوعات المپیک و پارالمپیک، ورزش و مبارزه با اعتیاد و فیلم‌های کوتاه موبایلی و ویدئویی با موضوع بازی‌های محلی، بومی و عشایری می‌توانند در بخش ویژه این رویداد حضور یابند.»
او افزود: «مقر فدراسیون جهانی فیلم‌های ورزشی (FICTS) در میلان ایتالیا است که بیش از ۱۱۶ کشور عضو این فدراسیون هستند و ایران جزء ۱۶ پایگاه فدراسیون جهانی فیلم‌های ورزشی به عنوان ورودی آن رویداد است. همه‌ساله در ماه نوامبر جشنواره جهانی فیلم‌های ورزشی در میلان برگزار می‌شود که برگزیدگان جشنواره دوازدهم به عنوان نمایندگان ایران به جشنواره جهانی فیلم‌های ورزشی در میلان ایتالیا معرفی می‌شوند.»
شیعه ضمن بیان ضرورت حفظ پایگاه منطقه‌ای ایران به عنوان یکی از پایگاه‌های شانزده‌گانه جهانی و میزبانی از ۲۸ کشور آسیایی و آفریقایی، اظهار کرد: «مدیران و مسئولان در بخش‌های مرتبط با حمایت از این جشنواره می‌توانند به حفظ این پایگاه بین‌المللی و برگزاری مستمر این رویداد کمک کنند.»
وی گفت: «سازمان منطقه آزاد قشم به عنوان یکی از حامیان این رویداد فرهنگی برای میزبانی از سینماگران و ورزشکاران ایرانی و بین المللی با این جشنواره همکاری می‌کند.»
بر اساس این گزارش، برای مطالعه متن کامل فراخوان این جشنواره و اطلاعات بیشتر می‌توان به سایت رسمی جشنواره به نشانی www.sport-film.ir مراجعه کرد. مهلت ارسال آثار ۲۰ خرداد ۱۳۹۸ تعیین شده است.
دوازدهمین دوره جشنواره بین‌المللی فیلم‌های ورزشی ایران، به دبیری سیدمجتبی علوی با همکاری شبکه ورزش سیما، سازمان صداوسیما، وزارت ورزش و جوانان، سازمان منطقه آزاد قشم، کمیته ملی المپیک و پارالمپیک و سازمان سینمایی، دوم تا ششم تیر ۱۳۹۸ همزمان در تهران و قشم به همت مؤسسه فرهنگی خانه هنر خیام در بخش خصوصی برگزار می‌شود.
انتهای پیام
