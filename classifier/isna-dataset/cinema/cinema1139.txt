فیلم‌های نوروزی تا امروز چقدر فروش داشتند؟
هفت فیلم پیشگام گیشه سال ۹۸ به اضافه فیلم محسن امیریوسفی در مجموع بیش از هشت میلیارد تومان فروش داشته‌اند که از این مقدار بیش از ۶ میلیارد تومان سهم تهران و بقیه حاصل فروش در شهرستان‌ها بوده‌اند. 
همچنین در بین اکران‌های نوروزی «رحمان ۱۴۰۰» و «متری شیش ونیم» بیشترین میزان فروش را به خود اختصاص داده و میلیاردی شدند.
به گزارش ایسنا، فیلم سینمایی «رحمان ۱۴۰۰» منوچهر هادی که از ۲۵ اسفندماه روی پرده رفته است، تاکنون و بعد از گذشت بیش از یک هفته نمایش، بیشترین میزان فروش را بین آثار اکران شده در ایام نوروز به خود اختصاص داده و بر اساس آماری که در سامانه فروش سینمای ایران قرار گرفته است، بیش از دو میلیارد تومان فروش داشته است. این فیلم تنها در روز شنبه (سوم فروردین ماه) توانسته با جذب ۳۸ هزار مخاطب حدود ۵۷۰ میلیون تومان بفروشد.
دومین اثر پرفروش نوروزی سال ۹۸، فیلم سینمایی «متری شیش و نیم» سعید روستایی است. این اثر تا امروز، یک میلیارد و ۷۵۵ میلیون تومان فروش داشته و در حدود ۱۲۶ سینما در سطح کشور نمایش داشته است. این فیلم اکران خود را با یک روز تأخیر نسبت به دیگر فیلم‌های اکران نوروز آغاز کرد، اما ضریب اشغال بالایی را در سالن‌ها سینمایی به خود اختصاص داده است. روستایی که یکی از آسیب‌زاترین مشکلات اجتماعی و قاچاق و مواد مخدر را به تصویر کشیده، در ایام جشنواره سی و هفتم فیلم هم توانست مخاطبان زیادی را به خود جذب کند.
سومین فیلم از هفت فیلم اکران نوروزی از نظر میزان فروش فیلم کمدی «چهار انگشت» حامد محمدی است که در از ابتدای اکرانش تا کنون توانسته حدود ۶۴۱ میلیون تومان فروش داشته باشه و ۵۰ هزار نفر در سالن‌های سینمایی در سراسر کشور پای دیدن آن نشستند. فیلم «زندانی‌ها» مسعود ده‌نمکی نیز بعد از گذشت هشت روز اکران نزدیک به ۳۴۰ میلیون تومان فروش داشته و در ۱۰۵ سینما در سراسر کشور نمایش داشته است.
در ادامه به ترتیب فیلم‌های «غلامرضا تختی» بهرام توکلی با نمایش در حدود ۹۰ سینمای در سراسر کشور، «پیشونی سفید ۳» سیدجواد هاشمی به عنوان تنها فیلم مخصوص گروه سنی کودکان و نوجوانان با اکران در ۹۴ سینما و «ژن خوک» سعید سهیلی با نمایش در حدود ۵۷ سینما، حدود ۱۵۰ میلیون تومان، ۱۴۴ میلیون تومان و ۱۲۱ میلیون تومان فروش داشته‌اند.
«آشغال‌های دوست داشتنی» محسن امیریوسفی هم که نمایش خود را از ۲۴ بهمن ماه آغاز کرده و در پنجمین هفته اکران خود قرار دارد تاکنون نزدیک به سه و نیم میلیارد تومان فروش داشته و بیش از ۳۰۰ هزار نفر پای دیدن این فیلم نشستند.
تمام آمار و ارقام موجود در این گزارش بر اساس اطلاعاتی است که تا امروز (۴ فروردین‌ماه) در سامانه فروش سینمای ایران قرار گرفته است.
انتهای پیام
