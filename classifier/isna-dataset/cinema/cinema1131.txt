حمایت صندوق اعتباری هنر از هنرمندان آسیب دیده سیل گلستان
مدیر عامل صندوق اعتباری هنر از حمایت هنرمندان آسیب دیده در جریان سیل اخیر گلستان خبر داد.
به گزارش ایسنا به نقل از روابط عمومی صندوق اعتباری هنر، سید حسین سیدزاده، مدیر عامل صندوق اعتباری هنر ضمن اعلام این خبر گفت: حادثه تلخ سیل اخیر در استان‌های گلستان و مازندران متأسفانه خسارت سنگینی به هموطنان عزیزمان در این استان‌ها وارد ساخت. صندوق اعتباری هنر نیز همگام با سایر نهادهای کشور از روز نخست پیگیر وضعیت هنرمندان سیل‌زده در این استان‌ها شد.
سیدزاده اظهار کرد: این صندوق در راستای وظیفه ذاتی خود در حمایت از اهالی فرهنگ، هنر و رسانه سراسر کشور از طریق اداره کل فرهنگ و ارشاد اسلامی استان گلستان و نماینده صندوق در این استان (پریسا فاضلی راد) نسبت به شناسایی هنرمندان آسیب دیده از این حادثه اقدام و هنرمندان، نویسندگان و روزنامه‌نگاران آسیب دیده از این حادثه را به صورت همه جانبه حمایت خواهد کرد.
مدیرعامل صندوق اعتباری هنر افزود: شماره پیامک ۵۰۰۰۲۸۱۶۰ در تمام ساعات شبانه روز و شماره تلفن ۴۲۷۱۳۶۱۰ در تهران و شماره همراه ۰۹۲۱۵۸۳۹۸۷۲ در استان گلستان برای ارتباط مستقیم هنرمندان مناطق سیل زده و نیز هنرمندان سراسر کشور که قصد کمک در این خصوص را دارند آماده دریافت پیام‌هاست.
انتهای پیام
