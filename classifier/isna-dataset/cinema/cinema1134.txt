بزرگداشت اصغر فرهادی در جشنواره ایتالیا
اصغر فرهادی به عنوان میهمان ویژه به جشنواره "اکنون خاورمیانه" در ایتالیا دعوت شد که میزبان نمایش مجموعه آثار این کارگردان برنده اسکار و همچنین چند فیلم ایرانی دیگر خواهد بود. 
به گزارش ایسنا، دهمین جشنواره فیلم "اکنون خاورمیانه" از ۱۳ تا ۱۸ فروردین (۲ تا ۷ آوریل) در فلورانس ایتالیا برگزار خواهد شد و اصغر فرهادی به عنوان مهمان ویژه جشنواره در این رویداد سینمایی حضور خواهد داشت.
بخش بزرگداشت فرهادی و همچنین یک مستر کلاس نیز از برنامه‌های این جشنواره است.
برنامه مستر کلاس اصغر فرهادی در روز ۱۷ فروردین برگزار می‌شود و فیلم‌های «چهارشنبه سوری»، «جدایی نادر از سیمین»، «درباره الی»، «گذشته» و «فروشنده» و نیز «گاو» ساخته داریوش مهرجویی به عنوان فیلم مورد علاقه فرهادی به نمایش در خواهند آمد و بابک کریمی نیز در این رویداد در کنار وی قرار دارد.
در برنامه دیگری تحت عنوان «ترکیب ایران و کردستان» نیز فیلم‌های «من می مانم» ساخته فاطمه مرزبان، «باوانی» ساخته سجاد احمد بیگی، «اهل آب» ساخته آزاده بیزار گیتی، «شیرجه آزاد» ساخته دنیا زندی، «شمع سرد» ساخته نوید زارع و «تماشاچی» ساخته شیدا کاشی به نمایش گذاشته خواهند شد.
بنابر اعلام سینه‌ایران، فیلم‌های «اصفهان نصف جهان» ساخته ایزابل اشراقی، «در جستجوی فریده» ساخته آزاده موسوی و کورش عطایی، «رادیوگرافی یک خانواده» ساخته فیروزه خسروانی و محصول ایران و نروژ، «هندی و هرمز» ساخته عباس امینی، «بمب یک عاشقانه» ساخته پیمان معادی و «تهران شهر عشق» ساخته علی جابر انصاری و محصول ایران، انگلستان و هلند نیز در این جشنواره حضور دارند.
انتهای پیام
