شادی و غم در اکران «دوباره زندگی»
اکران خصوصی فیلم «دوباره زندگی» که با استقبال و نشستن عده‌ای روی پله‌های سالن همراه شد خوشحالی و ناراحتی توأمان عوامل فیلم را در پی داشت. این فیلم همچنین در عین داستان تلخی که دارد با طنز همراه است و در موقعیت‌های زیادی خنده حاضران را به همراه داشت.  
به گزارش ایسنا، در مراسم اکران خصوصی فیلم سینمایی «دوباره زندگی» که شامگاه دوشنبه (۲۷ خردادماه) در پردیس سینمایی کورش برگزار شد، شمس لنگرودی، شاعر و نویسنده شناخته‌شده که چند سالی است در عرصه بازیگری در سینما فعالیت می‌کند سخنانش را با طنز و شوخی همراه کرد و گفت: امیدواریم فیلم خوب باشد، هرچند به نظر ما که خوب است.
گلاب آدینه هم با اشاره به جمعیت حاضر در سالن و افرادی که روی پله‌ها نشسته بودند گفت: ذوق‌زده شدم. فکر نمی‌کردم دوستان دعوت ما را به این شکل بپذیرند که خجالت‌زده دوستانی شویم که جای نشستن ندارند.
بازیگر فیلم «دوباره زندگی» که قرار است در گروه هنر و تجربه اکران شود همچنین اظهار کرد: قول می‌دهم از این فیلم بدتان نخواهد آمد؛ ممکن است این سبک فیلم را دوست نداشته باشید اما از آن بدتان نخواهد آمد.
گلاب آدینه در ادامه با بیان این‌که بیشتر از پیش‌بینی، زمان صرف فیلم‌برداری این فیلم شده است گفت: به نظر فیلم ساده‌ای می‌آید ولی برایش زحمت زیادی کشیده شده است. تهیه‌کننده هم دیگر نمی‌تواند برای تبلیغات هزینه کند و بهترین راهِ تبلیغات خود مردم هستند.
همچنین رضا فهیمی کاگردان فیلم با ابراز ناراحتی به خاطر کسانی که جای نشستن نداشتند گفت: پیش‌بینی نمی‌کردیم تا این حد استقبال شود.
او با اشاره به پذیرفته شدن فیلم «دوباره زندگی» در جشنواره شانگهای به عنوان چهارمین حضور بین‌المللی‌اش بیان کرد که این فیلم از دو جشنواره در چین و آلبانی جایزه گرفته است.
حسین پورمحمدی تهیه‌کننده فیلم هم از اکران آن در گروه هنر و تجربه ابراز رضایت کرد و گفت جنس این فیلم هنری و متناسب با گروه هنر و تجربه است.

عوامل فیلم «دوباره زندگی» با بازی شمس لنگرودی و گلاب آدینه عبارتند از: کارگردان: رضا فهیمی، تهیه‌کننده: حسین پورمحمدی، مدیر فیلمبرداری: پیمان عباس‌زاده، تدوین: حمیدرضا قربانی، صداگذار: سیدعلیرضا علویان، دستیار اول کارگردان و برنامه‌ریز: امیر سلیم‌خانی، منشی صحنه: آرزو قربانی، صدابردار: سیدوحید رضویان، مدیر تولید: حسین فرضی‌زاد، طراح چهره‌پردازی: سیدجلال موسوی، طراح صحنه و لباس: فرحناز نادری، مشاور رسانه‌ای: احسان عباسی.
انتهای پیام
