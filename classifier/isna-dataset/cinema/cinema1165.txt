واکنش فرمان‌آرا پس از تماشای «آشغالهای دوست داشتنی»
بهمن فرمان آرا پس از تماشای فیلم «آشغالهای دوست داشتنی» با اشاره به عدم نمایش فیلم در چند سال گذشته گفت: به هیچ وجه توقیف چند ساله‌ی این فیلم را درک نمی کنم.
این کارگردان سینما که با ایسنا گفت‌وگو می‌کرد، ادامه داد: فیلم اخیر محسن امیریوسفی را به تازگی دیدم، فیلم بسیار خوبی بود و کارگردانی درجه یکی دارد.
او ادامه داد: مسائلی که این فیلم مطرح می‌کند، مسائلی است که خیلی از افراد مملکت با آن درگیر هستند و علاقه‌مند آن را مطرح کنند.
فرمان آرا با بیان اینکه "هیچ زمانی سانسور را درک نکرده است"، ادامه داد: همچنین دلایل سانسور را هم برای جلوگیری و پیشگیری از نمایش یک اثر هنری درک نمی‌کنم.
فرمان‌آرا با اشاره به بازی‌های خوب بازیگران فیلم «آشغالهای دوست داشتنی» از شیرین یزدان‌بخش به عنوان بازیگری که بازی فوق العاده دارد نام برد و گفت: ای کاش این فیلم در رقابت جشنواره‌ی فیلم فجر شرکت می‌کرد تا بازی بازیگران علی الخصوص شیرین یزدان بخش دیده می‌شد.
این کارگردان با اشاره به نامه ای که چند وقت قبل به وزیر ارشاد نوشته‌ است، ادامه داد: در نامه‌ای که به وزیر ارشاد نوشتم گفتم که ما در روزنامه‌ها و جراید بارها درباره آشغالهای منفور که مال مردم را خورده‌اند، می خوانیم حالا در این فیلم با کاراکترهایی مواجه هستیم که باید درباره‌ی آنها حرف بزنیم و اینها آشغال نیستند و ما باید آنها را دوست داشته باشیم.
انتهای پیام
