«نادیا مراد» در قاب دوربین جمیل رستمی
جمیل رستمی فیلمی درباره «نادیا مراد» برنده جایزه صلح نوبل می‌سازد.
به گزارش ایسنا، رستمی که در سال‌های اخیر در کارگردانی سینما کم کار بوده است در سال گذشته فیلم سینمایی «بی تار» را ساخت که هنوز مراحل فنی فیلم به پایان نرسیده و زمان اکران آن هم مشخص نیست.
او در کارنامه کاری خود ساخت فیلم‌های «مرثیه برف» و «ژانی گه‌ل» را دارد و «بی تار» را هم هشت سال پس از فیلم «چشم» جلوی دوربین برد و حال قصد دارد فیلم جدیدش را درباره نادیا مراد، دختر کرد ایزدی که چندی پیش، جایزه صلح نوبل را دریافت کرد بسازد.
رستمی در حال نگارش فیلمنامه و انجام تحقیقات است و به زودی برای گفت‌وگو با نادیا مراد سفرهای خود را به عراق، آمریکا و چند کشور اروپایی آغاز می‌کند.
پیشتر فیلم‌های خبری و مستند متعددی درباره نادیا مراد که سال ۲۰۱۸ جایزه صلح نوبل را برای مبارزاتش گرفت و یکی از قربانیان داعش بود ساخته شده، اما گفته می شود این اولین فیلم سینمایی داستانی خواهد بود که تولید می‌شود و برنامه‌ریزی شده تا در حد جایزه نوبل با پروداکشن عظیم ساخته شود.
به گفته رستمی فیلم برداری این فیلم در عراق، اروپا و آمریکا خواهد بود. این کارگردان دو بار برای فیلم‌های «مرثیه برف» ۲۰۰۶ و «ژانی گه‌ل» ۲۰۰۸ کاندیدای اسکار بوده است و به جز تسلط و آشنایی به فرهنگ و زبان کردها، کارگردانی یک پروژه‌ای بزرگ هم از دلایل انتخاب رستمی برای کارگردانی این فیلم است.
این اثر هم مانند فیلم «ژانی گه‌ل» با همراهی هنروران زیاد با صحنه‌های بزرگ خواهد بود البته این فیلم که نمایش خارجی آن مورد توجه بوده است، هنوز نتوانسته مجوز نمایش در ایران را بگیرد.
انتهای پیام
