حق‌مان را هم در فیلم‌ها به صورت آنلاین بدهند
مهرداد فرید با اشاره به راه‌اندازی سامانه فروش سینمای ایران، تاکید کرد: شفافیت اگر در کوتاه مدت برای برخی مشکلات ایجاد کند اما در بلند مدت می‌تواند منافع بیشتری را برای اهالی سینما داشته باشد. در این میان ما درخواستمان این است که ضمن آن که از منافعمان مطلع می‌شویم، حق مان نیز داده شود.
مهرداد فرید از کارگردانان و تهیه‌کنندگان سینمایی درباره ارزیابی‌اش از سامانه فروش سینمای ایران به ایسنا گفت: وجود چنین امکاناتی در اصل باعث شفافیت فضای سینما می‌شود اما نیاز به اتفاقات مکمل دیگری هم دارد که گره آن فقط توسط دولت باز می‌شود.
او ادامه داد: در کنار فضای اینترنت و جابه‌جایی اطلاعات به صورت آنلاین و در لحظه، می‌توان شرایط دیگری را هم ایجاد کرد. سالیان سال است که یکی از تقاضاهای مهم ما از دولت این است که در لحظه فروش بلیت به صورت آنلاین، در همان لحظه هر کسی بتواند حق و حقوق خود را دریافت کند و صاحب سالن بتواند به پولش دسترسی داشته باشد، صاحب فیلم نیز بتواند در همان لحظه سهمش را از فروش فیلم بگیرد.
تهیه کننده «جن زیبا» و «دعوتنامه» افزود: اتفاقی که سالهای طولانی است به جان سینما افتاده این است که صاحبان آثار با تاخیر طولانی مدت به پول‌هایشان می‌رسند و سینماداران ماه‌ها و حتی سالها پول فیلم‌ها را پیش خودشان و در حساب‌هایشان نگه می‌دارند و از سود آن استفاده می‌کنند و به این ترتیب باعث می‌شود فیلمساز و صاحب اثر دیرتر به حقش برسد و ضرر زیادی نصیبش شود و در نهایت چرخه اقتصادی در سینما را کند می‌کند.
وی در ادامه تاکید کرد: ما خواهان اطلاعات شفاف و دسترسی به چنین سامانه‌ای هستیم اما به همان نسبت خواهان حقوقمان به همان صورت آنلاین نیز هستیم. خوب است که دولت این موضوع را هم پیگیری کنند. منِ نوعی که به عنوان یک مخاطب از سایتی مانند سینما تیکت بلیتی را به صورت آنلاین خریداری می‌کنم بعد از محاسبه‌هایی که می‌تواند در این امر صورت بگیرد و بانک‌ها نیز اعلام آمادگی کردند، سهم صاحب اثر به صورت مجزا به حسابش واریز شود.
فرید با اشاره به اینکه "ما درخواستمان این است که ضمن آن که از منافعمان مطلع می‌شویم و اطلاعات شفاف به ما داده می‌شود حقوق ما نیز به همان صورت آنلاین داده شود" گفت: به وقوع پیوستن این امکان اتفاق عجیبی نخواهد بود. این مطالبه‌گری‌ها درست است که اتفاق می‌افتد اما به قول معروف "آری شود ولیکن به خون جگر شود". همه ما می‌دانیم که این اتفاق شدنی است از بانک عامل گرفته تا عوامل در این امر آشنا هستند و اعلام آمادگی کرده‌اند. با این وجود وقتی این کار انجام نمی‌شود مشخص است منافعی در میان است که نمی‌خواهند این اتفاق بیفتد.
این تهیه‌کننده در ادامه صحبتهای خود درباره تفاوت آمار اعلامی از طرف برخی تهیه‌کنندگان و پخش کننده‌ها و آماری که پیش از راه اندازی این سامانه در سایت سینماتیکت موجود بود، توضیح داد: از الان به بعد با وجود چنین سامانه‌ای که به صورت رسمی و آنلاین به ارائه اطلاعات می‌پردازد، باید دقت داشت آماری که صاحبان آثار درباره فروش فیلمشان میگویند با اطلاعات این سامانه مطابقت‌ داشته باشد. به این ترتیب اگر کسی رقمی بیشتر یا کمتر بگویند واقعیت را نگفته است.
او همچنین افزود: مهم این است که چرخه اقتصادی در صنعت سینما رخ دهد تا ساخت فیلم بتوانند به شیوه درستی ادامه پیدا کند و صاحبان آثار با انرژی بیایند و بخواهند تولید اثرشان را ادامه دهند. اکنون با توجه به شرایطی که پیش رویمان قرار دارد صاحبان سرمایه عطای این کار را به لقایش می‌بخشند و به سراغ مشاغل دیگر می‌روند.
مهرداد فرید در پایان گفت: شفافیت اگر در کوتاه مدت برای برخی مشکلات ایجاد کند اما در بلند مدت می‌تواند منافع بیشتری را برای اهالی سینما داشته باشد و من شخصا نگران حاشیه‌ها نیستم. یک فیلم یا می فروشد یا نه! یا حتی برخی فیلم‌ها با اقبال عمومی مواجه می‌شوند و بسیاری دیگر نه‌، که البته باید درباره این وضعیت سینمای ایران هم، فکر اساسی شود.
انتهای پیام
