 قرائت نمادین پیام روزملی هنرهای نمایشی به قلم محمد علی کشاورز
پیام روز ملی هنرهای نمایشی که در سال ۹۸ به قلم محمد علی کشاورز نوشته شده در اولین اجرای سال جدید مجموعه تئاتر شهر و در نمایش «ملاقات» به صورت نمادین قرائت شد.
به گزارش ایسنا، پیام روز ملی هنرهای نمایشی که در سال ۹۸ به قلم محمد علی کشاورز نوشته شده چهارشنبه شب هفتم فروردین ماه در اولین اجرای سال جدید مجموعه تئاتر شهر و در نمایش «ملاقات» توسط رضا بهبودی یکی از بازیگران اصلی این اثر نمایشی به صورت نمادین قرائت شد.
نمایش «ملاقات» به کارگردانی پارسا پیروز فر و بازی (به ترتیب حروف الفبا) علی ابدالی، نسترن امیرعبدالهیان، زینب ایزدپناه، رضا بهبودی، افسانه پرمر، پانته آ پناهی‌ها، پارسا پیروزفر، سیاوش چراغی پور، احسان حاجیانی، مهدی حسینی نیا، افشین خورشید باختری، امید رضایی، مونا رضایی، امیر صادقی، مجتبی علیرضالو، مونا غیاثی، نسیم قدس الهی، نیما قطبی، تیام کریمایی، سیاوش کریما، هومن کیایی، امیر محمدی، ایوب محمودنیا، مریم مسچیان، بهاره مصدقیان، نیما مظفری پور، الکس ملک کرم، داریوش موفق، مهدی میلانی، پیمان ناجی، امیر هرمزی نژاد از روز سه شنبه ششم فروردین ماه اجرای خود را از سر گرفت.
این اثر نمایشی تا روز جمعه نهم فروردین ماه در تالار اصلی تئاتر شهر به اجرای خود ادامه داده و پس از پنج روز وقفه در اجراها به دلیل ایام سوگواری شهادت حضرت موسی کاظم (ع) مجدداً از روز چهارشنبه چهاردهم فروردین ماه روی صحنه می‌رود.
***
گرامی‌داشت روز ملی هنرهای نمایشی در تماشاخانه سنگلج
شامگاه چهارشنبه ۷ فروردین طی مراسمی در لابی تماشاخانه‌ی سنگلج گرمی‌داشت روز ملی هنرهای نمایشی و روز جهانی تئاتر با حضور طیبه سیاوشی (نماینده مردم تهران در مجلس شورای اسلامی) علی محمد سعادتی (شهردار منطقه ۱۲ تهران) عزت الله مهرآوران، نسیم ادبی، ابراهیم اثباتی، رحمت امینی، افشین هاشمی، بابک برزویه، امیر غفارمنش، مونا فرجاد، و جمعی از خبرنگاران و عکاسان تئاتر در لابی تماشاخانه سنگلج برگزار شد
در این مراسم پیام روز ملی هنرهای نمایشی به قلم محمد علی کشاورز توسط نسیم ادبی خوانده شد و عزت الله مهرآوران بخش‌هایی از شاهنامه را متناسب با ایام نوروز اجرا کرد.
***
روز تئاتری معاون امور هنری در روز ملی هنرهای نمایشی
معاون امور هنری وزارت فرهنگ و ارشاد اسلامی در روز ملی هنرهای نمایشی از خانه موزه خیمه شب بازی ایران دیدن کرد و به تماشای تئاتر «سقراط» نشست.
سید مجتبی حسینی، معاون امور هنری و شهرام کرمی، مدیرکل هنرهای نمایشی روز چهارشنبه هفتم فروردین در روز ملی هنرهای نمایشی از برنامه‌های نمایشی محیطی در محوطه تئاتر شهر دیدن کردند.
معاون امور هنری و مدیرکل هنرهای نمایشی همچنین در این روز از خانه موزه خیمه شب بازی ایران در خانه فرهنگ و هنر مانا دیدن کردند و سپس به تماشای تئاتر «سقراط» در تالار وحدت نشستند و با حمیدرضا نعیمی، نویسنده و کارگردان سقراط گفت و گو کردند.
در این بازدیدها حمید نیلی؛ مدیرعامل انجمن هنرهای نمایشی ایران و مجید فروغی، مدیر روابط عمومی معاونت امور هنری حضور داشتند.
همچنین در روز ملی هنرهای نمایشی وزیر فرهنگ و ارشاد اسلامی، معاون امور هنری، مدیرکل هنرهای نمایشی و مدیرکل وزارتی وزارت فرهنگ و ارشاد اسلامی با علی نصیریان و اکبر زنجانپور نیز دیدار کردند.
***
اجرای «ساعت هشت در کشتی» در تالار هنر
شب گذشته (چهارنشبه ۷ فرودین) نمایش «ساعت هشت در کشتی» به کارگردانی مریم کاظمی میزبان تعدادی از هنرمندان، خبرنگاران و پیشکسوتان تئاتر کودک و نوجوان در مراسم گرامیداشت روز جهانی تئاتر شد.
پیش از آغاز اجرای این نمایش، پیام معاون هنری وزیر فرهنگ و ارشاد اسلامی و مدیرکل هنرهای نمایشی به مناسبت روز جهانی تئاتر توسط سعیده آجربندیان که اجرای مراسم را بر عهده داشت قرائت شد.
در ادامه این مراسم داوود کیانیان نویسنده و مدرس تئاتر کودک و نوجوان به جانباختگان حادثه سیل استان‌های گلستان، مازندران و شیراز ادای احترام کرد.
او با بیان اینکه برای دومین سال پیاپی ثبت روز ملی هنرهای نمایشی در تقویم رسمی کشور را گرامی می‌داریم از تأثیر تئاتر بر آموزش و حفظ نشاط و سلامت جامعه گفته و در پایان نیز تصریح کرد که این روز آغاز دومین صده تئاتر کودک و نوجوان در ایران است.
منصور خلج نویسنده، کارگردان و پژوهشگر تئاتر نیز در سخنانی به تاریخچه ثبت این روز در جهان اشاره کرده و از پیشینه تئاتر کودک صحبت کرد.
ایرج محمدی مدرس تئاتر عروسکی نیز که در این مراسم حضور داشت این روز را گرامی داشته و از اهمیت تئاتر و تئاتر عروسکی برای نسل‌های آینده سخن گفت.
علی فروتن بازیگر نمایش «ساعت هشت در کشتی» نیز با اشاره به حوادثی که موجب جان باختن مردم طی سال‌های گذشته شده گفت این رویدادها از همه ما انسان‌های قوی‌تری ساخته و هنرمندان ضمن همدردی و همراهی با وقایع تلخ تمام تلاششان را برای بازگشت نشاط و شادابی به خانواده‌ها انجام می‌دهند.
حمید گلی نیز که بازیگر این پروژه نمایشی است بر دو عنصر کتاب و تئاتر تاکید کرده و توجه خانواده‌ها به حضور این دو مهم در پرورش کودکان را خواست.
نمایش «ساعت هشت در کشتی» همه روزه غیر از شنبه‌ها ساعت ۲۰ در تالار هنر روی صحنه می‌رود.
انتهای پیام
