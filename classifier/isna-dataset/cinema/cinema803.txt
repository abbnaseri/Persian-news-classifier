برگزاری جشنواره ملی فیلم و عکس امید در شیراز 
قائم‌مقام دبیر اجرایی جشنواره امید گفت: هشتمین جشنواره ملی فیلم کوتاه و عکس دانشجویان سراسر کشور (امید) هفته آینده در شیراز برگزار خواهد شد.
زارعیان در گفت‌وگو با ایسنا اظهار کرد: هشتمین جشنواره ملی فیلم کوتاه و عکس دانشجویان سراسر کشور(امید) هفتم اردیبهشت ماه به میزبانی دانشگاه شیراز کار خود را آغاز خواهد کرد.
وی با بیان اینکه شرکت کنندگان در این دوره، آثار خود را در بخش های فیلم کوتاه، فیلمنامه و عکس به داوری سپرده‌اند، گفت: پنج داور در بخش فیلم و سه داور در بخش عکس، آثار را ارزیابی کرده و برگزیدگان را معرفی خواهند کرد.
قائم مقام دبیر اجرایی جشنواره ملی فیلم کوتاه و عکس دانشجویان سراسر کشور (امید) با یادآوری اینکه این جشنواره تا یازدهم اردیبهشت ادامه خواهد داشت، گفت: آقایان دکتر احمد الستی، محمد آفریده، هومن بهمنش و خانم ها نرگس آبیار و پریناز ایزدیار داوران بخش فیلم کوتاه این جشنواره هستند.
زارعیان خاطرنشان کرد که بخش عکس را در این دوره از جشنواره امید، دکتر محمد خدادادی مترجم زاده، دکتر محمدمهدی رحیمیان و ساعد نیک ذات، داوری خواهند کرد.
وی یادآور شد: در بازه‌ زمانی ۱۵ دی ماه ۹۷ از شروع فراخوان دریافت آثار تا ۱۱ اسفند ماه ۹۷ که پایان مهلت ثبت آثار شرکت‌کنندگان بود، تعداد ۶۱۰ نفر در سایت جشنواره ثبت نام و آثارشان را به دبیرخانه ارسال کردند.
او افزود: در این مدت که ثبت آثار از طریق وبسایت جشنواره انجام شد، مجموعا ۴۰۸ اثر در بخش فیلم، ۱۰۵ اثر در بخش فیلمنامه و ۲۱۷۸ عکس در بخش عکس ثبت شد.
او با بیان اینکه جشنواره افتتاحیه نخواهد داشت، گفت: در سه روز اکران فیلم ‌ های منتخب و برگزاری کارگاه های آموزشی برنامه ریزی شده و پس از آن نیز اختتامیه برگزار می شود.
زارعیان اضافه کرد: در بخش فیلم کوتاه، بهترین فیلم کوتاه مستند، بهترین فیلم صدثانیه ای با موضوع ویژه، بهترین فیلم کوتاه داستانی، بهترین فیلم کوتاه تجربی، بهترین نماهنگ و بهترین انیمیشن معرفی خواهد شد.
قائم مقام دبیر اجرایی هشتمین جشنواره امید گفت: در بخش عکس هم داوران بهترین عکس با موضوع آزاد، بهترین عکس با موضوع ویژه، بهترین تک عکس و بهترین مجموعه عکس را معرفی خواهند کرد.
زارعیان با اشاره به اینکه عکس‌ها در قالب یک نمایشگاه، در ایام برگزاری جشنواره در معرض دید عموم قرار می گیرند، گفت: یک بولتن تک برگی بعد از جشنواره منتشر و یک ویژه نامه نیز در قالب کتاب چاپ خواهد شد.
 انتهای پیام
