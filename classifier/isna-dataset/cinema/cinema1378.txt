ژاله علو و جمشید مشایخی در اختتامیه یک رویداد سینمایی 
ژاله علو و جمشید مشایخی در مراسم بزرگداشت‌شان در اختتامیه‌ی جشنواره‌ی فیلم "پرواز" از مردم قدردانی کردند.
به گزارش ایسنا، طبق گزارش رسیده، چهارمین دوره جشنواره بین‌المللی فیلم "پرواز" با مشخص شدن برگزیدگان رشته‌های مختلف، 9 اسفند ماه در پردیس سینمایی «مگامال» به کار خود پایان داد.
پس از قرائت بیانیه هیأت داوران و رحمت‌الله معماراردستانی مجری طرح جشنواره، تجلیل از پیشکسوتان آغاز شد.
در ابتدا مستندهایی از محمدعلی کشاورز، جمشید مشایخی، ژاله علو، محسن قاضی‌مرادی و فردوس کاویانی برای حضار پخش شد و در این مستند اهالی سینما و تلویزیون درباره این پیشکسوتان به صحبت پرداختند.
مرجانه گلچین، سام درخشانی، حسین فرح‌بخش، فرشته طائرپور، علی عطشانی، منوچهر والی‌زاده، سیروس میمنت، سیروس همتی، ناصر ممدوح، معصومه کریمی، زهرا اویسی، صالح میرزاآقایی، بهزاد رحیم‌خانی، محمودرضا قدیریان، پرند زاهدی، رضا صفایی‌پور از جمله هنرمندانی بودند که در این مستندها حضور داشتند.
در بزرگداشت هر هنرمند قسمت‌هایی از نقش‌های به یادماندنی آنها در آثار مختلف تلویزیونی و سینمایی برای حضار به نمایش درآمد.
سریال‌های «روزی روزگاری» و «مختارنامه» و فیلم سینمایی «مهمان مامان» از ژاله علو، مجموعه‌های «آژانس دوستی» و «همسران» و فیلم سینمایی «اجاره‌نشین‌ها» از فردوس کاویانی، مجموعه «هزاردستان» از جمشید مشایخی و محمدعلی کشاورز و فیلم سینمایی «پسر آدم دختر حوا» از محسن قاضی‌مرادی از جمله آثاری بود که برای تماشاگران حاضر در سالن به نمایش درآمد.
جمشید مشایخی به عنوان اولین هنرمندی که از وی تقدیر به عمل آمد در جملاتی کوتاه از مسوولان جشنواره و مردم تشکر و قدردانی کرد.
پس از مشایخی، ژاله علو نیز به همین شکل درباره حضور خود در این مراسم گفت: همیشه، هر وقت و هر جا خواستم حرفی بزنم به عشق مردم بوده و همیشه لطف شما همراه من بوده است. از این همه لطفی که به من دارید سپاسگزارم و قدردان شما هستم.
به گفته محسن زارع‌اشکذری مدیر سیاستگذاری و مشاور عالی جشنواره، با توجه به وضعیت نامساعد جسمانی محمدعلی کشاورز و فردوس کاویانی، حضور این دو بازیگر در سالن مقدور نبود و هدایای آنها برایشان ارسال شد.
دکتر ابراهیم صنوبر مدیر موسسه بین‌المللی سفیران صلح، محمدحسین لطیفی، فرشاد پیوس، محمدرضا عیوضی و... از جمله مهمانان ویژه این مراسم بودند.
پس از اتمام مراسم نکوداشت پیشکسوتان، نوبت به اعلام اسامی برگزیدگان جشنواره رسید که توسط هیأت داوران قرائت شد.
اسامی برندگان این دوره از جشنواره نیز به شرح زیر اعلام شد:
بهترین فیلم داستانی: «ذبح» به کارگردانی مشترک آکو زندکریمی و سامان حسین‌پور
بهترین بازیگر مرد: فریدون حامدی برای فیلم «ذبح»
بهترین بازیگر زن: مریم کاظمی برای فیلم «cp»
بهترین انیمیشن: «پر» به کارگردانی مشترک رها فرجی و هادی امیری
بهترین مستند: عزت‌الله پردازه برای کارگردانی فیلم «عروسک کاموایی»
بهترین فیلمساز معلول: مژگان گلیان برای ساخت فیلم «یک روز با من زندگی کن»
بهترین فیلم از نگاه داوران معلول: «یک روز با من زندگی کن» ساخته مژگان گلیان
بهترین فیلمنامه: «گل سر» به نویسندگی لیلا نوری و سیروس همتی
بهترین فیلم بخش کوتاه: فیلم «شش خونه» به کارگردانی عباد ادیب‌پور.
چهارمین دوره جشنواره فیلم پرواز با اهدای جوایز به برگزیدگان رأس ساعت ۱۸ به پایان رسید و هنرمندان و برگزیدگان در انتهای مراسم با یکدیگر عکس یادگاری گرفتند.
انتهای پیام 
