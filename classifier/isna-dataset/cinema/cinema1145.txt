حبیب کاوش به آرامگاه ابدی بدرقه شد
"آنهایی که ترجیح می‌دهند در گوشه‌ای قرار بگیرند و بهره‌بردار فضا باشد فقط به موقعیت خودشان فکر می‌کنند اما حبیب کاوش کسی بود که در میانه قرار می‌گرفت، انتخاب می‌کرد و البته خسارت آن را هم می‌دید."
به گزارش ایسنا، مراسم پیکر حبیب کاوش از کارگردانان و تهیه‌کنندگان سینمایی که ۲۴ اسفندماه بر اثر بیماری سرطان و در سن ۷۴ سالگی درگذشت، امروز یکشنبه ۲۶ اسفندماه از مقابل خانه سینما به سمت قطعه هنرمندان بهشت زهرا تشییع و در جوار عباس شباویز به خاک سپرده شد.
نصرالله پژمان‌فر عضو کمیسیون فرهنگی مجلس به عنوان اولین سخنران‌ بیان‌ کرد: درگذشت این مرد بزرگ و صاحب اثر که تاثیرات بزرگی در سینمای ایران داشت‌ را تسلیت عرض می‌کنم. خیلی‌هایی که در اینجا جمع شدند، سابقه‌های همکاری زیادی با این مرد داشتند. او مرد دقیقی در حوزه کاری‌اش بود و در مشورت‌ با او کسی ضرر نمی‌کرد و همیشه نفع می‌برد. دنیا به همین ترتیب می‌گذرد و این قصه برای همه اتفاق می‌افتد اما کسی برنده است که اگر دیگران خبر درگذشتش را می‌شنوند به خیر و خوبی و برکات از نامش یاد کنند.
او ادامه داد: به دلیل نسبت خویشاوندی و رفاقتی که بین‌مان بود در مسائل مختلف با او مشورت می‌کردم و به غیر از حُسن ظن چیزی از او ندیدم. کاش سعی کنیم در زندگی‌هایمان هم به همین شکل باشیم تا به خوبی از ما یاد شود. او در خانواده هم همینطور بود و کسی نیست که خاطرات خوشی با او نداشته باشد. 
این نماینده مجلس در پایان بیان کرد: اگر کسی حق یا مطلبی هم از او دارد، از همه حقوقش بگذرد و همدیگر را حلال کنیم.
کامران ملکی عضو هیئت مدیره خانه سینما با بیان اینکه ما امسال ۱۲۳ نفر از هنرمندان کشورمان را از دست دادیم که هر کدام خاطرات کارها و آثارشان ماندگار خواهد بود" گفت: حبیب کاوش همه عمرش را صرف آموختن و بعد هم آموزش دادن به کسانی که طالب علم بودند، کرد.
جهانگیر الماسی دیگر سخنران این مراسم بیان کرد: همه دغدغه و حرف ما بر روح و عقل و عاطفه و نیروی جاودانی است که در او بود آنهم نه به واسطه منافع فردی خودش بلکه تمام تلاشش بر این بود که وظیفه خود را در قبال احساس تعلق داشتن به مردم و فرهنگ و سرزمینی ادا کند.
او ادامه داد: حبیب کاوش همواره بر اساس باورش بر مدار انسانیت با دیگران رفتار می‌کرد. او جزو نادرترین آدم‌هایی بوده که طراحی سیستم را می‌شناخت و کاربرد قانون را می‌دانست و در چگونگی توزیع عدالت از مسیر قانون تلاش می‌کرد. در مدتی که به واسطه فعالیتهای صنفی در کنار او بودم این را مشاهده کردم. فارغ از گرایشهای فردی که به جهاتی داشت اما خانواده سینما ایران را دوست داشت و تفاوت نمی‌کرد با چه زاویه فرهنگی به مسئله سینما نگاه می‌کنند.
این بازیگر اضافه کرد: تلاش حبیب کاوش برای نگاه صنفی یک آموزش ظریفی برای جوانان دارد و آن هم این است‌ که از منافع فردی فاصله گرفت. جای او به لحاظ فیزیکی خالی خواهد بود اما به لحاظ معرفتی خانواده سینما ایران یاد گرفته است که تکثیر شود و مسیرش را ادامه دهد.
منوچهر شاهسواری مدیرعامل خانه سینما به عنوان آخرین سخنران، اظهار کرد: نقش فعالان اجتماعی و صنفی در سینمای ایران نقش موثری است. اگر ما از حیثیت و سرمایه اجتماعی خودمان حمایت کنیم قطعاً می‌توانیم همچنان به تاثیرات خودمان ادامه دهیم و اگر که متوجه این سرمایه عظیم اجتماعی نشویم، ممکن است به فرهنگ و تاریخ و تمدن‌مان نامهربانی کنیم. حبیب کاوش از افرادی است که هیچکس از او جز نیکی به یاد نمی‌آورد. فعالیت صنفی و اجتماعی با اختلاف نظر همراه است وای بر ما که این اختلافات را به جریان ضد هم تبدیل کنیم و وای بر ما که بخواهیم آنها را چنین جایی تسری بدهیم.
وی افزود: او هر فیلمی ساخته به دلیل دغدغه‌های فکری‌اش از یک دغدغه اجتماعی صحبت کرده. سینما، دانش حرف مردم را زدن است و حبیب کاوش این کار را کرد و در تغییر فضای بصری، فنی و تکنیکی سینما ایران نقش ایجاد کرد. اگر «آتش پنهان» را ببینید تاثیر در خیلی از آثار امروز سینمای ایران می‌توان مشاهده کرد. 
مدیرعامل خانه سینما خاطر نشان کرد: به هر شکل حبیب کم کارکرد اما فراوان گفت و نوشت و حتما مثل همه ما در آن اشتباه و خطا هم وجود دارد. همه ما این وضعیت را ممکن است داشته باشیم. آنهایی که ترجیح می‌دهند در گوشه‌ای باشند و بهره‌بردار فضا باشد طبیعتاً آدم‌های حاشیه‌ای هستند که فقط به موقعیت خودشان فکر می‌کنند. حبیب کسی بود که در میانه قرار نمی‌گرفت و انتخاب می‌کرد و البته خسارت آن را هم می‌دید.
در این مراسم بیان شد که به دلیل هوای بارانی دیگر سخنرانی ها در مراسم یادبود او که سه شنبه ۲۸ اسفند از ساعت ۱۳ تا ۱۴:۳۰ در مسجد پیامبر اعطم‌ در خیابان شریعتی برگزار می‌شود، انجام خواهد شد.
نماز میت این هنرمند نیز به امامت جماعت نصرالله پژمان فر خوانده شد.
در این مراسم ابراهیم داروغه زاده، همایون اسعدیان، حبیب ایل بیگی، سید جمال ساداتیان، غلامرضا موسوی، مرتضی شایسته، مصطفی شایسته، سید ضیا هاشمی، علیرضا داوود نژاد، مسعود جعفری جوزانی، کامران ملکی، داریوش بابائیان، پوران درخشنده، نادره ترکمانی، مسعود نجفی، محمد قاصد اشرفی، حسن مصطفوی، اصغر بانکی، سعید خانی، محسن فرحبخش، عبدالله علیخانی، حبیب اسماعیلی، بیژن امکانیان، تینا پاکروان، سعید سهیلی، مصطفی محمودی، علی اکبر ثقفی و ... حضور داشتند.
حبیب کاوش از کارگردانان و تهیه‌کنندگان سینمایی ۲۴ اسفندماه بر اثر بیماری سرطان و در سن ۷۴ سالگی درگذشت.
او در سال ۱۳۲۳ در تهران متولد شد. فعالیت هنری خود را از سال ۱۳۴۳ با عضویت در گروه تئاتر «آناهیتا» آغاز کرد و با کارگردانی فیلم «آب» در سال ۵۳ وارد فعالیت حرفه‌ای سینمایی شد.
در کارنامه کاری کاوش کارگردانی حدود هفت فیلم سینمایی، نویسندگی پنج فیلم و تهیه‌کنندگی چهار اثر دیده می‌شود. از جمله فعالیت‌های صنفی او می‌توان به سخنگویی شورای صنفی نمایش اشاره کرد. او در سال‌های گذشته از اعضای جامعه صنفی تهیه‌کنندگان سینمای ایران نیز بود.

انتهای پیام
