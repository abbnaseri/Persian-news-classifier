انتشار یک گزارش رسمی از سی و چهار سال اکران فیلم خارجی 
وضعیت فروش فیلم‌های خارجی اکران شده در سینماهای کشور از سال ۶۴ تا ۹۷ اعلام شد.
به گزارش ایسنا و به نقل از روابط عمومی سازمان امور سینمایی و سمعی بصری، از سال ۶۴ تا سال گذشته تعداد زیادی فیلم‌های خارجی در سینماهای ایران نمایش داده شده و حتی در سال ۶۴ تعداد فیلم‌های خارجی نسبت به فیلم‌های ایرانی بیشتر بوده است تا آنجا که ۷۴ درصد فیلم خارجی و ۲۵ درصد به فیلم‌های ایرانی اختصاص داشت اما در دهه ۹۰ تعداد نمایش فیلم‌های خارجی در ایران بسیار کم و حتی در سال‌هایی به صفر نیز رسید و در سال ۹۷ با آغازی مجدد ۳ فیلم خارجی بر پرده نمایش اکران قرار گرفت.
طی این دوره زمانی جمعاً ۷۵۴ فیلم خارجی در سینماهای کشور اکران شده است که مسئولیت اکران آنها بنیاد سینمایی فارابی بوده است.
 
بنابر این گزارش که توسط معاونت توسعه فناوری و مطالعات سینمایی سازمان سینمایی آماده شده است در سال ۶۴ میزان فروش فیلم‌های خارجی ۲ میلیارد و ۶۷۱ میلیون و ۷۱ هزار و ۹۸۶ ریال با ۳۸ میلیون و ۴۰۶ هزار و ۱۴۳ نفر بیننده و در سال ۹۷ میزان فروش ۲ میلیارد و ۲۵۳ میلیون و ۴۸۰ هزار ریال با ۲۲ هزار و ۴۸۹ نفر بیننده بوده است. این درحالی‌ست که متوسط قیمت فروش بلیت فیلم خارجی در سال ۶۴ معادل ۷۰ ریال و در سال ۹۷ معادل صد هزار و دویست و بیست ریال بوده است.
پر فروش‌ترین فیلم‌های خارجی اکران شده در سال ۶۴ فیلم «فرار به مکزیک» محصول کشور سوئد بود که به فروش یک میلیون و ۲۴۵ هزار و ۲۲۴ ریال رسید و در سال ۹۷ فیلم «وینچستر» محصول آمریکا- استرالیا که با فروشی معادل ۲ میلیارد و ۲۳ میلیون و ۸۵۰ هزار ریال بیشترین میزان فروش را در بین سایر فیلم‌های خارجی به خود اختصاص داد.
انتهای پیام
