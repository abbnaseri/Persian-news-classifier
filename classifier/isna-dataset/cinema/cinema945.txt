/ در سینما و تئاتر چه خبر است؟/
اجرای «بی تابستان» امیررضا کوهستانی در شیراز، نقد و بررسی مستند «بهارستان»، آغاز نمایش ژانر وحشت در خانه هنرمندان، تمدید جشنواره‌ی فیلم شهر و... از جمله خبرهای سینما و تئاتر است.
نمایش «بی‌تابستان» به نویسندگی و کارگردانی امیررضا کوهستانی از ۲۶ فروردین در مجتمع فرهنگی سینمایی شهر آفتاب شیراز اجرا می شود.
به گزارش ایسنا به نقل از روابط عمومی گروه تئاتر مهر، این نمایش از ۲۶ تا ۳۰ فروردین در دو سانس ۱۸ و ۲۱ به صحنه می‌رود.
پیش از این نمایش «بی‌تابستان» در بخش اصلی فستیوال آوینیون، فستیوال هنر بروکسل، تئاترِ کمراشپیله، فستیوال (Les vegamondes) شهر مولوز کشور فرانسه، شهر بازل و لاشادوفن کشور سوئیس اجرا است. همچنین این نمایش در تماشاخانه ایرانشهر و تئاتر مستقل تهران در سال ۹۷ اجرای عمومی داشته است.
در این نمایش لیلی رشیدی، سعید چنگیزیان و مونا احمدی به عنوان بازیگر حضور دارند و محمدرضا حسین‌زاده به عنوان مدیر تولید و دستیار، شهریار حاتمی طراح صحنه، علی شیرخدایی و داود صدری سازندگان ویدیو و آنکیدو دارش به طراح موسیقی کوهستانی را همراهی می‌کنند.

نمایش و نقد مستند «بهارستان، خانه ملت» در کانون فیلم سینماحقیقت
دوره‌ی جدیدکانون فیلم «سینماحقیقت» مرکز گسترش سینمای مستند و تجربی، با نمایش و نقد فیلم مستند «بهارستان، خانه ملت» ساخته «بابک بهداد» آغاز می‌شود که بهمن‌ماه گذشته برنده‌ی سیمرغ بلورین بهترین فیلم مستند جشنواره فیلم فجر شد.
این مستند از ساعت 17:30 عصر روز دوشنبه 26فروردین98 در سالن سینماحقیقت این «مرکز» به نمایش عمومی درآمده و سپس با حضور بابک بهداد (کارگردان)، ناصر صفاریان (مسئول نمایش و نشست فیلم‌ها) و امید نجوان (منتقد میهمان) مورد نقد و بررسی قرار می‌گیرد.
بهداد درخصوص مستند 76 دقیقه‌ای «بهارستان، خانه ملت» می‌گوید: این فیلم درباره‌ی منطقه بهارستان است. این منطقه شامل میدان، مجلس، مدرسه سپهسالار و بخشی از باغ بهارستان می‌شود. این میدان به دلیل نزدیک بودن به مجلس شورای ملی اهمیت خاصی می‌یابد. از دوره انقلاب مشروطه تمام تجمعات، اعتراضات و گفتگوهای نمایندگان مجلس بوده و بسیاری از اتفاقات مهم تاریخی در این میدان رخ داده است.
وی ادامه داد: «بهارستان، خانه ملت» فیلمی تاریخی است که از دوره قاجار آغاز می‌شود و پهلوی اول و دوم را دربرمی‌گیرد. در حقیقت اتفاقات سیاسی مهمی مانند کودتای 28 مرداد، نهضت ملی نفت، سی تیر و... در این میدان و مجلس رخ می‌دهد و مخاطبان می‌توانند با تماشای این فیلم، با بخش مهمی از تاریخ ایران بیشتر آشنا شوند.
عموم علاقمندان جهت تماشای این فیلم مستند و شرکت در جلسه نقد و بررسی آن می‌توانند از ساعت 17:30 عصر دوشنبه (26فروردین‌ماه) به کانون فیلم «سینماحقیقت» واقع در خیابان سهروردی شمالی، میدان شهید قندی، شماره 15، مرکز گسترش سینمای مستند و تجربی مراجعه نمایند.
شرکت در این برنامه برای عموم آزاد است.
«بهارستان، خانه ملت» ضمن کسب سیمرغ بلورین بهترین مستند سی و هفتمین دوره جشنواره فیلم فجر، یکی از آثار برگزیده‌ی گروه هنر و تجربه دوازدهمین جشنواره بین‌المللی سینماحقیقت هم بوده است.
"مصاحبه "در فرهنگسرای ارسباران اجرا می شود
نمایش"مصاحبه" دوباره روی صحنه می‌رود.
این نمایش که از آثار "جویس کرول اوتس" است، نخستین بارسال گذشته به کارگردانی سید محمد رضا فهمیزی در تالار ناصرخسرو اجرا شد و برای دومین بار قرار است از ۲تا ۱۱ اردیبهشت در فرهنگسرای ارسباران اجرا شود.
این نمایش به تهیه کنندگی و کارگردانی سید محمد رضا فهمیزی در فرهنگسرای ارسباران اجرا می شود.
در خلاصه داستان نمایش «مصاحبه» آمده: خبرنگار جوانی به مصاحبه یکی از بزرگان ادبیات دنیا که سال ها پیش برنده جایزه نوبل هم شده می‌رود اما به مرور متوجه می شود که ….
این نمایش، توسط گروه نمایشی"گفت"، ساعت ۲۰ در این فرهنگسرا به روی صحنه می رود.
در نمایش "مصاحبه"عباس ستارزاده، اشکان نجاتی، پرواز نجفیان مقدم بازی می‌کنند و دیگر عوامل این نمایش عبارتند از: مترجم سید مصطفی رضینی، دستیارکارگردان پروانه شامخی، مجری طرح افشین فکوری، طراح چهره پرداز زهرا عادلخانی، طراح پوستر ندا اسماعیلی و مشاور رسانهای اکرم محمدی.


آغاز ژانر وحشت در سینماتک خانه هنرمندان ایران با «جن‌گیر»
فصل بهار سینماتک خانه هنرمندان ایران به فیلم‌هایی از ژانر وحشت اختصاص دارد.
به گزارش روابط عمومی خانه هنرمندان ایران، سینماتک خانه هنرمندان ایران در برنامه فصل بهار خود به نمایش فیلم‌هایی از ژانر وحشت خواهد پرداخت. سرآغاز برنامه‌های این فصل، دوشنبه ۲۶ فروردین با نمایش فیلم «جن‌گیر» اثر ویلیام فریدکین محصول سال ۱۹۷۳ خواهد بود.
پس از آن و در برنامه نمایش اردیبهشت، دوشنبه ۲ اردیبهشت فیلم «طالع نحس» به کارگردانی ریچارد دانر محصول سال ۱۹۷۶ به روی پرده خواهد رفت. دوشنبه ۹ اردیبهشت فیلم «درخشش» اثر استنلی کوبریک محصول سال ۱۹۸۰ به نمایش در می‌آید. دوشنبه ۱۶ اردیبهشت فیلم «میزری» به کارگردانی راب رینر محصول سال ۱۹۹۰ به روی پرده می‌رود. دوشنبه ۲۳ اردیبهشت فیلم «دیگران» اثر الخاندرو آمنبار محصول سال ۲۰۰۱ به نمایش در خواهد آمد. دوشنبه ۳۰ اردیبهشت فیلم «حلقه» به کارگردانی گور وربینسکی محصول سال ۲۰۰۲ به روی پرده خواهد رفت.
در برنامه‌های خرداد ماه سینماتک خانه هنرمندان ایران نیز دوشنبه ۲۰ خرداد فیلم «داستان دو خواهر» اثر کیم جی وون محصول سال ۲۰۰۳ نمایش داده می‌شود. در آخرین برنامه فصل بهار سینماتک خانه هنرمندان ایران نیز دوشنبه ۲۷ خرداد فیلم «کینه» به کارگردانی تاکشی شیمیزو محصول سال ۲۰۰۴ به روی پرده خواهد رفت.
لازم به ذکر است که تمامی فیلم‌ها با زیرنویس فارسی نمایش داده می‌شوند.

مهلت ارسال آثار به هفتمین جشنواره فیلم شهر تمدید شد
مهلت ارسال آثار به بخش مسابقه سینمای ایران تا پانزدهم اردیبهشت ماه و در بخش مسابقه محله و اقلام تبلیغاتی تا پایان اردیبهشت ماه تمدید شد.
به گزارش ستاد خبری هفتمین جشنواره فیلم شهر، موسسه تصویر شهر - سازمان فرهنگی و هنری شهرداری تهران – هفتمین جشنواره بین المللی  فیلم شهر و محله را به عنوان  مهم‌ترین رویداد سینمایی مدیریت شهری  با هدف ترویج الگویی مناسب برای زندگی شهری و صنعتی امروز، منطبق با فرهنگ ایرانی – اسلامی با پایبندی بر اصول اخلاق در چارچوب خانواده در پنج بخش « مسابقه سینمای ایران»، « مسابقه سینمای بین‌الملل» ، «مسابقه محله » ، «مسابقه تبلیغات و اطلاع رسانی سینمای ایران» و « بخش جنبی» برگزار می کند.
ثبت نام این دوره از جشنواره در بخش مسابقه که از ابتدای اسفند ماه سال 97 آغاز شده است بنا به درخواست فیلمسازان و هنرمندان جهت ثبت نام اینترنتی و ارسال آثار در بخش مسابقه سینمای ایران با زیر مجموعه آثار سینمایی، بلند داستانی، انیمیشن، فیلم های کوتاه و نیمه بلند مستند و داستانی و سریال های تلویزیونی و خانگی تا 15 اردیبهشت ماه و در بخش مسابقه محله و اقلام تبلیغاتی شامل (پوستر، لوگو، عنوان بندی، آنونس و عکس فیلم) تا پایان اردیبهشت ماه ادامه خواهد داشت.
انتهای پیام 
