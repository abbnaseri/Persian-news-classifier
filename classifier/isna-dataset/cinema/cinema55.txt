مومنی شریف: کسب درآمد از سینماداری اولویت حوزه هنری نیست
محسن مومنی‌شریف رئیس حوزه هنری پنجشنبه ۱۳ تیرماه در سمینار مدیران سینمایی حوزه هنری در مشهد مقدس از تداوم حرکت جهادی و نهضت بازسازی و تجهیز سینماهای این نهاد خبر داد.
به گزارش ایسنا به نقل از روابط عمومی سازمان سینمایی حوزه هنری، محسن مومنی‌شریف رئیس حوزه هنری، محمد حمزه‌زاده معاون سینمایی حوزه هنری و سهیل جهان بیگلری رئیس هیات مدیره موسسه بهمن سبز در دومین روز از هشتمین سمینار مدیران سینمایی حوزه هنری حضور یافتند.
مومنی‌شریف در این جلسه گفت: سینمای حوزه هنری با دیگر بخش‌های این نهاد که رسالت فرهنگی خاص دارد، هماهنگ‌تر و به معیارهای حوزه هنری نزدیکتر شده است.
وی ادامه داد: این هماهنگی به مرور اتفاق افتاده است. در سال ۹۱ که ما اعلام کردیم ظرفیت سینماهای حوزه هنری را در اختیار آثاری قرار نمی دهیم که ارزش های اخلاقی در آنها کمرنگ است، بعضی دوستان به ما گفتند سینماهای حوزه هنری دچار رکود و سکون خواهد شد. اما امروز خوشبختانه و طبق آمارها متوجه رشد مخاطبان سینماهایمان هستیم.
مومنی شریف گفت: قدرت تصمیم‌گیری و جایگاه حوزه هنری در سینمای ایران تغییر کرده است. ما گام اول را برداشته‌ایم و در گام دوم باید اتفاق‌های مهمتری بیفتد. همان طور که در حوزه ادبیات به سراغ ارزش هایمان رفتیم، در سینما هم این مسیر را ادامه خواهیم داد.
رئیس حوزه هنری افزود: سینماداری برای ما یک تجارت نیست و به دنبال درآمدزایی صرف از سینما نیستیم. مخاطب ما اکثر مردم ایران هستند، قشر متدین که میخواهند در امنیت و آرامش در کنار خانواده فیلم ببینند.
وی در بخش دیگری از سخنانش گفت: ما گناه فروشی نمی‌کنیم، برای سرگرم کردن مردم به هر ابزاری متوسل نمی‌شویم تا بعد از راه این درآمد، کتاب خاطرات شهدا را منتشر کنیم. برای ما اخلاق، خانواده و حق الناس مهم است.
رئیس حوزه هنری گفت: متاسفانه بخشی از سینمای کشور گرایش به ساخت آثار سخیف دارد و این سینما با سینمای دهه ۶۰ و ۷۰ که اغلب آثارش شریف، اخلاقی و خانوادگی بود متفاوت است.
وی در بخش دیگری از صحبت هایش تاکید کرد: حوزه هنری با هدف مقدسی تشکیل شده، مخاطبان ما از اقشار مختلف جامعه و از گروهی هستند که به نظام جمهوری اسلامی و انقلاب اسلامی اعتقاد دارند.
مومنی شریف گفت: همه نهادها و ارگان‌هایی که در حوزه فرهنگ و سینما سلیقه مردم را به سمت ابتذال می‌برند مسئول هستند، اما ما مقاومت می‌کنیم و پیروزی در نهایت از آن ماست.
وی درباره اهمیت تولید فیلم در حوزه هنری گفت: امیدواریم در بخش تولید فیلم هم اتفاق‌های تازه‌ای رقم بخورد. مزیت رقابتی ما در همه حوزه‌ها محتوای ماست. در سینما هم به دنبال همین جریان و ساخت فیلم سالم و پرمخاطب هستیم.
رئیس حوزه هنری با اشاره به سخنان رهبر معظم انقلاب درباره تاثیر حوزه هنری در بخش ادبیات گفت: همان طور که رهبر انقلاب گفتند کاری که در عرصه دفاع مقدس در حوزه هنری شده ما را از ادبیات وارداتی بی نیاز کرده است، در سینما هم می‌شود همین رویه را داشت. ما مخاطب داریم و کتابهای ما توانسته تیراژهای بالایی داشته باشد آن هم در شرایطی که گاهی تیراژ کتاب‌ها به ۱۰۰ هزار نسخه رسیده است. برای این قشر در سینما هم باید تولیدات مناسب داشت.
محسن مومنی شریف که در بین مدیران سینمایی حوزه هنری سخن می‌گفت، تاکید کرد: آنچه در بهمن سبز و در بخش سینماداری دیده‌ام یک حرکت جهادی بوده است. این روحیه جهادی را حفظ کنید. انگیزه قوی برای گسترش اخلاق داشته باشید، با خدا معامله کنید و بدانید که در دستگاه محاسباتی ما فقط منفعت مالی تعیین کننده نیست. کار ما و مخاطب ما، با بخش خصوصی متفاوت است و باید مختصات کارمان را بشناسیم.
رئیس حوزه هنری گفت: امیدوارم سینماهای حوزه هنری با اقتدار به کارشان ادامه بدهند و در آینده تاثیر بیشتری در سینمای ایران داشته باشند. خوشبختانه از دفتر مقام معظم رهبری هم پیام‌های مثبتی درباره سینماداری حوزه هنری داشته‌ایم.
محمود کاظمی مدیر عامل موسسه بهمن سبز در ابتدای این جلسه گزارش عملکرد موسسه بهمن سبز را ارائه داد.
در پایان این جلسه از حسن کریمی مدیر امور سینمایی خراسان رضوی، حیدر مرادی مدیر امور سینمایی کردستان، علی سیدپور مدیر امور سینمایی مازندران، مصطفی حسینی مدیر امور سینمایی اصفهان، رضا بهبهانی مدیر اجرایی امور سینمایی خراسان رضوی، لیدا اربابی مدیر مالی موسسه بهمن سبز و غلامرضا فرجی مدیر امور سینمایی استان تهران تقدیر شد.
انتهای پیام 
