اولین بازدید رییس سازمان سینمایی از فارابی 
رئیس سازمان سینمایی روز سه شنبه 17 اردیبهشت با حضور در بنیاد سینمایی فارابی از بخش‌های مختلف این بنیاد بازدید و با کارشناسان و مدیران دیدار کرد.  
به گزارش ایسنا به نقل از روابط عمومی سازمان سینمایی، حسین انتظامی در این بازدید که سه ساعت و نیم به طول انجامید، از «ساختمان مرکزی» و «ساختمان شماره ۲» بنیاد سینمایی فارابی دیدن کرد.
معاون وزیر فرهنگ و ارشاد اسلامی در نشستی با مدیرعامل، معاونان و مدیران این بنیاد، روند تحول در فعالیت‌ها و برنامه‌های این نهاد سینمایی را قابل تقدیر دانست و از تلاش‌های علیرضا تابش مدیرعامل بنیاد سینمایی فارابی قدردانی کرد و گفت: توجه به شأن فرهنگی سینمای ایران و تلاش برای ارتقای متن و فیلمنامه از مهمترین رویکردهایی است که در کنار توجه به زیرساخت‌ها و رونق اقتصاد سینمای ایران باید مدنظر مدیران سینمایی قرار بگیرد.
رئیس سازمان سینمایی با اشاره به کلان برنامه‌های طرح جامع سینما افزود: حرکت سازمان سینمایی و مؤسسات، مبتنی بر این کلان برنامه‌ها است و راهبردهایی چون «تقویت و گسترش تولید آثار حرفه ای»، «توسعه بازار داخلی (اکران و بازارهای مکمل)»، «توسعه بازار بین المللی (اکران و بازارهای مکمل)»، «غنی سازی اسناد و میراث سینمایی کشور»، «توسعه دانش سینمایی» و «برقراری اقتصاد پویا و اشتغال پایدار در سینما» جزو مأموریت‌های اساسی بنیاد سینمایی فارابی است.
حسین انتظامی اعلام ضوابط، دستورالعمل‌ها و اولویت‌ها را گام بعدی سازمان سینمایی و مؤسسات، در روند شفاف‌سازی دانست و گفت: خوشبختانه بنیاد سینمایی فارابی در مسیر شفاف‌سازی گام‌های آغازین را برداشته است، پیش‌بینی‌پذیری دستاورد اصلی شفافیت، برای مدیران است و با انتشار برنامه و بودجه سال ۹۸ ابراز نقد و نظراتی خیرخواهانه از سوی کارشناسان، قطعاً کارگشا خواهد بود.
در این نشست مدیرعامل و معاونان بنیاد سینمایی فارابی ضمن ارائه عملکرد این بنیاد در سال ۹۷ با رویکرد توسعه و تحول، برنامه‌های پیش روی این بنیاد را تشریح کردند.
انتهای پیام
