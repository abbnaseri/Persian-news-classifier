اعلام شرایط ارسال آثار کوتاه به جشنواره‌ی فیلم کودک و نوجوان
مدیر دبیرخانه سی‌ودومین جشنواره بین‌المللی فیلم‌های کودکان و نوجوانان درباره روند و شرایط ارسال آثار کوتاه به دبیرخانه جشنواره توضیحاتی ارائه کرد.
به گزارش ایسنا به نقل از ستاد اطلاع رسانی سی و دومین جشنواره بین‌المللی فیلم‌های کودکان و نوجوانان، «سیمون سیمونیان» مدیر دبیرخانه سی و دومین جشنواره بین‌المللی فیلم‌های کودکان و نوجوانان در گفت‌وگویی درباره استقبال فیلمسازان از جشنواره و تعداد آثاری که برای شرکت در این رویداد سینمایی در بخش آثار کوتاه و پویانمایی به دبیرخانه رسیده است گفت: تاکنون بیش از صد و پنجاه فیلم در بخش فیلم‌های کوتاه و پویانمایی با ارسال اثر، متقاضی حضور در سی و دومین دوره از جشنواره شدند. تعداد زیادی از فیلمسازان چهره‌های جوان و استعدادهای نوظهوری هستند که متقاضی شرکت در این دوره از جشنواره شدند.
مدیر دبیرخانه سی و دومین جشنواره بین‌المللی فیلم‌های کودکان و نوجوانان با تاکید بر مقرراتی که در فراخوان جشنواره امسال به آنها اشاره شده است بیان کرد: طبق مقررات جشنواره، فیلم‌هایی که زمانشان بین ۳ تا ۱۵ دقیقه است فیلم کوتاه محسوب می‌شوند و جشنواره نیز پذیرای این آثار است. بنابراین فیلمسازان این نکته را درنظر داشته باشند که فیلم‌های با زمان کمتر یا بیشتر طبق آیین نامه شرایط حضور در جشنواره را ندارند و تنها آثاری که این شرایط را دارند مورد پذیرش و بازبینی هیئت انتخاب قرار خواهند گرفت.
وی در ادامه، با اشاره به این نکته که در این دوره از جشنواره برای نخستین بار شاهد برگزاری بخش وب‌سری ها، به صورت رقابتی هستیم، برگزاری این بخش را نشانه‌ی تغییر نگاه حاکم بر جشنواره و به رسمیت شناختن وضعیت نوین صنعت تصویر در حوزه‌ی کودک و نوجوان دانست و در توضیح شرایط شرکت در این بخش گفت: آثار سریالی، که به صورت اختصاصی برای پخش روی شبکه های اینترنتی طراحی و تولید شده و مخاطب خود را کودک و نوجوان انتخاب کرده اند، فارغ از اینکه به صورت رایگان یا قابل خریداری و برای بسترهای متنوع UGC،یا بسترهای VOD، تولید شده باشند می‏‌توانند در این بخش شرکت کنند، طول مدت هر قسمت یا وبیزود از این مجموعه ها نیز، در پذیرش این آثار در این بخش از جشنواره موثر نیست و جشنواره پذیرای تمامی آثار وب‏سری، از آثار کوتاه یک دقیقه ای تا مجموعه ‌های بلند ۳۰ تا ۴۵ دقیقه‏ ی خواهد بود.
سیمونیان تاکید کرد: هیات داوری و انتخاب در این بخش، هم ملاک‌های مرتبط با کیفیت هنری آثار و هم ماهیت کسب و کاری آنها را مد نظر قرار خواهد داد و پیش‏ بینی ما آن است که امسال، حضور این آثار، روحیه‏ ی نوگرایانه و منطبق با شرایط روز صنعت تصویر در ایران را، به جشنواره تزریق خواهد کرد.
سیمونیان در پایان نیز یادآور شد: ۱۵ تیرماه سال جاری آخرین فرصت ثبت نام و تحویل آثار به سی و دومین جشنواره بین‌المللی فیلم‌های کودکان و نوجوانان است و جز در مورد بخش وب‌سری ها، که به دلایل مختلف ممکن است فرصت فراخوان آن تمدید شود، در دیگر بخشها شاهد تمدید این فرصت نخواهیم بود.
انتهای پیام
