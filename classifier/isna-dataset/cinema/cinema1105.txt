کارگردان سرشناس ایتالیایی به جشنواره جهانی فجر می‌آید
«پائولو ویرتزی» کارگردان ایتالیایی برای برگزاری کارگاه تخصصی کارگردانی، مهمان سی‌وهفتمین جشنواره جهانی فیلم فجر خواهد شد.

به گزارش ایسنا، «پائولو ویرتزی» فیلمساز ایتالیایی با ۷۲ جایزه جهانی که برای کارگردانی فیلم‌هایی چون «زندگی زیبا»، «اسم من تانینو است»، «ناپلئون و من» و «شب‌های جادویی» شناخته شده است، در سی و هفتمین جشنواره جهانی فیلم فجر کارگاه تخصصی کارگردانی برگزار خواهد کرد.
«ویرتزی» در سال ۱۹۹۴ جایزه چیاک طلایی جشنواره ونیز را برای فیلم «زندگی زیبا»، در سال ۱۹۹۷ جایزه شیر طلای کوچک و جایزه بزرگ هیأت داوران ونیز را برای فیلم «تخم مرغ آب پز» از آن خود کرده است. وی همچنین در سال ۲۰۰۲ لوح تقدیر سینمای دیجیتال آینده را برای فیلم «اسم من تانینو است» از جشنواره ونیز دریافت کرد.
این فیلمساز در سال‌های ۱۹۹۵، ۲۰۱۴ و ۲۰۱۷ جایزه سینمایی «دیوید دی دوناتللو (اسکار سینمای ایتالیا) را برای فیلم‌های «زندگی زیبا»، «سرمایه انسانی» و «مثل دیوانه» از آن خود کرده است.
ویرتزی در جشنواره‌هایی چون بروکسل، فورت لادردیل، جیفونی، مون پلیه، سویل، صوفیه، سن لویی و وایادولید جوایز ارزشمندی کسب کرده و در سال‌های ۲۰۱۰، ۲۰۱۴ و ۲۰۱۷ نامزد دریافت جایزه از جوایز فیلم اروپا شده است.
دو فیلم «اولین اتفاق زیبا» در سال ۲۰۱۰ و «سرمایه انسانی» در سال ۲۰۱۴، این کارگردان در مقام نماینده سینمای ایتالیا برای رقابت در مراسم اسکار بهترین فیلم خارجی زبان به فرهنگستان علوم هنرهای سینمایی معرفی شدند.
این کارگردان ایتالیایی، تاکنون موفق به کسب ۷۲ جایزه سینمایی شده است و ۵۳ بار نامزد دریافت جایزه از جشنواره‌های مختلف بوده است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
