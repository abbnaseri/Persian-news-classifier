معرفی اعضای یک شورای جدید در سینما
اعضای شورای فیلم‌های سینمایی تجربی «مرکز گسترش سینمای مستند و تجربی» معرفی شدند.
به گزارش ایسنا، طبق گزارش رسیده در جلسه‌ای که عصر دیروز (یکشنبه 19 خرداد 98) با حضور سیدمحمدمهدی طباطبایی‌نژاد (مدیرعامل)، مرتضی رزاق‌کریمی (قائم‌مقام)، شهنام صفاجو (مدیر روابط عمومی) و محمدرضا بهشتی (مدیر امور مجامع و جشنواره‌ها) برگزار شد، طباطبایی‌نژاد طی حکمی،  بهرام توکلی، بهنام بهزادی و نیما جاویدی را به عنوان اعضای شورای فیلم‌های سینمایی تجربی این «مرکز» منصوب و معرفی کرد.
به این ترتیب، شورای فیلم‌های سینمایی تجربی «مرکز گسترش سینمای مستند و تجربی» با حضور  سیدمحمدمهدی طباطبایی‌نژاد، مرتضی رزاق‌کریمی، بهرام توکلی، بهنام بهزادی و نیما جاویدی، نسبت به بررسی و تصویب فیلمنامه‌های سینمایی تجربی ارائه ‌شده به این «مرکز» جهت مشارکت در تولید اقدام خواهند کرد. دبیر شورا هم محمدرضا بهشتی است.
فرآیند بررسی و تولید آثار سینمایی تجربی در این «مرکز» نیز با ارائه‌ی درخواست تهیه‌کننده به همراه پروانه ساخت از معاونت نظارت و ارزشیابی سازمان سینمایی، طرح 7 تا 10 صفحه‌ای به همراه سیناپس و نسخه کامل فیلمنامه و نمونه کار برای متقاضیان فیلم اول سینمایی امکان‌پذیر خواهد بود.
بهرام توکلی از سال 1379 حرفه‌ی کارگردانی سینما را آغاز کرده و تاکنون 10 فیلم سینمایی با عناوین عقل سرخ، پابرهنه در بهشت، پرسه در مه، اینجا بدون من، آسمان زرد کم‌عمق، بیگانه، من دیه‌گو مارادونا هستم، نزدیکتر، تنگه ابوقریب و غلامرضا تختی را کارگردانی کرده که افتخارات زیادی برای این سینماگر نوگرای کشور به ارمغان آورده است؛ از جمله کسب 4 سیمرغ بلورین بهترین فیلم، کارگردانی و جایزه ویژه هیات داوران جشنواره فیلم فجر، تندیس بهترین فیلمنامه جشن خانه سینما و جشن منتقدان سینمای ایران و...
بهنام بهزادی نیز ضمن کارگردانی فیلم‌های سینمایی تنها دو بار زندگی می‌کنیم، قاعده تصادف، وارونگی و من می‌ترسم، حضور موفقی در عرصه‌ی سینمای هنری و تجربی ایران و جشنواره‌های معتبر داخلی و جهانی داشته است؛ از جمله حضور در بخش رسمی «نوعی نگاه» جشنواره فیلم کن با وارونگی.
نیما جاویدی هم با کارگردانی فیلم سینمایی «ملبورن» که برنامه افتتاحیه‌ی بخش هفته منتقدین جشنواره ونیز ایتالیا بود، بیش از 60 حضور جهانی را تجربه کرد که با کسب ده‌ها جایزه بین‌المللی همراه بود. فیلم سینمایی  او «سرخپوست» هم‌اینک در سینماهای کشور در حال اکران عمومی است.
 مرکز گسترش سینمای مستند و تجربی پس از چند سال، با تصمیم سازمان امور سینمایی عهده‌دار مسئولیت حمایت و مشارکت در تولید فیلم‌های بلند سینمایی با گرایش تجربی شده است.
فیلم تجربی به عنوان نوعی از فیلمسازی که با ساختارشکنی در قواعد رایج سینما و کشف شیوه‌های نوین فنی و روایی، سعی در گسترش مرزهای بیانی این هنر و ارائه تجربه‌ای نو و خلاقانه دارد، می‌تواند عامل پویایی و جذابیت آثار و ارتقاء سلیقه فرهنگی مخاطبان سینما شود. لذا مرکز گسترش سینمای مستند و تجربی به عنوان مجموعه‌ای که از بدو تأسیس، متولی حمایت و تولید فیلم‌های تجربی بوده و طی دوره‌های مختلف فعالیت، آثار متعددی را با این رویکرد تهیه کرده است، با تصمیم رئیس محترم سازمان سینمایی و در راستای اهمیت و توجه هر چه بیشتر به فیلم تجربی به عنوان سینمایی که معانی و اندیشه‌های بدیع را در قالبی تازه و متفاوت بیان می‌کند، عهده‌دار مسئولیت حمایت از تولید فیلم‌های بلند سینمایی با گرایش تجربی شده است.
 حمایت مرکز گسترش در تولید این آثار بصورت مشارکت در ساخت بوده و حداکثر زمان بررسی فیلمنامه تا اعلام نتیجه قطعی 2 ماه خواهد بود.
انتهای پیام 
