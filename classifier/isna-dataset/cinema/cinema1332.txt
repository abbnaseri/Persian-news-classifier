ونیز؛ موفق‌ترین جشنواره در جوایز اسکار 
در طول دو دهه اخیر از میان 418 جایزه اسکار اعطاء شده، 57 جایزه توسط فیلم‌هایی کسب شده که اولین بار در جشنواره ونیز رونمایی شدند. 
به گزارش ایسنا به نقل از اسکرین، جوایز اسکار ۲۰۱۹ نیز با درخشش فیلم‌هایی به پایان رسید که اولین نمایش جهانی خود را در جشنواره ونیز تجربه کرده بودند، «روما» برنده شیر طلای ونیز، سه جایزه کسب کرد و فیلم‌های «ستاره‌ای متولد شده است»، «نخستین انسان» و «سوگلی» نیز هر یک جوایزی را به خود اختصاص دادند.
از دیگر فیلم‌های جشنواره ونیز که در چند سال اخیر در جوایز اسکار عملکرد موفقی داشته‌اند و چندین جایزه کسب کرده‌اند می‌توان به «هرت لاکر» (۲۰۱۰)، «جاذبه» (۲۰۱۴) و «لالا لند» (۲۰۱۷) اشاره کرد.
ونیز در سال ۲۰۱۷ بهترین عملکرد را در جوایز اسکار ثبت کرد و فیلم‌های «لالا لند» و «ستیغ اره‌ای» در مجموع برنده ۹ جایزه شده‌اند. طی دو دهه اخیر فیلم‌هایی که در ونیز معرفی شده‌اند ۱۳.۶ درصد از جوایز اسکار را کسب کرده‌اند و ۱۲.۵ درصد آنها نیز نامزد کسب اسکار شده‌اند.




   عملکرد جشنواره ونیز در جوایز اسکار (۲۰۱۹-۲۰۰۰)
  


پس از ونیز، فیلم‌های جشنواره کن با کسب ۴۲ جایزه اسکار در ۲۰ سال اخیر در رده دوم قرار دارند و سال ۲۰۱۲ موفق‌ترین سال کن در اسکار بود که فیلم‌های «هنرمند» (بهترین فیلم، کارگردانی و بازیگر مرد، موسیقی متن و طراحی لباس) و «نیمه شب در پاریس» (بهترین فیلمنامه) در مجموع ۶ جایزه اسکار را به خانه بردند.
جشنواره کن که سالانه میزبان برترین آثار سینمای بین‌الملل است همواره حضور موفقی در شاخه بهترین فیلم غیرانگلیسی داشته است و در ۲۰ سال اخیر ۷ برنده این شاخه از فیلم‌های رونمایی شده در کن بودند. در صد نامزدی و کسب فیلم‌های حاضر در کن در جوایز اسکار نیز به ترتیب ۱۱.۲ درصد و ۹.۸ درصد است.




   عملکرد جشنواره کن در جوایز اسکار (۲۰۱۹-۲۰۰۰)
  


جشنواره‌های تلوراید؛ ساندنس، تورنتو، نیویورک و برلین نیز در رتبه‌های بعدی موفق‌ترین جشنواره‌های سینمایی در جوایز اسکار قرار دارند.
همچنین طی دو دهه گذشته ۱۸۷ جایزه اسکار (۴۴.۷ درصد) به فیلم‌هایی اعطا شده است که اولین نمایش جهانی خود را در جشنواره‌های سینمایی تجربه نکردند که از آن جمله می‌توان به فیلم «راپسودی بوهمی» و «پلنگ سیاه» از میان برنده‌های امسال اشاره کرد.




   عملکرد فیلم‌هایی بدون جشنواره در جوایز اسکار (۲۰۱۹-۲۰۰۰)
  


روند اعطای جوایز اسکار به فیلم‌هایی که در جشنواره‌های طراز اول رونمایی نمی‌شوند رو به رو کاهش است به طوری که در سال ۲۰۰۰ به طور متوسط سالانه، ۱۴ یا ۱۵ جایزه به این فیلم‌ها تعلق می‌گرفت اما در سال ۲۰۱۵ تعداد این جوایز به عدد ۱ کاهش یافت و جایزه بهترین جلوه‌های ویژه بصری به فیلم «بین ستاره‌ای» رسید. در سال‌های اخیر رونمایی از فیلم‌ها در جشنواره‌های مهم برای توفیق در جوایز اسکار هر سال اهمیت بیشتری یافته است.




   عملکرد جشنواره‌های سینمایی در جوایز اسکار (۲۰۱۹-۲۰۰۰)
  


انتهای پیام
