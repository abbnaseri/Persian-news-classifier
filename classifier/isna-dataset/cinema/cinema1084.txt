پیام تسلیت مدیر تئاتر شهر برای درگذشت مشایخی
مدیر مجموعه تئاتر شهر به مناسبت درگذشت استاد جمشید مشایخی بازیگر پیشکسوت تئاتر، سینما و تلویزیون کشورمان متنی را منتشر کرد.
به گزارش ایسنا به نقل از روابط عمومی مجموعه تئاتر شهر، در متن منتشر شده از سوی سعید اسدی آمده است: «قوام و عزت تئاتر ایران مرهون کوشش‌های مردان و زنانی است که در دوران زندگی خود به زحمت و مقاومت، با درخشش‌های کم نظیر، پایه های این دستاورد شریف انسانی را استوار کردند و ماندگار در خاطره جمعی جامعه همواره یادآور هنر و هنرمندی بودند.
استاد جمشید مشایخی، از مفاخر بازیگری تئاتر و سینمای ایران، نمونه بزرگ اخلاق نیکو، فرهنگ مداری ایرانی و میهن خواهی بود و منش او، همچنان پس از او، برای حاضران در هنر ایران آموختنی است.
مجموعه تئاترشهر درگذشت این هنرمند گرانمایه را به خانواده گرامی ایشان، مردم شریف ایران و هنرمندان تئاتر تسلیت می گوید و آرامش و آمرزش پروردگار بخشاینده را برای روان این هنرمند گرانقدر خواهان است.»
انتهای پیام
