مراسم اعطای جوایز فیلم «اسپریت» برگزار شد
در فاصله کمتر از یک روز به اعلام برندگان اسکار، مراسم سی‌وچهارمین دوره جوایز فیلم مستقل اسپریت برگزار شد و فیلم «خیابان بیل» برنده جایزه بهترین فیلم شد. 
به گزارش ایسنا به نقل از هالیوود ریپورتر، در سی و چهارمین دوره جوایز سالانه فیلم «اسپریت» که در «سانتامونیکا» برگزار شد، در نهایت فیلم «اگر خیابان بیل می‌توانست حرف بزند» ساخته «بری جنکینز» با کسب جوایز بهترین فیلم، کارگردانی و بازیگر نقش مکمل زن (رجینا کینگ) برنده بزرگ این رویداد سینمایی نام گرفت.
ساخته «جنکینز» در حالی جوایز اصلی «اسپریت» را به خانه برد که در شاخه‌های بهترین فیلم و کارگردانی اسکار نامزد کسب اسکار نشده و تنها در سه شاخه نقش مکمل زن، فیلمنامه اقتباسی و موسیقی متن شانس کسب جایزه در اسکار ۲۰۱۹ دارد.
«هرگز می‌توانی را ببخشی؟» به کارگردانی «ماریل هلر» نیز دو جایزه بهترین نقش مکمل مرد (ریچارد ای. گرانت) و بهترین فیلمنامه (نیکل هولوفسنر و جف ویتی) را از جوایز «اسپریت» به خانه برد و در سایر بخش‌ها، جایزه بهترین بازیگر نقش اصلی زن به «گلن کلوز» برای فیلم «همسر» اعطا شد و «اتان هاوک» نیز برای فیلم «اولین اصلاح‌شده» برنده جایزه نقش اول مرد شد.
همچنین طبق پیش‌بینی‌ها، «روما» ساخته «آلفونسو کوارون» از مکزیک بهترین فیلم خارجی این جوایز سینمایی نام گرفت و «بوتس رایلی» نیز برای ساخت «ببخشید اذیتت کردم» برنده جایزه بهترین فیلم اول شد.
سال گذشته فیلم «برو بیرون» به کارگردانی «جردن پیل» موفق به کسب جوایز اصلی بهترین فیلم و کارگردانی از جوایز «اسپریت» شده بود.
انتهای پیام
