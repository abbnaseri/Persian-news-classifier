هنرش را به نوادگانش‌ هم آموزش داد
محمدحسین ناصربخت در پی درگذشت مرتضی خمسه‌ای از آخرین بازمانده‌های خیمه‌شب بازی بیان کرد: او هنرش را از طریق آموزش‌ به نوه‌های خود به نسل‌های بعد هم منتقل کرد تا این هنر بتواند ادامه پیدا کند اما متاسفانه خودش در بیشتر ایام سال اجرایی نداشت.
این مدرس و پژوهشگر تئاتر در گفت‌وگویی با ایسنا درباره مرتضی خمسه‌ای هنرمند پیشکسوت خیمه شب بازی که بیست‌وششم فروردین ماه بر اثر بیماری قلبی درگذشت، بیان کرد: این هنرمند پیشکسوت فرزند آقای خمسه‌ای بزرگ بود. او از کودکی در کنار پدر و برادرش خیمه‌شب‌بازی را آموخت و در ادامه همراه نوادگان خود این سنت را ادامه داد و در جشنواره‌های سنتی و آیینی حضور پیدا می‌کرد.
او ادامه داد: متاسفانه مرتضی خمسه‌ای در بیشتر ایام سال اجراهای زیادی نداشت مگر آنکه پیشنهادی به او می‌شد آنهم از طرف نهادهای دولتی و به این ترتیب در جشنواره‌هایی مانند جشنواره آیینی سنتی و یا جشنواره تئاتر عروسکی اجرا می‌کرد.
این مدرس دانشگاه با بیان اینکه مرتضی خمسه‌ای این هنر را به شیوه موروثی آموخته بود، بیان کرد: او خیمه شب بازی را با همان سنت دیرینه خود ادامه می‌داد و سبک یا ویژگی خاصی در کارهایش وجود نداشت و به شیوه سنتی این هنر را اجرا می‌کرد. او هنرش را از طریق آموزش به نوه‌های خود به نسل‌های بعد هم منتقل کرد تا این هنر بتواند ادامه پیدا کند. او که خود به صورت سنتی این هنر را آموخته بود، به همین شیوه هم آن را اجرا می‌کرد و دست نوشته مشخص یا قدیمی‌ای نداشت.
ناصر بخت اضافه کرد: اساساً خود خیمه شب بازی متن نوشتاری ندارد و بر اساس بداهه گویی و سینه به سینه منتقل شده است و اکنون هم اگر متنی وجود داشته باشد چیزهاییست که افراد پای خیمه نشسته‌اند و سپس آنها را نوشته‌اند.
وی درباره وسایل و ابزاری که این هنرمند برای اجرای نمایش‌هایش از آن استفاده می‌کرد، گفت: این هنرمند یک سری از وسایلش را از پدرش به ارث برده بود و بخشی دیگر را نیز خودش تهیه کرده بود. عروسک‌های خیمه شب بازی، خیمه و … شامل آنها می‌شد. او این اواخر بیشتر پایه خیمه می‌ایستاد ولی در ابتدا کارش را با عروسک‌گردانی خیمه شب بازی آغاز کرده بود اما مرشد پای خیمه هم بود و عروسک گردانی هم می‌کرد.
ناصر بخت در پایان صحبتهای خود اظهار کرد: تقریباً می‌توان گفت از خانواده خمسه‌ای او آخرین بازمانده پیشکسوت هنر خیمه شب بازی بود. با این حال خوشبختانه این هنر توسط این خانواده یا توسط خانواده احمدی که هر دو از پیشکسوتان خیمه شب بازی بودند منتقل شده است. همچنین در دانشگاه‌ها هم به علاقه مندان آموزش داده شده است و دانشجویان رشته عروسکی هم در عروسک سازی مهارت دارند و هم عروسک گردانی و به این ترتیب این هنر قدیمی همچنان زنده است.
به گزارش ایسنا احمد خمسه‌ای معروف به «حاج احمد خمسه» (پدر مرتضی و رضا خمسه‌ای) از بزرگ‌ترین و تأثیرگذارترین هنرمندان خیمه شب بازی در تاریخ تئاتر ایران است و سال‌های زیادی را در کنار دو فرزندش خیمه این هنر را برپا کرده است. بعد از درگذشت رضا خمسه‌ای در سال ۹۲، برادرش (مرتضی خمسه‌ای) تنها بازمانده این شیوه نمایش ایرانی از خانواده‌ی خمسه‌ای بود که با وجود بیماری و سختی‌های کار به این راه ادامه داده بود.
مرتضی خمسه‌ای بیست‌وششم فروردین ماه بر اثر بیماری قلبی درگذشت.
انتهای پیام
