دیدار رئیس سازمان تلویزیون ملی اندونزی با حسین انتظامی
رئیس سازمان تلویزیون ملی اندونزی با رئیس سازمان سینمایی ایران دیدار کرد.
به گزارش ایسنا به نقل از روابط عمومی سازمان سینمایی، در ابتدای این دیدار که امروز (شنبه ۳۱ فروردین ماه) در موزه سینما انجام شد، حسین انتظامی ضمن خیرمقدم به میهمانان گفت: امیدوارم سفرتان به ایران با توفیقاتی همراه باشد. با توجه به مسئولیت شما در تلویزیون اندونزی می‌توانیم در زمینه نمایش فیلم‌ها و سریال‌های ایرانی همکاری بیشتری داشته باشیم. همچنین حضور شما در بازار فیلم جشنواره جهانی فیلم فجر می‌تواند زمینه این همکاری را فراهم کند.
رییس سازمان سینمایی ادامه داد: علاوه بر این فعالیت‌ها امکان برگزاری ورک شاپ‌هایی برای متقاضیان اندونزی در ایران وجود دارد و هر زمان که مناسب بدانید فیلمسازان ایرانی هم در جاکارتا حضور پیدا میکنند.
انتظامی با اشاره به توضیحاتی درباره سینمای ایران بیان کرد: سینمای ایران صرف نظر از جنبه کیفی و جهشی که در چند سال گذشته داشته از نظر کمیت نیز مورد توجه قرار گرفته است. فیلمسازان ایرانی در سال بالغ بر ۱۰۰ فیلم داستانی می‌سازند که تعداد قابل توجهی از آنها فیلم‌های مستند و بلند و همچنین ساخت چند سریال نیز که برای خارج از تلویزیون تولید می‌شود.
وی با اشاره به اینکه در ۳ سال اخیر در حوزه vod نیز فعالیت‌های قابل توجهی در ایران شده است، ادامه داد: سازمان سینمایی مسئولیت پشتیبانی از سینمای ایران را بر عهده دارد بنابراین همه سینماگران برای فعالیت هایشان باید با این سازمان در ارتباط باشند. پیشنهاد میکنم در حوزه vod فعالیت‌های مشترکی داشته باشیم. صنعت تصویر، فیلم و سریال در ایران توجه ویژه‌ای به مسائل خانوادگی و اجتماعی دارد و خوشبختانه خشونت و سکس در آن جایگاهی ندارد بنابراین کشورهای اسلامی که بابت فیلم‌هایی از فرهنگ های دیگر نگرانی دارند، میتوانند از فیلمهای ایرانی استفاده کنند.
رئیس سازمان سینمایی با بیان اینکه از برگزاری هفته فیلم اندونزی در ایران و شهرهای‌مان استقبال می‌کنیم، افزود: برگزاری هفته فیلم به معرفی صنعت تصویری اندونزی کمک می‌کند. همچنین آمادگی داریم تا فیلم‌هایی که مربوط به اندونزی است را با زیرنویس فارسی در سینماهای ایران نمایش دهیم.
انتظامی تاکید کرد: برای دولت جمهوری اسلامی ایران تحکیم روابط با کشورهای اسلامی به ویژه اندونزی در اولویت است و ما قدردان موضع جاکارتا درباره موضوع برجام هستیم.
وی با بیان اینکه اهل تسنن به خانواده اهل بیت علاقمند هستند، افزود: شیعیان واقعی به صحابه پیامبر (ص) احترام می‌گذارند اما متاسفانه جریان‌های افراطی هستند که آتش به اختلاف بین شیعه و سنی می‌اندازند. وهابی‌هایی هستند که به صحابه پیامبر بیاحترامی می‌کنند و ما باید این جریان‌ها را از کشورمان بیرون کنیم.
رئیس سازمان سینمایی گفت: در چند سال اخیر توریسم ایران به اندونزی افزایش چشمگیری داشته است ضمن اینکه ارتباط مردم ایران با مردم اندونزی از طریق مراسم حج نیز بیشتر شده است اما این کافی نیست و باید بیشتر شود و این موضوع می تواند از طریق توریسم صورت گیرد. همه می‌دانیم که اندونزی هر سال بیشترین زائر را به حج دارد و ایران در این زمینه در رتبه چهارم قرار دارد.
وی در پایان افزود: شما دیداری با رئیس رسانه ملی ایران خواهید داشت که می‌توانید بسیاری از مباحث را از طریق ایشان دنبال کنید. خوشبختانه آقای علی عسگری فردی است که در دوران انتقال آنالوگ به دیجیتال مسئولیت داشته است.
در ادامه رئیس سازمان تلویزیون ملی اندونزی در سخنانی با تقدیر از توجه رییس سازمان سینمایی ایران به کشور اندونزی گفت: ما هم دقیقاً برای همین برنامه‌ها و همکاریها به ایران آمده‌ایم. امیدوارم این دیدار قدم اول برای تقویت روابط بین دو کشور باشد. ظرفیت فرهنگی ایران بیش از آن چیزی است که تصور می‌کردیم قطعاً می توانیم روابط بیشتری داشته باشیم.
حلمی یحیی با اشاره به اینکه بازیگر معروفی است، افزود: من به تازگی رئیس صدا و سیمای اندونزی شده‌ام و ارتباط با ایران برایمان بسیار مهم است. تلویزیون ملی اندونزی ۵۷ سال قدمت دارد و دارای ۱۵ شبکه خصوصی است. ما با کشورهای زیادی مانند آلمان، ایتالیا، چین، کره جنوبی و … قرارداد مشترک همکاری داریم، امیدواریم بتواینم این همکاری را با شما هم داشته باشیم.
رئیس سازمان تلویزیون ملی اندونزی گفت: با دیدن موزه سینمای ایران متوجه شدیم که سینمای ایران عظمت زیادی دارد. ما برای ورود به دیجیتال در ابتدای راه هستیم و در سال ۲۰۲۰ به طور کامل وارد آن می شویم و آنالوگ را تعطیل می کنیم. تلویزیون اندونزی آمادگی هرگونه همکاری با شما را دارد. اینکه از آنالوگ به دیجیتال برویم اتفاق مهمی است و ما باید از کشورهایی که در این زمینه تجربه دارند یاد بگیریم.
وی تاکید کرد: می‌خواهیم برنامه‌های زیادی از ایران در اختیارمان قرار گیرد تا مردم کشورمان با کشور شما آشنایی بیشتری پیدا کنند ضمن اینکه علاقه‌مند هستیم، مردم ایران هم با اندونزی آشنا شوند زیرا اندونزی بزرگترین کشور اسلامی درخاورمیانه است.
یحیی ادامه داد: در تلویزیون اندونزی برنامه‌های قوی زیادی درباره تاریخ این کشور با موضوع اینکه اسلام چگونه وارد کشورمان شده ساخته‌ایم که دوست داریم مردم ایران هم آنها را ببینند و از آن اطلاع داشته باشند.
رئیس سازمان تلویزیون ملی اندونزی گفت: از طرف رادیو و تلویزیون کشور اندونزی از شمابه خاطر مهمان نوازی‌تان تشکر می‌کنم. در سفرمان به ایران با شگفتی‌های زیادی روبرو شدیم. موارد زیادی است که مردم اندونزی درباره ایران نمی‌دانند و از طریق ساخت فیلم می‌توانیم آنها را به مردم اندونزی اطلاع دهیم.
وی ادامه داد: سینمای ایران بسیار قدرتمند و پیشرفته است که نمود آن را در موزه سینمای ایران دیدیم.
در ادامه معاون رئیس سازمان تلویزیون ملی اندونزی نیز گفت: مشکل این است که وهابیت سعی دارد اسلام را رادیکال کند اما سعی ما بر این است که بگوییم اسلام از ایران وارد کشور ما شده است و ما برای کربلا و به ویژه امام حسین (ع) و امام حسن (ع) احترام زیادی قائل هستیم.
آپتی پوترا ادامه داد: در اندونزی شهری داریم که همه مردمش از شیعیان هستند و در محرم عزاداری می کنند.خوب است تا برنامه های مشترکی داشته باشیم و این مراسم‌ها را به تصویر بکشیم. اندونزی قانونی دارد که به همه ادیان احترام می‌گذارد و هرسال در ایام محرم عزاداری حسینی (ع) برگزار می‌کنند.
وی بیان داشت: در اندونزی ۲۹ شبکه تلویزیونی داریم که ۱۲۰ ساعت در روز برنامه تولید می‌کند که می‌توانیم در زمینه vodهمکاری زیادی بین دو کشور وجود داشته باشد.
در ادامه این دیدار علیرضا تابش مدیرعامل بنیاد سینمایی فارابی ضمن ارائه توضیحاتی از سینمای ۱۲۰ ساله ایران و ساختار سازمان سینمایی اظهار امیدواری کرد: زمینه همکاری بین سینمای ایران و اندونزی بیش از پیش فراهم شود.
پیش از این دیدار رئیس سازمان تلویزیون ملی اندونزی و هیات همراه با همراهی رائد فریدزاده معاون امور بین‌الملل بنیاد سینمایی فارابی از موزه سینما بازدید کردند.
انتهای پیام

