گزارشی از اجرای نمایش‌هایی با ارجاعات تاریخی و انقلابی در فجر
در هشتمین روز از سی و هفتمین جشنواره تئاتر فجر، نمایش‌هایی با نگاه به اتفاقات تاریخی و وقایعی از انقلاب فرانسه تا قیام مردم تبریز روی صحنه رفتند.
به گزارش ایسنا، رضا صابری از کارگردانان شناخته شده مشهد، با نمایش «دریاچه قو» در سی و هفتمین جشنواره تئاتر فجر حضور پیدا کرده است.
این نمایش ۱۲۰ دقیقه‌ای به نویسندگی و کارگردانی رضا صابری با نگاهی به نمایش باله «دریاچه قو» ایلیچ چایکوفسکی ساخته شده و سعی شده با تغییراتی، به فرهنگ ایرانی نزدیک شود.
در این اثر که همراه با موسیقی و حرکات محدودی از باله به نمایش درآمده است، گروهی از بازیگران با لباس‌هایی سفید و نقابهایی که شبیه قوی سیاه است، به انجام این حرکات می‌پرداختند.
دکور بزرگ در عین حال ساده این نمایش در کنار طراحی لباس آن نیز از دیگر نکات قابل اشاره است که باعث جذابیت این نمایش شده بود اما مدت زمان طولانی آن و صندلی‌های نامناسب تالار اصلی تئاتر شهر، باعث خستگی تماشاگرانی شده بود که تا پایان در سالن حضور داشتند.
در خلاصه داستان این اثر آمده است: پادشاه برای انتخاب همسر مناسب برای فرزندش زیگفرید، مراسمی می‌گیرد. روثبارت ساحر بزرگ، برای این که دخترش را راهی دربار پادشاه کند، او را در شکل و شمایلی دیگر به این مهمانی بزرگ می‌فرستد و... 
اعتراض به خروج تماشاچیان حین اجراها
دیگر نمایشی که در این روز روی صحنه رفت، «تاریخ مردم کوچه و بازار فرانسه در قرن ۱۸» نوشته‌ی پیام لاریان و کارگردانی سعید شیخی بود.
این اثر که از قزوین در جشنواره تئاتر فجر حضور دارد، در دو نوبت و مدت زمان ۸۰ دقیقه در تالار چهارسوی مجموعه‌ی تئاتر شهر روی صحنه رفت. 
«تاریخ مردم کوچه و بازار فرانسه در قرن ۱۸» روایتی داستانی از شخصیتی به نام خسرو داد است که توسط سه نفر گروگان گرفته و مورد شکنجه قرار می‌گیرد، ولی هیچکس نمی‌داند او چرا شکنجه می‌شود. خسرو داد که یک مترجم است، بعد از مدتی با ورود شخصی به نام اتابک تازه متوجه می‌شود که علت همه این شکنجه‌ها چیست.
در پایان اجرای این نمایش، کارگردان این اثر در سخنانی از خروج تعدادی از تماشاگران در حین اجرا انتقاد کرد و گفت که حتی اگر نمایشها، بدترین نمایش هم باشد این حرکت از طرف مخاطبان بسیار بد و توهین به ما است.
این سخنان در حالی گفته شد که سالن نمایش این اثر پُر از جمعیت بود و در ابتدا استقبال خوبی از آن شده بود.
یادی از سالروز قیام مردم تبریز با اجرای نمایش «تراژدی پارک اتابک»
دیگر نمایشی که در این روز روی صحنه رفت، تئاتر «تراژدی پارک اتابک» به کارگردانی سیروس مصطفی بود که در بخش چهل سالگی انقلاب جشنواره سی و هفتم تئاتر فجر حضور دارد.
این اثر روز دوشنبه ۲۹ بهمن و همزمان با سالروز قیام مردم تبریز در سال ۱۳۵۶، در تماشاخانه سنگلج روی صحنه رفت.
در این اجرا مسعود پزشکیان نائب رییس مجلس شورای اسلامی، مدیرکل ارشاد استان آذربایجان شرقی، رئیس حوزه هنری و همچنین رئیس سازمان فرهنگی و هنری شهر تبریز به همراه حجت الاسلام دکتر محمدمهدی بهداروند، شهرام کرمی مدیرکل هنرهای نمایشی و نادر برهانی مرند دبیر سی‌وهفتمین جشنواره بین المللی تئاتر فجر از مهمانان ویژه‌ای بودند که به تماشای «تراژدی پارک اتابک» نشستند.
بعد از پایان اجرای «تراژدی پارک اتابک»، سیروس مصطفی کارگردان و بازیگر این اثر نمایشی ضمن قدردانی از مدیران و مسئولان فرهنگی و هنری شهر تبریز از دبیرخانه جشنواره سی و هفتم تئاتر فجر نیز بابت فراهم کردن شرایط اجرای این اثر همزمان با سالروز قیام مردم تبریز، تشکر کرد.

سپس علی اصغر شعردوست نماینده مردم تبریز در دوره ششم مجلس شورای اسلامی و همچنین اولین دبیر شورای عالی امور ایرانیان خارج از کشور روی صحنه تماشاخانه سنگلج حضور پیدا کرد و یادآور شد: روز ۲۹ بهمن روز ویژه‌ای برای تبریز و مردم این شهر است. امام خمینی (ره) در پیام خود به مناسبت قیام مردم تبریز در سال ۱۳۵۶ این قیام را که با خون و حماسه گرامی داشته شده به عنوان حرکتی دانستند که مشعل انقلاب را روشن نگه داشت. امام خمینی (ره) از پیام خود به عنوان «غم نامه» برای مردم تبریز یاد کردند که در سکوت آن زمان قیام کرده و به بهای خون خود جریان انقلاب و آزادی را حفظ کردند.
او  در بخش پایانی سخنان خود اظهار کرد: خوشحالم نمایش «تراژدی پارک اتابک» در تماشاخانه سنگلج شهر تهران اجرا می شود. امیدوارم چنین حرکت‌هایی با شکوه بیشتر و در تالارهای بزرگ شهر تهران ادامه داشته باشند. تبریز به حق لایق است که در جایگاه بالاتری نسبت به امروز بنشیند زیرا در بسیاری از عرصه های هنری، شهر تبریز سرآمد است.
در پایان نیز مهمانان ویژه و حاضران در تماشاخانه سنگلج، روی صحنه قدیمی ترین سالن فعال تئاتر تهران با گروه بازیگران و اجرای نمایش «تراژدی پارک اتابک» عکس یادگاری گرفتند.

انتهای پیام
