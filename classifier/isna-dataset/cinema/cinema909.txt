رونمایی از فیلمی با بازی فرهاد اصلانی،هنگامه قاضیانی و... در جشنواره‌ی جهانی فیلم فجر
مستند سینمایی «خط باریک قرمز» با بازی فرهاد اصلانی،هنگامه قاضیانی،افشین هاشمی و... در جشنواره‌ی جهانی فیلم فجر رونمایی می‌شود.
به گزارش ایسنا، این مستند با نام لاتین (The Narrow Red Line) به کارگردانی فرزاد خوشدست که ساخت‌اش مدت سه سال طول کشید در بخش «مستندهای زیره ذره‌بین» جشنواره‌ی جهانی فجر به نمایش درمی‌آید.
مستند سینمایی «خط باریک قرمز» با حضور توماج دانش بهزادی و فرهاد اصلانی، هنگامه قاضیانی، امیر دژاکام، افشین هاشمی، آرش آبسالان، یاسرخاسب و همراهی نوجوانان کانون اصلاح و تربیت ساخته شده است.  
پوستر رسمی این فیلم سینمایی توسط نادیا آقا بیگی طراحی شده است که در آستانه‌ی رونمایی از جشنواره‌ی جهانی فجر ،منتشر شد.
فرزاد خوشدست فارغ‌التحصیل رشته گرافیک و سینماست. او کارگردانی فیلم را از سال ۱۳۷۱ با ساخت فیلم‌های کوتاه هشت میلی‌متری آغاز کرد و چند فیلم مستند و داستانی ۱۶ میلی‌متری و ۳۵ میلی‌متری در کارنامه خود دارد. او از شاگردان عباس کیارستمی و عضو رسمی انجمن کارگردانان سینمای مستند خانه سینماست. تعدادی از فیلم‌های مستند او عبارتند از «وقایع‌نگاری یک فیل‌ساز ناتمام»، «کانی‌های پرطاووسی»، «زنی که نام ندارد» و «خط باریک قرمز». مستند قبلی او، «زنی که نام ندارد»، در سال گذشته برای اولین بار در بخش اصلی جشنواه فیلم‌های مستند کپنهاگ در کشور دانمارک به نمایش درآمد و پس از آن در پنج جشنواره مهم دیگر در کشورهای مختلف نمایش داده شد. او در سال گذشته یک فیلم بلند داستانی با نام «نگاه خیره» ساخت. «خط باریک قرمز» در اولین نمایش بین‌المللی‌اش در جشنواره جهانی فیلم فجر به نمایش درمی‌آید. در خلاصه داستان «خط باریک قرمز» آمده است: یک گروه مجرم نوجوان در زندان با کمک چند مربی نمایش تصمیم می‌گیرند یک نمایش را روی صحنه ببرند تا اگر موفق بود، به این بهانه و برای اجرا یک روز از زندان خارج شوند.... عوامل این فیلم عبارتند از نویسنده طراح و کارگردان: فرزاد خوشدست، مدیر فیلمبرداری: مرتضی پورصمدی با همکاری فرزین خسروشاهی، تدوین: آرش زاهدی اصل، صدابردار: محمود کاشانی، صداگذاران: بهروز شهامت- شاهین خاکپور، موسیقی: صبا ندایی، طراح صحنه ودکور: محمدرضا موحدی، طراح لباس: دُری رضایی، طراح گریم: محمدرضا عباسی، اتالوناژ: کامران سحرخیز، فربد جلالی، تروکاژ: احمد رضایی راد، نازنین رفاهی، عکاس: ارسلان امانتی، مشاور رسانه و روابط عمومی: لیلا افشار، دستیارکارگردان و برنامه ریز: محسن بنی هاشمی، مدیر تولید و مجری طرح: دُری رضایی، تهیه کنندگان: نگار اسکندرفر، فرزاد خوشدست.


انتهای پیام
