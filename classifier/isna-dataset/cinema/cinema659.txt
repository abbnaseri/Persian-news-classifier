 فیلم جدید «وودی آلن» در جشنواره‌ی فیلم ونیز
پس از قطع همکاری آمازون با «وودی آلن»، یک کمپانی ایتالیایی حق پخش اروپایی فیلم «یک روز بارانی در نیویورک» را خریداری کرد. 
به گزارش ایسنا به نقل از گاردین، فیلم «یک روز بارانی در نیویورک» به کارگردانی «وودی آلن» که ساخت آن در سال ۲۰۱۸ به پایان رسید اما به سبب فسخ قرارداد کمپانی آمازون با این کارگردان کهنه‌کار، این فیلم تاکنون شرایط نامشخصی داشته است و حالا با اعلام کمپانی «لاکی رِد» مبنی بر خرید حق پخش این فیلم در ایتالیا و چندین کشور اروپایی احتمال رونمایی این فیلم در جشنواره ونیز پیش رو قوت گرفته است.
کمپانی ایتالیایی «لاکی رِد» اعلام کرده قرار است فیلم «یک روز بارانی در نیویورک» را از تاریخ سوم اکتبر در ایتالیا اکران کند و این در حالی است که جشنواره فیلم ونیز از چند روز قبل‌تر از آن یعنی ۲۸ آگوست آغاز به کار خواهد کرد و به همین دلیل احتمالاً اولین نمایش این فیلم در جشنواره‌ی ونیز بالاست.
این فیلم همچنین قرار است در ادامه آن در فرانسه، بلژیک و هلند نیز اکران عمومی شود اما هنوز خبری از نمایش در انگلیس و آمریکا نیست.
«یک روز بارانی در نیویورک» یک فیلم رومانتیک و کمدی با بازی «تیموتی شالامی»، «سلنا گومز»، «جود لا» و «ال فانینگ» است که اکران آن با مطرح شدن مجدد اتهامات اخلاقی علیه «وودی آلن» کارگردان فیلم و قطع همکاری کمپانی آمازون، شرایط نامشخصی داشت.
در سال ۱۹۹۲، «دیلان فارو» دخترخوانده «وودی آلن» او را به آزار و اذیت جنسی متهم کرد و اگرچه تحقیقات مدرکی برای اثبات گناه «آلن» پیدا نکرد اما وی نزدیک به سه دهه است که با این اتهامات رو به رو است، گرچه همواره این اتهامات را رد می‌کند.
«آلن» تاکنون ۲۴ بار نامزد اسکار و چهار بار برنده آن شده که این جوایز شامل یک اسکار بهترین کارگردانی و سه جایزه اسکار بهترین فیلم‌نامه غیراقتباسی می‌شود.
«آنی‌هال»، «صحنه‌های داخلی»، «منهتن»، «خاطرات اکلیلی»، «امتیاز نهایی»، «آلیس»، «ویکی کریستینا بارسلونا»، «گلوله‌های بر فراز برادوی»، «آفرودیت قدرتمند»، «شالوده‌شکن»، «نیمه‌شب در پاریس»، «تقدیم به رُم با عشق»، «یاسمن غمگین»، «کافه سوسایتی» و «مرد بی‌منطق» از جمله دیگر ساخته‌های این کارگردان صاحب‌نام سینمای جهان است.
انتهای پیام
