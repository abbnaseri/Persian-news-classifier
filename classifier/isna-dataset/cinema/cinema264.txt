یک گزارش رسمی از اکران عیدفطر 
جزییات کامل چهار فیلم «شبی که ماه کامل شد»، «سرخپوست» ، «ما همه با هم هستیم» و «دختر شیطان» اکران عید فطر اعلام شد.
به گزارش ایسنا به نقل از روابط عمومی سازمان امور سینمایی و سمعی بصری، از نیمه خردادماه چهار فیلم «شبی که ماه کامل شد» به کارگردانی نرگس آبیار و تهیه‌کنندگی محمد حسین قاسمی،  «سرخپوست» به کارگردانی نیما جاویدی و تهیه‌کنندگی مجید مطلبی،«ما همه با هم هستیم» به کارگردانی کمال تبریزی و تهیه‌کنندگی رضا میرکریمی و «دختر شیطان» به کارگردانی و تهیه کنندگی قربان محمدپور در سینماهای کشور اکران شدند.
بنابر اعلام معاونت توسعه فناوری و مطالعات سینمایی سازمان سینمایی«ما همه با هم هستیم» به فروش ۲۹ میلیارد و ۶۶۸ میلیون و ۵۴۲ هزار ۹۸۰ ریال ، «شبی که ماه کامل شد» به فروش ۲۴ میلیارد و ۸۹۵ میلیون و ۹۷۸ هزار و ۱۹۰ ریال، «سرخپوست» به فروش ۲۱ میلیارد و ۴۱۴ میلیون و ۸۰۳ هزار و ۱۹۰ ریال و «دختر شیطان» نیز به فروش ۲ میلیارد و ۷۲۰ میلیون و ۱۶۳ هزار و ۹۹۰ ریال دست پیدا کردند.
بر اساس این گزارش، در میان چهار فیلم سینمایی اکران شده،« ما همه با هم هستیم» با ۲۴۵ هزار و ۳۳۹ نفر تماشاگر  و نمایش در  ۱۳۹ سینما و ۴ هزار و ۸۹۹ سانس بیشترین میزان فروش و مخاطب  را داشته است.
گفتنی است میزان فروش اعلام شده فیلم ها تا ۲۲ خرداد ماه ۱۳۹۸ است.
گزارش کامل اکران عید فطر با شرح جزییات به پیوست است.

انتهای پیام
