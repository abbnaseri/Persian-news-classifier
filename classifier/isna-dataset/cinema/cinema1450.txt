 "ویستک" با تغییراتی به صحنه می رود
نمایشی برگرفته از "ویتسک" نوشته گئورگ بوشنر، به کارگردانی حجت حسینی هفتم اسفند ماه روی صحنه می‌رود.
این کارگردان درباره این نمایش که «آرایشگر» نام دارد به ایسنا گفت: بنا به ضرورت زمان و جغرافیا تغییراتی در متن این نمایشنامه، داده ایم.
او افزود: این نمایشنامه یک بار با همان نام "ویتسک" در سال ۹۵ در سالن پایتخت اجرا شده است اما نمایشی که قرار است این بار به اجرا در بیاید با تغییرات گسترده‌تری همراه است.
این کارگردان تصریح کرد: تاکید ما در این نمایش بیشتر بر روی نشانه‌ها و تصاویر است تا دیالوگ. در «آرایشگر» سه نفر نقش "ویتسک" را بازی می‌کنند تا وجوه مختلفی از این کاراکتر را به صحنه ببریم به همین علت یکی از آن‌ها را یک زن بازی می‌کند تا وجه زنانگی این شخصیت را نشان دهیم.
حسینی درباره اینکه چرا دوباره این متن را اجرا می‌کند؟ گفت: تا به حال در هر نمایشی که از "ویتسک " اجرا شده است، مخاطب بیشتر شاهد داستان یک خیانت بوده است اما ما در این اجرا تمام سعی خود را کرده‌ایم تا تمام اتفاقاتی که در جامعه باعث به وجود آمدن این خیانت می‌شود را روایت دهیم.
او در پایان افزود: در این نمایش، تلاش ما بر این است، دلایلی که موجب خیانت می‌شود را پر رنگ‌تر از خود خیانت نشان بدهیم.
هانیه مقدم، رضا سلیمی، محمد علی واعظی، علی پور احمدیان، میلاد مرتضوی، مهران عشریه، کتایون دالائی از بازیگران این نمایش هستند.
عوامل دیگر این نمایش عبارتند از: مترجم: محمد هاکی، دستیار و برنامه ریز: انوشه طاهری، طراح حرکت: سارینا شاد، طراح صحنه و لباس: رقیه جودی.
نمایش «آرایشگر» از ۷ اسفند ماه ساعت ۱۸ در تالار مولوی اجرا می‌شود.
انتهای پیام
