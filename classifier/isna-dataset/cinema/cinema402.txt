سینما «بهمن» شیراز در آتش سوخت + تاریخچه و عکس 
شامگاه جمعه، نهم خردادماه، سینما بهمن شیراز، یکی از سینماهای نوستالژیک این شهر که از حدود دو دهه قبل تعطیل شده بود، در آتش سوخت.
به گزارش ایسنا، حوالی نیمه شب نهم خردادماه، سینما بهمن شیراز، که زمانی یکی از سینماهای پر مخاطب این شهر محسوب می شد و سالها تعطیل بود و اخیراً متولیان آن در حال بازسازی و نوسازی آن بودند، آتش گرفت.

سینما بهمن شیراز که در سال 1336 با ظرفیت 703 صندلی افتتاح شد، آن زمان به نام سینما «مترو» به همت اسماعیل گلستان در خیابان زند با فیلم «پرنس دانشجو» افتتاح شد و تا سال های قبل از انقلاب یکسره دایر بود. این سینما پس از انقلاب در اختیار بنیاد مستضعفان قرار گرفت.بنیاد این سینما را به بهمن تغییر نام داد  و مدتی پس از بازگشایی به حوزه هنری واگذار کرد و طی دو سال گذشته حوزه هنری هم به بخش خصوصی این سالن را واگذار کرده بود.

حریق سینما بهمن که تا حوالی ساعت ۴ بامداد جمعه دهم خرداد ادامه داشت، آتش نشانان ۱۰ ایستگاه آتش نشانی شیراز را به چهارراه زند، کشاند تا برای اطفاء حریق یکی از نوستالژیک‌ترین سینماهای شیراز، بسیج شوند.
مدیرعامل آتش نشانی شیراز این آتش سوزی را بسیار سنگین توصیف و خاطرنشان کرد: متأسفانه هجوم شهروندان به محل حادثه جهت تماشای صحنه حادثه کار نیروهای امدادی را سخت تر میکرد.
محمدهادی قانع با بیان اینکه نیروهای آتش نشان موفق شدند یک نفر را از میان آتش بصورت معجزه آسایی نجات دهند افزود: در این عملیات بیش از ۱۲ خودرو اطفایی حضور داشتند و آتش نشانان داوطلب دوشادوش نیروهای آتش نشان در این عملیات حضور موثر و مفید داشتند.
قانع افزود: آتش نشان‌ها با تلاشی بی وقفه مانع از سرایت حریق به اماکن همجوار شده و پس از چند ساعت، آن را اطفا کردند و به هیج یک از شهروندان آسیب نرسید.
سینما بهمن که از اواسط دهه هفتاد کارش به تعطیلی کشید، سال‌ها متروکه بود و اخیراً صندلی های آنرا خارج کرده و در حال تعمیر پشت بام و بخش‌هایی از ساختمان آن بودند.
 











انتهای پیام
