تمهیدات دست‌اندرکاران نمایش «عروس مردگان» برای دانشجویان
قیمت بلیتهای نمایش «عروس مردگان» اثری فانتزی و موزیکال به طراحی و کارگردانی امیدرضا سپهری، تهیه‌کنندگی مریم نراقی اعلام شد.
مریم نراقی تهیه‌کننده این اثر نمایشی به ایسنا گفت: در راستای احترام به دانشجویان هنرهای نمایشی با هماهنگی کارگردان و گروه نمایشی و مدیریت محترم سالن "تهران رویال هال" تصمیم گرفتیم، هر شب دو ردیف ۲ و ۳ سالن را که ردیف‌های وی‌آی پی محسوب می‌شود، با قیمت ۳۰ هزار تومان به دانشجویان هنرهای نمایشی اختصاص دهیم.
این نمایش با نقش‌آفرینی میلاد کی‌مرام، نازنین بیاتی، شقایق دهقان، مهران احمدی، مهران امام‌بخش، ناصر عاشوری، علی عامل هاشمی، محمد لهراسبی، فرناز توللی، سارا توکلی و امیر جعفری با حضور نیکی کریمی از اواسط اردیبهشت ماه بر روی صحنه می‌رود.
نمایش «عروس مردگان» اقتباسی است از «عروس مرده» به کارگردانی تیم برتون که نمایشی موزیکال است و بلیت‌های این نمایش از ۷۰ تا ۱۹۰ هزارتومان فروش می‌روند. اجرای موزیکال این نمایش برای نخستین بار در ایران روی صحنه خواهد رفت و ارکستر «ایستگاه» موسیقی این نمایش را به صورت زنده و با آهنگسازی «میلاد مهدوی» اجرا خواهد کرد.
«عروس مردگان» فقط ۱۵ اجرا خواهد داشت و پیش فروش بلیت‌هاش از ۹ اردیبهشت ساعت ۱۲:۰۰ بر روی سایت تیکت به نشانی www.tik۸.com آغاز شده و در ۴۸ ساعت بلیت‌های روز اول اجرا به پایان رسیده است.

انتهای پیام
