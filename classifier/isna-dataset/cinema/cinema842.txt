اهدای «لوح وفا» به مجید مجیدی در ترکیه
تنها عضو ایرانی بنیاد بین‌المللی مولانا در ایران از حضور مجید مجیدی در فستیوال جهانی «صوفی‌سین» و اهدای جایزه ویژه جشنواره همراه لوح تقدیر «وفا» به این فیلم‌ساز خبر داد.
فروزنده اربابی در گفت‌وگو با ایسنا، با اعلام خبر برگزاری دومین دوره جشنواره «صوفی‌سین» اظهار کرد: از اول تا هفتم ماه می (یازدهم تا شانزدهم اردیبهشت)، به مناسبت ورود خانواده مولانا به قونیه، فستیوال جهانی عرفانی قونیه برگزار می‌شود و در آن فقط فیلم‌هایی که تم عرفانی و مذهبی دارند، پذیرفته می‌شوند. کارگردانان برجسته‌ای از ترکیه، فیلم‌ها و کارگردانانی را انتخاب می‌کنند.
او افزود: پارسال که این فستیوال برای اولین‌بار برگزار شد، آقای رضا میرکریمی با فیلم «زیر نور ماه» دعوت فستیوال را قبول کردند و تنها کارگردانی بودند که لوح تقدیر فستیوال و وزارت فرهنگ ترکیه را گرفتند. فیلم‌شان هم مورد اقبال عمومی قرار گرفت.
اربابی درباره حضور مجید مجیدی در جشنواره «صوفی‌سین» گفت: امسال دبیرخانه این فستیوال آقای مجیدی را با فیلم‌های «بید مجنون» و «بچه‌های آسمان» دعوت کرده‌ و ایشان نیز قبول کرده‌اند. ایشان در روزهای سوم تا ششم می در قونیه حضور خواهند داشت و فیلم «بید مجنون» با حضور خودشان به نمایش درمی‌آید و نشست‌های دانشگاهی و رسانه‌ای دارند. امسال تنها کارگردانی که جایزه ویژه جشنواره همراه لوح تقدیر «وفا» به او تعلق می‌گیرد آقای مجیدی است؛ اهدای این لوح قدردانی از کارگردان‌هایی است که به ریشه‌ها و باورهای معنوی و مذهبی خود وفادار مانده‌اند. همچنین این فستیوال یک بخش سناریونویسی دارد که علاقه‌مندان می‌توانند از سال دیگر از طریق سایت صوفی‌سین اطلاعات لازم را بگیرند.



فروزنده اربابی


انتهای پیام
