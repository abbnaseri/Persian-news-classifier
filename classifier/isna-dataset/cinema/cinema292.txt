از افتتاحیه رسمی یک نمایش تا چند خبر دیگر از سینما و تئاتر
افتتاحیه رسمی نمایش «یک زن،یک مرد» به کارگردانی هوشمند هنرکار، تدارک اجرای «وانهاده»، نقد و بررسی «خانه دیگری»، معرفی هیات انتخاب جشنواره فیلم شهر و... از جمله خبرهای سینما و تئاتر است.
نمایش «یک زن و یک مرد» به کارگردانی هوشمند هنرکار با حضور جمعی از هنرمندان به صورت رسمی افتتاح شد.
به گزارش ایسنا، نمایش «یک زن و یک مرد» که این شب‌ها در موزه استاد انتظامی روی صحنه می‌رود، با حضور چهره‌های حوزه تئاتر، سینما و سیاست عصر روز جمعه ۲۵ خرداد ماه به صورت رسمی گشایش یافت.
اسماعیل محرابی، دکتر قاسم شعله‌سعدی، فرزانه نشاط خواه، جمشید جهان‌زاده، بابک محمدی، حسین افشار، بیژن افشار، اصغر نجات، محمدرسول صادقی، منصور میرزابابایی، علی طاهری، علی یعقوب‌زاده، بهمن روزبهانی، رضا آشفته، فریده آگاه، سارا عابدی، بهارک توسلی… از جمله هنرمندان، شخصیت‌ها و نویسندگانی بودند که به تماشای نمایش «یک زن و یک مرد» نشستند.
این اثر که توسط هوشمند هنرکار بازنویسی شده، نوشته الکسی آربوزوف با ترجمه مهین اسکویی است که از ۲۰ خرداد ماه در موزه استاد انتظامی روی صحنه رفته است.
«یک زن و یک مرد» قصه عاشقانه زن و مردی را در یک آسایشگاه روایت می‌کند که کاظم هژیرآزاد و ناهید مسلمی نقش این دو شخصیت را ایفا می‌کنند.
هنرکار خود، طراحی صحنه و نور نمایش «یک زن و یک مرد» را برعهده دارد و سیما سامانی (طراح لباس)، علیرضا عباسی، فاطمه پوشپاس (دستیاران کارگردان)، فاطمه پوشپاس (منشی صحنه)،ابراهیم حسینی و مینا قانع (عکاس)، سهیلا علیپور (طراح پوستر و مواد تبلیغاتی)، سمیه علیپور (مدیر روابط عمومی) و علیرضا عباسی (مسئول تبلیغات) دیگر عوامل این نمایش‌اند.
نمایش «یک زن و یک مرد» هر شب ساعت ۱۹:۳۰ در موزه استاد انتظامی روی صحنه می‌رود.
تدارک «وانهاده» برای اجرا در تئاتر شهر
نمایش"وانهاده"به نویسندگی و کارگردانی امین بهروزی در تالار سایه مجموعه تئاتر شهر روی صحنه می رود.
«وانهاده» پیش از این با همکاری کمپانی تئاتر "گلوب" گرجستان و با حضور بازیگران ایرانی و گرجستانی تولید و به صحنه رفته است.
امین بهروزی سال گذشته نمایش"روزهای بی باران"را در تئاتر شهرزاد روی صحنه برد و گفته می‌شود بیش از ۱۰۰ اجرای عموم در ایران و خارج از کشور داشت.
بهروزی تاکنون نمایش‌هایی چون “گستره سکوت”، “غروب بارانی بیست و پنج خرداد هفتاد و شش”، “شوفاژنشین ها” و … را به روی صحنه برده است.
نمایش «وانهاده» در تالار سایه مجموعه تئاتر شهر روی صحنه می‌رود و اطلاعات تکمیلی نمایش اعلام خواهد شد.

خانه دیگری" در فرهنگسرای ارسباران اکران و نقد می شود
فیلم سینمایی «خانه دیگری» به کارگردانی بهنوش صادقی یکشنبه 26 خرداد ماه 1398 ساعت 18 در فرهنگسرای ارسباران نمایش داده شده و پس از آن با حضور عوامل نقد و بررسی می‌شود.
به نقل از روابط عمومی فرهنگسرای ارسباران، در خلاصه داستان این فیلم آمده است: مرجان می بایست ظرف ده روز، پولی را برای پدرش تهیه کند. او در طی این مسیر با موانعی روبرو میشود که زندگی زناشویی اش را نیز تحت الشعاع قرار می دهد.
گوهرخیراندیش، پژمان بازغی ، لیلا زارع ، ناصر هاشمی، علیرضا جعفری ، روشنک گرامی، مهنوش صادقی، رابعه مدنی، امیر صادقی و متین ستوده بازیگران فیلم خانه دیگری هستند.
بهنوش صادقی کارگردان، عباس اکبری تهیه کننده، مهنوش صادقی نویسنده و بازیگر، کورش جاهد کارشناس سینما و جمعی دیگر از عوامل و بازیگران فیلم مهمانان پانصد و نهمین نشست باشگاه فیلم تهران هستند.
علاقمندان برای حضور دراین نشست می‌توانند به فرهنگسرای ارسباران واقع در خیابان شریعتی بالاتر از پل سیدخندان‌، خیابان جلفا مراجعه و یا با شماره‌های 20- 22872818 تماس بگیرند.
هیأت انتخاب و داوری بخش محله و اقلام تبلیغات سینمای ایران جشنواره فیلم شهر معرفی شدند
اعضای هیأت انتخاب و داوری بخش محله و اقلام تبلیغات سینمای ایران هفتمین جشنواره بین‌المللی فیلم شهر معرفی شدند.
به گزارش ستاد خبری هفتمین جشنواره بین‌المللی فیلم شهر، هاشم میرزاخانی دبیر این دوره از جشنواره طی حکمی شبنم قلی‌خانی، هادی مقدم‌دوست و داریوش یاری را به عنوان اعضای هیأت انتخاب و داوری بخش محله و آرش معیریان و مسعود نجابتی و ساعد نیک‌ذات را به عنوان اعضای هیأت انتخاب و داوری بخش اقلام تبلیغات سینمای ایران این رویداد هنری منصوب کرد.
هفتمین جشنواره بین المللی فیلم شهر توسط موسسه تصویر شهر و به دبیری هاشم میرزاخانی از 26 الی 31 تیرماه سال جاری در شهر تهران و در پردیس سینما گالری ملت برگزار می شود.
فراخوان دهمین جشنواره تئاتر خیابانی شهروند لاهیجان منتشر شد
فراخوان دهمین جشنواره تئاتر خیابانی شهروند لاهیجان که از ۲۷ تا ۳۰ مرداد ۱۳۹۸در قالب دو بخش مسابقه و ویژه (نمایش کودکان و نوجوانان) برگزار می‌شود، منتشر شد.
به گزارش روابط عمومی اداره کل هنرهای نمایشی، فراخوان دهمین جشنواره تئاتر خیابانی شهروند لاهیجان منتشر شد.
این جشنواره توسط شهرداری و شورای اسلامی شهر لاهیجان با مشارکت اداره کل هنرهای نمایشی و اداره کل فرهنگ و ارشاد اسلامی گیلان با شعار «ارتقای فرهنگ شهروندی» از ۲۷ تا ۳۰ مرداد ۱۳۹۸ در  شهر لاهیجان برگزار خواهد شد.
دهمین جشنواره تئاتر خیابانی شهروند لاهیجان در دو بخش مسابقه و ویژه (نمایش کودکان و نوجوانان) برگزار می‌شود. 
آثار بخش مسابقه از میان نمایش‌های  خیابانی متقاضی با اولویت محورهای مورد تاکید جشنواره انتخاب می‌شود. این بخش  رقابتی و سقف پذیرش آثار در آن ۱۲ نمایش است. آثار این بخش نباید پیش از این در هیچ جشنواره رقابتی در گستره سراسری شرکت کرده باشند. متقاضیان شرکت در  این بخش باید لوح فشرده حاوی فایل تصویری و مدارک مورد نیاز را در مهلت مقرر به دبیرخانه جشنواره شهروند لاهیجان ارسال کنند.
ستاد برگزاری جشنواره برای سومین سال پذیرای نمایش‌های تولید شده در قالب آثار زنده و عروسکی در بخش ویژه (نمایش کودکان و نوجوانان) می‌شود. علاقه‌مندان به شرکت در این بخش می‌توانند آثار خود را با موضوعات مناسب این گروه سنی به دبیرخانه جشنواره ارسال کنند. سقف پذیرش آثار در این بخش ۴ اثر است و به صورت غیررقابتی برگزار می‌شود اما به انتخاب تماشاگران به تعدادی از برگزیدگان این بخش جوایزی اهدا خواهد شد.
موضوعات مورد توجه در دهمین جشنواره تئاتر خیابانی شهروند لاهیجان به این شرح است: شهروند و رونق تولید،  شهروند و فرهنگ ایثار و شهادت، شهروند و آگاهی از حقوق شهروندی، شهروند و  آسیب‌های اجتماعی، شهروند و ترویج کتاب و کتاب‌خوانی، شهروند و حقوق کودک و نوجوان، شهروند و محیط زیست (چالش‌ها، مخاطرات، راهکارها)، شهروند و مشارکت مسئولانه در صرفه‌جویی منابع انرژی، حفظ فضای سبز، اموال عمومی، مدیریت زباله و پسماند، ترافیک و...، شهروند و حمایت از تولیدات داخلی (با رویکرد ویژه به چای ایرانی). 
مهلت ارسال آثار به دبیرخانه دائمی جشنواره تئاتر خیابانی شهروند ۷  مرداد ۱۳۹۸، زمان اعلام فهرست آثار برگزیده ۱۸ مرداد ۱۳۹۸ و زمان برگزاری جشنواره از ۲۷ تا ۳۰ مرداد ۱۳۹۸ است.
دبیرخانه دائمی جشنواره تئاتر خیابانی شهروند در لاهیجان، خیابان امام خمینی(ره)، انتهای پارک بعثت (باغ ملی)، جنب انجمن خوشنویسان واقع شده است و از طریق تلفن ۴۲۲۴۵۰۵۴ ( با کد ۰۱۳) و آدرس  http://shahrvand-lahijan.ir نیز می‌توان با آن درارتباط بود.
فراخوان تولید فیلم‌های مستند با موضوع کارآفرینی
مرکز گسترش سینمای مستند و تجربی با مشارکت اتاق بازرگانی، صنایع، معادن و کشاورزی تهران، فیلم‌های مستندی در حوزه‌ی کارآفرینی و تاثیرات اجتماعی، اقتصادی و فرهنگی آن تولید خواهد کرد.
به گزارش روابط عمومی مرکز گسترش سینمای مستند و تجربی، توجه به موضوع کارآفرینی از این جهت دارای اهمیت است که تاثیرات اجتماعی، اقتصادی و فرهنگی در حوزه‌ی کارآفرینی، یکی از الزامات جهان امروز است. توسعه جوامع در گرو اندیشه و ساختارهای خلاقانه و گسترش آن در سطوح مختلف اجتماع بوده است؛ لذا رواج فرهنگ کارآفرینی به عنوان یک مسئولیت بر دوش همه‌ی ارکان فرهنگی کشور است.
برپایه‌ی این گزارش، طبق تعاریف علمی کارآفرینی به فرایند خلق ارزش‌های جدید مادی یا معنوی گفته می‌شود که از طریق تلاش و راهبرد متعهدانه و با درنظر گرفتن پیامدهای ناشی از آن محقق می‌شود.
موضوع کارآفرینی پیوند جدایی‌ناپذیری با نوآوری و خلاقیت دارد و از این جهت به یک شخصیت انسانی که واجد توانمندی‌های منحصربه‌فردی است، مربوط می‌شود. پس بخشی از این تولیدات به فیلم‌های شخصیت‌محور و پرتره اختصاص می‌یابد. بخشی دیگری از این تولیدات هم به توانایی‌های بالقوه و ظرفیت‌های موجود در کشور توجه دارد.
این ظرفیت‌ها که در حوزه‌های اجتماعی، اقتصادی، جغرافیایی و فرهنگی در گستره‌ی کشور پراکنده شده‌اند، در اولویت تولید قرار دارند. محیط زیست، کسب‌وکارهای نوین و آموزش آن نیز از دیگر موضوعات مورد توجه این فراخوان تولید است. همچنین تولید فیلم‌های مستند پژوهش‌محور با بررسی تاریخ کارآفرینی در ایران و جهان هم مورد حمایت این مجموعه قرار می‌گیرد.
گفتنی است: این فیلم‌ها در دو قالب مستندهای نیمه‌بلند و بلند تولید می‌شوند. در مرحله نخست متقاضیان می‌بایست طرح‌های خود را بصورت خلاصه و مکتوب به معاونت مستند مرکز گسترش سینمای مستند و تجربی (به نشانی خیابان سهروردی شمالی، میدان شهید قندی، شماره 15، طبقه سوم)ارائه نمایند. در مرحله بعد پرسش‌نامه‌ای طراحی شده که فیلمساز باید همزمان با ارائه سیناپس، اطلاعات مورد نیاز برای ارزیابی آن را تکمیل کند. ضمن اینکه متقاضیان ساخت مستندهای پرتره باید همراه با ارائه طرح، چند دقیقه فیلم از شخصیت مورد نظر را ارانه دهند. پس از بررسی اولیه و تایید طرح ارائه شده، تصویب نهایی پروژه منوط به ارائه فیلمنامه و پژوهش کامل است.
انتهای پیام 
