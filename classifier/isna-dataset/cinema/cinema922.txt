آغاز هفته فیلم تئاترهای برگزیده جشنواره تئاتردانشگاهی
«هفته فیلم تئاترهای برگزیده جشنواره بین المللی تئاتر دانشگاهی» فروردین و اردیبهشت ماه سال جاری در تعدادی از دانشگاه‌های کشور برگزار می‌شود.
به گزارش ایسنا به نقل از روابط عمومی بیست و دومین جشنواره بین المللی تئاتر دانشگاهی، هفته فیلم تئاترهای برگزیده جشنواره بین المللی تئاتر دانشگاهی ایران از روزهای پایانی فروردین ماه سال جاری با اکران فیلم تئاترهای منتخب چند دوره اخیر این رویداد در تعدادی از دانشگاه های کشور برگزار خواهد شد.
معرفی هرچه بهتر فضای برگزاری این رویداد و آشنایی دانشجویان به سطح کیفی آثار برگزیده جشنواره تئاتر دانشگاهی در دوره های پیشین توسط ستاد برگزاری بیست و دومین جشنواره بین المللی تئاتر دانشگاهی از مهم‌ترین اهداف این ویژه برنامه است.
طبق برنامه‌ریزی‌های انجام گرفته فیلم تئاترهای «مقدس» به کارگردانی سعدی محمدی، «آقا محمد خان» به کارگردانی نوید معمار کرمانی، «گالیله» به کارگردانی نازنین زهرا رفیعی، «آنشرلی با موهای خیلی قرمز» به کارگردانی امیربهاوراکبرپور دهکردی، « تابستان» به کارگردانی سعدی محمدی، «فرآیند» به کارگردانی علی کرسی زر آثاری نمایشی برگزیده جشنواره تئاتر دانشگاهی هستند که  طی فروردین و اردیبهشت ماه سال جاری در دانشگاه آزاد اسلامی شیراز، دانشگاه علوم پایه دامغان، خانه تئاتر کاشان، دانشگاه زابل و دانشگاه آزاد اسلامی بوشهر برای دانشجویان اکران خواهد شد.
بیست و دومین جشنواره بین المللی تئاتر دانشگاهی ایران  به دبیری امین مختاری پنجم تا چهاردهم اردیبهشت ماه سال 1398  به همت اداره کل فرهنگی وزارت علوم، تحقیقات و فناوری برگزار خواهد شد.
انتهای پیام 
