هر کدام می‌خواهیم ماهی خودمان را از آب بگیریم...
سمانه زندی‌نژاد که یک سالی از کار صحنه و تئاتر دور بوده است در حال حاضر مشغول آماده کردن نمایشی است که مهر ماه ۹۸ آن را روی صحنه ببرد.
این کارگردان جوان درباره دوری‌گزینی یک ساله خود از تئاتر به ایسنا گفت: خودم تمایل داشتم که در سال ۹۷ تئاتر کار نکنم، چرا که در سال ۹۶ دو نمایش اجرا کردم که یکی از آن‌ها را دو بار اجرا کردم. بنابراین احساس کردم پشت سرهم کار نکنم. سال ۹۷ پرسه خیلی خوبی برای من بود و کارهایی را برای خودم انجام دادم.
او درباره نمایش جدیدش گفت: این نمایش اقتباسی از یک رمان است و در پیش تولید قرار دارد. در حال حاضر روی متن و طراحی آن کار می‌کنیم و در چند روز آینده تمرین‌های آن شروع می‌شود.
زندی‌نژاد در ادامه درباره وضعیت امروزی تئاتر بیان کرد: من یک سال از صحنه نمایش به دور بودم و شرایط حاکم تئاتر را تجربه نکردم اما بنا بر مشاهداتم فکر می‌کنم اتفاقاتی در عرصه فرهنگ کشور رخ می‌دهد که خیلی نگران و ناراحت کننده است. احساس می‌کنم ما تئاتری‌ها به عنوان فرهنگی‌ترین قشر جامعه با بلبشو حاضر در جامعه همراه شده‌ایم و هر کدام‌مان می‌خواهیم ماهی خود را از آب بگیریم.
او افزود: در هر اجرایی فارغ از کیفیتش، تولید فرهنگ فراموش شده است. الان تمام حرف‌ها و زمزمه‌های مبنی بر این است که تولید سخت شده، چگونه تولید کنیم؟ پول درآوردن سخت شده، چگونه پول دربیاوریم؟ به طور کلی این فضا بر تئاتر حاکم است که خیلی هم ناراحت‌کننده است.
این کارگردان در مرداد و بهمن _ اسفند ۹۶ نمایش «اگه بمیری» نوشته فلوریان زلر را در تماشاخانه ایرانشهر و تئاتر مستقل تهران روی صحنه برد. همچنین در آذر ماه سال ۹۶ نمایشی با نام «لیما» را در تئاتر مستقل اجرا کرد.




   نمایش «
   اگه بمیری» به کارگردانی سمانه 
   زندی نژاد
  


انتهای پیام
