دیدار نوروزی وزیر ارشاد با داریوش اسدزاده و حسن ناهید
وزیر فرهنگ و ارشاد اسلامی، در ادامه دیدار نوروزی خود با هنرمندان پیشکسوت به دیدار داریوش اسدزاده و حسن ناهید رفت.
به گزارش ایسنا به نقل از  مرکز روابط عمومی و اطلاع رسانی وزارت فرهنگ و ارشاد اسلامی، سیدعباس صالحی روز سه‌شنبه (ششم فروردین‌ماه) به دیدار داریوش اسدزاده - بازیگر پیشکسوت - رفت. او در این دیدار ضمن تبریک عید نوروز برای این هنرمند آرزوی سلامتی کرد و گفت: همه ما در ذهن خود خاطراتی از نقش‌هایی که شما ایفا کرده‌اید داریم و امیدواریم به زودی شما را در نقش‌های تازه در آثار سینمایی و تلویزیونی جدید ببینیم.
داریوش اسدازاده هم با ذکر خاطراتی از چندین دهه حضور در عرصه سینما و تلویزیون به موضوع کتاب تازه‌ای که در دست تالیف دارد اشاره کرد و گفت: در این کتاب تاریخ خیابان لاله‌زار را روایت خواهم کرد. لاله‌زار روزگاری محل تجمع سینماها بود و می‌شود درباره آن‌ها بسیار حرف زد.
او که چندین دوره رئیس انجمن بازیگران خانه سینما بوده در ادامه خاطراتی از حضور و فعالیت خود در این عرصه بیان کرد و افزود: توجه به هنرمندان پیشکسوت و تلاش برای حل مشکلات آن‌ها کار مهمی است که باید برای آن برنامه ریزی کرد.
در دیدار وزیر فرهنگ و ارشاد اسلامی با داریوش اسدزاده، علیرضا رضاداد مشاور رئیس سازمان سینمایی هم حضور داشت.
همچنین سید عباس صالحی برای تبریک عید نوروز به منزل حسن‌ناهید -نوازنده پیشکسوت ساز نی- رفت.
وزیر فرهنگ و ارشاد اسلامی در دیدار با حسن ناهید ضمن تبریک نوروز جویای حال وی شد و برای این استاد موسیقی آرزوی سلامتی کرد.
حسن ناهید هم با بیان خاطراتی از چگونگی گرایش به موسیقی و آغاز علاقه‌مندی‌‍اش به ساز نی گفت: برای نخستین بار صدای ساز نی را از رادیوی مغازه‌ها شنیدم، وقتی استاد حسن کسایی می‌نواخت و من شیفته صدای ساز نی شدم.
او در ادامه با اشاره به به راهنمایی‌های زنده یاد حسن کسایی در مسیر آموزش خود، اظهار کرد: روزگاری فقط استاد کسایی در ایران ساز نی می‌نواخت ولی حالا نزدیک به هزار نوازنده نی در کشور فعالیت می‌کنند و این جای خوشحالی دارد.
او  در ادامه با اشاره به سه دهه همکاری خود با استاد پایور پرداخت و گفت: من از استاد پایور بسیار آموختم و مهمترینِ آن‌ها وقت‌شناسی و جدیت در کار بود.
وزیر فرهنگ و ارشاد اسلامی صبح روز گذشته هم برای دیدار نوروزی به منزل محمدرضا شفیعی کدکنی رفته بود.
 انتهای پیام
