جشنواره فیلم تصویر با نمایش "قصر شیرین" کلید می‌خورد
«قصر شیرین» به‌کارگردانی سیدرضا میرکریمی، فیلم افتتاحیه شانزدهمین جشنواره فیلم تصویر است.
به گزارش ایسنا، نمایش فیلم «قصر شیرین» در آیین افتتاحیه جشنواره فیلم تصویر با حضور کارگردان و عوامل فیلم جمعه 2 اسفند ماه ساعت 18 در دو تالار شهناز و ناصری همزمان همراه است.
در این مراسم همچنین از مجموعه‌ی سه جلدی تصاویر منتخب فیلم‌های ماندگار تاریخ سینمای ایران  نیز رونمایی خواهد شد. این مجموعه سه کتاب از مجموعه «عکس‌های عکاسی نشده» است که در گام نخست از فیلم‌های «گاو»، «ناخدا خورشید» و «باد صبا» انتخاب و به‌صورت نمایشگاه عکس در دوره‌های سی‌وپنجم و سی‌و ششم جشنواره جهانی فجر در پردیس چارسو و سینما فلسطین به نمایش درآمدند.
در جشنواره فیلم تصویر در بخش آزاد، از مجموع کل 250  فیلم‌ رسیده 156 فیلم و در بخش فیلم‌های بخش مسابقه جوانان زیر 25 سال از مجموع کل یک‌صد فیلم‌ رسیده 41 فیلم به جشنواره راه پیداکرده است.
این فیلم‌ها در پنج سانس در دو تالار شهناز و ناصری از سوم تا 23 اسفند ماه اکران می‌شوند و ورود برای عموم آزاد و رایگان است.
آیین اهدای جوایز برگزیدگان شانزدهمین جشن تصویر سال و جشنواره فیلم تصویر هفدهم اسفندماه برگزار می‌شود.
انتهای پیام
