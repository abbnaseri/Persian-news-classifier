حکم شهرام کرمی برای مهراد رایانی مخصوص
مهرداد رایانی‌مخصوص با حکم شهرام کرمی، مدیرکل هنرهای نمایشی به عنوان مدیر دفتر انتشارات و پژوهش اداره کل هنرهای نمایشی منصوب شد.
به گزارش ایسنا به نقل از روابط عمومی اداره کل هنرهای نمایشی، مهرداد رایانی‌مخصوص دارای مدرک دکترای تئاتر از دانشگاه منچستر علاوه بر سابقه هنری به عنوان نویسنده، کارگردان، مترجم و منتقد، تاکنون در عرصه مدیریت هنری نیز مسئولیت‌های مختلفی داشته است. او در سال‌های ۱۳۸۴ و ۱۳۸۵ در یک دوره دو ساله مسئولیت دفتر انتشارات و پژوهش اداره کل هنرهای نمایشی را بر عهده داشت.
عضویت در شورای علمی دانشکده هنر و معماری، ریاست مجموعه تئاتر شهر، مدیر امور بین‌الملل اداره کل هنرهای نمایشی و قائم مقام گروه ادب و هنر شبکه چهار سیما از مهم‌ترین مسئولیت‌های این مدیر هنری است. عضویت در کانون ملی منتقدان جمهوری اسلامی و تألیف و چاپ ۱۸ عنوان کتاب و ۳۸ مقاله علمی در کارنامه هنری مهرداد رایانی‌مخصوص وجود دارد. از مهم‌ترین آثار این هنرمند می‌توان به نویسندگی و یا کارگردانی نمایش‌هایی چون «عزیز مائی»، «خشم و هیاهو»، «سه خانه کوچک»، «کاغذ لبو»، «هزار دستان» و… اشاره کرد.
در بخشی از حکم شهرام کرمی برای مهرداد رایانی‌مخصوص به عنوان مدیر دفتر انتشارات و پژوهش آمده است: «در عرصه فعالیت هنرهای نمایشی، حوزه پژوهش و انتشارات به جهت توجه به علم و دانش و نیازهای این حوزه و تولید آثار شایسته هنری به خصوص ادبیات نمایشی بسیار حائز اهمیت است. توجه به اندیشه و زیرساخت و بنیان‌های فکری، اهداف و چشم‌انداز روشن را در برنامه‌ریزی ایجاد خواهد کرد. آن‌چه که به عنوان موضوع مهم تئاتر شناخته شده و نیاز ضروری تئاتر کشور است. با توجه به سرمایه فعال و مؤثر دانش‌آموختگان و نویسندگان و مؤلفان هنرهای نمایشی این ظرفیت بالقوه وجود دارد تا بتوان به مدد پژوهش و تحقیق و جمع‌آوری و نشر آثار هنرمندان علاوه بر شناخت و ترسیم وضعیت گذشته و امروز، آینده درخشان را برای هنر تئاتر رقم زد.»
مهرداد رایانی‌مخصوص جانشین نصرالله قادری در دفتر انتشارات و پژوهش اداره کل هنرهای نمایشی می‌شود که از سال ۱۳۸۹ در این مسؤلیت بوده است. شهرام کرمی در تقدیرنامه‌ای ویژه از سال‌ها فعالیت مؤثر استاد نصرالله قادری در دوران مسئولیت این مرکز تقدیر کرده است.
انتهای پیام
