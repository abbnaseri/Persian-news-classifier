«کلر دنی» رئیس هیات داوران کوتاه کن شد 
«کلر دنی» نویسنده و کارگردان فرانسوی به عنوان رئیس هیات داوران بخش فیلم کوتاه و سینه‌ فونداسیون هفتاد و دومین جشنواره فیلم کن انتخاب شد.
به گزارش ایسنا به نقل از هالیوود ریپورتر، این سینماگر فرانسوی پیش از این چهار بار با فیلم‌هایش در جشنواره کن حضور یافته که آخرین بار به سال ۲۰۱۷ و فیلم «بگذار آفتاب به داخل بتابد» با بازی «ژولیت بینوش» رقم خورد.
بخش سینه فونداسیون جشنواره فیلم کن که از سال ۲۰۰۰ میلادی به همت «ژیل ژاکوب» رئیس سابق جشنواره پایه‌گذاری شد و در بخش رقابتی خود هر ساله میزبان ۱۵ تا ۲۰ فیلم کوتاه و دانشجویی است و هدف آن کشف استعدادهای جدید از مدارس سینمایی سراسر جهان است.
سال گذشته «برتران بونلو» ریاست داوران این بخش را بر عهده داشت و «جین کمپیون»، «مایکل گُندری»، «هو شیائو-شین»، «مارتین اسکورسیزی» و عباس کیارستمی (۲۰۱۴) از چهره‌های مطرحی بودند که تاکنون ریاست هیأت داوران بخش فیلم کوتاه و سینه فونداسیون جشنواره کن را برعهده داشته‌اند.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد و «نادین لبکی» سینماگر لبنانی نیز رئیس هیأت داوران بخش "نوعی نگاه" است.
انتهای پیام
