راهیابی «دلبند» ایرانی به جشنواره «هات‌ داکس» 


مستند «دلبند» به کارگردانی یاسر طالبی و تهیه‌کنندگی الهه نوبخت در نهمین حضور بین‌المللی خود، به بخش رقابتی «ویترین جهان» جشنواره «هات‌ داکس» کانادا راه یافت.
به گزارش ایسنا، بیست و ششمین دوره جشنواره بین‌المللی فیلم مستند «هات‌داکس» از ۲۵ آوریل تا ۵ می (۵ تا ۱۵ اردیبهشت) در شهر تورنتو کانادا برگزار می‌شود و مستند بلند «دلبند» ساخته یاسر طالبی در بخش «ویترین جهان» این جشنواره معتبر روی پرده می‌رود.
جشنواره «هات‌داکس» کانادا، مهمترین و بزرگ‌ترین رویداد فیلم مستند و بازار فیلم در آمریکای شمالی است. این جشنواره که یکی از مهمترین مکان‌ها برای مشاهده و بحث پیرامون مستندهای برجسته سال است، برای ترویج و تولید فیلم مستند در جهان پایه‌گذاری شده و هر سال بیش از ۲۰۰ فیلم در این رویداد به نمایش گذاشته می‌شود و حدود ۲۰۰۰ مستندساز، تهیه‌کننده، خریدار و توزیع‌کننده فیلم مستند از سراسر جهان در جشنواره حضور پیدا می‌کنند.
گفتنی است که «دلبند» از معدود مستندهای ایرانی است که حضور در جشنواره‌های معتبر «ایدفا»، «برلین» و «هات‌داکس» را تجربه می‌کند.
این فیلم هم‌اینک در بخش مسابقه سی و هشتمین جشنواره بین‌المللی «استانبول» ترکیه هم حضور دارد که از روز گذشته (۱۶ فروردین‌) در کشور ترکیه آغاز شد و تا بیست و ششم فروردین‌ماه ادامه خواهد داشت و با آثار سینمایی برگزیده‌ی جشنواره‌های کن، برلین، تورنتو، کارلووی واری و از کشورهای فرانسه، بلژیک، سوئد، آرژانتین، برزیل، ایتالیا، آمریکا، روسیه، لیتوانی هستند، به رقابت می‌پردازد.
«دلبند» قصه دلدادگی و ارتباط یک زن کهنسال مازنی است که به تنهایی با گله‌ی گاوهایش در ارتفاعات جنوب شرقی البرز روزگار می‌گذراند.
این مستند محصول مرکز گسترش سینمای مستند و تجربی و شرکت تصویر گستر الهه پارسی (الی ایمیج) به مدیریت الهه نوبخت است که پخش بین‌المللی این فیلم را نیز برعهده دارد.
انتهای پیام
