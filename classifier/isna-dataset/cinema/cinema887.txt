حاتمی‌کیا: واکنش‌هایم مانند فیلم‌هایم‌ است
ابراهیم حاتمی‌کیا در افتتاحیه سی و هفتمین جشنواره جهانی فجر پیش از نمایش فیلم دیده‌بان بیان کرد: من همیشه در حال زندگی کردن هستم، در هر دوره‌ای به آنچه علاقه داشتم و حالی که در آن فضا وجود داشته واکنش نشان دادم و واکنش‌هایم مانند فیلم‌هایم است.
به گزارش ایسنا، سی و هفتمین جشنواره جهانی فیلم فجر با رونمایی از فیلم مرمت شده دیده‌بان شامگاه چهارشنبه ۲۸ فروردین ماه در سینما فلسطین رسماً آغاز شد.
پیش از نمایش فیلم مرمت شده "دیده‌بان" در سینما فلسطین، ابراهیم حاتمی کیا کارگردان اثر روی سن حضور پیدا کرد و با اشاره به پوستر فیلم «دیده‌بان» گفت: آن عکسی که روی پوستر می‌بینید برای سی سال پیش است که من جوان بودم ولی الان موهایم سفید شده است.
وی افزود: برخی فیلم‌های مرا دوست دارند و برخی ندارند. یک عده مرا از فیلم «از کرخه تا راین»، برخی از «مهاجر»، برخی از «آژانس شیشه‌ای» به بعد می‌شناسند و قبول دارند. چه اتفاقی اینجا افتاده است و می‌گوئید من با این اوضاع چه کار کنم؟ آنچه در دیده‌بان به عنوان تمثیل به کار رفته است، دیده‌بانی است. «دیده‌بان» کسی است که چیزی را درک می‌کند و دشمن را می‌بینید و دوست و هم‌رزمش را از وجود دشمن آگاه می‌کند.
حاتمی‌کیا ادامه داد: من اگر بگویم عشق سینما نیستم درست نیست. من شدیداً به دوربین، قاب، موسیقی و انواع چیزهایی که مربوط به سینما است، علاقه‌مندم اما اینها مانند موسیقی وقتی روی خط حامل قرار می‌گیرند و به تعبیری در گذر زمان و مسیر حرکت قرار می‌گیرد می‌تواند گوش‌نواز باشد. من همیشه در زمان حال زیسته‌ام و به آنچه علاقه داشتم و حالی که در آن فضا وجود داشته واکنش نشان دادم.
او افزود: زمانی که «دیده‌بان» را ساختم موج عقب‌نشینی‌های سنگینی رخ داده بود. کتاب فرمان موج و دیده‌بان با هم چاپ شده بود و قرار بود این فیلم‌ها ساخته شوند اما وقتی خواستم فرمان موج را که البته ساخته نشد، بسازند فاو سقوط کرد و جلوی من را گرفتند ولی من دیده‌بان را گسترش دادم و این فیلمنامه شکل گرفت. فضایی که در این فیلم مطرح شده احساس ما به عنوان یک فیلمساز از وضعیت حاکم آن دوران است یعنی عقب‌نشینی‌ها، بد بودن اوضاع و اگر لازم باشد دیده‌بان مجبور است جای خودش را هم بکوبد و این اتفاق تا زمان فیلم مهاجر و به وقت شام هم ادامه پیدا کرد. من همیشه این راه را دنبال کردم. گاهی ضعیف‌تر و گاهی قوی‌تر بودم اما جنگ گرافیک واضحی داشت.
حاتمی‌کیا تاکید کرد: همه فیلم‌هایم از خط و مرزها حرف می‌زنند. من وقتی دیده‌بان را ساختم بخشی از جامعه نمی‌خواستند فیلم‌های مرا ببینند و از فیلم «از کرخه تا راین» بود که در متن جامعه شناخته شدم و زبان احساسی را در آنجا پیدا کردم. یافتن این کار سختی است.
او در پاسخ به گفته‌های هوشنگ گلمکانی که از صحبت‌های جنجالی او انتقاد کرد، گفت: من واکنش‌هایم مانند فیلم‌هایم است. یعنی آنچه که بروز دادم از فیلم‌هایم می‌آید. من از پارسال تا کنون چهارصد روز است که صحبت نکردم اما یک جمله من می‌تواند موج به راه بیندازد و فقط من نیستم که از این حرف‌ها می‌زند. آن جوان ۲۷ ساله الان ۵۷ ساله است. در حال حاضر پدربزرگ هستم و مسائل دیگری برایم مساله است.
حاتمی‌کیا در پایان گفت: من دیده‌بان را بسیار دوست دارم اما من هیچ‌وقت نمی‌نشینم فیلم‌های خودم را ببینم چون برایم بسیار عذاب‌آور است! از «فیلم‌خانه ایران» بسیار متشکر هستم که این فیلم‌ها را مرمت می‌کنند چون اگر این کار را نکنند، بچه‌های ما وقتی نسخه‌های قدیمی این فیلم‌ها را می‌بینند فکر می‌کنند از دوران چارلی چاپلین عقب‌تر است چون فیلم‌های چاپلین شفاف‌تر و فوکوس‌تر و شیشه‌ای‌تر از فیلم‌های ماست و مفتخرم‌که این اتفاق برای فیلم‌من هم افتاد.
پیش از شروع مراسم افتتاحیه این جشنواره، گروه موسیقی محلی در خیابان برادران مظفر همزمان با افتتاحیه سی و هفتمین جشنواره جهانی فیلم فجر در گذر فرهنگی که کنار سینما فلسطین ایجاد شده است، اجرا داشتند.
در مراسم افتتاحیه این جشنواره تفاهم‌نامه‌ای بین علی اصغر پیوندی رئیس جمعیت هلال احمر کشور و رضا میرکریمی دبیر سی و هفتمین جشنواره جهانی فیلم فجر در افتتاحیه جشنواره سی و هفتم امضا شد.
در ادامه به صورت نمادین رئیس جمعیت هلال احمر، جلیقه مخصوص این سازمان را به رضا میرکریمی دبیر جشنواره، رضا کیانیان و ستاره اسکندری اهدا شد.
در این تفاهمنامه، جشنواره جهانی فیلم فجر به عنوان «سفیر مهربانی» در حوزه بلایای طبیعی معرفی شد.
در این مراسم کیک سی و هفتمین جشنواره جهانی فیلم فجر بریده شد.
رضا کیانیان پیش از بریدن کیک افتتاحیه سی و هفتمین جشنواره جهانی فیلم فجر بیان کرد: تمامی عوائد فروش بلیت و محصولات فرهنگی این دوره جشنواره به هموطنان سیل زده اختصاص می‌یابد. دل ما با همه هموطنان سیل زده در خوزستان، لرستان، گلستان، شمال کشور و… است. ما به یاد شما هستیم.
سپس در این مراسم در لابی سینما فلسطین با حضور ابراهیم حاتمی کیا، رضا میرکری می، شهاب اسفندیاری، رضا کیانیان و مجید رجبی معمار مدیرعامل خانه هنرمندان ایران که انتشار این کتاب را برعهده داشته از کتاب سه زبانه «دیده‌بان» همزمان با نمایش نسخه مرمت شده همین فیلم رونمایی شد.
در ادامه برنامه و در سالن سینما فلسطین بعد از قرائت قرآن، کلیپی کوتاه درباره سیل‌های اخیری که در شهرهای مختلف کشور رخ داده همراه با موسیقی زنده سنتی پخش شد.
در ادامه برنامه، کلیپی با حضور منتقدان و فعالان حوزه سینمایی پخش شد که درباره فیلم نکاتی را بیان کردند.
پس از آن، رضا کیانیان در سخنانی گفت: جشنواره جهانی فیلم فجر، جشنواره ساده و بسیار کم‌خرجی است؛ نه می‌خواهیم پرخرج‌ترش کنیم نه می‌توانیم. اما با این حال با شکوه است و امسال ۱۶۰ فیلم نشان خواهیم داد.
او در ادامه صحبت‌های خود به گذر فرهنگی که در خیابان برادران مظفر ایجاد شده است اشاره کرد و گفت: سعی داریم با کمک شهرداری در سال‌های دیگر هم این جشن‌ها را داشته باشیم. امسال فیلمهای مرمت شده‌ای را هم نمایش خواهیم داد. اولین آن در سال‌های گذشته "باد صبا" بود و امسال هم چندین فیلم مرمت شده خواهیم داشت.
او درباره فیلم "دیده‌بان" بیان کرد: این فیلم جایگاه ویژه‌ای در سینمای ما دارد و من نیز تا کنون در سه فیلم در کنار آقای حاتمی‌کیا بودم.
در ادامه این مراسم هوشنگ گلمکانی با اشاره به فاجعه سیل در برخی استان‌های ایران بیان کرد: در این زمان باید همان پیام معروف عباس کیارستمی به یادمان آید که می‌گفت «زندگی ادامه دارد». بر این اساس اقدام جشنواره و همدردی با سیل زندگان قابل احترام است.
او در ادامه گفت: ژانر جنگی یک ژانر تثبیت شده در همه‌جای دنیاست. در مورد سینمای جنگ ایران، استفاده از عنوان «دفاع مقدس» بسیار مناسب است چون به وجه عارفانه آن دفاع اشاره می‌کند. هر کشور صاحب سینما ژانر اختصاصی خاص خودش را دارد. در ایران سه ژانر اختصاصی وجود دارد. یک فیلمهای روستایی، دوم جاهلی و کلاه مخملی است و سوم ژانر دفاع مقدس است. اما همین تغییر عنوان از جنگی به دفاع مقدس، عنوان درستی برای سینمای ما است.
گلمکانی افزود: «دیده‌بان»، «پرواز در شب» و ابراهیم حاتمی‌کیا و ملاقلی‌پور شروع‌کنندگان این نوع فیلم‌ها در سینمای ایران بودند. بی‌تردید چه فیلم‌های حاتمی‌کیا را دوست داشته باشیم یا دوست نداشته باشیم، او یکی از مهم‌ترین فیلمسازان سینمای ایران است. فیلم "دیده‌بان" مربوط به زمانی است که حاتمی‌کیا بیشتر فیلم می‌ساخت نه اینکه جنجال به پا کند! او در سال‌های اخیر از هر فرصتی برای جنجال استفاده کرده ولی من هنوز هم آن حاتمی‌کیا بدون جنجال را بیشتر دوست دارم. می‌خواهم به او توصیه یا وصیت کنم که فیلم‌هایش را بسازد، چون وقتی جنجال به پا می‌کند برای منتقدان قضاوت و ارزیابی درباره فیلم‌هایش سخت می‌شود و این برای کارنامه یک فیلمساز نقطه منفی تلقی می‌شود.
گلمکانی ضمن تشکر از «فیلمخانه ملی ایران» برای مرمت آثار سینمای ایران گفت: از فیلمخانه ملی بسیار تشکر می‌کنم که فیلم‌ها را مرمت می‌کند. البته از فیلم‌های قبل از انقلاب فقط فیلم «گاو» اجازه نمایش دارد و بقیه مورد توجه قرار نمی‌گیرند، انگار که اصلاً وجود نداشته‌اند. امیدوارم به فیلم‌های قبل انقلاب هم به اندازه فیلم‌های بعد از انقلاب توجه شود.
انتهای پیام
