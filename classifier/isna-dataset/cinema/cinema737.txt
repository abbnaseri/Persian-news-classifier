فیلم «تارانتینو» به بخش رقابتی کن اضافه شد
فهرست فیلمهای حاضر در هفتاد و دومین دوره جشنواره فیلم کن با اضافه شدن دو فیلم به بخش رقابتی و همچنین چند فیلم به بخش های نوعی نگاه، نمایشهای ویژه و نمایش نیمه شب کامل شد. 
به گزار ش ایسنا، فیلم «روزی روزگاری در هالیوود» جدیدترین ساخته «کوئنتین تارانتینو» که حضور آن در جشنواره کن در هاله‌ای از ابهام قرار داشت در نهایت به جشنواره رسید و به عنوان یکی از فیلم‌های بخش رقابتی برای کسب جایزه نخل طلای بهترین فیلم رقابت می‌کند.
داستان فیلم «روزی روزگاری در هالیوود» درباره گروه تبهکار «منسون» به سرکردگی «چارلز منسون» است که در اوت ۱۹۶۹ در یک شب چندین نفر را در یک سکونت‌گاه هالیوودی متعلق به «رومن پولانسکی» کارگردان مطرح لهستانی-فرانسوی سلاخی کردند که یکی از این افراد «شارون تیت» همسر باردار «پولانسکی» بود. «پولانسکی» برای مدتی به اشتباه تصور می‌کرد که «بروس لی» احتمالاً قاتل همسر وی بوده است.
«آل پاچینو»، «مارگو روبی»، «کرت راسل»، «داکوتا فانینگ»، «تیم رأس» و «بروس درن» ترکیب بازیگران مطرح این فیلم را در کنار بازیگران اصلی یعنی «لئوناردو دی‌کاپریو» و «برد پیت» تشکیل می‌دهند.
اما دیگر فیلم اضافه شده به بخش رقابتی کن ۲۰۱۹، فیلم «مکتوب عشق من: اینترمتسو» ساخته «عبدالطیف کشیش» است. این کارگردان فرانسوی اولین فیلم از سه گانه «مکتوب» را به جشنواره ونیز برد اما با قسمت دوم با نام «مکتوب عشق من: اینترمتسو» بار دیگر به کن بازخواهد گشت، جایی که در سال ۲۰۱۳ با فیلم «آبی گرم‌ترین رنگ است» برنده نخل طلا شد.
در بخش نوعی نگاه جشنواره کن نیز فیلم «نور ابدی» ساخته «گاسپار نوئه» کارگردان مطرح فرانسوی-آرژانتینی به همراه «یک بار در تروبشوسکی» به کارگردانی «لاریسا سادیلوا» از روسیه به فهرست فیلم‌های اضافه شده‌اند.
«chicuaroted» به کارگردانی «گاوئل کارسیا برنال»، «رشته کوه‌ی رؤیا» به کارگردانی «پارتریشو گازمن»، «آتش روی یخ» ساخته «لیلا کانرز» و «۵۸» از «دان کراوس» نیز آثار هستند که به فهرست فیلم‌های بخش نمایش‌های ویژه اضافه شدند.
هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار می‌کند و تا ۲۵ می (۴ خرداد) ادامه خواهد داشت.
انتهای پیام
