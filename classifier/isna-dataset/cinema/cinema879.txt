روند اخراج «رومن پولانسکی» منصفانه و مستدل بوده است
آکادمی اسکار به شکایت «رومان پولانسکی» مبنی بر اخراج ناعدالانه‌اش از این آکادمی، پاسخ داد.
به گزارش ایسنا به نقل از ورایتی، پس از آن که سال پیش، آکادمی علوم هنرهای سینمایی اسکار «‌رومن پولانسکی» را بر اساس استانداردهای اخلاقی این نهاد سینمایی اخراج کرد، این کارگردان نام‌دار همچنان برای بازگشت به این آکادمی تلاش می‌کند.
پس از آن که «‌رومن پولانسکی»به طور رسمی دادخواهی مبنی بر بازگشت به این آکادمی، ارائه داد، سخنگوی آکادمی اسکار طی بیانیه‌ای اعلام کرد:« روند اتخاذ شده درخصوص اخراج آقای پولانسکی منصفانه و مستدل بوده است. آکادمی اسکار از تصمیم خود حمایت می‌کند.»‌
طبق این شکایت،پولانسکی معتقد است آکادمی اسکار  روند درست اخراج این کارگردان را طی نکرده است و تصمیم این آکادمی برای اخراج وی عاری از هرگونه مدرک معتبر دال بر اثبات دلایلشان  بوده است.
با این حال آکادمی معتقد است این تصمیم در راستای ترویج استانداردهای اخلاقی اتخاذ شده است که اعضاء را ملزم به رعایت ارزش‌های آکادمی و احترام به کرامت انسانی می‌کند.
وکیل «رومان پولانسکی» در مصاحبه‌ای با ورایتی بیان کرد:« ما نسبت به منصفانه بودن روند اتخاذ این تصمیم شکایت داریم. آکادمی، این کارگردان را بدون هیچ گونه اخطاری و یا دادن فرصت برای دفاع از خود اخراج کرد.»
«پولانسکی» سازنده فیلم‌هایی چون «پیانیست» و «محله چینی‌ها»، ۴۰ سال است به سبب اتهام تجاوز به دختری ۱۳ ساله در سال ۱۹۷۷ از ترس محاکمه سنگین از آمریکا فرار کرده و در پاریس زندگی می‌کند؛ چرا که فرانسه یکی از معدود کشورهای اروپایی است که مانع استرداد شهروندان خود به آمریکا می‌شود.
وی پس از اعتراف به جرم تجاوزش در سال ۱۹۷۷ میلادی، ۴۲ روز را در زندانی در ایالت کالیفرنیا سپری کرد و سپس آزاد شد اما در سال ۱۹۷۸ زمانی که یک قاضی در تلاش بود مجددا پرونده او را به جریان بیاندازد و مجازاتی سنگین برای او صادر کند به فرانسه گریخت..
این کارگردان برنده اسکار در سال ۲۰۰۹ در سوئیس دستگیر شد و ۱۰ ماه را در حصر خانگی به سر برد اما دولت سوئیس در نهایت تقاضای دولت آمریکا مبنی بر استرداد «پولانسکی» را نپذیرفت و او را آزاد کرد.
انتهای پیام 
