جایزه بهترین بازیگر جشنواره مسکو برای سینمای ایران
سها نیاستی برای بازی در فیلم «سال دوم دانشکده من» ساخته رسول صدرعاملی برنده جایزه بهترین بازیگر زن جشنواره فیلم مسکو شد.
به گزارش ایسنا، «سال دوم دانشکده من» فیلم رسول صدرعاملی به تهیه‌کنندگی مسعود ردایی که در بخش مسابقه اصلی جشنواره بین‌المللی فیلم مسکو با ۱۳ فیلم حاضر در بخش رقابتی برای دریافت جایزه طلایی سن‌جورج که جایزه اصلی این رویداد است، رقابت می‌کرد در نهایت جایزه بهترین بازیگر زن جشنواره را برای بازی سها نیاستی در این فیلم کسب کرد.
همچنین هیأت داوران بخش اصلی چهاردهمین جشنواره مسکو به ریاست کیم کی- دوک، کارگردان سرشناس کره‌ای در نهایت جایزه گئورگ طلایی بهترین فیلم را به «راز یک رهبر» به کارگردانی «فرهات شاریپوف» از قزاقستان اعطا کرد. جایزه ویژه هیأت داوران (گئورگ نقره‌ای) به «در جستجوی اکو» ساخته ژانگ‌ژی» از چین رسید و «والری ماستاندارا» برای فیلم ایتالیایی «سواری» برنده بهترین گارگردانی جشنواره شد.
«تامی کورپلا» نیز برای بازی در فیلم فنلاندی «باطل» به کارگردانی «الکسی سالمنپرا» برنده جایزه بهترین بازیگر مرد جشنواره شد.  
«سال دوم دانشکده من» به نویسندگی پرویز شهبازی و تهیه‌کنندگی مسعود ردایی مضمونی اجتماعی دارد.
علی مصفا، بابک حمیدیان، ویشکا آسایش، شقایق فراهانی، فرشته ارسطویی، پدرام شریفی، نیلوفر خوش‌خلق، شیوا خسرومهر، مریم بوبانی و علیرضا استادی دیگر بازیگران این فیلم هستند.
دیگر عوامل اصلی این پروژه عبارتند از مدیر فیلمبرداری: هومن بهمنش، طراح چهره‌پردازی: عبدالله اسکندری، موسیقی: کریستف رضاعی، دستیار کارگردان و برنامه‌ریز: میلاد صدرعاملی، طراح صحنه و لباس: آتوسا قلمفرسایی، مدیر صدابرداری: منصور شهبازی، تدوین: مصطفی خرقه‌پوش، مدیر تولید: مجید گودرزی، منشی صحنه: غزل رشیدی، عکاس: مریم تخت‌کشیان، فیلمبردار پشت صحنه: مهیار بهمنش، مدیر تدارکات: حسن صفری.
انتهای پیام
