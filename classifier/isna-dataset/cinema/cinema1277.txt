از لغو اجرای یک نمایش تا معرفی داوران جشنواره تئاتر «بانو»
لغو اجرای یک نمایش در تالار مولوی، معرفی داوران نخستین جشنواره تئاتر بانو، اختتامیه یک جشنواره تئاتری و خبری از یک اجراخوانی در ایران تماشا از جمله خبرهای تئاتری روز جمعه، ۱۷ اسفندماه هستند. 
به گزارش ایسنا به نقل از روابط عمومی تالار مولوی، کارگردان نمایش «فیک» از لغو اجرای نمایش دانشگاهی خود در این تالار به دلیل ناهماهنگی یکی از بازیگران نمایش خبر داد.
طبق اعلام روابط عمومی تالار مولوی، احد خالقی کارگردان این نمایش عنوان کرده است: "آقای فرزاد باقری، بازیگر این نمایش بدون اعلام قبلی و با وجود آگاهی از تاریخ و ساعت اجرای نمایش از چند ماه قبل برای شرکت در یک پروژه سینمایی به شهر آبادان مسافرت کرد و گروه نیز با وجود این ناهماهنگی یک‌طرفه و با قول ایشان که فیلمبرداری‌شان یک روز بیشتر نخواهد بود، اقدام به لغو اجرای این نمایش در روز چهارشنبه ۱۵ اسفند کرد.»
او در ادامه گفته است که متأسفانه با ناتمام ماندن فیلمبرداری و ناهماهنگی‌های پیش‌آمده و نبود اطمینان از برنامه‌ریزی دقیق و فراهم نبودن شرایط برای جایگزینی بازیگر از اجرای نمایش به هر قمیتی خودداری کرده تا اثری بی کیفیت به تماشاگران تحویل ندهد و به همین دلیل مجبور به لغو نمایش شده است.
او با این حال اعلام کرده: «از حقوق مادی و معنوی‌ام نخواهم گذشت و از تمامی تماشاگران و مرکز تئاتر مولوی بابت ناهماهنگی‌های پیش‌آمده پوزش می‌طلبم.»

اجراخوانی «حکایت عشق بی‌فرجام» در ایران تماشا
  نمایشنامه‌خوانی حکایت عشق بی‌فرجام، به نویسندگی و کارگردانی صالح خواجه روز شنبه هجدهم اسفندماه در تماشاخانه ایران تماشا اجرا می‌شود.
نقش‌خوانان این اثر نمایشی عبارتند از: مهدی کاویان، مهرزاد شربت‌خواری، سمیه کاظمی، یاسمن علی‌نژادیان، مروارید کیا و صالح خواجه، کیمیا کرمعلی (صحنه‌خوان). در حکایت عشق بی‌فرجام امید اسدی به عنوان تهیه‌کننده، صالح خواجه انتخاب موسیقی، مهدی کاویان طراح پوستر و علی‌اکبر مجدراد روابط عمومی و امور رسانه‌ای فعالیت دارند.
نمایشنامه‌خوانی حکایت عشق بی‌فرجام روز شنبه هجدهم اسفندماه ۹۷ ساعت ۲۰ میزبان علاقه‌مندان به هنرهای نمایشی و ادبیات داستانی است.
علاقه‌مندان برای تهیه بلیت و تماشای این اجراخوانی می‌توانند به سایت‌های تیوال و تیکت تماشا و همچنین گیشه ایران تماشا به نشانی میدان فردوسی _خیابان انقلاب_ بعد از خیابان استاد نجات‌الهی _ کوچه سمنان پلاک ۳ مراجعه کنند.
داوران نخستین جشنواره تئاتر بانو معرفی شدند
جشنواره تئاتر بانو اردیبهشت در اسفند سال جاری برگزار می‌شود.
بر اساس خبر رسیده، کمپانی هنرهای نمایشی و سینمایی اردیبهشت (نخستین واحد فناوری کشور در حوزه هنرهای اجرایی، نمایشی و سینمایی) قصد دارد جشنواره تئاتر بانو را با محوریت زن و نقش اجتماعی او برگزار کند. این کمپانی از همین رو چندی پیش فراخوانی برای دعوت گروه‌های نمایشی منتشر کرده بود تا در دو بخش نمایشنامه‌نویسی (تألیف و ترجمه) و اجرا (اجرای صحنه‌ای و فیلم تئاتر) اقدام به برگزاری جشنواره کند.
بهرام ابراهیمی، لیلی رشیدی، آبتین گلکار، آزاده گنجه و اسماعیل نجار داورهای نخستین دوره این جشنواره خواهند بود.
این جشنواره قرار است بیستم اسفندماه در تالار مولوی برگزار شود. دبیری این رویداد با علی روئین است. علاقه‌مندان برای اطلاعات بیشتر می‌توانند با تلفن ۶۶۹۱۹۱۵۱ _۰۲۱ داخلی ۴۱۰۱ تماس گیرند.
پایان جشنواره تئاتر خیابانی شرهانی با پیام معاون هنری

در اختتامیه سومین جشنواره ملی تئاتر خیابانی شرهانی، حمید قبادی دانا، مشاور اجرایی معاونت امور هنری، محمداله یاری، مدیرکل دفتر آموزش و توسعه فعالیت‌های فرهنگی و هنری، مسئولان استان ایلام و هنرمندان تئاتر حضور داشتند.
به گزارش روابط عمومی معاونت امور هنری وزارت فرهنگ و ارشاد اسلامی، حمید قبادی دانا در این مراسم پیام معاون امور هنری وزرات فرهنگ و ارشاد اسلامی را خواند که در بخشی از آن آمده است: برگزاری «جشنواره ملی تئاتر خیابانی شرهانی» در دیار حماسه‌ها، ایلام قهرمان و شهرستان مرزی دهلران که نامش در تاریخ هشت سال دفاع مقدس ماندگار شده است، فرصت مغتنمی است تا بار دیگر از هنرمندان سرافراز سال‌های شور و حماسه یاد آوریم که با فرهنگ شهادت، زندگی را معنایی عمیق بخشیدند. از این رو شایسته است قدردان سلحشوری‌ها و جان‌فشانی‌های این عزیزان باشیم. «شرهانی» نقطه پیوند هنر و شهادت و آوردگاه به هم پیوستن چشمه‌های خروشان معرفت است که با اجتماع خویش، دریایی شده‌اند تا اندیشه‌های ناب در آن شناور باشند و قصه زیبای شهادت را با زبانی رساتر از همه زبان‌ها، به اقیانوس برسانند. با تقدیر از تمامی تلاشگران این رویداد ارزشمند که پذیرای استعدادهای جوان و خلاقی هستند که در ترویج فرهنگ ایثار و شهادت در عرصه نمایش خیابانی گام برمی‌دارند، از خداوند متعال بهروزی و توفیقات روزافزون هنرمندان دلسوز میهن عزیزمان را خواستارم.
عمران خودآموز، مدیر کل اداره فرهنگ و ارشاد اسلامی استان ایلام در ادامه مراسم گفت: این جشنواره معرف فرهنگ ایثار و شهادت و شهیدانی است که از تمامیت ارضی کشور دفاع کردند و امروز هنرمندان به خوبی این فرهنگ را به جامعه معرفی کرده‌اند.
همچنین سید محسن موسوی، امام جمعه دهلران با اشاره به تلاش هنرمندان دهلران برای خاستگاه و جایگاه تئاتر شرهانی در کشور گفت: دهلران علی رغم سوابق هشت سال دفاع مقدس ،۲۲۰ کیلومتر مرز مشترک وظرفیت های نفت و گاز و کشاورزی اما کمتر در رسانه ملی دیده شده و بدانید این شهرستان مرزی از امنیت مرزی پایدار برخوردار است.
او خواستار توجه ویژه به بودجه تئاتر خیابانی دهلران و توجه هنرمندان به محتوای بهتر در راستای وصیت نامه شهدا وتوجه به زیرساخت‌های هنری این شهرستان و پوشش مفید این جشنواره از طریق صدا و سیما و استقرار دبیرخانه ویژه و سالانه جشنواره و تشکیل کمسیون ویژه آسیب شناسی تئاتر شرهانی و فراهم کردن زمینه برای حضور هنرمندان ۳۱ استان کشور در جشنواره شد.
در این مراسم از پیشکسوتان تئاتر دهلران تجلیل و جوایز برگزیدگان جشنواره اهدا شد.
سومین جشنواره ملی تئاتر خیابانی شرهانی با حمایت معاونت امور هنری وزارت فرهنگ و ارشاد اسلامی و به همت اداره کل فرهنگ و ارشاد اسلامی استان ایلام برگزار شد. ۷۹ اثر از سراسر کشور با موضوع دفاع مقدس به سومین جشنواره ملی تئاتر خیابانی ارسال شد و هیأت انتخاب ۱۱ اثر را برای جشنواره انتخاب کرد که از ۱۲ تا ۱۶ اسفند در نقاط مختلف شهر دهلران اجرا شد.
انتهای پیام
