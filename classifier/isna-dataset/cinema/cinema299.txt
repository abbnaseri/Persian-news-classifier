جشنی برای مدیران تولید سینما
هجدهمین جشن مدیران تولید با تقدیر از مدیران تولید سینمایی برگزار و به داشتن سیمرغی برای این حوزه سینمایی و توجه بیشتر مسئولین به سینما اشاره شد.

به گزارش ایسنا هجدهمین جشن مدیران تولید سینمای ایران شامگاه جمعه ۲۴ خردادماه در هتل پارسیان انقلاب با حضور هنرمندان، سینماگران و مسئولین کشوری و لشکری برگزار شد.
محمدرضا منصوری رئیس انجمن صنفی مدیران تولید سینمای ایران در ابتدای این مراسم بیان کرد: تهیه کنندگان فیلم با استفاده از منابع محدودی که در اختیار دارند به رفع نیازهای فیلم می‌پردازند و از آنجا که منابع تولید همواره با کمیابی مواجه است بنابر این اصلی‌ترین هدف یک تهیه کننده در اجرای یک پروژه استفاده بهینه از عوامل تولید است. این عوامل می‌توانند شامل سرمایه، نیروی انسانی و تجهیزات فنی باشد. شاید با توجه به ساختار تولید و توزیع در کشور، کسانی که سرمایه گذاری چندان به بازگشت سرمایه امیدوار نباشند اما تهیه کننده حرفه‌ای از مدیران تولیدی استفاده می‌کند که بر اساس زمان بندی پیش برود و هزینه را کاهش دهد.

منصوری همچنین گفت: در سینمای ایران یکی از دلایل مهم نبود امنیت شغلی نداشتن ساز و کار و قانونی و اجرایی از طرف دولت و همچنین نبود آئین نامه اجرایی در تشکل‌های صنفی است از این منظر روند درست صدور پروانه ساخت می‌تواند اولین قدم در جهت تأمین امنیت شعلی اصناف باشد.

تقدیر از حبیب اسماعیلی

با حضور فریدون جیرانی، فریدون صباغ‌زاده، علیرضا زرین دست، غلامرضا موسوی از حبیب اسماعیلی تقدیر شد.

فریدون جیرانی درباره این فیلمساز بیان کرد: حبیب اسماعیلی دومین فیلم پس از انقلاب را ساخت. او اولین فیلم مطرح پس از انقلاب را تهیه کرد و هم در آن بازی کرد.
علیرضا زرین دست نیز گفت: او همیشه حال خوبی را پشت دوربین ایجاد می‌کند و این حال خوب جلوی دوربین و درفیلمهای او هم به خوبی حس می‌شود.
حبیب اسماعیلی پس از دریافت لوح خود با بیان اینکه "خوشحالم این جشن توانسته تداوم پیدا کند" اظهار کرد: امیدوارم همه صنوف به یکپارچگی برسند. مدیر تولید به عنوان نماینده تهیه‌کننده باید تلاش کند بهترین برنامه‌ریزی برای ساخت یک فیلم به وجود بیاید.
تقدیر از محمد بانکی

در ادامه با حضور مهدی سجاده چی، مصطفی کواکبیان، کامران ملکی، محمد مهدی احمدی (مدیر کل حوزه وزارتی ارشاد) و امیر شاهین تقی‌خانی (سخنگوی ارتش) از محمد بانکی تجلیل شد.

مصطفی کواکبیان نماینده مجلس شورای اسلامی با تاکید بر اینکه "ما در سنگر خانه ملت درحد وسع خودمان در خدمت هنرمندان هستیم" اظهار کرد: امشب برخی گلایه‌ها را شنیدیم که نه در بحث کمیسیون فرهنگی بود و نه دولت. از افزایش قیمت‌ها گفته شد. امیدوارم بتوانیم در حد توانیم کاری انجام دهیم. بحث مبارزه با رانت خواری و سو استفاده از موقعیت‌های شغلی و فساد هم مطرح شد که امیدوارم در قالب هنر بتوانیم آنها را نشان دهیم و بتوانیم تأثیرات آن را در جامعه ببینیم.

کامران ملکی عضو هیئت مدیره خانه سینما نیز بیان کرد: یکی از موضوعاتی که در جشن مدیران تولید به چشم می‌خورد حضور هنرمندان در کنار دیگر ارگان‌های مملکتی از جمله ارتش، سپاه، مجلس و نهادهای دیگر است.

محمد بانکی پس از تقدیر، در سخنانی گفت: ای کاش تهیه کنندگان سینمای ایران از مدیران تولید یاد بگیرند. همه منتظر اند پول بگیرند تا مدیر باشند. من قبل اینکه بخواهم راجع به دستمزدها و پولشویی بگویم باید اشاره کنم که مشکل از طرف همان تهیه کنندگان است که امروز روی کار هستند و نمی‌خواهند انجمن تهیه کنندگان شکل بگیرد تا مشکل برطرف شود.
متأسفانه ما بعد از ۴۰ سال یک انجمن مشخص نداریم در حالی که همه ادعای تهیه کنندگی دارند.
تقدیر از حبیب الهیاری

سید محمود دعایی، جمشید هاشم‌پور، جلال معیریان، مجتبی راعی، احمد مازنی برای تقدیر از حبیب الهیاری در جایگاه حاضر شدند.

احمد مازنی رئیس کمیسیون فرهنگی مجلس در سخنانی بیان کرد: مساله هنرمندان در ایران نداشتن نظام صنفی است و این در شأن هنرمندان نیست که در سطح وزارت کار بخواهند پرونده ایجاد کنند. آنها کمتر از پزشکان نیستند که نظام جداگانه داشته باشند زیرا هنر یک شغل است. ما طرح تأسیس سازمان نظام صنفی هنر را تهیه کردیم و به وزارت ارشاد و دیگر صنوف دادیم تا آن را مطالعه کنند. اشکالاتی در طی یک سال گذشته وجود داشت و سو تفاهم‌هایی ایجاد شد که حاکمیت می‌خواهد در کار هنرمندان دخالت کند. توضیح این است که قانون نظام صنفی باید ایجاد شود و بعد خودشان رأی گیری و نماینده خواهند داشت. اشکال دوم این است که برخی منافعشان در نداشتن قانون و سازمان است که مدیران تولید در حل این مورد می‌توانند نقش مؤثری داشته باشند.

حبیب الهیاری که به سختی راه می‌رفت نیز در سخنانی با اشاره به اینکه سال گذشته دچار یک ضایعه مغزی شده بود گفت که مدیریت تولید را در کنار منوچهر محمدی یاد گرفته است‌. او همچنین پیشنهاد کرد که سیمرغ بلورینی برای مدیران تولید در نظر گرفته شود.

تقدیر از تقی علیقلی‌زاده

عزیرالله حمیدنژاد، بهمن اردلان، مجید انتظامی و منوچهر محمدی برای تجلیل از تقی علیقلی‌زاده در جایگاه حاضر شدند.

منوچهر محمدی درباره این هنرمند گفت: او در آثار ماندگاری نقش تهیه و تولید داشت و آثار و کتابهای ارزشمندی به نویسندگی او وجود دارد.

در این قسمت درخواست شد تا کلاسهای آموزشی برای مدیریت تولید برگزار شود.

تقدیر از آزیتا موگویی

با حضور نرگس آبیار، احترام برومند، زهرا کاوه‌، گوهر خیراندیش، طیبه سیاوشی، فاطمه ذوالقدر از این هنرمند تقدیر شد.

فاطمه ذوالقدر نایب رئیس کمیسیون فرهنگی مجلس اظهار کرد: ما از حضور زنان در عرصه سینما و هنر حمایت می‌کنیم. سعی کردیم ارتباط خوبی هم با هنرمندان داشته باشیم. ما در مجلس برای رفع توقیف فیلمها نیز کمک کردیم.

آزیتا موگویی نیز در سخنانی عنوان کرد: خوشحالم که مقامات کشوری و لشکری حضور دارند. من از شماها خواهش دارم که وقتی جایی با ضایع شدن اهالی فرهنگ مواجه شدید از ما حمایت کنید.
تقدیر از رضا زنجانیان‌وفا برای فیلم «۲۳ نفر»
تقدیر از رضا زنجانیان وفا و اهدای دیپلم افتخار برای مدیریت تولید فیلم «۲۳ نفر» با حضور محمدرضا باهنر، امیر قربانی، ناصر نامجو و حسن آقاکریمی و هارون یشایائی انجام شد.

محمدرضا باهنر نماینده سابق مجلس شورای اسلامی در سخنانی عنوان کرد: متأسفانه فاخر بودن فیلم با حجم‌گیشه هماهنگی ندارد و گاهی متضاد است و هرچه اثر زردتر باشد گیشه پرحجم تر است. نیاز به کار ویژه است تا کارهای سینمایی که روی پرده می‌روند ارزشمندتر باشند.
تقدیر از بهزاد هاشمی برای فیلم «شبی که ماه کامل شد»
در ادامه مراسم از بهزاد هاشمی با اهدای لوح تقدیر برای مدیریت تولید فیلم «شبی که ماه کامل شد» با حضور تورج منصوری، فریدون شهبازیان، سردار مهدی ربانی (معاون عملیات ستاد کل نیروهای مسلح)،امیر پوردستان (رییس مرکز مطالعات راهبردی ارتش) و محمد بزرگ‌نیا تقدیر شد.

او پس از دریافت این لوح بیان کرد: این یک کار تیمی بود و من به نمایندگی آن را دریافت کردم.
محمد بزرگ‌نیا و تورج منصوری به انجمن مدیران تولید برای برگزاری این جشن و بهزاد هاشمی برای دریافت لوح تبریک گفتند.
تقدیر از حسین هادیان‌فر برای فیلم «متری شیش و نیم»
از حسین هادیان‌فر برای مدیریت تولید فیلم سینمایی «متری شیش و نیم» با با حضور علی مطهری، محمدمهدی عسگرپور، علی قائم مقامی، محمدرضا منصوری تقدیر شد.

علی مطهری نماینده مجلس شورای اسلامی در سخنانی اظهار کرد: من این فیلم را دیده‌ام و بازیگران به خوبی در آن ایفای نقش کرده بودند.
او همچنین افزود: غیر از فیلمهای تاریخی و طنز که نیاز جامعه است سوژه دیگر فیلمها باید درباره مسائل جامعه باشد اما سوژه‌هایی نباشد که مربوط به درصد کمی از جامعه باشند بلکه گریبان گیر درصد زیادی از افراد جامعه باشد تا در زمان مجوز هم دچار مشکل نشود. اگر بخواهیم یک معضل اجتماعی را حل کنیم ارزشمند است. سینما صرفاً سرگرمی نیست و شاید یک فیلم اثرش از دهها کتاب بیشتر باشد.

عسگرپور نیز در بین سخنانش به این نکته اشاره کرد که امیدوارم نماینده‌های مجلس بیشتر فیلم ببینند.

در پایان مراسم نیز توضیحاتی درباره اینکه هنرمندان می‌توانند به عنوان سفیر فرهنگی همکاری کنند و همچنین بازرس نامحسوس ترافیکی باشند بیان شد.
در این مراسم که اجرای آن را پژمان بازغی برعهده داشت و دبیر آن علی قائم مقامی بود می‌توان از حاضران آن می‌توان از سید جمال ساداتیان، مهرداد فرید، محمد حسین قاسمی، پرویز آبنار، کامبوزیا پرتوی،، رضا ناجی، سید مسعود اطیابی، مسعود مددی، رضا مقصودی، محمد رحمانیان، محمد متوسلانی، سعید خانی، جمشید هاشم پور، سعید سهیلی، جهانگیر الماسی و...نام برد.
















انتهای پیام
