گزارشی از آخرین فروش گیشه‌ی سینماها /«آشغالهای دوست داشتنی»
جدیدترین آمار فروش فیلم‌های سینمایی روی پرده، این بار نه بر اساس اعلام پخش‌کنندگان بلکه بر اساس اطلاعات سامانه فروش سینمای ایران مشخص شد.
به گزارش ایسنا، با توجه به امکان دسترسی به اطلاعات سامانه فروش سینمای ایران، میزان فروش فیلم‌هایی روز سینمای ایران به این شرح هستند:
دو فیلم سینمایی «بهشت گمشده» حمید سلیمیان و «دایان» بهروز نورانی پور در ژانر دفاع مقدس که از چهارشنبه همین هفته روی پرده سینماها رفته‌اند، بر اساس آخرین به روزرسانی سامانه فروش سینمای ایران، به ترتیب نزدیک به ۱۱ میلیون تومان و ۶۰ هزار تومان فروش داشته‌اند.
همچنین هفت فیلم سینمایی «هت تریک»، «ماموریت غیرممکن»، «آشغال‌های دوست داشتنی»، «ضربه فنی»، «قرارمون پارک شهر»، «جن زیبا»، «سو تفاهم» از ۲۴ بهمن‌ماه و پس از پایان سی‌وهفتمین جشنواره فیلم فجر روی پرده سینماها رفتند که اکنون در دومین هفته نمایش خود قرار دارند.
فیلم «هت تریک» به کارگردانی رامتین لوافی با در اختیار داشتن حدود ۸۰ سینما، ۸۰۹ میلیون تومان در عرض دو هفته اکران فروش داشته، همچنین فیلم «ماموریت غیرممکن» در ژانر کمدی_اجتماعی ساخته یعقوب غفاری ۲۴۴ میلیون و ۶۳۰ هزار تومان فروش داشته است.
در حالی که فیلم سینمایی «آشغالهای دوست داشتنی» به کارگردانی محسن امیریوسفی در سینماهای حوزه هنری اجازه نمایش ندارد، در دومین هفته نمایش خود با در اختیار داشتن بیش از ۷۰ سالن سینمایی در تهران و شهرستان، بیش از دو میلیارد تومان عایدی برای سینمای ایران داشته است.
فیلم «ضربه فنی» ساخته غلامرضا رمضانی که برای گروه سنی کودکان و نوجوانان است، ۵۳ میلیون و ۵۸۸ هزار تومان و در اختیار داشتن حدود ۴۵ سالن و فیلم «قرارمون پارک شهر» به کارگردانی فلورا سام ۱۰ میلیون و ۹۷۷ هزار تومان در کمتر از ۲۰ سینما فروش داشته‌اند.
فیلم سینمایی «جن زیبا» به کارگردانی بایرام فضلی و «سو تفاهم» ساخته احمدرضا معتمدی نیز به ترتیب بیش از ۵۷۰ میلیون تومان و ۱۹۸ میلیون تومان در حدود ۶۰ سالن سینمایی به فروش رفته‌اند.
دو فیلم سینمایی «ترانه» مهدی صاحبی با در اختیار داشتن ۳۰ سالن و «پارادایس» علی عطشانی که در طول ایام اکرانش تا بیش از ۱۰۰ سالن نیز در اختیار داشته و از هفته اول بهمن (۳ بهمن) روی پرده رفتند، به ترتیب ۲۵۵ میلیون تومان و سه میلیارد و ۳۳۳ میلیون تومان فروش داشته‌اند.
«تخته گاز» محمد آهنگرانی، «درساژ» پویا بادکوبه، «قانون مورفی» رامبد جوان نیز که در دی‌ماه روی پرده رفتند و در آخرین هفته نمایش خود در سرگروهی قرار دارند، به ترتیب یک میلیارد و 975 میلیون، بیش از 486 میلیون و فیلم رامید جوان، 8 میلیارد و 892 میلیون تومان فروش داشته اند.
اعداد و عناوین مندرج در این گزارش مربوط به اکران فیلم‌ها در کل کشور است و با استناد به آمار سامانه فروش سینمای ایران گردآوری و تنظیم شده است.
سامانه فروش سینمای ایران امکان دسترسی به اطلاعات را در ۴ سطح به مخاطب خود می‌دهد. این سامانه که به صورت آنلاین اطلاعاتش به روز می‌شود، شرایطی را ایجاد کرده است که میتوان با استناد به آن آمار فروش روزانه یا مجموع فروش هر یک از فیلم‌های روی پرده را به دست آورد.
با این حال با وجود آنکه به گفته مدیرعامل موسسه سینماشهر تمام سینماهای ایران مجهر به سیستم مکانیزه فروش بلیت شده‌اند اما تمامی این سینماها به خصوص سینماهای شهرستان‌ها به طور مداوم به اینترنت متصل نیستند به همین دلیل اطلاعات برخی سینما دیرتر در این سامانه به روز می‌شود.
نکته دیگری که در ادامه این اتفاق رخ می‌دهد مشخص نبودن تعداد دقیق سینماهای یک فیلم سینمایی است. بر همین اساس در این گزارش نیز تعداد سینماهای در اختیار یک اثر به صورت میانگین و حدودی، بر اساس اطلاعات موجود از فروش روزانه یک فیلم آورده شده است.



انتهای پیام
