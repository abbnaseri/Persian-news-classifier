امروز به تماشای "اوشین" بروید
سینمای امروز ژاپن با حضور حمیدرضا مدقق و رضا درستکار به بهانه نمایش فیلم «اوشین» مورد ارزیابی قرار می‌گیرد.
به گزارش ایسنا به نقل از روابط عمومی بنیاد سینمایی فارابی، نمایش آثار سینمای ژاپن به مناسبت نودمین سالگرد روابط دیپلماتیک این کشور و جمهوری اسلامی ایران عصر سه شنبه در سالن زنده‌یاد عباس کیارستمی بنیاد سینمایی فارابی آغاز شد و در نخستین روز این رویداد فیلم «صدای استادش» به نمایش درآمد.
در ادامه نمایش آثار امروز سینمای ژاپن، امروز چهارشنبه ۸ اسفند فیلم سینمایی «اوشین» به کارگردانی شین توگاشی به صورت زیرنویس با زبان اصلی در سالن زنده یاد عباس کیارستمی از ساعت ۱۸ به نمایش در می‌آید. همچنین از ساعت ۱۷ با حضور حمیدرضا مدقق و رضا درستکار از منتقدان و کارشناسان امور سینمایی، سینمای امروز ژاپن مورد ارزیابی قرار می‌گیرد.
بر اساس برنامه، پنجشنبه از ساعت ۱۵ فیلم «رادولف گربه سیاه» به کارگردانی کُنی هیکویوما به نمایش در میآید و سپس ساعت ۱۷ و ۳۰ نیز فیلم «گربه سامورایی» به کارگردانی یوشیتاکا یاماگوچی نمایش داده خواهد شد.
ورود علاقمندان برای تماشای آثار سینمای ژاپن آزاد است.
انتهای پیام
