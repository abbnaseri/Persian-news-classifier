کتاب خاطرات علی نصیریان منتشر می‌شود
در دیدار سرپرست فرهنگستان هنر با علی نصیریان، انتشار کتاب خاطرات این هنرمند توسط فرهنگستان مطرح شد.
به گزارش ایسنا، به نقل از روابط عمومی فرهنگستان هنر، در این دیدار که علیرضا اسماعیلی، سرپرست فرهنگستان هنر، علی منتظری، رئیس گروه تخصصی نمایش و ادبیات نمایشی و جمعی از مدیران فرهنگستان هنر حضور داشتند، ضمن تبریک سال نو و آرزوی سلامتی برای علی نصیریان، در خصوص نمایش‌های ایرانی و نمایشنامه‌نویسی ایرانی گفت‌وگو شد.
علی نصیریان در این همنشینی در خصوص تاریخ معاصر تئاتر ایران و اهمیت نمایشنامه‌نویسی و لزوم جدی گرفتن آن، تأکید و برای انتقال تجارب خود در حوزه هنرهای نمایشی ایران و بازخوانی آن برای جوانان علاقه‌مند ابراز تمایل کرد.
سرپرست فرهنگستان هنر نیز با توجه به اظهارات نصیریان، پیشنهاد برگزاری کارگاه‌های عملی نمایش‌های ایرانی در فرهنگستان هنر را مطرح کرد.
همچنین پیشنهاد شد که کتاب خاطرات علی نصیریان که به کوشش محمدعلی منصوری تدوین شده و شامل زندگی‌نامه و سلوک هنری او است، برای انتشار در اختیار فرهنگستان هنر قرار گیرد.
انتهای پیام
