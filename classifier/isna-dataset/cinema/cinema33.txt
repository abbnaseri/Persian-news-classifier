جایزه‌ای از کیارستمی که در موزه سینما قرار گرفت
جدیدترین جایزه بین‌المللی اعطا شده به زنده‌یاد عباس کیارستمی، به گنجینه موزه سینمای ایران افزوده شد.
به گزارش ایسنا به نقل از روابط عمومی موزه سینمای ایران، در سومین سالروز درگذشت عباس کیارستمی (۱۴ تیرماه ۹۸)، جدیدترین جایزه جهانی این کارگردان سرشناس سینمای ایران که از سوی برگزارکنندگان جشنواره فیلم «اوراسیا» اعطا شده است، در ویترین جوایز و یادگارهای این هنرمند در موزه سینما، قرار گرفت.
این جشنواره در چهاردهمین دوره برگزاری خود و در بزرگداشت عباس کیارستمی، جایزه ویژه‌ای را به این کارگردان اهدا کرد که در سالروز تولد خالق «خانه دوست کجاست؟»، با نظر بهمن کیارستمی به موزه سینمای ایران اهدا شد.
جایزه جشنواره «اوراسیا»،جدیدترین جایزه بین‌المللی عباس کیارستمی از جشنواره‌ها و مجامع جهانی است. این جایزه در کنار نخستین نخل طلای کن سینمای ایران، جوایز و یادگارهای این کارگردان در سالن بین‌المللی موزه سینمای ایران در معرض دید عموم قرار گرفته است.
انتهای پیام
