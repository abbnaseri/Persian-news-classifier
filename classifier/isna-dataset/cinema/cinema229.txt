وعده‌ی احداث یک مجتمع سینمایی در چهارباغ اصفهان 
موسسه بهمن سبز حوزه هنری با تعامل شهرداری اصفهان بزرگ‌ترین مجتمع تفریحی تجاری اصفهان را در خیابان چهارباغ در محل سینما همایون سابق احداث می‌کند.
به گزارش ایسنا به نقل از روابط عمومی سازمان سینمایی حوزه هنری، محمود کاظمی مدیرعامل موسسه بهمن سبز حوزه هنری از احداث بزرگترین مجتمع تفریحی تجاری اصفهان خبر داد و گفت: چند ماه پیش در نشست مشترکی بین نوروزی شهردار اصفهان به همراه چندی از اعضای شورای شهر اصفهان و محسن مومنی شریف ریاست حوزه هنری و محمد حمزه زاده رئیس سازمان سینمایی حوزه هنری و مدیران موسسه بهمن سبز طرح رسیدگی به سینما همایون سابق در خیابان چهارباغ اصفهان مطرح شد.
وی ادامه داد: این سینما که متعلق به حوزه هنری است در حال حاضر متروکه، مخروبه و بلا استفاده است و بخش تجاری جلویی آن هم متعلق به شهرداری است و همین باب تعاملی برای بازسازی و به سازی آنجا شده است.
وی تشریح کرد: روز گذشته در نشست مشترکی که در اصفهان بین مدیران بهمن سبز و شهردار و مدیرعامل مشارکت‌های مردمی در معاونت فرهنگی شهرداری برگزار شد، توافقات اولیه برای تبدیل سینما همایون به بزرگ‌ترین مجتمع تفریحی تجاری اصفهان صورت گرفت.
وی افزود: این مجتمع قرار است شامل سالن‌های سینما، کنفرانس، تئاتر، پلاتو، استادیو، فضاهای تجاری و تفریحی برای خانواده‌ها باشد.
کاظمی در پایان تاکید کرد: این توافقات در مرحله اولیه بوده و قرار است تا یک ماه آینده پیشنهاد طراحی و جانمایی آن توسط تیم فنی موسسه بهمن سبز انجام شود و با ارائه به شهرداری پس از کارشناسی‌های مکانیک خاک و ارتفاع و عمق خاک و … پس از هماهنگی‌های لازم با سازمان میراث فرهنگی، گودبرداری مجموعه آغاز شود.
انتهای پیام
