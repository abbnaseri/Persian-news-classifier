جشنواره جهانی فجر میزبان فیلم جدید «ریتی پان» 

«​​​​​​​ریتی پان» کارگردان کامبوجی با فیلم جدیدش که نماینده کشورش در اسکار ۲۰۱۹ بود در جشنواره جهانی فیلم فجر حضور می‌یابد.

به گزارش ایسنا، ریتی پان کارگردان نامدار کامبوجی که در سی و ششمین جشنواره جهانی فیلم فجر جایزه صلح را دریافت کرد، در دوره سی و هفتم جشنواره با فیلم «قبرهای بی نام و نشان» در بخش «نمایش‌های ویژه: بهترینِ کشورها» حضور خواهد داشت.
«قبرهای بی نام و نشان» مستندی شاعرانه است که در امتداد مکاشفات «ریتی پان» فیلمساز نام آشنای کامبوجی درباره تأثیرات پایدار نسل‌کشی در کامبوج ساخته شده است.
داستان این فیلم درباره پسری سیزده ساله است که بیشتر اعضای خانواده خود را از دست داده و جستجو برای یافتن قبرهای آنها را آغاز می‌کند.
فیلم جدید «ریتی پان» تاکنون در جشنواره‌های ونیز، تلوراید و… روی پرده رفته و نماینده معرفی شده از سوی سینمای کامبوج در رقابت اسکار بهترین فیلم خارجی زبان در سال ۲۰۱۹ بوده است.
ریتی پان سال ۹۷ با حضور در ایران مهمان سی و هفتمین دوره جشنواره جهانی فیلم فجر بود و جایزه صلح را از این رویداد بین المللی دریافت کرد. این جایزه توسط «الیور استون» فیلمساز آمریکایی دیگر مهمان ویژه سی و ششمین جشنواره جهانی فیلم فجر در اختتامیه جشنواره به وی اعطا شد.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
