برگزاری یادنامه محمد مطیع در تماشاخانه سنگلج
تماشاخانه سنگلج و خانه تئاتر با مشارکت خانه سینما یادنامه درگذشت محمد مطیع، بازیگر تئاتر، سینما و تلویزیون را روز شنبه ۳۱ فروردین برگزار می‌کنند.
به گزارش ایسنا به نقل از روابط عمومی اداره کل هنرهای نمایشی، در پی درگذشت محمد مطیع، بازیگر تئاتر، سینما و تلویزیون یادنامه این هنرمند روز شنبه ۳۱ فروردین در تماشاخانه سنگلج برگزار می‌شود.
محمد مطیع لیسانس تئاتر از دانشکده هنرهای دراماتیک، فعالیت نمایشی خود را از دهه ۴۰ در مشهد آغاز کرد و بعد از حضور در دانشکده هنرهای دراماتیک در نمایش‌های بسیاری از جمله «ارثیه ایرونی» به کارگردانی خلیج موحدی‌دیلمقانی، «آی باکلاه آی بی‌کلاه» به کارگردانی جعفر والی، «سنگ و سرنا» به کارگردانی عباس جوانمرد، «بام‌ها و زیر بام‌ها» به کارگردانی جعفر والی، «مرغ دریایی» به کارگردانی حمید سمندریان، «بازرس» به کارگردانی عزت‌الله انتظامی و… ایفای نقش کرد که همه این آثار در تماشاخانه سنگلج روی صحنه رفت.
مرحوم محمد مطیع در سریال‌هایی چون «هزار دستان»، «سلطان و شبان»، «کوچک جنگلی»، «امیر کبیر»، «تبریز در مه» و فیلم‌هایی از جمله «دایره مینا»، «کلاغ»، «تکیه بر باد»، «گفت هر سه نفرشان»، «آقای هیروگلیف»، «آوار» و «گردبار» نیز ایفای نقش کرده بود.
جزئیات یادنامه محمد مطیع و ساعت برگزاری آن در روزهای آینده اطلاع‌رسانی خواهد شد.
انتهای پیام



