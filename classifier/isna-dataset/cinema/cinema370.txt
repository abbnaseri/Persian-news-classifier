کمال تبریزی: نگران نباشید، عرصه شما تنگ نمی‌شود!
کمال تبریزی که به تازگی تهیه‌کنندگی یک تئاتر را برعهده گرفته است، خطاب به برخی منتقدان گفت: من به عنوان تهیه‌کننده معنوی این نمایش حضور دارم بنابراین نگران نشوید، کسی نمی‌خواهد عرصه شما را تنگ کند.
نمایش «مختلف الاضلاع» که به گفته عواملش روایتی چند وجهی از دوتایی‌های تاریخ به تهیه کنندگی کمال تبریزی و کارگردانی نادر فلاح است، قرار است در خرداد و تیر ۹۸ در تماشاخانه «سپند» به صحنه برود.
کمال تبریزی که در این اثر نامش به عنوان تهیه‌کننده معرفی شده است، در گفت‌وگویی با ایسنا در پاسخ به اینکه چه شده سراغ تهیه‌کنندگی تئاتر رفته است؟ توضیح داد: من و آقای نادر فلاح که کارگردانی این اثر را برعهده دارد، از قدیم همکاری‌هایی داشته‌ایم. او به من پیشنهاد کرد که به لحاظ معنوی و نه مادی تهیه کننده این نمایش باشم، زیرا مراحل مالی و بودجه آن انجام شده و بازیگران هم مشخص شده‌اند و می‌خواهند تمرین‌ها را آغاز کنند.
او ادامه داد: من از پیشنهادش خوشحال شدم و فکر کردم می‌گوید، بودن و حضور تو در کار ما نگاه دیگری به تئاتر خواهد داد و همچنین من به لحاظ معنوی می‌توانم حامی کارشان باشم. علاوه بر آن اسم کمال تبریزی می‌تواند به بچه‌های نمایش انرژی دهد و حتی ممکن است مخاطب هم جذب کند. پس چه اشکالی دارد با توجه به امکاناتی که در اختیار داریم به یکدیگر کمک کنیم؟ من هم وقتی می‌خواهم کاری انجام دهم، هنگامی که یک بازیگر شاخص با من اعلام همکاری می‌کند در واقع خودش را با پروژه من جمع می‌بندد؛ یک ارزش افزوده ایجاد می‌شود و موج مثبتی را به همراه دارد.
این کارگردان تاکید کرد: این کار به خصوص برای جوانان و کسانی که کارشان را تازه شروع می‌کنند، خیلی خوب است. وزارت ارشاد در سینما در چنین مواقعی تخصصی‌تر نگاه می‌کند و یک مشاور مخصوص در کنار بعضی کارها قرار می‌دهد تا از آن‌ها حمایت هم کرده باشد ولی در تئاتر این‌طور نیست. با این حال من اکنون مشاور معنوی این پروژه هستم.
تبریزی بیان اینکه "خیلی‌ها با شنیدن این خبر نگران شدند که نکند با ورود تبریزی به تئاتر اتفاقات ناگواری رخ دهد! " گفت: در همین مورد چند گزارش و خبر اعتراضی هم نوشته شد، اما نگران نشوید کسی نمی‌خواهد عرصه شما را تنگ کند. آن‌ها فکر می‌کنند اگر دست زیاد شود کارشان دچار مشکل خواهد شد و از اوج و امکاناتشان کم می‌شود. متأسفانه این رفتارها در همه جا هست از حوزه نشر و کتاب گرفته تا سینما.
وی در ادامه عنوان کرد: من معتقدم وقتی یک اثر خوب در عرصه هنر اتفاق می‌افتد به همه دست اندر کاران آن کمک می‌کند. هنگامی که کاری باعث رشد و جذب مخاطب می‌شود باید خوشحال باشیم. من تعجب می‌کنم که افرادی بلافاصله بدون تحقیق قضاوت می‌کنند و می‌گویند تبریزی اصلاً تخصص تهیه کنندگی در تئاتر ندارد. این حرف‌ها درست نیست و من تنها آمده‌ام که یک حمایت معنوی از آن‌ها داشته باشم. ضمن اینکه خودم هم دوست دارم، یک تجربه کارگردانی در حوزه تئاتر داشته باشم.
این کارگردان با اشاره به این نکته که حضور یک مشاور با تجربه می‌تواند در بالابردن سطح کار تأثیر گذار باشد، توضیح داد: من خودم هم اگر روزی وارد تئاتر شوم و بخواهم اثری را کارگرانی کنم، حتماً سراغ کسی می‌روم که در این حوزه سابقه طولانی دارد و شناخته شده است و سپس او را به عنوان مشاور خودم انتخاب می‌کنم. آن شخص وقتی تجربیاتش را در اختیار من می‌گذارد، باعث می‌شود کار ارزشمندی تولید و در نهایت تحولی ایجاد شود. بنابراین بهتر است معترضان به این فکر کنند که چه شده است کمال تبریزی به این موضوع توجه نشان داده!
کمال تبریزی در پایان گفت: کاش روزی بیاید که بدانیم اگر ایده‌ها و روش‌های جدید در کارها ایجاد کنیم به نفع همه است و اگر مثلاً تعدادی بازیگر یا عوامل شناخته شده در یک اثر در کنار هم جمع شده‌اند به این معنی نیست که یک سرمایه‌گذار یا تهیه کننده دیگر لزوماً ورشکست می‌شود. اتفاقاً باید به فکر این باشیم که در ادامه، حالا ما می‌توانیم برگ برنده دیگری را رو کنیم! پس بهتر است به جای بدبینی و مخالفت که احتمالاً ناشی از کوته‌بینی است، به هم‌افزایی و رشد هنر بی‌اندیشیم!
به گزارش ایسنا، در نمایش «مختلف الاضلاع» نادر فلاح علاوه بر کارگردانی اثر، به عنوان بازیگر در کنار میترا حجار بازیگر سینما، تلویزیون و تئاتر حضور خواهند داشت.
انتهای پیام
