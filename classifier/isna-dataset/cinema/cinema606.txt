قولی که یک مدیر سینمایی داد
مدیرعامل مرکز گسترش سینمای مستند و تجربی گفت: قول می‌دهیم از خانه مستند بعنوان بازوی اجرایی بهره بگیریم، اما این کلام به معنای آن نیست که هر آنچه شما تصویب کردید و پیشنهاد دادید، تولید شود.
به گزارش ایسنا، طبق گزارش دریافتی، در جلسه‌ای که عصر چهارشنبه 18 اردیبهشت‌ماه 98 در اداره‌کل فرهنگ و ارشاد اسلامی استان لرستان برگزار شد، خانه مستند لرستان رسماً توسط «ناصر غلامرضایی»پیشکسوت سینمای این استان افتتاح شد. در این نشست طباطبایی‌نژاد اعلام کرد که خانه‌های مستندمجموعه‌های مستقل مردم‌نهاد و مورد حمایت مرکز گسترش هستند.

 در این برنامه که حجت‌الاسلام دکتر حمیدرضا حنان (مدیرکل ارشاد لرستان)، سیدمحمدمهدی طباطبایی‌نژاد (مدیرعامل مرکز)، ناصر غلامرضایی (کارگردان پیشکسوت لرستان)، مرتضی رزاق‌کریمی (قائم‌مقام و معاون مستند مرکز)، فرید رحمتی (معاون هنری، سینمایی و سمعی و بصری ارشاد لرستان)، شهنام صفاجو (مدیر روابط عمومی مرکز) و جمعی از مستندسازان حضور داشتند، غلامرضا نعمت‌پور رئیس خانه مستند لرستان ضمن ارائه گزارشی از فعالیت‌های فرهنگی- هنری این استان اظهار کرد: لرستان چهارمین استانی است که نسبت به ثبت و راه‌اندازی خانه مستند اقدام کرده و هیات مؤسس این تشکل با حضور بنده، حسین سپهوند، حجت‌الله حافظی، شمس‌الدین آروند و کیومرث سرشار تشکیل شده است.
وی افزود: در استان لرستان حدود 100 فیلمساز تجربه‌ی ساخت حداقل یک فیلم مستند را دارند و تاکنون 22 نفر عضو خانه مستند لرستان شده‌اند و سعی می‌کنیم ضمن راه‌اندازی گروه‌هایی در شهرهای استان و ارتباط با این دوستان، آنها را به حضور در عرصه‌ی مستند دلگرم‌تر کنیم.
در ادامه این نشست، حجت‌الاسلام دکتر حمیدرضا حنان مدیرکل فرهنگ و ارشاد اسلامی استان لرستان ضمن تبریک فرارسیدن ماه مبارک رمضان، اظهار کرد: هنر یکی از سرنوشت‌سازترین مسائلی است که بشریت با آن مواجه شده است؛ لذا نگاه به هنر باید از جنبه سرگرمی به نگاه عقلانی و هدفمند تغییر کند.
وی افزود: تاثیر هنر در مسائل اجتماعی و دینی خیلی مهم است و پشت همه‌ی مسائل باید تفکر هنر باشد. آنچه که می‌تواند ما را به وحدت برساند، هنر است اما متاسفانه برخی افراد و اندیشه‌ها توجهی به فرهنگ و هنر ندارند.
مدیرکل ارشاد لرستان یادآور شد: اگر می‌خواهیم وحدت اقوام، افکار و اندیشه‌ها صورت پذیرد، جز توجه به فرهنگ و هنر نمی‌تواند ما را به آن برساند؛ لذا تکلیف هنر در جامعه امروز بسیار سنگین است.
دکتر حنان در پایان گفت: امروزه در نقاط مختلف کشور جوانانی هستند که اگر تمرکززدایی شود، می‌توانند ظرفیت‌های هنری خود را نشان دهند. لذا ما از همه‌ی عزیزانی که در راستای راه‌اندازی خانه مستند لرستان تلاش کردند، تشکر می‌کنیم.
در ادامه این نشست، ضمن پخش کلیپی از تولیدات مستند و موفقیت‌های مستندسازان لرستان، برخی فیلمسازان این استان از جمله ناصر غلامرضایی، سیدمحمد سیف‌زاده، محمدرضا حافظی، حجت‌الله علیپور، شمس‌الدین آروند، سیدمرتضی شاهرخی، حسین سپهوند، محمد بارانی، محمد پیرزادی و حجت‌الله حافظی به بیان نقطه‌نظرات و پرسش‌های خود پیرامون تاسیس خانه مستند لرستان پرداختند.
سیدمحمدمهدی طباطبایی‌نژاد مدیرعامل مرکز گسترش سینمای مستند و تجربی نیز در این نشست، با تبریک حلول ماه مبارک رمضان و اظهار امیدواری از اینکه اعمال، رفتار و گفتار ما مرضی خداوند متعال باشد، اظهار کرد: لرستان مهد فرهنگ و هنر است. سال‌ها بود به لرستان نیامده بودم، استانی که برای من پُر از خاطره است و خوشحالم که ‌هم‌اینک در جمع شما هستم.
وی افزود: متاسفانه امسال لرستان مصیبت‌دیده شد و از این جهت از طرف خودم، همکارانم و به نمایندگی از جامعه سینمای مستند کشور، با همه‌ی حادثه‌دیدگان سیل ابراز همدردی کرده و از درگاه خداوند متعال، صبر و شکیبایی و عافیت و سلامتی آرزو می‌کنم.
طباطبایی‌نژاد درخصوص پرسش‌هایی که مستندسازان لرستان پیرامون تاسیس این خانه مستند داشتند، گفت: در صحبت‌های دوستان یک سوءتفاهم یا سوءتعبیر وجود داشت که باید آن را برطرف کنم؛ خانه مستند لرستان یک مجموعه‌ی مستقل مردم‌نهاد است که مورد حمایت مرکز گسترش سینمای مستند و تجربی قرار دارد. به این معنا، اداره کل ارشاد لرستان و مرکز گسترش دو بازوی دولتی حامی این تشکل هستند.
وی تاکید کرد: حمایت‌های ما از خانه مستند لرستان، جنبه‌ی دانش‌افزایی و ارتقاء کمی وکیفی سینمای مستند در سطح استان دارد.
طباطبایی‌نژاد افزود: از سال گذشته، تفاهم‌نامه‌ای بین مرکز گسترش و ادارات کل ارشاد استان‌ها منعقد شده که تولید فیلم‌های مستند مشارکتی اتفاق بیفتد. ضمن این که ما مکلف هستیم 50 درصد بودجه تولید خود را در استان‌ها هزینه کنیم که در این زمینه خانه‌های مستند مهمترین همکار ما خواهند بود.
وی تاکید کرد: یکی از وظایف مهم خانه‌های مستند، کشف استعدادها در استان‌های مختلف است. استعدادهای درخشانی در سطح کشور حضور دارند که به دشواری می‌توانند با مراکز تولید در تهران ارتباط برقرار کنند؛ لذا وجود یک مجموعه‌ی تازه‌نفس در کنار انجمن سینمای جوان می‌تواند به استعدادیابی کمک شایانی کند.
طباطبایی‌نژاد گفت: قول می‌دهیم اگر قرار باشد تولیدی در عرصه‌ی مستند لرستان اتفاق بیفتد، حتماً با قدرت بیشتر و حمایت جدی‌تری صورت پذیرد. البته هم‌اینک مستندی هم درباره‌ی سیل اخیر لرستان در دست بررسی و تولید داریم.
وی افزود: آنچه باید اتفاق بیفتد، تولید در استان است و در محضر شما قول می‌دهیم از خانه مستند بعنوان بازوی اجرایی بهره بگیریم، اما این کلام به معنای آن نیست که هر آنچه شما تصویب کردید و پیشنهاد دادید، تولید شود.
مدیرعامل مرکز گسترش در پایان گفت: در حوزه‌ی انیمیشن هم امیدوارم بتوانیم مراحل تاسیس خانه‌های انیمیشن در استان‌ها را دنبال کنیم. مرکز گسترش متولی دولتی حمایت از انیمیشن در کشور است و تلاش می‌کنیم با همکاری انجمن صنفی انیمیشن و آسیفا، بحث خانه‌های انیمیشن در استان‌ها را بعد خانه‌های مستند دنبال کنیم.
انتهای پیام
