چرا پروسه ساخت فیلم ابوالفضل جلیلی طولانی شد؟
ابوالفضل جلیلی درباره علت طولانی شدن پروسه ساخت فیلم سینمایی "مسیر معکوس" توضیح داد و به مشکلاتی که در راه ساخت یک فیلم وجود دارد، اشاره کرد.  
ابوالفضل جلیلی - کارگردان، فیلمنامه‌نویس و تدوین‌گر در گفت‌وگویی با ایسنا درباره فعالیت‌های اخیرش گفت: در حال حاضر مشغول به پایان رساندن فیلم سینمایی «مسیر معکوس» هستم. به دلیل بودجه محدود و هزینه‌های گران زندگی و کار و همچنین نداشتن هیچ اسپانسر و حمایت مالی، فیلم‌برداری این فیلم طولانی شده است. برای مثال قبلاً غذا پرسی سه هزار و ۵۰۰ تومان بود اما الان ۱۷ هزار تومان است.
او افزود: من این پروژه را به همکاری حسین نوابی دستیارم، محمد مرادی و محسن رفیعیان پیش می‌برم. به گونه‌ای که دو نفر از ما در زمینه تدارکات و تولید فعالیت می‌کنند و من و دستیارم کارهایی چون فیلمبرداری، صدابرداری، نورپردازی، طراحی صحنه و … را انجام می‌دهیم.
کارگردان «گال» با بیان اینکه "فیلمبرداری «مسیر معکوس» در شهر صنعتی "کاوه" یکی از شهرستان‌های ساوه انجام می‌شود" ادامه داد: شرایط ساخت فیلم در شهرستان خیلی سخت است و ما هیچ کمک و اسپانسری نداریم. از طرفی هم با غیرحرفه‌ای‌ها کار می‌کنیم و حدود ۸۰ بازیگر و لوکیشن داریم.
او اضافه کرد: من از شرایط شکایت نمی‌کنم اما کار سخت است. مشکل من پیدا کردن بازیگر خوب است. در حال حاضر دیگر شور و اشتیاقی که در میان افراد قدیم برای کار بود، در بین جوانان نیست و همه می‌خواهند بدون زحمت فقط دیده و مطرح شوند. مشکلات مالی همیشه هست اما من هیچ وقت به خاطر مشکلات مالی زمین نخوردم اما مشکلات عاطفی، عدم تعهد و علاقه همیشه آدم را زمین می‌زند.
این کارگردان درباره موضوع فیلم سینمایی «مسیر معکوس» که فیلمبرداری آن از سال ۸۷ آغاز شده است، گفت: «مسیر معکوس» هم مانند دیگر فیلم‌های من درباره نوجوان‌هاست البته کمی متفاوت‌تر. این فیلم با اینکه طولانی شده اما کار خوبی شده است و تا یک ماه دیگر به اتمام می‌رسد.
جلیلی درباره حضور کمرنگ خود در فیلم‌سازی و عدم فعالیتش نیز توضیح داد: همه این سوال را می‌پرسند که "چرا کار نمی‌کنم و فیلم نمی‌سازم؟ " باید بگویم من کار می‌کنم مگر می‌شود کسی کار نکند؟ اما باید زمینه این کار کردن هم به وجود بیاید. در شرایط فعلی که سرزمین ما درگیر مسائل سیاسی، اقتصادی، اجتماعی و … است، بیشتر کسانی کار می‌کنند که خودی هستند چرا که پول‌های زیادی در اختیارشان گذاشته می‌شود.
وی افزود: فارابی جدا از کمکی که برای ساخت فیلم به من کرد، لطفی کرد و مرا به چند اسپانسر معرفی کرد، اما شرایط داشتن اسپانسر جوری دیگری بود و همان اسپانسرهای معرفی شده از من پول‌های کلان می‌خواستند یا می‌پرسیدند چه فیلم‌هایی داشتی و وقتی من نام می‌بردم به گوششان ناآشنا بود و می‌گفتند از کجا معلوم که فیلم جدیدت اجازه نمایش یابد؟ اما همزمان با ما فیلم‌سازان تازه‌واردی بودند که اسپانسرهای میلیاردی از آن‌ها حمایت می‌کردند. خلاصه اینکه باید وصل باشی اگر نباشی، موبایلت خط نمی‌دهد.
ابوالفضل جلیلی گفت: من در این چند سال هم برای خودم و هم تلویزیون و حتی خارج از کشور کار کردم، همین چندی پیش فیلمی به نام "داروگ" داشتم که هنوز اکران نشده و وقتی به مؤسسه رسانه‌های تصویری دادم، آن را نخریدند اما در حال حاضر در سایت‌های اینترتی نمایش فیلم، آن را به نمایش گذاشتند و هیچ اطلاعی هم به من ندادند، من هم وقت نمی‌کنم که پیگیری و اعتراض کنم.
انتهای پیام
