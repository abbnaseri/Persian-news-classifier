ایوب آقاخانی «رگ» را از دهه ۲۰ به تئاتر شهر می‌برد
ایوب آقاخانی از اتمام نمایشنامه‌ی «رگ» و اجرای آن در مجموعه تئاتر شهر خبر داد.
به گزارش ایسنا، مؤسس و سرپرست گروه تئاتر «پوشه» درباره جدیدترین کار تئاتری خود گفت: پس از حدود یک سال و نیم از نزدیک‌شدن به ایده اولیه نمایشنامه «رگ» که مسئله‌ای بزرگ اما تقریباً فراموش‌شده در تاریخ ایران است نگارش آن به پایان رسید.
او افزود: این نمایشنامه که قرار است به‌عنوان جدیدترین تولید گروه تئاتر پوشه (مؤسسه‌ی پوشه هنر پارس) امسال در مجموعه‌ی تئاتر شهر روی صحنه رود با وجود حفظ رویکرد همیشگی گروه تئاتر پوشه در زمینه‌ی تولید آثار اجتماعیِ معاصر، اثری متفاوت در کارنامه کاری من خواهد بود؛ بویژه از این منظر که اصل واقعه جاری در نمایشنامه، اقتباسی از تاریخ معاصر ایران و مربوط به دهه ۲۰ است.
ایوب آقاخانی پیش از این در نمایشنامه «نام همه‌ی مصلوبان عیسی است»، که در سال ۱۳۹۲ در تماشاخانه ایرانشهر اجرا شد، به این به قول خودش پرالتهاب‌ترین دهه تاریخ معاصر ایران از زاویه‌ای دیگر نزدیک شده بود و حالا نمایشنامه «رگ» که به واقعه‌ای در مرز ایران و شوروی می‌پردازد را نمایشنامه‌ای با رویکرد ملی و با عزم پرداخت به یک واقعه‌ی بزرگ تاریخی در زمینه تقدیس دفاع از وطن می‌داند.
نمایشنامه‌ی «رگ» بر اساس طرح ایوب آقاخانی توسط خود او، فرهاد امینی و ویدا دانشمند نگاشته شده است.
انتهای پیام
