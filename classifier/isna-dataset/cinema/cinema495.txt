نمایش تازه حسین کیانی در سنگلج
حسین کیانی نمایش «چشم به راهِ میرغضب» را در تماشاخانه سنگلج روی صحنه می‌برد.
به گزارش ایسنا طبق اعلام روابط عمومی نمایش، «چشم به راهِ میرغضب» نام تازه‌ترین نوشته حسین کیانی، نمایشنامه‌نویس و کارگردان تئاتر است که از نیمه دوم خرداد ۹۸ در تماشاخانه سنگلج اجرا می‌شود.
شیوه نگارش نمایشنامه و ساختار اجرایی «چشم به راهِ میرغضب»، در ادامه نمایش‌های تاریخ‌گونه این هنرمند به شمار می‌آید، ضمن اینکه ویژگی نمایش‌های شادی‌آور و اجتماعی او را نیز داراست، چنان‌چه نام دوم نمایش تازه او، «یک مضحکه‌ی سیاه» است؛ مضحکه‌ای که یکی از نقش‌های آن شخصیت سیاه نمایش‌های شادی‌آور ایرانی است.
«چشم به راهِ میرغضب» نگاهی هم به یکی از مهم‌ترین نمایشنامه‌های سده بیستم جهان دارد و نوعی اقتباس ایرانی‌شده و برگردانی فرهنگی بر اساس سنت‌های نمایشی بومی و ملی به حساب می‌آید.
کیانی پیش‌تر نیز در نمایش‌هایی چون «همه‌ی فرزندانِ خانم‌آغا» (۱۳۸۹) و «مشروطه بانو» (۱۳۹۰) چنین اقتباس‌هایی از درام‌های غیرایرانی بر اساس فرهنگ ایرانی انجام داده بود.
این نمایشنامه‌نویس و کارگردان تئاتر بعد از اجرای «روز عقیم» در سال ۹۶، تاکنون نمایشی را روی صحنه نبرده است.
نام بازیگران و دیگر عوامل «چشم به راهِ میرغضب» به زودی اعلام خواهد شد.
انتهای پیام
