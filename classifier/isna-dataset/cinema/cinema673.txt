اسعدیان: داوطلبین هلال احمر همدلی مردم را زنده نگه داشته‌اند
همایون اسعدیان در مراسم تقدیر از داوطلبین جمعیت هلال احمر شهر تهران که شامگاه گذشته ۱۴ اردیبهشت ماه در پردیس سینما گالری ملت برگزار شد گفت: شما داوطلبین هلال احمر رویای وحدت و همدلی مردم را زنده نگه داشته‌اید.
به گزارش ایسنا به نقل از روابط عمومی موسسه تصویر شهر، در این مراسم که توسط خانه سینما و موسسه تصویر شهر – سازمان فرهنگی هنری شهرداری تهران و با همکاری جمعیت هلال احمر برگزار شد، همایون اسعدیان رییس هیات مدیره خانه سینما، منوچهر شاهسواری مدیرعامل خانه سینما، هاشم میرزاخانی مدیرعامل موسسه تصویر شهر، علی دهکردی رییس انجمن بازیگران سینما، مازیار میری کارگردان سینما، فاطمه معتمد آریا، فاطمه گودرزی، همایون ارشادی و بیژن امکانیان و…، حسین کتابدار مدیرعامل جمعیت هلال احمر استان تهران و محمد نصیری رییس سازمان داوطلبان هلال احمر حضور داشتند.
مراسم با پخش سرود ملی و قرائت قرآن و نمایش کلیپی با تصاویر مربوط به حضور امدادگران در مناطق سیل زده آغاز شد.
مژده لواسانی مجری مراسم ضمن خوشامدگویی با اشاره به کلیپی که در ابتدای مراسم پخش شد گفت: تک تک عزیزانی که در این جمع حضور دارند در یکی از این صحنه‌ها به صورت داوطلبانه حاضر شده و کمک کرده‌اند. در این چند ماهه اخیر در جمعیت هلال احمر برگزاری جشن به دلیل همدردی با هموطنان مان در مناطق سیل زده که گوشه ی مهمی از قلب ما هستند ممنوع است و همه ی ما از این حادثه اندوهگین و متاثریم.
مدیرعامل جمعیت هلال احمر استان تهران: چتر هلال احمر گسترده است
در ادامه حسین کتابدار مدیرعامل جمعیت با قرائت بخشی از اساسنامه جمعیت هلال احمر گفت: در ماده ۱، ۲ و ۶ اساسنامه به تلاش برای تسکین آلام بشری، تامین احترام انسانها و کوشش در جهت برقراری دوستی و تفاهم متقابل و صلح پایدار میان ملت‌ها تاکید و گفته شده است که جمعیت هلال احمر یک موسسه خیریه غیر انتفاعی و دارای شخصیت حقوقی مستقل است که چتر آن گسترده است.
فاطمه گودرزی: من عضو داوطلب افتخاری جمعیت هلال احمر هستم
در ادامه برنامه فاطمه گودرزی گفت: وقتی که از من خواستند در این مراسم شرکت کنم اول فکر می کردم که جمعیت هلال احمر قرار است از هنرمندان قدردانی کند ولی همانطور که آقای کتابدار اشاره کردند، جمعیت هلال احمر یک ارگان دولتی نیست و یک جمعیت مردم نهاد است. هنرمندان همیشه سعی کرده‌اند که با عشق به مردم در کنار ایشان باشند. و البته باید بگویم که من نیز عضو داوطلب افتخاری این جمعیت هستم که با تشویق حاضران روبه رو شد.

همایون اسعدیان: شما داوطلبین هلال احمر رویای وحدت و همدلی مردم را زنده نگه داشته‌اید
رییس هیات مدیره خانه سینما طی سخنانی گفت: حبیب احمدزاده یکی از هنرمندان که از روز اول حادثه برای کمک و همدردی با آسیب دیدگان در مناطق سیل زده حاضر شده روزی که ما در خانه سینما تصمیم گرفتیم برای کمک به هموطنان در مناطق سیل زده کمکهای مردمی جمع آوری کنیم، از ما خواست برای کودکان اسباب بازی بفرستیم. کودکان آسیب دیده رویاهایشان را از دست می‌دهند، آنها غذا می‌خورند، سیر می‌شوند اما شب‌ها باید با یک رویایی زندگی کنند.
وی همچنین گفت: احمدزاده همچنان در مناطق سیل زده است و کودکان را جمع می‌کند، بساط شادی به پا می‌کند و همچنان رویاها را زنده نگه می‌دارد. از شما داوطلبین عزیز صمیمانه سپاسگزاریم و تمام قد در مقابل تان تعظیم می‌کنیم که رویای وحدت و همدلی مردم را همچنان زنده نگه داشته اید.
در طی مراسم از نمایندگان داوطلب جمعیت هلال احمر شهر تهران در مناطق مختلف با حضور هنرمندان و مسوولین جمعیت تقدیر به عمل آمد و همچنین از سعید اوحدی رییس سازمان فرهنگی هنری شهرداری تهران و منوچهر شاهسواری مدیرعامل خانه سینما به عنوان برگزار کنندگان این مراسم قدردانی و تقدیر شد.


انتهای پیام

