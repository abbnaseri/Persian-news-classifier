دعوت از مردم برای رقابت در جشنواره فیلم شهر
هفتمین جشنواره بین‌المللی فیلم شهر مسابقه مردمی برگزار می‌کند.
به گزارش ایسنا به نقل از ستاد خبری هفتمین جشنواره بین‌المللی فیلم شهر، در این دوره از جشنواره که از ۲۶ تا ۳۱ تیرماه امسال با شعار «شهروند مسئول؛ شهر سالم» برگزار می‌شود، به منظور مشارکت حداکثری اقشار مختلف مردم «شهر تهران»، پویش (کمپین) شهروند مسئول، شهر سالم راه‌اندازی شد.
علاقمندان می‌توانند با ثبت تصاویر شهر و محله خود در قالب عکس و فیلم در این پویش شرکت کنند و برنده امکان تماشای فیلم‌های در حال اکران در پردیس‌های مؤسسه تصویر شهر به شکل رایگان شوند.
عکس‌ها و فیلم‌های ثبت شده باید حاوی مفاهیمی همچون، اشاعه حقوق و اخلاق شهروندی، خانواده ایرانی در محیط شهری، یک روز زندگی در شهر، معماری شهر و صیانت از آن، امنیت شهر، یاران شهروندان: به تصویر کشیدن خدمات نیروهای امدادی و انتظامی در شهرها (آتش نشانان، هلال احمر، رفتگران، پلیس، راهنمایی و رانندگی و.....)، مشارکت جمعی در راستای حل مشکلات اجتماعی، صیانت از محیط زیست، درختان، بوستان‌ها و هر موضوعی که مسائل شهری را در بر گیرد.
شرکت‌کنندگان باید تصاویر خود را در صفحه اینستاگرام خود با منشن @shahrfilfest منتشر و هشتگ‌های #شهروند_مسئول_شهر_سالم و #هفتمین _دوره_جشنواره_فیلم_شهر را در پایین مطلب خود قرار دهند و همچنین صفحه رسمی جشنواره فیلم شهر را در اینستاگرام به آدرس @shahrfilmfest دنبال کنند.
حتماً باید صفحه متقاضیان شرکت کننده در مسابقه عمومی باشد. همچنین تماشای آثار بخش مسابقه برای همه مراجعه‌کنندگان رایگان است.
هفتمین جشنواره بین‌المللی فیلم شهر توسط مؤسسه تصویر شهر به دبیری هاشم میرزاخانی از ۲۶ تا ۳۱ تیرماه در پردیس سینما گالری ملت برگزار می‌شود.
انتهای پیام
