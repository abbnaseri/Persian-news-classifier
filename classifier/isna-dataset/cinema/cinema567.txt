«کار کثیف» معصومی آماده اکران پس از عید فطر
فیلم «کار کثیف» به کارگردانی خسرو معصومی پس از پایان اکران عید فطر روی پرده می‌رود.
به گزارش ایسنا، این فیلم در سی‌وششمین جشنواره فیلم فجر رونمایی شد و سازندگانش چند بار به دنبال اکران آن بودند که میسر نشد و حالا قرار بر این شده که در نوبت اکران پس از عید فطر، در سینماها نمایش داده شود.
معصومی که پس از هشت سال هنوز موفق به گرفتن مجوز اکران فیلم «خرس» نشده است، آخرین فیلمی را که در سینماها روی پرده داشت، «تابو» بود که در گروه هنر و تجربه اکران شد.
«کار کثیف» که به موضوع کار و مهاجرت می‌پردازد، آخرین فیلم سینمایی‌ای است که زنده یاد لوون هفتوان در آن بازی کرده بود.

در این فیلم پدرام شریفی بازیگر اصلی است و الهام نامی، شاهرخ فروتنیان، رضا فیاضی، خیام وقار کاشانی، اکبر معززی، کامران فیوضات و مسعود فروتن از دیگر بازیگران آن هستند.

«کار کثیف» توسط دفتر پخش رسانه فیلمسازان به مدیریت حبیب اسماعیلی اکران می‌شود.
معصومی این روزها مشغول نگارش فیلمنامه‌ای تازه است که از حدود یک سال قبل کار آن را شروع کرده و در صورت فراهم شدن شرایط از زمستان امسال ساخت ان را آغاز خواهد کرد.
انتهای پیام
