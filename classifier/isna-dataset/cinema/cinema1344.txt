"رحم‌ اجاره‌ای" موضوع یک نمایش شد
پردیس تئاتر «شهرزاد» از 8 اسفند ماه میزبان نمایشی با موضوعیت "رحم اجاره‌ای" است.
محمد امین رشنوادی کارگردان این نمایش که «مونث» نام دارد، درباره نمایشش به ایسنا گفت: نمایش «مونث» یک نمایش محیطی است که محوریت آن زنان و رحم اجاره‌ای است. این نمایش یک تئاتر مستقل است و در بخش خصوصی سرمایه‌گذاری شده است.
او با بیان اینکه "ما برای این نمایش خیلی سخت مجوز گرفتیم" افزود: منظور از اجرای محیطی، این است که بازیگران کلام به کلام با تماشاگران ارتباط برقرار می‌کنند و بر تماشاچی غالب هستند.
این کارگردان تئاتر در ادامه بیان کرد: ما به خاطر موضوع نمایش سبک محیطی را انتخاب کردیم. رحم اجاره‌ای موضوعی است که رسانه‌ها به آن کمتر پرداخته‌اند.
گروهی که در این نمایش فعالیت می‌کنند، این نمایش کار اولشان است و آن‌ها با انگیزه زیادی در این نمایش حضور دارند.
روند پیش تولید نمایش «مونث» از اردیبهشت ماه شروع شد و نویسنده این کار شقایق آقاجانی از داستان نویسان قدیمی است. ما در موضوع رحم اجاره‌ای دنبال پر رنگ کردن کلمه "مادر" بودیم و تمام داستان‌های این نمایش برگرفته از اتفاقاتی است که در جامعه رخ می‌دهد.
شقایق آقاجانی، نسترن آقاجانی، شقایق نیک اختر، میلاد شهیدی، نگار نافذ بازیگران این نمایش هستند.
عوامل دیگر این نمایش عبارتند از: تهیه کننده: علی رفعتی‌نیا، سرپرست گروه و مشاور کارگردان: سامان خلیلیان، دستیار کارگردان و برنامه ریز: وحید سالارکیا، مجری طرح: ملیحه دهقانی، طراح لباس: علی پاشا طلوعی فرد، طراح نور: محمد امین رشنوادی، آهنگساز: شایان روحی، نوازنده: سپهر شفیعی، طراح پوستر: مرجان آذری، طراح بروشور: وحید سالارکیا، عکاس: رهام اسماعیلی، مدیر تبلیغات: وحید سالارکیا، مدیر صحنه: امیر ملکی
این نمایش تا ۲۸ اسفند ماه در پردیس تئاتر شهرزاد ساعت ۲۱ روی صحنه می‌رود.
انتهای پیام
