دو مستند ایرانی در بخش ویژه جشنواره آمریکایی 
بیست و دومین جشنواره بین‌المللی فیلم «مین» در کشور آمریکا دو فیلم مستند ایرانی «باد» و «اهل آب» را در برنامه نمایش خود قرار داد.
به گزارش ایسنا، این جشنواره ۱۰ روزه که از تاریخ ۱۲ تا ۲۱ جولای ۲۰۱۹ (۲۱ تا ۳۰ تیر) در شهر واترویل در ایالت مین آمریکا برگزار می‌شود در بخش ویژه "قوم نگاری ایران" میزبان دو فیلم ایرانی «باد» به کارگردانی حمید جعفری و «اهل آب» ساخته آزاده بیزار گیتی است.
مستند «اهل آب» روایتگر سفری شاعرانه به زندگی روزانه یک زن ماهیگیر در جزیره هنگام در جنوب ایران و خلیج فارس است و مستند «باد» نیز دربرگیرنده تصاویری درباره‌ی آئین زار در جنوب ایران است و تلاش می‌کند حال و هوای رازآلود این مراسم را به نمایش بگذارد.
جشنواره بین‌المللی فیلم «مین» آمریکا که از سال ۱۹۹۸ آغاز به کار کرده است، هر ساله میزبان فیلم‌های مستقل و بین‌المللی از سراسر جهان است
انتهای پیام
