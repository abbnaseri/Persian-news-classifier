 نمایشی از ایران در جشنواره کانادایی به روی صحنه می‌رود 


نمایش ایرانی «حضور غیاب» به کارگردانی رضا بصیرزاده به عنوان یکی از 15 نمایش‌ اصلی پذیرفته شده در جشنواره تئاتر «فرینج وینزور» کانادا به روی صحنه می‌رود.
به گزارش ایسنا، جشنواره تئاتر «فرینج وینزور» کانادا امسال از ۲۲ می در کانادا آغاز می‌شود و به مدت ۵ روز میزبان بیش از ۷۰ اجرای داخلی و بین‌المللی است.
این جشنواره که گفته می‌شود بزرگترین و معتبرترین جشنواره تئاتر کانادا است در این دوره علاوه بر اجراهایی از چند کشور دنیا، میزبان نمایشی از ایران به نام «حضور غیاب» به کارگردانی رضا بصیرزاده در بخش اصلی این جشنواره شرکت می‌کند.
نمایش «حضور غیاب» قصه دو عاشق را روایت می‌کند که بعد از مهاجرت یکی از آنها به کشوری دیگر، تصمیم می‌گیرند رابطه خود را با بازسازی جاهای خالی همدیگر پر کنند. مهاجرت، تنهایی انسان امروز و بحران هویت از موضوعاتی است که به گفته کارگردان نمایش در این اجرا مطرح می‌شوند.
رضا بصیرزاده که دانش آموخته تئاتر از دانشگاه سوره و آلبرتا کانادا است کارگردانی و طراحی آثاری چون «ویلی لومان»، «میز میز است»، «کلفت‌های ژان» و حضور در چند جشنواره تئاتر داخلی و بینالمللی را در کارنامه دارد.
از دیگر عوامل این پروژه میکس مدیا می‌توان به نویسنده: عرفان غفوری صنعتی، طراح صحنه و مشاور رسانه‌ای: باران بن یاسین، طراح حرکت: سبا نازی انجیله و طراح صدا: حسام زمانی اشاره کرد.
نمایش «حضور غیاب» که در چهار اجرا در روزهای مختلف برگزاری جشنواره به روی صحنه می‌رود به زودی اجراهای داخلی و بین المللی خود را نیز آغاز خواهد کرد.
جشنواره بین‌المللی تئاتر «فرینج وینزور» از تاریخ از ۲۲ تا ۲۶ می (اول تا پنجم خردادماه) در کانادا برگزار می‌شود.
انتهای پیام
