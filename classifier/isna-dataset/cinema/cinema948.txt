توجه به سیل زدگان و ارتباطات بین‌منطقه‌ای در جشنواره‌ی فیلم "وارش"


دبیر نهمین جشنواره بین‌المللی وارش بیان کرد: برای این که برگزاری این جشنواره با دیگر رویدادهای مشابه در کشور تفاوت داشته باشد به بحث ارتباطات بین منطقه‌ای توجه کردیم و به نمایش آثاری از هنرمندانی که در حوزه دریای کاسپین ساخته شده خواهیم پرداخت.
به گزارش ایسنا، مهدی قربان‌پور دبیر نهمین جشنواره بین‌المللی فیلم وارش که از ۹ الی ۱۳ اردیبهشت ماه با محوریت سنت‌های رفتاری، گفتاری و زیستی در شهر بابل برگزار می‌شود، امروز ۲۶ فروردین‌ماه در نشست خبری این رویداد که در خانه هنرمندان برگزار شد، با اشاره به وقفه ۴ ساله‌ای که در برگزاری این جشنواره وجود داشت بیان کرد: با برنامه‌ریزی‌هایی که صورت گرفته قرار است امسال نهمین دوره این جشنواره را در استان مازندران برگزار شود.
او ادامه داد: از دیرباز برگزار کننده اصلی این جشنواره اداره کل فرهنگ و ارشاد اسلامی مازندران بود و در ادوار مختلف سازمان‌های متعددی برای برگزاری این جشنواره حضور داشتند. ما امسال سازمان‌های مختلفی را دعوت کردیم تا در کنار ما باشند و در حوزه مشارکت خدماتی حضور داشته باشند.
او با اشاره به وقوع سیل در استان‌های ایران اظهار کرد: با توجه به اتفاقاتی که در ایران رخ داده و روزهای بدی که در ایام نوروز پشت سر گذاشتیم از ابتدا سعی کردیم با یک کمپین رسانه‌ای به اتفاقاتی که در ایران رخ داد، کمک کنیم. در واقع ذات برگزاری هر حرکت فرهنگی توجه به اتفاقات پیرامونش است. وارش هم سعی کرده است این نگاه را با خود به همراه داشته باشد. براین اساس برنامه ریزی‌هایی انجام شد که توانستیم هزینه‌های برگزاری را از محل مشارکت‌های خدماتی و فرهنگی تامین کنیم و از این راه هزینه‌ها را کاهش دهیم که البته کار بسیار سختی بود و روزهای سختی را پشت سر گذاشتیم تا بتوانیم این جشنواره را احیا کنیم زیرا وقتی یک جشنواره به طور کامل از بین می رود احیا کردن آن کار بسیار دشواری است.
دبیر این دوره جشنواره افزود: اولین کاری که برای این جشنواره انجام دادیم توجه به زیرساخت‌ها بود. در عین حال باید پورتال جشنواره را آماده می کردیم، اطلاع رسانی انجام می‌دادیم و فراخوان منتشر می‌کردیم. همچنین مکان برگزاری جشنواره را مشخص می‌کردیم و به نظر می‌رسد تنها جشنواره‌ای که کاخ و محل مشخصی برای برگزاری دارد جشنواره وارش است، زیرا در سال ۸۳ ما یک مجتمع سینمایی در مازندران احداث کردیم که متاسفانه دستخوش آسیب‌هایی قرار گرفت و امسال عملیات عمرانی ویژه‌ای برای آن انجام شد تا بتوانیم دوباره آن را مورد بهره‌برداری قرار دهیم.
او در ادامه صحبت‌های خود به اهداف این جشنواره اشاره کرد و گفت: توجه به نگاه‌های مستقل از اهداف اصلی ما بود. با وجود آنکه این جشنواره به صورت دولتی برگزار می‌شود اما ما توجه خاصی به نگاه‌های مستقل و جوانان داشتیم. بر این اساس ۳۳۴۱ اثر به دبیرخانه رسید و از این بین ۱۶۷۲ اثر در بخش داخلی و هزار و ۶۶۹ نفر از هنرمندان و فیلمسازان حوزه دریای کاسپین به دبیرخانه ارسال شد. کار دیگری که با همکاری یونسکو انجام شد توجه به جنگل‌های هیرکانی و آسیب‌هایی که به آن وارد شده است، بود. به همین دلیل در بخش رسانه‌ای به این موضوع پرداختیم و مورد توجه هنرمندان قرار گرفت. همچنین کشف استعدادهای جدید از دیگر اهداف این جشنواره قرار گرفت و ۱۱۶ فیلمساز متولد دهه ۷۰ آثارشان را به جشنواره فرستادند.
قربانپور افزود: در بخش موضوعی نیز به موضوعات بومی و آداب و رسوم پرداختیم. همچنین در بخش فیلم‌های مردم شناسی آذربایجان ده فیلم را نمایش خواهیم داد و رئیس فستیوال فیلم باکو در این دوره همراه ما خواهند بود. بر اساس برنامه‌ای که داریم در هر دوره آثار یک استان را به عنوان میهمان مورد توجه قرار می‌دهیم، در این دوره نیز به آثار هنرمندان استان گیلان که در جوار استان مازندران قرار دارد پرداخته خواهد شد.
او در توضیح بخش بین‌الملل جشنواره هم گفت: در بخش بین‌الملل آثاری که از سال ۲۰۱۹ به بعد تولید شده است را در بخش میراث مشترک به نمایش خواهیم گذاشت. میراث مشترک هم اشتراکات زبانی و کشورهای همسایه و همچنین پنج کشور حوزه دریای کاسپین را شامل می‌شود.
دبیر جشنواره وارش درباره دیگر بخش‌های این رویداد اظهار کرد: برای اینکه برگزاری این جشنواره با دیگر رویدادهای مشابه در کشور تفاوت داشته باشد در این جشنواره به بحث ارتباطات بین منطقه‌ای توجه کردیم و امسال به نمایش آثاری از هنرمندانی که در حوزه دریای کاسپین ساخته شده پرداختیم. همچنین نگاه سازمانها و مراکز مختلف و صنفی به جشنواره را هم خواهیم داشت به این معنی که نشان استاد داوود رشیدی را اهدا می‌کنیم و یکی از سالنهای استان مازندران را به نام‌ ایشان ثبت خواهیم کرد و نشان عالی انجمن صنفی کارگردانان سینمای مستند، ایسفا و بهارنارنج به برگزیدگان چند بخش اهدا خواهد شد.
وی خاطرنشان کرد: بخش آموزش و پژوهش نیز با حضور متخصصین حوزه‌های مختلف برگزار خواهد شد. سه کارگاه خارجی هم در کنار نمایش فیلم‌ها خواهیم داشت که توسط مدیر جشنواره "کازان‌" برگزار می‌شود.
قربان‌پور در ادامه به افزوده شدن یک‌سینمای مردمی اشاره کرد و گفت: خیلی از جشنواره‌ها به پاتوقی برای خود هنرمندان تبدیل می‌شود اما باید به مردم هم توجه کنیم و چنین پایگاهی را برای آنها هم داشته باشیم. به همین دلیل ما در این دوره از مخاطبین مختلف دعوت کرده و آنها نیز این جشنواره را مورد توجه خود قرار داده‌اند.
دبیر جشنواره وارش در پایان نشست بیان کرد: علت برگزار نشدن چندین دوره این جشنواره ناهماهنگی‌هایی بود که صورت گرفت. همچنین با توجه به کمک‌های خدماتی سازمان‌های مختلف، هواپیمایی وارش جابه جایی مهمانان خارجی ما را برعهده خواهد داشت و همین امر می‌تواند مقداری از بار هزینه‌های جاری این جشنواره را کاهش دهد.
در پایان مراسم هم از پوستر بخش‌های مختلف این جشنواره رونمایی شد.

انتهای پیام
