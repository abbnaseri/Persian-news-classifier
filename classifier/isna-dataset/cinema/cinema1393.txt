۲۱ فیلم سینمایی نامزد اکران نوروزی شدند
سخنگوی "کارگروه اکران" با بیان اینکه 21 عنوان فیلم برای اکران نوروزی کاندید شده‌اند گفت که اولویت بر حضور تمام ژانرهای سینمایی در بسته نوروزی است و مانند سال گذشته 7 سرگروه سینمایی اعلام خواهند شد.
غلامرضا فرجی سخنگوی کارگروه اکران درباره مصوبات جلسه ۶ اسفند ماه به ایسنا گفت: ۲۱ عنوان فیلم سینمایی نامزد دفاتر توزیع، برای نوروز ۹۸ مشخص شدند و قرار شد تا هفته آینده این فیلمها بررسی و نتیجه نهایی آنها اعلام شود.
او با بیان اینکه "نام این ۲۱ عنوان فیلم اعلام نخواهد شد" اظهار کرد: اولویت‌مان بر این است که از تمام ژانرهای سینمایی در برنامه نوروز داشته باشیم تا خانواده‌ها بتوانند انتخاب‌های متعددی داشته باشند. همچنین به محض آنکه فیلم‌های قطعی مشخص شوند، سرگروه‌ها هم اعلام خواهند شد تا توزیع‌کنندگان بدانند باید با کدام سینماها صحبت کنند ولی در نهایت تعداد سرگروه‌ها همان ۷ تا است.
سخنگوی کارگروه اضافه کرد: فیلم سینمایی «دایان» اولین ساخته بهروز نورانی‌پور از چهارشنبه هشتم اسفند ماه در گروه سینمایی «آزادی» و فیلم «بهشت گمشده» به کارگردانی حمید سلیمیان نیز از چهارشنبه هشتم در باغ کتاب اکرانشان آغاز خواهد شد.
او درباره اکران دیگر آثار سینمایی که اکنون روی پرده هستند نیز بیان کرد: بقیه فیلم‌ها نیز اکرانشان ادامه پیدا می‌کند و هفته آینده درباره آنها تصمیم‌گیری خواهد شد.
به گزارش ایسنا، فیلم سینمایی «دایان» اولین ساخته بهروز نورانی‌پور پس از مستند «A۱۵۷» درباره جنگ سوریه است، که به موضوع ترس و وحشت اقدامات گروه تروریستی داعش در کردستان می‌پردازد.
در خلاصه داستان این فیلم آمده است: «دایان» روایتی از اسارت قریب به چهار هزار پناهجوی زنی است که در جریان جنگ هرگز نتوانستند دیگر به خانواده هایشان در آن سوی مرزها ملحق شوند و در این راه بسیاری از این خانواده‌ها در دل بحران مجبور به انتخاب و تصمیم شدند».
در فیلم سینمایی «بهشت گمشده» به کارگردانی حمید سلیمیان و تهیه کنندگی محمدصادق آذین، فرامرز قریبیان، افشین هاشمی، افسانه پاکرو، متین ستوده، محمدهادی قمیشی، رویا شریف، با حضور نیره فراهانی و کاوه خداشناس، معرفی محمدحسین خرسندی فرد و چهره‌های خردسال محمدمهدی احدی، شکیبا فرمانی، یاشار سلیمانی و ریحانه شهرامی فر ترکیب ایفای نقش می‌کنند.
در خلاصه داستان «بهشت گمشده» آمده است: عیسی برای یافتن راه نجات آیدا، سفری را در قصه‌ای پرماجرا آغاز می‌کند.
انتهای پیام
