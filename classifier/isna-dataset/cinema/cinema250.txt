جلوگیری از نمایش فیلم افتتاحیه جشنواره شانگهای 
مسئولان برگزاری جشنواره فیلم شانگهای ۲۰۱۹ فیلم «هشتصد» که قرار بود آغازگر این رویداد سینمایی باشد را به دلایل مبهم در آخرین ساعات، با فیلم دیگری جایگزین کردند. 
به گزارش ایسنا به نقل از ورایتی، برگزارکنندگان جشنواره فیلم شانگهای علت عدم نمایش فیلم ۸۰ میلیون دلاری «هشتصد» را مشکلات فنی اعلام کردند که معمولاً در چین، حُسن تعبیری برای فیلم‌هایی است که به دلیل مشکلات مربوط به سانسور اجازه نمایش پیدا نمی‌کنند.
در حالی که پیش از این در مواردی جلوگیری از عدم نمایش فیلم‌های چینی در جشنواره خارجی روی داده بود و به عنوان مثال چندی پیش از نمایش فیلم «یک ثانیه» ساخته «ژانگ ییمو» در جشنواره فیلم برلین ممانعت به عمل آمد، اما عدم نمایش یک فیلم چینی در جشنواره‌ای چینی اتفاقی غیرمعمول تلقی می‌شود.
تصمیم ناگهانی عدم نمایش این فیلم در جشنواره شانگهای موجب دلسردی فعالان صنعت سینمای چین و فیلمسازان داخلی شده و بسیاری نسبت به آینده این صنعت در چین ابراز نگرانی کرده‌اند.
فیلم «هشتصد» به کارگردانی «گوان هو» و محصول کمپانی معروف برادران «هوآیی» درباره فداکاری و از خودگذشتگی گروهی از سربازان چینی در سال ۱۹۳۷ شانگهای است که پیشروی نیروهای امپراتوری ژاپن مقابله می‌کنند. مضمون این فیلم پرهزینه پیام میهن‌پرستانه است که دولت چین قصد دارد در هفتادمین سالگرد بنیانگذاری جمهوری خلق چین گسترش دهد.
یکی از منابع خبری نزدیک به فیلم «هشتصد» عنوان کرده مشکل عدم نمایش این فیلم سانسور نبوده و این فیلم مرحله بررسی محتوایی را گذرانده است.
پیش از این قرار بود این فیلم پس از نمایش در افتتاحیه جشنواره فیلم شانگهای از تاریخ ۵ جولای در سینماهای چین اکران عمومی شود.
بیست و دومین جشنواره فیلم شانگهای از ۲۵ خرداد تا ۳ تیر (۱۵ تا ۲۴ ژوئن) در چین برگزار می‌شود و امسال سینماگران ایرانی حضور پررنگی در این رویداد سینمایی دارندۀ و آثار ۱۰ سینماگر ایرانی در این رویداد به نمایش درخواهند آمد.
بر این اساس، فیلم «قصر شیرین» ساخته رضا میرکریمی در بخش مسابقه فیلم‌های بلند، «تشریح» ساخته سیاوش شهابی در بخش مسابقه فیلم‌های کوتاه، «همچنان که می‌مردم» ساخته مصطفی سیاری در بخش رقابتی استعداد جدید آسیا (این فیلم در بخش بهترین فیلم و بهترین فیلمبرداری نامزد شده)، «سه رخ» ساخته جعفر پناهی در بخش زنده باد جشنواره، فیلم‌های بلند «مغزهای کوچک زنگ زده» ساخته هومن سیدی، «درون ماهی» ساخته بهزاد وزیری، «سال دوم دانشکده من» ساخته رسول صدر عاملی، «عرق سرد» ساخته سهیل بیرقی، «اتاق تاریک» ساخته روح الله حجازی و «ماهی قرمز» ساخته علیرضا گل افشان و محصول آلمان در بخش غیر رقابتی دهکده جهانی جشنواره به نمایش درمی‌آیند.
«نوری بیلگه جیلان» فیلمساز ترکیه‌ای امسال رئیس داوران جشنواره بین‌المللی فیلم شانگهای است.
انتهای پیام
