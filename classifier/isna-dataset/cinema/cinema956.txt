از آوازخوانی "ایرج" تا اعتراض احمد نجفی 
مراسم تجلیل از پیشکسوتان متولد فروردین ماه با حضور جمعی از هنرمندان در عرصه‌های مختلف در مجموعه "باغ زیبا" در حالی برگزار شد که احمد نجفی از واریزی اندک موسسه هنرمندان پیشکسوت گله کرد اما ولی‌الله شیراندامی از حمایت مدیر این موسسه قدردانی و در نهایت "ایرج" خواننده آوازخوانی کرد.  
به گزارش ایسنا، در ابتدای این مراسم که ۲۶ فروردین ماه برگزار شد، سید عباس عظیمی _ مدیر عامل موسسه هنرمندان پیشکسوت ـ ضمن تبریک سال جدید و سالروز تولد هنرمندان حاضر گفت: خیلی جالب است که در بین هنرمندان پیشکسوت تعدادی زیادی متولد فروردین هستند. در حال حاضر ۹۱ نفر از لیست اعضای موسسه ما، متولد فروردین هستند.


او به بارندگی‌های اخیر و وقوع سیل در برخی مناطق ایران و کمک‌هایی که هنرمندان در این زمینه داشتند، اشاره کرد و افزود: بنا به درخواست مسئولان که هنرمندی نباید حساب شخصی خود را برای جمع‌آوری کمک‌های نقدی به سیل‌زدگان اعلام کنند و باید همه کمک‌ها به حساب هلال احمر واریز شود. در پی این موضوع موسسه ما هم شماره حساب هلال احمر را در گروه تلگرامی خود قرار داده است بنابراین همگی مطمئن باشید، این کمک‌ها به دست سیل‌زدگان می‌رسد.
عظیمی در ادامه بیان کرد: با موافقت وزیر محترم هنرمندانی که دارای رتبه درجه یک هنری هستند و سن بالای ۶۰ سال هستند، می‌توانند بدون مکاتبه عضو موسسه ما شوند.
سپس از چند هنرمندی که با وجود ناراحتی و بیماری در این مراسم حاضر شدند، تشکر کرد.


عظیمی در بخش دیگری از صحبت‌هایش درگذشت جمشید مشایخی را تسلیت گفت و از دغدغه‌های این بازیگر پیشکسوت برای موسسه پیشکسوتان تعریف کرد.
او از پیشکسوتان حاضر خواست تا اگر انتقادی به موسسه دارند در این مراسم مطرح کنند.


احمد نجفی بازیگر پیشکسوت تلویزیون در همین راستا مطرح کرد: بهتر است ۱۰،۱۲ دلاری که هر ماه برای ما واریز می‌شود، قطع شود چرا که نوع توهین به ماست.
مدیرعامل موسسه هنرمندان پیشکسوت در پاسخ به این نقد گفت: این مبلغ ماهیانه که به حساب پیشکسوتان عضو موسسه واریز می‌شود، هدیه‌ای در مقابل عضویت آن‌هاست و نه مستمری است نه حقوق.
او افزود: این مبلغ ثابت نیست و برای هنرمندانی که بیمار می‌شوند و در خانه سالمندان مستقر می‌شوند، افزایش می‌یابد و با این کار قصد داریم بار مالی را از دوش آن‌ها کم کنیم.
هنرمندانی همچون غلامرضا مجاوری، پری صابری، غلامرضا ملک عراقی، درویش رضا منظمی، اکبر صادقی، اصغر رفیعی‌جم، یونس آبسالان، ابراهیم نظری سنگرودی، علی اصغر مصورزاده، سید کمال میر طیبی، انسیه شاه‌حسینی، اسماعیل نیک‌بخت زاویه، احمد نجفی، امیر همتی، بهروز کریمی، ولی شیر اندامی، محسن کوهستانی‌نژاد، مریم مجیدی، هادی مرزبان، خسرو حکیم رابط، جواد افشین نژاد، محمد هادی گلریز خاتمی، مرتضی کاشی تراش اصفهانی، شاهین فرهت، عنایت بخشی، افشین بختیار، دلاور هاشم‌لو، حسن شریفی، ژرژ پطروسی، یوسف پوریا، زنده علی عباس راحمی‌پور (خانواده او در مراسم حاضر بودند)، سیروس ابراهیم زاده، غلامرضا، علیرضا کریمی، هاشم محققی فرد، رضا شفیعیان، آتش تقی پور، فریده سپاه منصور، عبدالصمد حاج صمدی، سید علی طاهری، حسین خواجه امیری (ایرج)، محمدعلی رحیم‌زاده نمینی، جاوید مجلسی، ناهید تاج نیا، حسین زندباف، مرتضی موسوی، محمد علی بهمنی، سید محمد میر زمانی، مرتضی صفاریان، مرشد حسن میرزا علی از هنرمندان متولد فروردین بودند که در این مراسم از آن‌ها تجلیل شد.
تعدادی از این هنرمندان بعد از تجلیل و عکس یادگاری چند کلمه‌ای برای حاضران صحبت کردند و از عباس عظیمی تشکر کردند.


ولی‌الله شیر اندامی نیز در این مراسم گفت: پنج شش ساله مریض هستم و در این مملکت در بدترین شرایط فقط آقای عظیمی (مدیر موسسه هنرمندان پیشسکوت) کنارم بوده و به من کمک کرده‌اند.
کوهستانی نژاد هم بعد از تجلیل گفت: ایران فراز و نشیب‌های زیادی پشت سر گذاشته و امروز هم پیروز می‌شود، اما مهم پیروزی شیرین است و شما هنرمندان می‌توانید با زنده کردن شور جوانی در خود و مردم آن را به وجد آورید.
در بخش پایانی مراسم ایرج - خواننده پیشکسوت برای حاضران آواز خواند و همه هنرمندان عکس دست جمعی خود را گرفتند.






















انتهای پیام
