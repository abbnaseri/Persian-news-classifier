در ایام جشنواره‌ی جهانی فیلم فجر در سینما فلسطین چه خبر است؟
شادمهر راستین درباره برنامه‌هایی که در ایام سی‌وهفتمین جشنواره جهانی فیلم فجر در سینما فلسطین اجرا می‌شود، توضیحاتی را ارایه داد.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، شادمهر راستین مدیر باشگاه مخاطبان سی‌وهفتمین جشنواره جهانی فیلم فجر درباره نحوه خرید بلیت و بسته‌های سینمایی که در این جشنواره برای اعضای باشگاه مخاطبان در نظر گرفته شده است، بیان کرد: اعضای باشگاه مخاطبان جشنواره می‌توانند از ساعت ۱۶ روز دوشنبه (۲۶ فروردین ماه) با مراجعه به سایت این باشگاه به نشانی www.fajriff.com/fa/club بلیت‌های خود را به صورت بسته‌های روزانه یک فیلم، بسته‌های موضوعی و همچنین به صورت تک سانس تهیه کنند.
وی با بیان اینکه اولویت خرید بلیت فیلم‌های جشنواره با اعضای باشگاه مخاطبان است، گفت: بلیت‌هایی که به صورت بسته به مخاطبان پیشنهاد شده دارای تخفیف ویژه‌ای برای اعضای باشگاه است و اعضا می توانند تخفیف ها و همچنین شرایط خرید بستهها و بلیت‌های تک سانس را از طریق سایت سینماتیکت نیز مشاهده کنند.
راستین با اشاره به اولین اکران فیلم‌های ایرانی در سی و هفتمین جشنواره جهانی فیلم فجر اظهار کرد: اکثر این فیلم‌ها اولین اکران خود را در جشنواره جهانی فیلم فجر تجربه خواهند کرد. سانس اصلی پخش فیلم‌ها در جشنواره جهانی فیلم فجر ساعت ۱۹:۴۵ و در سالن اصلی سینما فلسطین خواهد بود. منتخب بهترین فیلم های خارجی جشنواره شامل بهترین فیلم های بخش مسابقه، فیلم های کمدی، فیلم های کلاسیک مرمت شده و بخشی از آثار بخش مرور سینمای چین نیز در سالن‌های شماره ۲ و ۳ سینما فلسطین اکران خواهد شد.
به گفته وی، علاقه‌مندان به کارگاه های تخصصی و عمومی نیز می توانند از طریق سایت سینماتیکت بلیت حضور در این کارگاه ها را تهیه کنند.
مدیر باشگاه مخاطبان جشنواره جهانی فیلم فجر بیان کرد: در سی و هفتمین جشنواره جهانی فیلم فجر برای فیلم‌ها شناسنامه معرفی تهیه شده که علاقه‌مندان می توانند از طریق سایت جشنواره، صفحه اینستاگرام باشگاه و سایت سینماتیکت از اطلاعات فیلم‌های مدنظرشان مطلع شوند. همچنین سهمیه اعضای باشگاه مخاطبان به دلیل استقبال در سه دوره گذشته در پردیس سینمایی چارسو افزایش پیدا کرده است و سانس های صبح (۱۱:۳۰ الی ۱۳:۳۰ منتخب جشنواره) با تخفیف ویژه برای اعضای باشگاه قابل استفاده است.
راستین با اشاره به اینکه جشنواره با توجه به تقارن با اعیاد نیمه شعبان برنامه‌های ویژه‌ای دارد، گفت: در مدت برگزاری جشنواره هر شب مراسمی با حضور عوامل و بازیگران فیلم های منتخب ایرانی برای رونمایی از پوستر و نمایش فیلم ها برگزار خواهد شد. در سالن ۲ و ۳ سینما فلسطین بسته فیلم های مستند، جشنواره جشنواره‌ها و منتخب جشنواره برای اعضای باشگاه مخاطبان جشنواره در نظر گرفته شده و به نوعی سالن های ۲ و ۳ سینما فلسطین سالن های تخصصی فیلم جشنواره هستند که به اعضای باشگاه اختصاص یافته است.
وی در پایان ضمن اشاره به تجهیز سالن‌های سینما فلسطین اظهار کرد: در این دوره از جشنواره سالن اصلی سینما فلسطین به سیستم پخش «دی سینما» مجهز شده و فیلم‌ها با کیفیت تصویری بالایی نمایش داده خواهد شد و مراسم رونمایی از پوستر فیلم ها با حضور عوامل اصلی از دیگر برنامه های اکران اول در سینما فلسطین است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
