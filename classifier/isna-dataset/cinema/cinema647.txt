«روزهای نارنجی» به جشنواره سیاتل راه یافت
فیلم «روزهای نارنجی» به کارگردانی آرش لاهوتی در ادامه حضور بین‌المللی خود در  جشنواره فیلم «سیاتل» آمریکا 2019 به روی پرده می‌رود. 
به گزارش ایسنا، جشنواره فیلم سیاتل که از ۱۶ می تا ۹ ژوئن (۲۵ اردیبهشت تا ۱۹ خرداد) در سیاتل برگزار می‌شود و فیلم «روزهای نارنجی» در روزهای ۲۰، ۲۲ و ۲۴ ماه می در این جشنواره به نمایش گذاشته می‌شود.
«روزهای نارنجی» پیش از این در جشنواره مانهایم آلمان جایزه بهترین فیلم جشنواره با عنوان «سینماگر بزرگ تازه وارد»، جایزه فیپرشی (فدراسیون بین‌المللی منتقدان سینما) و جایزه کلیسای جهانی را دریافت کرد و در چهارمین دوره جشنواره سینه ایران تورنتو برنده جایزه بهترین فیلمنامه و جایزه بهترین بازیگر زن شد.
این فیلم همچنین در سی و هفتمین جشنواره ملی فیلم فجر به عنوانی یکی از نامزدهای فیلم‌های اول انتخاب شد و در بخش تجلی اراده ملی دو جایزه دریافت کرد.
اولین فیلم بلند سینمایی آرش لاهوتی تاکنون در جشنواره‌های بین‌المللی دیگری از جمله بخش کشف چهل و سومین دوره جشنواره فیلم تورنتو و نوزدهمین دوره جشنواره فیلم کالگاری در کانادا، بخش مسابقه اصلی چهاردهمین جشنواره فیلم زوریخ، بخش مسابقه اصلی چهل و دومین دوره جشنواره سائوپائولو در کشور برزیل، جشنواره فیلم‌های عصیانگر تافی فست لهستان، بخش مسابقه هشتمین دوره جشنواره مالاتیا در ترکیه و بخش مسابقه اصلی بیست و چهارمین دوره جشنواره مِد فیلم ایتالیا و دو بخش «سینمای جهان اکنون» و «نمایش آمریکا» سی‌امین دوره جشنواره فیلم «پالم اسپرینگز»، شانزدهمین جشنواره بین‌المللی فیلم چنای هند و جشنواره بین‌المللی فیلم هنگ کنگ نیز روی پرده رفته است.
این فیلم در جشنواره اسپانیایی «Imagineindia» (١٧ تا ٣١ می-٢٧ اردیبهشت تا ١٠ خرداد) و همچنین جشنواره فیلم‌هایی ایرانی کلن (۳۱ می تا ۳ ژوئن- ۱۰ تا ۱۳ خرداد ماه) نیز نمایش خواهد داشت.
«روزهای نارنجی» درباره آبان، زنی ۴۵ ساله است که واسطه استخدام کارگران فصلی است و هدیه تهرانی، علی مصفا، مهران احمدی، علیرضا استادی، ژیلا شاهی، رؤیا حسینی، صدف عسگری، لیلی فرهادپور، اکرم علمدار، امین گلستانه و سیامک ادیب بازیگران این فیلم هستند.
تهیه کننده فیلم «روزهای نارنجی» علیرضا قاسم‌خان، مشاور تهیه‌کننده و مجری طرح شهنام شهباززاده و عرضه و پخش بین‌المللی این فیلم به عهده محمد اطبایی (مستقل‌های ایرانی) است.
انتهای پیام
