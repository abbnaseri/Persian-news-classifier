انیمیشن «دامبو» ۲۰۰ میلیون دلاری شد 
نسخه جدید انیمیشن کلاسیک «دامبو» ساخته «تیم برتون» در دومین هفته نمایش جهانی خود به مجموع فروش ۲۰۰ میلیون دلاری رسید.
به گزارش ایسنا به نقل از ورایتی، ساخته جدید «تیم برتون» که جدیدترین فیلم از سری بازسازی‌های انیمیشن‌های کلاسیک کمپانی والت دیزنی است تاکنون ۱۳۷.۵ میلیون دلار از محل گیشه بین‌الملل و ۷۶ میلیون دلار نیز در سینماهای آمریکا فروخته است.
انیمیشن اصلی «دامبو» محصول سال ۱۹۴۱ به تهیه‌کنندگی والت دیزنی و کارگردانی «بن شارپستین» در ۲۳ اکتبر ۱۹۴۱ عرضه شد و چهارمین پویانمایی در سری کارهای کلاسیک دیزنی محسوب می‌شود.
اما قبل از انیمیشن «دامبو» که رتبه دوم فروش گیشه بین‌الملل را به نام خود ثبت کرد، فیلم ابرقهرمانی «شزم!» محصول جدید کمپانی برادران وارنر با فروش ۱۰۲ میلیون دلار، در رتبه نخست قرار گرفت. این فیلم بر پایه شخصیتی به همین نام از شرکت دی‌سی کامیکس به کارگردانی «دیوید اف. سندبرگ» و هفتمین فیلم در دنیای سینمایی دی‌سی است.
«شزم!» علاوه بر فروش ۱۰۲ میلیون دلاری در ۷۶ بازار بین‌المللی، در هفته نخست اکران در سینماهای آمریکا نیز ۵۳ میلیون دلار فروخت تا فروش جهانی آغازین بالغ بر ۱۵۵ میلیون دلار را به نام خود ثبت کند.
این فیلم که با بودجه ۹۸ میلیون دلاری ساخته شده، بهترین عملکرد خارجی را با ۳۰.۹ میلیون دلار در ۱۵۷۰۰ سالن سینمای چین تجربه کرد و پس از آن کشورهای مکزیک (۶.۲ میلیون دلار)، بریتانیا (۵.۳ میلیون دلار) و روسیه (۵.۲ میلیون دلار) بهترین فروش خارجی را برای «شزم!» رقم زدند و سینماهای ژاپن نیز از تاریخ ۸ آوریل میزبان اکران عمومی آن هستند.
اما فیلم جدید «گورستان حیوانات خانگی» که بر اساس یکی از رمان‌های ترسناک نوشته «استفن کینگ» ساخته شده، ۱۷.۳ میلیون دلار در ۴۶ کشور جهان فروش داشت و ۲ میلیون دلار نیز در نخستین هفته اکران در آمریکا فروخت. این فیلم که با هزینه ۲۱ میلیون دلاری ساخته شده ۳.۱ میلیون دلار در روسیه و ۲ میلیون دلار نیز در بریتانیا و مکزیک فروش داشته است.
همچنین فیلم ابرقهرمانی «کاپیتان مارول» که اخیراً به مجموع فروش جهانی بالغ بر یک میلیارد دلار دست یافته است نیز در ادامه اکران خود ۱۴.۱ میلیون دلار از سینماهای ۵۵ کشور فروخت. این فیلم هم‌اکنون نهمین فیلم پرفروش ابرقهرمانی تاریخ سینما محسوب می‌شود که ۶۶۳.۵ میلیون دلار از فروش خود را در گیشه بین‌الملل و بالغ بر ۳۳۷ میلیون دلار نیز در آمریکا فروخته است.
انتهای پیام
