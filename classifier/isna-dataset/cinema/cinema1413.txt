انتشار دو حکم صادره برای جشنواره‌ی تئاتر دانشگاهی 
دبیر بیست و دومین جشنواره بین المللی تئاتر دانشگاهی ایران با صدور احکامی جداگانه مدیران  دو بخش «هماهنگی» و «آموزش و پژوهش» این دوره را معرفی کرد.
به گزارش ایسنا به نقل از روابط عمومی بیست و دومین جشنواره بین المللی تئاتر دانشگاهی ایران، امین مختاری دبیر بیست و دومین جشنواره بین‌المللی تئاتر دانشگاهی ایران با صدور احکامی جداگانه محسن نوروزی را به عنوان مدیر هماهنگی و اجرا و ایلیا گیاهچی به عنوان مدیر آموزش و پژوهش این دوره را معرفی کرد.
در متن حکم امین مختاری به محسن نوروزی آمده است: «نظر به شایستگی، تعهد و تجربه‌های ارزشمند جناب‌عالی، به موجب این حکم به عنوان مدیر هماهنگی و اجرا بیست و دومین جشنواره بین‌المللی تئاتر دانشگاهی ایران منصوب می‌شوید. امید است در سایه ایزد منان ضمن تعامل ویژه با گروه‌های اجرایی، با بکارگیری حداکثر ظرفیت‌های موجود در راستای ارتقا و اعتلای تئاتر دانشگاهی، در انجام وظایف محوله موفق باشید.»
محسن نوروزی دانشجو کارشناسی عروسکی دانشگاه تهران است. وی در دوره بیستم و بیست و یکم جشنواره تئاتر دانشگاهی در ستاد اجرایی جشنواره فعالیت داشته است. نوروزی همچنین در جشنواره تجربه نیز به مدیر هماهنگی سالن‌ها فعالیت اجرایی داشته است. از فعالیت‌های هنری نوروزی نیز می‌توان به نمایش‌های «ورف چال»، «آرزوی درخت آرزو (سیب)» و «راشامون» اشاره کرد.
در متن حکم ایلیا گیاهچی نیز آمده است: «نظر به شایستگی، تعهد و تجربه‌های ارزشمند جناب‌عالی، به موجب این حکم به عنوان مدیر بخش آموزش و پژوهش بیست و دومین جشنواره بین‌المللی تئاتر دانشگاهی ایران منصوب می‌شوید. امید است در سایه ایزد منان با بکارگیری حداکثر ظرفیت‌های موجود در راستای ارتقا و اعتلای تئاتر دانشگاهی، در انجام وظایف محوله موفق باشید.»
ایلیا گیاهچی نیز دانشجوی کارشناسی رشته کارگردانی و بازیگری دانشگاه تهران است. از جمله فعالیت‌های وی می توان به عضویت در شورای مرکزی مرکز تئاتر تجربی دانشگاه تهران، مدیریت بخش نمایشنامه‌نویسی نوزدهمین جشنواره‌ تئاتر تجربه، عضویت در ستاد اجرایی بخش تئاتر جشنواره‌ هنر دانشگاه شریف اشاره کرد. این هنرمند همچنین کارگردانی و بازیگری نمایش‌های متعددی را برعهده داشته است.
بیست و دومین جشنواره بین المللی تئاتر دانشگاهی ایران به دبیری امین مختاری پنجم تا چهاردهم اردیبهشت ماه سال ۱۳۹۸ به همت اداره کل فرهنگی وزارت علوم، تحقیقات و فناوری در بخش های مختلف الف: مناطق «تئاتر صحنه» و ب: سراسری و بین‌المللی «تئاتر صحنه»، «تجربه های اجرا»، «نمایشنامه نویسی (جایزه استاد اکبررادی)، «پژوهش (جایزه دکتر فرهاد ناظر زاده کرمانی)»، «ترجمه نمایشنامه»، «عکس، پوستر و تیزر»، «غیر رقابتی»، «کارگاه ها و درس گفتارها»، «مدرسان»، «جشنواره جشنواره ها» و «پایان نامه های برگزیده» ویژه دانشجویان و فارغ التحصیلان برگزار خواهد شد. بخش تئاتر صحنه مناطق نیز نیمه اول اسفند ماه سال ۱۳۹۷ میزبان هنرمندان فعال عرصه تئاتر دانشگاهی خواهد بود.
انتهای پیام

