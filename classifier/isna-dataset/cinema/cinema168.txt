سومین المپیاد فیلم‌سازی نوجوانان ایران فراخوان داد
بنیاد سینمایی فارابی با همکاری انجمن سینمای جوانان ایران، «سومین المپیاد فیلم‌سازی نوجوانان ایران» را در دو بخش «ایده» و «فیلم» برگزار می‌کند.
به گزارش ایسنا به نقل از ستاد اطلاع‌رسانی سی و دومین جشنواره بین‌المللی فیلم‌های کودکان و نوجوانان، «سومین المپیاد فیلم‌سازی نوجوانان ایران» توسط بنیاد سینمایی فارابی و با مشارکت انجمن سینمای جوانان ایران، در دو بخش «ایده» و «فیلم» و همزمان با جشنواره بین‌المللی فیلم‌های کودکان و نوجوانان برگزار می‌شود.
این المپیاد با اهداف ترویج فضائل اخلاقی و نگاه امیدوارانه به زندگی در بین نوجوانان از طریق ایده‌پردازی و مشارکت در تولید فیلم، یافتن ایده‌های نو در سینمای کودکان و نوجوانان، ایجاد شرایط مناسب برای کشف و معرفی استعدادهای هنری نوجوانان در حوزه تخصصی سینمای کودکان و نوجوانان و زمینه سازی برای گسترش فعالیت در حوزه سینمای کودکان و نوجوانان برگزار می‌شود.
«سومین المپیاد فیلم‌سازی نوجوانان ایران» در دو بخش: ایده: (منظور از ایده، طرح اولیه قصه‌ای است که پس از پذیرش توسط هیئت انتخاب المپیاد، با کمک استاد مشاور و گروه خلاق به طرح کلی فیلمنامه (دارای ابتدا، میانه و پایان داستان باشد) تبدیل خواهد شد.) و فیلم‌ کوتاه: (منظور فیلم‌هایی با زمان حداکثر ۳ دقیقه است که بعد از سال ۱۳۹۶ تولید شده باشند) برگزار خواهد شد.
دبیرخانه المپیاد پیش از برگزاری، برای نوجوانانی که آثارشان به مرحله نهایی راه پیدا کرده است در دفاتر انجمن سینمای جوانان ایران کارگاه‌های رایگان «آشنایی با سینما» برگزار خواهد کرد.
بنا بر این فراخوان شرایط شرکت در المپیاد در دو بخش ایده و فیلم کوتاه به شرح ذیل است:
در این المپیاد نوجوانان ۱۲ تا ۱۶ ساله (متولدین سال‌های ۱۳۸۲ تا ۱۳۸۶) می‌توانند شرکت کنند.
برگزیدگان و شرکت کنندگان در المپیاد قبلی به شرط رعایت سن، در اولویت پذیرش این دوره قرار خواهند گرفت.
− در بخش ایده: • هر شرکت‌کننده می‌تواند حداکثر ۵ ایده ارائه دهد و در صورت تصویب، یکی از آنها به فرآیند تولید وارد شود. • ایده پذیرفته شده بعد از انتخاب توسط هیات انتخاب، به المپیاد راه یافته و زیر نظر اساتید در کارگاههای «ایده به طرح کلی فیلمنامه» که در اصفهان تشکیل می‌شود شرکت خواهند کرد. • طرح‌های کلی تولید شده در کارگاه‌های «ایده به فیلمنامه» مورد داوری قرار گرفته، آثار پذیرفته شده با حمایت دبیرخانه المپیاد به مرحله تولید می‌رسد.
− در بخش فیلم: • فیلم‌های تولید شده حداکثر تا ۳ دقیقه باشد. • فیلم‌های ساخته شده می‌توانند توسط دوربین معمولی یا تلفن همراه، تصویربرداری شده باشند. • فیلم‌ها می‌توانند در قالب داستانی، مستند یا پویانمایی باشند. • فیلم‌های برگزیده در جشنواره بین‌المللی فیلم‌های کودکان و نوجوانان (اصفهان) به نمایش در خواهند آمد. • به فیلم‌های برگزیده در المپیاد جوایز ارزنده‌ای اهدا خواهد شد. • برگزیدگان بخش «ایده» و «فیلم» از طرف دبیرخانه المپیاد برای حضور در اردوی آموزشی استعدادهای المپیاد که از ۲۶ تا ۳۰ مرداد ۱۳۹۸ در اصفهان برگزار می‌شود، دعوت خواهند شد.
«سرزمین من»، «آرزوهای من»، «رویاهای کودکان و نوجوانان امروز»، «خانواده من»، «خلاقیت در زندگی»، «سرگرمی کودکان»، «نشاط و کودکی»، «سواد رسانه‌ای کودکان و نوجوانان»، «امیدواری»، «بخشش» و «قصه‌های برگرفته از کتاب‌های کودک و نوجوان» (ترجیحاً نویسنده‌های ایرانی) محورهای پیشنهادی و دارای اولویت این المپیاد هستند.
متقاضیان برای ثبت نام باید به سایت www.iycs.ir مراجعه و از طریق پرتال، فرم ثبت نام را تکمیل کرده و ایده را آپلود کنند و در نظر داشته باشند که ایده حداکثر در دو صفحه A۴ با موضوعاتی که در بخش محورهای جشنواره به نگارش درآمده، با قلم Nazanin ۱۴ تایپ شده و از طریق پرتال ثبت نام به دبیرخانه المپیاد ارسال شود.
پس از بررسی اولیه ایده از صاحبان ایده‌های پذیرفته شده دعوت خواهد شد تا در کارگاه‌های آموزشی که به همین منظور در دفاتر انجمن سینمای جوانان ایران در سراسر کشور برنامه‌ریزی شده شرکت کنند.
فیلم‌های تولید شده از طریق پرتال ثبت نام و یا دفاتر انجمن سینمای جوانان ایران به دبیرخانه المپیاد ارسال خواهند شد.
«سومین المپیاد فیلم‌سازی نوجوانان ایران» ۲۶ تا ۳۰ مرداد ۱۳۹۸ برگزار خواهد شد و زمان‌بندی ثبت‌نام و ارسال آثار در دو بخش ایده و فیلم کوتاه به شرح ذیل خواهد بود:
بخش الف: ایده • آخرین مهلت ثبت نام در سایت و ارسال آثار: ۲۰ تیر • اعلام ایده‌های پذیرفته شده: ۲۷ تیر
بخش ب: فیلم • آخرین مهلت ارسال فیلم‌های بخش ایده فیلم‌نامه: ۷ مرداد • اعلام فیلم‌های راه‌یافته به بخش مسابقه: ۱۵ مرداد
متقاضیان آثار خود را به نشانی تهران، میدان ونک، خیابان گاندی جنوبی، کوچه نوزدهم، پلاک ۲۰، کدپستی: ۱۵۱۷۸۷۳۸۱۱، دفتر امور جشنواره‌ها ارسال کنند و برای کسب اطلاعات بیشتر با شماره تلفن‌های ۸۶۰۸۴۸۱۶-۸۶۰۸۴۸۲۹ تماس حاصل کنند.
انتهای پیام
