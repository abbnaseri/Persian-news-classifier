اجرای یک نمایش با همراهی برادران کیانیان و معلولان جسمی حرکت
نمایش «پرواز کبک‌ها» نوشته داود کیانیان و کار حمید کیانیان با حضور جمعی از معلولان جسمی حرکتی از پنجم اسفند ماه در تالار «هنر» روی صحنه می‌رود.


به گزارش ایسنا طبق خبر رسیده، این نمایش کاری از موسسه خیریه توانمندسازی «باران» است؛ گروهی که از یازده سال پیش با مدیریت حمید کیانیان و با حضور تعدادی از معلولان جسمی حرکتی در مشهد فعالیت می‌کند و تاکنون اجراهای گوناگونی را در نقاط مختلف ایران روی صحنه برده است.
نمایش «پرواز کبک‌ها» تازه‌ترین فعالیت این گروه است که سال گذشته در بیست و چهارمین جشنواره بین‌المللی تئاتر کودک و نوجوان همدان روی صحنه رفت و به عنوان اثر برگزیده در بخش آموزشی این جشنواره انتخاب شد.
این نمایش که متن آن نوشته داود کیانیان است، درباره فاصله‌ای است که این روزها به واسطه فضای مجازی، میان فرزندان و پدر و مادرهایشان ایجاد شده و نگاهی به بازی نهنگ آبی دارد.
رضا کیانیان نیز به عنوان مشاور هنری با اجرای این نمایش همکاری دارد.
 حمید کیانیان که از یازده سال پیش، این گروه هنری را راه‌اندازی کرده است، با همراهی اعضای آن، تاکنون۵۵۶ اجرا در ۳۱ شهر کشور به صحنه برده است و رکورددار اجرای نمایش توسط معلولان است. از مهم‌ترین اهداف این گروه، انگیزه بخشی به معلولان جسمی و حرکتی است تا بتوانند در فضای عمومی جامعه حضور داشته باشند و شجاعت و جسارت انجام امور روزمره خود را به دست آورند.
داود کیانیان نویسنده این نمایشنامه در نوشتاری که در آستانه اجرای این نمایش نوشته، آورده است:
«به هنگامی که دهان ویروس نهنگ‌های آبی در فضاهای مجازی و واقعی برای بلعیدن جسم و روان نوجوانان ما از هر ترفندی استفاده می‌کنند، ضروری است تئاتر نوجوانان نیز از ابراز هشدارهای هنری غافل نشود. نمایش «پرواز کبک‌ها» یک هشدار جدی به نوجوانان و خانواده آنهاست.»
همچنین حمید کیانیان، موسس بنیاد باران و طراح و کارگردان این نمایش در یادداشتی کوتاه درباره اجرای این اثر نمایشی نوشته است:
«هنر همواره در خدمت اهداف انسانی بوده و اگر در مواردی این قانون نانوشته به اسباب گوناگون و فرصت‌طلبانه، دور زده شده است، حتما و مطمئنا نقض و غرضی اتفاق افتاده که تقصیرش به گردن هنر نیست. ما در این اثر هنری که توسط معلولان عزیزمان اجرا می‌شود، قصد آن را داریم که به کمک هنر، خطرها و چالش‌های فضای مجازی را بررسی و راه‌های بازگشت نوجوانان عزیز را به دنیای واقعی بازگو کنیم. چراکه زندگی در واقعیت جریان دارد و نه در گوشی‌ها و تبلت‌ها.»
نمایش «پرواز کبک‌ها» از 5 تا 20 اسفند ماه راس ساعت 19 و بیست دقیقه در تالار هنر روی صحنه می‌رود.
خرید اینترنتی بلیت این نمایش از طریق سایت ایران نمایش انجام می‌شود.
تمام عواید فروش این نمایش به اعضای گروه تئاتر «باران» تعلق می‌گیرد.
انتهای پیام
