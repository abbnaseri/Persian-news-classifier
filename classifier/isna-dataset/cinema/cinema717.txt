خیابان جمشید مشایخی رسما نامگذاری شد + عکس
پلاک خیابان زنده‌یاد جمشید مشایخی با حضور خانواده‌ی این هنرمند و جمعی از اهالی سینما و مسوولان رسما نامگذاری شد. 
به گزارش ایسنا، مراسم آئین رونمایی از سردیس جمشید مشایخی و پلاک خیابان به نام این هنرمند فقید برای تغییر اسم خیابان «ج» در منطقه یک تهران (در ابتدای خیابان مقدس اردبیلی) عصر ۱۳ اردیبهشت ماه برگزار شد.
در این مراسم تابلوی خیابان استاد جمشید مشایخی توسط پیروز حناچی (شهردار تهران) که او را حجت نظری و محمد جواد حق شناس همراهی می‌کردند، رونمایی شد.


نادر مشایخی (هنرمند آهنگسار و فرزند جمشید مشایخی)، علی دهکردی، منوچهر شاهسواری (مدیرعامل خانه سینما)،احمد مسجد جامعی (عضو شورای اسلامی شهر تهران، مسعود نجفی (مدیر روابط عمومی سازمان سینمایی وزارت ارشاد)،خانواده‌ی مشایخی… از دیگر حاضران این برنامه بودند.
سپس سردیس زنده‌یاد جمشید مشایخی در نزدیکی خانه‌اش رونمایی شد، سردیسی که رضا حسن‌زاده _ مجسمه ساز و عضو انجمن مجسمه سازان _
آن را ساخته است و طبق اعلام برگزارکنندگان برنامه، انتخاب تصویر این سردیس نیز براساس انتخاب و نظر خانواده این هنرمند فقید بوده است.
در کنار سردیس جمشید مشایخی این شعر از سایه آمده است: "تا اشارات نظر نامه رسان من و توست / نشود فاش کسی آنچه میان من و توست
گوش کن با لب خاموش سخن می‌گویم / پاسخم ده نگاهی که میان من و توست"


پیروز حناچی _ شهردار تهران _ نیز در سخنانی کوتاه در این برنامه گفت: این قبیل کارها قدردانی از کسانی که برای فرهنگ کشور زحمت کشیده‌اند، در واقع یک وظیفه عمومی برای مردم است.
وی همچنین در پاسخ به این پرسش که این قبیل کارها در شرایط کنونی آیا جزو دغدغه‌های مردم محسوب می‌شود؟ بیان کرد: این نامگذاری‌ها نیز نیاز هست. ای کاش امکان این وجود داشت تا یک بزرگراه یا جایی که در شأن و مقام این هنرمند باشد، برای او انتخاب کنیم.
او تاکید کرد: این مصوبه‌ی شورای شهر است که به اتفاق نظر اعضا تصویب شد. این قدم نیز یک نوع کار فرهنگی است که می‌توان در سطح گسترده‌ای آن را انجام داد.

جمشید مشایخی متولد ۶ آذر ۱۳۱۳ بود که ۱۳ فروردین امسال در بیمارستان در تهران درگذشت.
او سال ۱۳۳۶ به استخدام اداره تازه تأسیس هنرهای دراماتیک درآمد و فعالیت حرفه‌ای را از سال ۱۳۴۹ به‌طور رسمی شروع کرد. مشایخی طی این مدت در حدود ۲۰۰ فیلم سینمایی و سریال تلویزیونی ایفای نقش کرد و با بیشتر کارگردان‌های شناخته شده نسل‌های مختلف سینما و تئاتر ایران همکاری کرد و جوایز بسیاری را بدست آورد.
فیلم‌ها و سریال‌هایی همچون "قیصر"، "هزاردستان"، "گاو"، "کمال‌الملک"، "گلهای داودی"، "شازده احتجاب" و "روز واقعه" از جمله آثار ماندگار مشایخی است.
مسعود نجفی _ مدیر روابط عمومی سازمان سینمایی _ پیشنهاد نامگذاری خیابان محل زندگی زنده‌یاد جمشید مشایخی را پس از درگذشت این هنرمند در صفحه‌ی مجازی‌اش منتشر کرد و پس از آن برخی دیگر از هنرمندان هم این پیشنهاد را مطرح کردند.





این خبر در طول مراسم نامگذاری خیابان استاد مشایخی به روز رسانی شد و در ادامه مراسم بزرگداشت این هنرمند در موزه سینما برگزار خواهد شد که مشروح آن متعاقباً ارسال می‌شود.
انتهای پیام
