مرمت «دونده» امیر نادری + فیلم
نسخه مرمت شده فیلم سینمایی «دونده» امیر نادری در ششمین روز از جشنواره جهانی فیلم فجر در سینما فلسطین نمایش داده خواهد شد.
به گزارش ایسنا همزمان با سی و هفتمین جشنواره جهانی فجر و در ادامه نمایش نسخه اصلاح و مرمت شده فیلم‌های ارزشمند سینمای ایران و خصوصاً پس از نمایش و استقبال از فیلم «طلسم» داریوش فرهنگ، نسخه مرمت شده فیلم «دونده» امروز سوم اردیبهشت ماه ساعت ۱۹:۴۵ در سینما فلسطین به نمایش درخواهد آمد.
«دونده» فیلمی است به کارگردانی امیر نادری (۱۳۶۳) که توانسته با دریافت جایزه از جشنواره سه قاره نانت ۱۹۸۵ و جایزه ویژه جشنواره بین‌المللی فیلم سنگاپور ۱۹۸۵ توجه جهانیان را به سینمای ایران جلب کند.
در خلاصه داستان این اثر آمده است: «امیرو» نوجوان تنهایی است که رویایش سفر به آن سوی خلیج فارس و آزادی است. او بطری‌های خالی، قوطی و چیزهایی از این دست را از میان زباله‌ها جمع می‌کند و می‌فروشد و با واکس‌زدن کفش خارجی‌های مقیم آبادان روزگار می‌گذراند. امیرو کم‌کم به کلاس درس شبانه می‌رود و الفبا را یاد می‌گیرد...
فیلم‌نامه این اثر را بهروز غریب‌پور و امیر نادری نوشته‌اند و بازیگرانی چون مجید نیرومند، موسی ترکی‌زاده، علی‌رضا غلام‌زاده، علی پاسدارزاده، شیرزاد بشکال در آن نقش آفرینی کرده‌اند. تدوین این اثر نیز توسط بهرام بیضایی انجام شده و کانون پرورش فکری کودکان و نوجوانان تهیه کننده آن بوده است.
طبق اعلام فیلم خانه ملی ایران؛ «عملیات تصحیح رنگ این فیلم پیش‌تر به سفارش کانون پرورش فکری کودکان و نوجوانان به خوبی انجام شده بود، لیکن با توجه به توان فنی و به روز فیلمخانه ملی ایران، همزمان با برگزاری سی و هفتمین جشنواره جهانی فجر، جهت دستیابی به کیفیت بهتر تصویری، این فیلم یک مرحله دیگر در فیلمخانه ملی ایران اصلاح و مرمت شده است و با توجه به تجهیزات منحصر به فرد صدای موجود در استودیو صدای فیلمخانه ملی ایران صدای فیلم "دونده" یک بار دیگر مرمت شده است.
از آنجا که فیلم در جنوب کشور فیلمبرداری شده است، بنابراین مقدار رنگ آبی در فیلم حایز اهمیت فراوان است و در فیلم نماهای دریا و آسمان زیادی دیده میشود که باید رنگ آنها یک دست می‌شد.
لکه‌های سفید ایجاد شده بر روی نگاتیو، که براثر گذر زمان و چاپ نسخه‌های جدید از فیلم ایجاد شده، نیز در این فیلم به وفور دیده می‌شد که در دفعات متعدد بازبینی شده و این اشکالات از روی نسخه دیجیتال پاک شده است. همچنین وجود دانه‌های رنگی زائد (نویز) بسیار زیاد، به خصوص در صحنه‌های انتهایی، کار ترمیم فیلم را دشوار کرده بود و تلاش فراوانی شد تا گرین طبیعی فیلم حفظ شده و این دانه های رنگی زائد از گرین تفکیک شود.»
به مناسبت سی‌وهفتمین جشنواره جهانی فجر صحنه‌هایی از نسخه مرمت شده فیلم «دونده» از سوی فیلمخانه ملی ایران برای اولین بار در اختیار " ایسنا" قرار گرفته است که می‌توانید در ادامه آن را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
