جدیدترین حکم‌هایی که تابش برای جشنواره فیلم کودک و نوجوان داد
مدیران سی و دومین جشنواره بین‌المللی فیلم‌های کودکان و نوجوانان طی احکامی از سوی علیرضا تابش معرفی شدند.
به گزارش ایسنا به نقل از ستاد اطلاع‌رسانی و روابط عمومی سی و دومین جشنواره بین‌المللی فیلم‌های کودکان و نوجوانان، براساس احکام علیرضا تابش دبیر جشنواره، حبیب ایل‌بیگی به‌عنوان «مشاور عالی دبیر و مدیر سومین المپیاد فیلمسازی نوجوانان کشور»، دکتر رائد فریدزاده به‌عنوان «مدیر بین‌الملل»، محسن دلیلی به‌عنوان «مدیر ارتباطات و روابط عمومی»، ایرج تقی‌پور به‌عنوان «مدیر هنری»، سیمون سیمونیان به عنوان «مدیر دبیرخانه» و عزت الله علیزاده به‌عنوان «مدیر پشتیبانی فنی نمایش» سی و دومین جشنواره بین المللی فیلم‌های کودکان و نوجوانان منصوب شدند.
مختصری از سوابق مدیران این دوره به شرح ذیل است؛ حبیب ایل‌بیگی «مشاور عالی دبیر و مدیر سومین المپیاد فیلمسازی نوجوانان»: در کارنامه حرفه‌ای او مواردی مانند رییس هیئت مدیره و مدیرعامل انجمن سینمای جوانان ایران، معاون مدیرکل حوزه وزارتی وزارت فرهنگ و ارشاد اسلامی، مشاور مدیرعامل و مدیر روابط عمومی بنیاد سینمایی فارابی، مدیرکل روابط عمومی و امور بین‌الملل حوزه هنری، دبیر ستاد اطلاع‌رسانی وزارت فرهنگ و ارشاد اسلامی، قائم مقام بنیاد سینمایی فارابی و عضویت در ستاد سیاستگذاری و برگزاری چند جشنواره بین‌المللی و ملی دیده می‌شود.
دکتر رائد فریدزاده «مدیر بین‌الملل»: دبیر شورای بین الملل سینمای ایران و معاون بین‌الملل بنیاد سینمایی فارابی است، که سوابقی چون همکاری با انجمن سینمای جوانان و مرکز گسترش سینمای مستند و تجربی و عضو هیئت علمی دانشگاه را داراست.

محسن دلیلی «مدیر ارتباطات و روابط عمومی»: فارغ‌التحصیل روزنامه‌نگاری و خبرنگاری و فعال مطبوعاتی در حوزه سینما. سابقه فعالیت در حوزه روابط عمومی در سازمان‌ها و ارگان‌های دولتی و همچنین حضور در ستادها و روابط عمومی‌های چندین دوره جشنواره فیلم فجر، جشنواره بین‌المللی فیلم کودکان و نوجوانان، جشنواره فیلم کوتاه در کارنامه وی به چشم می‌خورد.
ایرج تقی‌پور «مدیر هنری»: سابقه تدریس بیست ساله در دانشکده‌های سینمایی، دبیر جشنواره فیلم شهر، مدیر هنری جشنواره جهانی فیلم فجر و تهیه کننده آثار سینمایی، در کارنامه او دیده می‌شود.

سیمون سیمونیان «مدیر دبیرخانه»: مدیر دبیرخانه جشنواره فیلم فجر و مقاومت، مدیر روابط عمومی خانه سینما، مدیر کانون فیلم خانه سینما، مدیر تامین و تولید موسسه رسانه های تصویری و مترجم فیلم‌نامه ها و مقالات سینمایی، از مهمترین سوابق وی محسوب می‌شود.

عزت الله علیزاده «مدیر پشتیبانی فنی نمایش»: وی مدیرعامل شرکت پشتیبانی و تجهیز سینمای ایران، معاون بازرگانی و تولید و پشتیبانی بنیاد سینمایی فارابی و عضو شورای اجرایی ٣٢ دوره جشنواره فیلم فجر بوده است. عضویت در شورای اجرایی ٢٧ دوره جشنواره فیلم‌های کودکان و نوجوانان، از دیگر سوابق علیزاده است.
سی و دومین جشنواره فیلم های کودکان و نوجوانان با هدف معرفی آثار برتر سینمای کودک و نوجوان در عرصه‌های «ملی» و «بین‌المللی»، زمینه‌سازی برای توسعه پایدار و متوازن سینمای کودکان و نوجوانان و ایجاد تعامل و تبادل میان دست‌اندرکاران و هنرمندان و همچنین تلاش برای ارتقاء کیفی و گسترش ضریب نفوذ سینمای کودکان و نوجوانان با شناسایی ظرفیت‌ها و سرمایه‌های این عرصه برگزار می‌شود.
این جشنواره در بخش‌های فیلم‌های بلند داستانی، فیلم‌های کوتاه داستانی، وب‌سری، فیلم‌های انیمیشن بلند و فیلم‌های انیمیشن کوتاه برگزار خواهد شد.
سی و دومین جشنواره بین‌المللی فیلم‌های کودکان و نوجوانان از ٢٨ مرداد (همزمان با عید سعید غدیر خم) تا ٤ شهریور ١٣٩٨ مصادف با ١٩ تا ٢٦ آگوست، به دبیری علیرضا تابش در شهر تاریخی اصفهان برگزار خواهد شد.
انتهای پیام
