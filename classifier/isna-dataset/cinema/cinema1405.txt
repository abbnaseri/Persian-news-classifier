رکورد فروش ماهانه تاریخ سینما شکست 
سینمای چین  با ثبت فروش ۱.۶ میلیارد دلاری در ماه فوریه، رکورد فروش ماهانه تاریخ سینمای جهان را به نام خود ثبت کرد. 
به گزارش ایسنا به نقل از اسکرین، سینمای چین به لطف اکران فیلم‌های جدید در سال جدید توانست در ماه فوریه فروشی بالغ بر ۱۰.۷۵ میلیارد یوان معادل ۱.۶ میلیارد دلار به دست آورد تا رکورد فروش ماهانه تاریخ سینما در یک بازار سینمایی را به نام خود ثبت کند.
این دومین باری پس از فوریه سال ۲۰۱۸ میلادی است که سینمای چین موفق به ثبت چنین رکوردی در فروش ماهانه می‌شود. فیلم «جهان سرگردان» پرفروش‌ترین فیلم یک هفته اخیر سینمای چین بوده است و از تاریخ ۱۸ تا ۲۴ فوریه فروش ۸۰.۶ میلیون دلار را کسب کرد. این فیلم در ۲۰ روز نخست اکران خود تا به امروز بیش از ۶۲۰ میلیون دلار فروش داشته است.
از تاریخ ۲۲ تا ۲۴ فوریه (سه روز آخر هفته میلادی) نیز فیلم آمریکایی «آلیتا: فرشته نبرد» با فروش ۶۲ میلیون دلار در رتبه نخست جدول فروش قرار گرفت اما در جدول هفتگی فروش پشت سر فیلم «جهان سرگردان» قرار گرفت.
همچنین فیلم چینی «آسیایی‌های خرپول» نیز با فروش ۲۴.۱ میلیون دلاری در رتبه سوم فروش هفتگی قرار گرفت و مجموع فروش خود را در سینماهای چین به رقمی نزدیک به ۳۰۷ میلیون دلار رساند.
انتهای پیام
