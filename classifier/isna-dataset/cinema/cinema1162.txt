قیمت بلیت‌های سینما باید شناور شود
مدیر شرکت «خانه فیلم» معتقد است: قیمت‌های بلیت سینما نباید ثابت بماند و باید مانند صنعت‌های دیگر شناور شود و یک کف و سقف مشخصی داشته باشد.
سعید خانی در گفت‌وگویی با ایسنا، درباره دلایل افزایش قیمت بلیت‌های سینما گفت: با میزان تورمی که در سال گذشته ایجاد شده، هزینه تولید فیلم حداقل دو برابر رشد کرده و همچنین هزینه سینماداری افزایش یافته است.
او با بیان اینکه "برای ما هم مهم است که مردم به سینماها بروند و فیلم تماشا کنند" افزود: اما باید قیمت بلیت‌های سینما شناور شود. ما نباید هر سال غصه این را داشته باشیم که بلیت سینما ۱۰ تا ۲۰ درصد گران شود و مورد توجه رسانه‌ها قرار گیرد. اگر به سمتی برویم که این قیمت شناور شود و برای آن کف و سقفی مثلاً ۱۰ تا ۲۵ هزار تومان در نظر بگیریم، این نگرانی‌ها به وجود نمی‌آید.
خانی در ادامه گفت: برای مثال روز پنجشنبه و جمعه که ضریب اشغال سینماها بالاست، قیمت سقف برای بلیت در نظر گرفته شود، اما در ساعات اولیه صبح در روزهای عادی بلیت سینما با قیمت کف محاسبه شود.
مدیر شرکت «خانه فیلم» در پایان تاکید کرد: قیمت بلیت سینما هم باید مانند صنعت‌های دیگر توریسم و هتل‌داری شناور شود تا بر اساس میزان عرضه و تقاضا، قیمت‌ها مشخص شود. اگر قیمت الان بلیت‌ها ثابت بماند، هیچ توجیه اقتصادی برای سینمادار و تولیدکننده فیلم‌ها نخواهد داشت.
انتهای پیام
