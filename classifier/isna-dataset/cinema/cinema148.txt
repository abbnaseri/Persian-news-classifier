دعوت جشنواره آیینی وسنتی از دانشجویان و نسل جوان تئاتر
نوزدهمین جشنواره نمایش‌های آیینی و سنتی در راستای حمایت از تولیدات دانشجویی در حوزه‌ی نمایش ایرانی تمهید ویژه‌ای را تدارک دیده است.
به گزارش ایسنا به نقل از ستاد خبری نوزدهمین جشنواره نمایش‌های آیینی و سنتی، دست اندرکاران این دوره از جشنواره در مسیر توجه ویژه به ارتقاء نمایش ایرانی و ترویج این گونه‌ی ارزشمند نمایشی در میان دانشجویان تئاتر و نسل جوان، تصمیم گرفته‌اند تعدادی از آثار برگزیده‌ی این حوزه را برای حضور در جشنواره انتخاب کنند.
بر این اساس تولیدات دانشجویی مبتنی بر گونه‌های نمایش ایرانی که در بازه‌ی زمانی ۶ بهمن سال ۱۳۹۶ تا ۳۰ اردیبهشت ۱۳۹۸ اجرا شده‌اند، می‌توانند با معرفی نامه مکتوب از سوی مدیریت دانشکده‌ی مربوطه و ارسال مدارک لازم تقاضای خود را حداکثر تا تاریخ پانزدهم تیرماه ۹۸ به دبیرخانه‌ی این جشنواره ارسال کنند.
مدارک لازم برای ارائه، شامل سه نسخه لوح فشرده‌ی فایل تصویری از اجرا و فرم مشخصات گروه است.
ستاد برگزاری جشنواره، پیش‌تر این تصمیم را در نامه‌ای به مدیران گروه تئاتر پردیس هنرهای زیبا، دانشکده‌ی سینما و تئاتر دانشگاه هنر تهران، دانشکده‌ی هنر دانشگاه آزاد اسلامی و مدیر گروه تئاتر دانشگاه سوره تهران برای انجام اقدامات لازم اطلاع داده است.
آدرس پستی دبیرخانه: خیابان حافظ، خیابان استاد شهریار، جنب تالار وحدت، اداره کل هنرهای نمایشی، دبیرخانه دائمی جشنواره‌ها
تلفن و نمابر: ۶۶۷۱۰۷۰۲ و ۶۶۷۰۵۱۰۱ داخلی ۳۱۹
نوزدهمین جشنواره نمایش‌های آیینی و سنتی از عید قربان تا عید غدیر در مردادماه برگزار می‌شود.
انتهای پیام
