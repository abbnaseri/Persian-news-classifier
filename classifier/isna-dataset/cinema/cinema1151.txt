«عرق سرد» نماینده ایران در جشنواره فیلم «پاناما»
«عرق سرد» ساخته سهیل بیرقی به عنوان یکی از ۱۸ فیلم بخش ویترین بین‌المللی جشنواره فیلم «پاناما» انتخاب شد. 
به گزارش ایسنا، «عرق سرد» در بخش بین‌المللی جشنواره فیلم «پاناما» در کنار آثار مطرحی از سینمای جهان از جمله «جنگ سرد» ساخته «پاول پالیکوفسکی»، «کفرناحوم» از «نادین لبکی»، «سوختن» به کارگردانی «لی چونگ دونگ»، «داگمن» از «متئو گارونه»، «اگر خیابان بیل می‌توانست حرف بزند» ساخته «بری جنکینز»، «هرگز روی برنگردان» به کارگردانی «فلورین هنکل» و «دزدان فروشگاه» ساخته «هیروکازو کورئیدا» به نمایش گذاشته می‌شود.
بخش "ویترین بین‌المللی" جشنواره فیلم «پاناما» ویژه فیلم‌های برتر و برنده جایزه در سطح بین‌المللی است.
«عرق سرد» درباره‌ی ممنوع الخروج کردن یک ورزشکار زن توسط شوهرش است و تمامی بازیگران این فیلم در جشنواره‌ی فیلم فجر کاندید دریافت سیمرغ شدند. همچنین امیر جدیدی و سحر دولتشاهی برای بازی در این فیلم موفق به دریافت سیمرغ بلورین بهترین بازیگر نقش اول مرد و نقش مکمل زن شدند.
باران کوثری، امیر جدیدی، لیلی رشیدی، هدی زین‌العابدین و سحر دولتشاهی بازیگران اصلی «عرق سرد» هستند.
این فیلم پیش از این در بخش رقابتی جشنواره فیلم استکهلم، بخش "آینده آسیا" سی و یکمین جشنواره فیلم‌المللی فیلم توکیو و همچنین جشنواره فیلم «بنگلور» و «پالم اسپرینگز» نیز به روی پرده رفته است.
هشتمین جشنواره «پاناما» از تاریخ ۴ تا ۱۰ آوریل (۱۵ تا ۲۱ فروردین) در کشور پاناما برگزار می‌شود و فیلم آرژانتینی «عشق غیرمنتظره» با بازی «ریکاردو دارین» آغازگر این رویداد سینمایی خواهد بود.
انتهای پیام
