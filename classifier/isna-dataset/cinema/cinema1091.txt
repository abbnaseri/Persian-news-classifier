جدیدترین خبرها از اکران محصول مشترک ترکیه و ایران
مراسم فرش قرمز فیلم سینمایی «ترانه‌ای عاشقانه برایم بخوان»، محصول مشترک سینمای ترکیه و ایران با حضور هنرمندان در مرکز کانیون استانبول برگزار شد.
به گزارش ایسنا، این فیلم محصول مشترک ترکیه و ایران است که ۷۰ درصد داستان فیلم در استانبول فیلمبرداری شده است. بازیگران سینمای دو کشور از جمله پژمان بازغی، یوسف چیم، علی بوراک جیلان، هازال تورسان، افسانه پاکرو، آیشن اینجی، سمرا دینچر، فرناز محمودی، علیحان تورک دمیر، امید روحانی، آی تک جاوید، سارا احمدی، سوگل یکتا در این اثر ایفای نقش می‌کنند.
مهرداد غفارزاده کارگردان فیلم در پاسخ به خبرنگاران گفت: تجربه همکاری با سینمای ترکیه، تجربه بسیار خوبی برای من بود و امیدوارم که ادامه داشته باشد. حدوداً یک تا یک ماه و نیم دیگر این فیلم در ایران نیز اکران خواهد شد. بازتاب های بسیار خوبی در رسانه‌های اجتماعی دریافت کردیم.امیدوارم این فیلم مورد پسند واقع شود.

علی بوراک جیلان هنرمند ترک این فیلم ضمن ابراز خرسندی از ایفای نقش در این فیلم، گفت: بازی در این فیلم همکاری و تجربه بسیار با ارزشی برای من بود. با فرهنگ و آداب کشوری دیگر آشنا شدم.
چناره ملک زاده خواننده جمهوری آذربایجان که در این فیلم نقش «آدا» را بازی می‌کند، ضمن ابراز خرسندی از ایفای نقش در این فیلم تصریح کرد: ابتدا باید بگویم که بازی در یک فیلم در ترکیه آرزوی من بود و پیشنهاد این همکاری در روز تولدم به من داده شد و به این جهت برای من از اهمیت و ارزش زیادی برخوردار است. تجربه همکاری با کارگردان و بازیگران ایرانی و ترک برای من بسیار جذاب و ارزشمند بود.
یوسف چیم بازیگر ترک این فیلم نیز اظهار داشت: از ایفای نقش در این فیلم بسیارخوشحال و هیجان زده هستم، این اولین فیلم مشترک ترکیه و ایران پس از ۴۰ سال است. مهمترین ویژگی این فیلم نشان دادن احساس عمیق عشق بدون تماس و تنها با نگاه است. همچنین در این فیلم چند ترانه اجرا کردم که امیدوارم مورد پسند بینندگان قرار بگیرد.
فیلم «ترانه‌ای عاشقانه برایم بخوان» از روز نهم فروردین ماه در ۱۹۴ سالن سینمای کشور ترکیه اکران شده است.

«ترانه‌ای عاشقانه برایم بخوان» به کارگردانی: مهرداد غفارزاده و تهیه کنندگی: امیرشهاب رضویان تولید شده است.
سایر عوامل فیلم عبارتند از: سرمایه گذاران: آلپ تکین، سارا احمدی، سارا بلبلیان، مجری طرح: مصطفی گونش، نویسندگان فیلمنامه: مهرداد غفارزاده، سرتاچ بایجان، اکبر روح، پلین کارامحمت اوغلو، مدیران فیلمبرداری: ژان پل سرسین، مسعود امینی تیرانی (آسا)،مدیر گروه برنامه ریزی و کارگردانی: کیوان جمالی، تدوین گر: شاهین یارمحمدی، آهنگساز: مرات اوگین، صدابردار: انگین الیبال، سید وحید رضویان، طراحی و ترکیب صدا: سید علیرضا علویان، طراح صحنه: یاشار اوزاک اوغلو، امیر بنایی، طراح لباس: ایلکه کارگین، طراح گریم: الیف ساتی، مدیر جلوه های بصری: امید خوش نظر، محصول مشترک
شرکت هوزام فیلمز (ترکیه)،شرکت فیلمسازی و پژوهشهای سینمایی هیلاج (ایران)

بازیگران: یوسف چیم، پژمان بازغی، علی بوراک جیلان، هازال تورسان، افسانه پاکرو، آیشن اینجی، سمرا دینجر، فرناز محمودی نوبر، امید روحانی، الیف ارول چناره ملک زاده، سارا احمدی، علیحان تورک دمیر، آیتک جاوید، سوگل یکتا، وحید صادقی.


انتهای پیام
