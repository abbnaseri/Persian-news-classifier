تبلیغات مناسب می‌توانست شرایط را در گیشه تغییر دهد
رئیس انجمن سینماداران با اشاره به اینکه تبلیغات مناسب برای طرح‌های اکران ماه رمضان انجام نشده است، بیان کرد: بهتر بود طرح نیم بها بلیت سینماها در ایام ماه رمضان از افطار تا سحر اجرا می‌شد زیرا در این زمان مخاطبان بیشتری به سینما مراجعه می‌کردند.
محمد قاصد اشرفی رئیس انجمن سینماداران در گفت‌وگویی با ایسنا درباره شرایط سینماها و اکران فیلم‌ها در ایام ماه رمضان بیان کرد: چیدمان فیلم‌هایی که برای ماه رمضان انتخاب و اکران شدند خیلی مناسب نبود و نمی‌توان آنچنان روی گیشه آنها حساب کرد این در حالی است که قرار داد تعدادی فیلم خوب برای اکران عید فطر بسته شده است.
او با بیان اینکه "فیلم «سامورائی در برلین» و «نبات» گیشه نسبتا بهتری نسبت به بقیه فیلم‌های روی پرده داشتند" گفت: استقبال از سینما نسبت به ماه رمضان بد نیست اما از طرفی انتظار هم نداشتیم که گیشه فیلم‌ها به این صورت باشد. اکنون به خاطر شرایط قرار گرفتن در ماه رمضان نه می‌توانیم بگوییم اکران خوب است و نه می‌شود گفت که بد است، بلکه در شرایط متوسط و میانه‌ای قرار گرفته‌ایم.
مدیر سینما ماندانا در ادامه با اشاره به طرح‌های ویژه ماه رمضان بیان کرد: شورای صنفی اکران به انجام این کار تصمیم گرفت و نظرشان این بود که طرح نیم بها بودن بلیت سینما از تا افطار باشد مانند دو سال گذشته اجرا شود اما شخصا من به این طرح رضایت نداشتم و من معتقد بودم چون مخاطب ما قبل از افطار کمتر است، اگر این طرح نیم بها به بعد از افطار کشیده می‌شد بهتر بود، زیرا ما دو سال پشت سر هم این طرح را داشتیم و تا افطار بهای بلیت نیم بها باشد و بعد از آن تمام بها ولی تاثیر زیادی را شاهد نبودیم.
وی اضافه کرد: من این را به عنوان یک مدیر سینما می‌توانم بگویم که وقتی مردم روزه هستند تا افطار کمتر از سینما استقبال می‌شود. چند سال پیش این طرح وجود داشت که بلیت سینما بعد از افطار نیم بها بود البته در آن زمان موضوع تبلیغات هم اهمیت زیادی داشت به این معنی که تلویزیون همکاری بهتری انجام می‌داد و همین عاملی می‌شد که مردم از اجرا شدن این طرح‌ها اطلاع پیدا می‌کردند اما عدم همکاری تلویزیون باعث شده این طرح ناکارآمد جلوه کند.
رئیس انجمن سینماداران در ادامه با اشاره به استقبال کم مخاطبان از برخی فیلم‌ها افزود: به اینگونه فیلم‌ها دو یا سه سانس اختصاص داده می‌شود اما باز هم استقبال زیادی از آنها صورت نمی‌گیرد و سانس‌هایی داشته‌ایم که اصلا مخاطب نداشته و بلیتی فروخته نشده است. البته در این میان با توجه به امکان باز بودن سینماها تا سحر، برخی از فیلم‌هایی که اکنون روی پرده هستند و نه آنهایی که لزوما از ماه رمضان روی پرده رفته‌اند، به سانس ویژه و بامدادی هم رسیده‌اند و مخاطب خودشان را همچنان دارند.
انتهای پیام
