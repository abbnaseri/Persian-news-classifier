نقش «الویس پریسلی» به چه کسی می‌رسد؟ 
۵ بازیگر جوان برای بازی در نقش «الویس پریسلی» خواننده معروف آمریکایی در فیلم جدید ساخته «باز لورمن» در نظر گرفته شدند. 
به گزارش ایسنا به نقل از سی‌بی‌اس، «باز لورمن» کارگردان استرالیایی که مسئولیت ساخت فیلم زندگی‌نامه «الویس پریسلی» سلطان موسیقی راک اند رول را بر عهده دارد پنج بازیگر را برای ایفای نقش اصلی این فیلم در نظر گرفته است.
دو بازیگر نامزد جایزه گلدن گلوب شامل «انسل الگورت» بازیگر فیلم «بچه راننده» و «آرون تیلور جانسون» بازیگر فیلم «حیوانات شبانه» مهمترین گزینه‌های برای بازی در نقش «الویس پرییلی» در این فیلم زندگی نامه هستند.
«مایلز تلر» که پیش از این در فیلم نامزد اسکار «تازیانه» بازی کرده بود و قرار است در فیلم جدید «تاپ گان» نیز مقابل دوربین برود به همراه دو خواننده به نام‌های «هری استایلز» و «آستین باتلر» دیگر گزینه‌های بازی در نقش «الویس پریسلی» محسوب می‌شوند.
پیش از این حضور «تام هنکس» بازیگر برنده اسکار آمریکایی برای بازی در نقش «تام پارکر» مدیر برنامه‌های «الویس» قطعی شده است و وی تاکنون تنها بازیگری است که به طور قطعی قرارداد بازی در این فیلم را امضا کرده است.
«الویس آرون پریسلی» (۱۹۷۷- ۱۹۳۵) خواننده و هنرپیشه آمریکایی و یکی از موفق‌ترین شخصیت‌ها در هنر معاصر و موسیقی آمریکای قرن بیستم بود. مرگ او در سن ۴۲ سالگی به محبوبیتش بین هوادارانش افزود. او در دوران شکوفا شدن سبک «راک اند رول» به ویژه در نیمه دوم دهه ۱۹۵۰ بر آن حکمرانی می‌کرد، چنان که به «سلطان راک اند رول» مشهور شد. «پریسلی» از سال ۱۹۵۶ به بعد، با اجرای ۴۵ ترانه که از هر کدام از آن‌ها بیش از یک میلیون نسخه به فروش رفت و همچنین بازی در ۳۳ فیلم سینمایی و حضور در برنامه‌های تلویزیونی و کنسرت‌ها، موفقیت اقتصادی رکوردشکنی را کسب کرد.
انتهای پیام
