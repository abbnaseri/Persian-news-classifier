آغاز اجرای «سیمین و فرزان» با حضور مرضیه برومند
مراسم افتتاح اجرای عمومی و رونمایی از پوستر نمایش عروسکی "سیمین و فرزان" روز یکشنبه 18 فروردین ماه در سالن انتظار قشقایی مجموعه تئاتر شهر برگزار می‌شود.
به گزارش ایسنا، طبق گزارش رسیده، در این مراسم که ساعت ۱۹.۳۰ و پیش از اولین اجرای نمایش در تالار قشقایی برگزار خواهد شد مرضیه برومند کارگردان  سینما و تئاتر عروسکی و هنرمندانی همچون میترا حجار، افسانه چهره‌آزاد و شاهرخ فروتنیان با امضا پوستر و ایراد سخن، اجرای عمومی این نمایش را به طور رسمی اعلام می‌کنند.
نمایش عروسکی «سیمین و فرزان» بر اساس منظومه‌ی «روسلان و لیودمیلا» نوشته‌ی آلکساندر پوشکین و با نویسندگی و کارگردانی فهیمه عابدینی روی صحنه می‌رود.
در خلاصه داستان این نمایش آمده است که سیمین در شب عروسی‌اش با فرزان، گم می‌شود و فرزان راهی پرفراز و نشیب برای یافتن او آغاز می‌کند.
در این نمایش عروسکی فهیمه عابدینی و صادق صادقی‌پور به عنوان بازی سازان حضور دارند. نوازندگان موسیقی آرش لطفی، مانا جوادی، طراحی و ساخت عروسک را رفعت هاشمی سی‌سخت، مرضیه سرمشقی وطراحی و ساخت دکور را بابک جوانمرد، صادق صادقی‌پور، طراحی و دوخت لباس را الهه میرزایی، هانیه زحمتکش (خنده‌ی باران) بر عهده دارند.
این نمایش که از ۱۸ فروردین تا ۱۳ اردیبهشت ماه در ساعت ۲۰ و در سالن قشقایی مجموعه تئاتر شهر روی صحنه خواهد بود در سه روز نخست اجرا با تخفیف ۲۰ درصد قیمت بلیط همراه است.
علاقه مندان می‌توانند از طریق سایت تیوال نسبت به خرید بلیط‌های این اجرا اقدام کنند.
انتهای پیام 

