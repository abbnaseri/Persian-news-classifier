ضرورت برپایی مجمعی غیراروپایی برای گردهمایی فیلمسازان آسیایی


در نشست تخصصی پیرامون موضوع تولید مشترک محصولات سینمایی میان ایران و چین از ضرورت برپایی مجمعی غیر اروپایی برای گردهمایی و هم اندیشی فیلمسازان آسیایی سخن گفته شد.
به گزارش ایسنا، در جریان نخستین نشست تخصصی پیرامون موضوع تولید مشترک محصولات سینمایی میان ایران و چین، رضا میرکریمی (دبیر جشنواره جهانی فیلم فجر که با آخرین ساخته‌اش، «قصر شیرین»، در بخش مسابقه جشنواره شانگهای حضور دارد) و کامیار محسنین (مدیر ارتباطات بین‌الملل جشنواره که در هیأت داوران رسانه‌ای در بخش راه جدید ابریشم عضویت دارد) در کنار ییبینگ وانگ (تهیه‌کننده پر فروش‌ترین فیلم سال گذشته سینمای چین، «نجات یافتن برای مردن») و هایی یانگ جیانگ (کارگردان نسل پنجم سینمای چین) با میزبانی هوانگ وانگلی (استاد مدرسه فیلم شانگهای) به بررسی و تبادل نظر پرداختند.
در ابتدا، میرکریمی با ارائه گزارشی تصویری به معرفی تاریخچه سینمای ایران و توانایی‌های تولیدی و آموزشی آن پرداخت و با اشاره به آمار ظرفیت‌های فنی و نیروی انسانی متخصص سینمای ایران به جاذبه‌ های متنوع فرهنگی و اقلیمی کشورمان برای همکاری های سینمایی در قالب تولید مشترک اشاره کرد.
وی همچنین به معرفی جشنواره جهانی فیلم فجر به‌عنوان مهمترین و قدیمی‌ترین گردهمایی سینمایی غرب آسیا و نقش آن در معرفی و توسعه روابط بین‌المللی و منطقه‌ای پرداخت و از اینکه از سال‌های دور شرط لازم برای کشف و معرفی استعدادهای سینمای آسیا، حضور در جشنواره‌های اروپایی است اظهار تاسف کرد و بر ضرورت افزایش همکاری های منطقه ای و قاره ای با اتکا به مشترکات فرهنگی و تمدنی تاکید کرد و پیشنهاد تشکیل مجامعی غیر اروپایی برای گردهمایی و هم افزایی فرهنگی و سینمایی قاره کهن ارائه کرد.
 سپس محسنین از میزان آشنایی سینما دوستان ایرانی با سینمای چین و همچنین در باب خاستگاه‌های مشترکی که سبب شد سینمای ملی دو کشور در دهه هشتاد میلادی به اشتهار برسند سخن گفت.
در ادامه، سینماگران چینی نیز با تجلیل از سینمای انسانی ایران و کارگردانان بزرگ آن، ضرورت همکاری‌های بیشتر دو کشور در زمینه تولید مشترک و همچنین اقتباس از آثار موفق طرفین را بر شمردند.
 بحث‌های تکمیلی نیز در زمینه‌های نگاه به توافقنامه‌های دولتی به عنوان تسهیل کننده تولید و ضرورت امتداد مذاکرات سازنده میان متخصصان و استعدادهای خلاق طرفین برای تمرکز بر سوژه‌های مشترک و مورد علاقه، امکان سریع‌تر ورود به مرحله اجرایی در صورت توافق در خصوص تولید مشترک فیلم کودک با توجه به مقتضیات تولید در دو کشور و همچنین امکان بسط پروژه‌های مشترک در خصوص راه ابریشم مطرح شد.
گفتنی است این جلسه با حمایت بنیاد سینمایی فارابی و جشنواره جهانی فیلم فجر در بخش «راه جدید ابریشم» (یک کمربند و یک جاده) با حضور نمایندگان ارشد جشنواره‌های سینمایی عضو در بیست و دومین جشنواره بین المللی فیلم شانگهای برگزار شد.
در دومین جلسه نیز که با حمایت بنیاد سینمایی فارابی برگزار شد، الهه نوبخت و علی نوری اسکویی و وحید اولیایی از سوی ایران حضور داشتند و هم‌افزایی فرهنگی و سینمایی قاره کهن و همکاری‌های بین دو کشور مورد بررسی قرار گرفت.


انتهای پیام
