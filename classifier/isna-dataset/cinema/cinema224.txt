اعتراض دست‌اندرکاران «ما همه با هم هستیم» به ماجرای کرمان  
دست‌اندرکاران فیلم «ما همه با هم هستیم» به درخواست توقیف این فیلم توسط دادستان کرمان و تشکیل پرونده برای تبریزی و میرکریمی اعتراض کرد.
به گزارش ایسنا، طبق گزارش رسیده، در پی مصاحبه مجدد دادستان کرمان مبنی بر پیگیری توقیف سراسری «ما همه با هم هستیم» پس از توقیف آن در کرمان و تشکیل پرونده قضایی برای تهیه‌کننده و کارگردان این فیلم که با مجوز وزارت ارشاد ساخته و اکران شده، روابط عمومی «ما همه با هم هستیم» جوابیه‌ای را در اختیار رسانه‌ها قرار داده است.
«روابط عمومی فیلم «ما همه با هم هستیم» ضمن ابراز تاسف از اقدام قضایی دادستان استان کرمان و حواشی پیش آمده، از مردم استان کرمان بابت عدم اکران این فیلم در این استان عذرخواهی می‌کند و محتوای فیلم را حاوی هیچگونه توهین به اقوام ایرانی نمی‌داند.

همچنین روابط عمومی فیلم ضمن دعوت مسئولین استانی به سعه صدر بیشتر تصریح کرد: حضور شخصیت‌های منفی و مثبت واقعی جامعه در قالب‌های داستانی یک ضرورت دراماتیک است. ضمن آنکه دامن زدن به حساسیت‌های قومی در مواجهه با آثار و فیلم‌ها را حرکتی ضدفرهنگی و مخرب می‌دانیم. لازم به تاکید است که با اشاعه بیشتر این حساسیت‌ها، به تدریج شخصیت‌های منفی یا مسئله‌دار فیلم‌ها و سریال‌ها فقط می‌توانند هویت تهرانی داشته باشند!

روابط عمومی «ما همه با هم هستیم» در پایان، با ابراز تعجب از مصاحبه جدید دادستان کرمان مبنی بر تشکیل پرونده قضایی برای تهیه‌کننده و کارگردان این فیلم خاطر نشان کرد: فراموش نکنیم نویسندگان فیلمنامه و برخی بازیگران فیلم کرمانی هستند و ما همه با هم ایرانی هستیم!»
انتهای پیام
