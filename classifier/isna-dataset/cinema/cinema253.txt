 برگزاری جشنواره پانتومیم در زنجان
مدیر کل فرهنگ و ارشاد اسلامی استان زنجان از برگزاری نخستین جشنواره ملی پانتومیم ایران در استان زنجان خبر داد و گفت: استان زنجان به زودی به عنوان مرکز پانتومیم کشور شناخته خواهد شد.
به گزارش ایسنا به نقل از روابط عمومی اداره کل فرهنگ و ارشاد اسلامی استان زنجان، فاطمه کرباسی _مدیر کل فرهنگ و ارشاد اسلامی استان_ با اعلام این خبر افزود: مجوز برگزاری جشنواره پانتومیم، در چند سال گذشته، توسط اداره کل هنرهای نمایشی صادر شده اما به مرحله اجرا نرسیده بود که با پیگیری‌های صورت گرفته و همچنین مساعدت شهرام کرمی مدیر کل هنرهای نمایشی کشور، اخیراً مجوز برگزاری جشنواره پانتومیم صادر و مراحل اولیه برای میزبانی از این رویداد مهم هنری آغاز شده است.
به گفته کرباسی، شورای سیاستگذاری جشنواره پانتومیم تشکیل و از چند هنرمند مطرح این عرصه درخواست برنامه عملیاتی و اجرایی شده و هم اکنون شورا در حال بررسی پیشنهادات دریافتی است و طبق برنامه زمان‌بندی شده، این جشنواره در آبان ماه سالجاری در استان زنجان برگزار خواهد شد.
مدیر کل فرهنگ و ارشاد اسلامی استان زنجان هدف از برگزاری جشنواره بین‌المللی پانتومیم را تلاش برای گسترش علم پانتومیم، حمایت از هنرمندان پانتومیم در راستای معرفی صحیح و علمی این هنر، تلاش برای تولید آثار فاخر برای حضور در صحنه بین‌المللی، آموزش و گسترش پانتومیم در ایران با استفاده از ایجاد مرکزی رسمی برای این هنر برشمرد و تاکید کرد: در این زمینه با برگزاری جلسات تخصصی و کارشناسی با صاحبنظران، هنرمندان و دست‌اندرکاران، افق‌های مطلوبی برای رشد و گسترش این هنر ترسیم شده و تلاش می‌کنیم تا استان زنجان به عنوان مرکز و قطب هنر پانتومیم در ایران شناخته و جایگاهش تثبیت شود.
به گفته کرباسی پس از تصویب یکی از طرح‌های دریافتی برای برگزاری جشنواره پانتومیم مهمترین برنامه‌ها و رخدادهای مربوط به جشنواره به صورت مشروح اعلام خواهد شد.
انتهای پیام
