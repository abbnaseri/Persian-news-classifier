/ خبرهایی از سینما/ 
رونمایی پوستر فیلم‌های «زندانی‌ها» و «یه وا»، درخشش سینمای اصفهان در سال 97، انیمیشن ایرانی در راه زاگرب و.... از جمله خبرهای سینمایی است.
اولین پوستر فیلم سینمایی «زندانی‌ها» رونمایی شد
به گزارش ایسنا به  نقل از روابط عمومی فیلم، در آستانه اکران نوروز ۹۸، اولین پوستر فیلم سینمایی «زندانی‌ها» تازه‌ترین ساخته مسعود ده‌نمکی رونمایی شد.


فیلم سینمایی «زندانی‌ها» از دوم تیرماه سال جاری کلید خورد و پس از پایان مراحل تصویربرداری و انجام مراحل فنی، آماده نمایش شده است.
این فیلم داستان دانشجوی جوانی است که قصد دارد برای پایان نامه‌اش روی تعدادی زندانی تحقیق کند.
هدایت هاشمی، هومن برق نورد، بهنام تشکر، برزو ارجمند، بهاره افشاری، بهنوش بختیاری، اصغر نقی‌زاده و امیر نوریاز جمله بازیگران فیلم سینمایی «زندانی‌ها» هستند.
عوامل دیگر این فیلم عبارتند از: تهیه‌کننده و کارگردان: مسعود ده نمکی، مجری طرح: علیرضا نجف‌زاده، مدیر تولید: امیر ابراهیمی، مدیر فیلمبرداری: فرشاد گل‌سفیدی، تدوین: خشایار موحدیان، طراح صحنه و لباس: بهزاد جعفری، طراح گریم: شهرام خلج، صدابردار: فرشید احمدی، برنامه‌ریز و دستیار اول کارگردان: امید جزینی، مشاور رسانه‌ای: امید سهرابی، جلوه‌های ویژه میدانی: ایمان کرمیان، جلوه‌های ویژه بصری: سعید خلیلی، عکاس: حسن شجاعی، مدیر تدارکات: جواد قاسمی، محصول مرکز فیلم و سریال سازمان هنری رسانه‌ای اوج.

درخشش سینمای اصفهان در سال 97
 مدیر کل فرهنگ و ارشاد اسلامی استان اصفهان از درخشش برنامه‌هایی خبر داد که با محوریت هنر سینما در سال 97 در استان اصفهان برگزار شد .
 به گزارش روابط عمومی سازمان امور سینمایی، سمعی و بصری، محمد علی انصاری با اشاره به رویدادهای سینمایی اصفهان در سال 97 گفت: برنامه‌های مختلفی با محوریت هنر سینما در سطح استان اصفهان انجام شده که از آن جمله  می‌توان به برگزاری سی و یکمین جشنواره بین المللی فیلم های کودکان و نوجوانان ، جشنواره فیلم کوتاه حسنات ، جشنواره فیلم کوتاه مهر سلامت ، جشنواره فیلم فجر ، راه اندازی پاتوق فیلم کوتاه و اختصاص سالن اکران های گروه هنر و تجربه در پردیس سینمایی اصفهان سیتی سنتر اشاره کرد .
 وی با اشاره به افتتاح پردیس سینمایی سیتی سنترادامه داد: این پردیس با 8 سالن و ظرفیت 1701 صندلی با آخرین متد ها و فناوری ها و مطابق با استاندارد های روز دنیا همچنین پردیس سینمایی ساحل با 9 سالن و ظرفیت 1025 صندلی پذیرای اهالی سینما در شهر اصفهان است  که با همکاری بخش خصوصی به بهره برداری رسیده است. در استان اصفهان با افتتاح سینمای شهرستان میمه و منطقه خوراسگان تعداد سینمای استان به 30 مورد سینمای فعال و 56 سالن فعال نمایش فیلم در سال 97 می توان اشاره کرد.   
مدیرکل فرهنگ و ارشاد اسلامی استان اصفهان همچنین درباره نهمین جشنواره فیلم فجر اصفهان گفت : از نکات قابل توجه جشنواره امسال میتوان به اکران تمامی فیلم های بخش سودای سیمرغ و نگاه ارزشی در برگزاری این جشنواره و پر رنگ نشان دادن چهلمین سالگرد پیروزی انقلاب اسلامی ایران اشاره کرد . در کنار آن تکریم هنرمندان و اصحاب رسانه ، اکران فیلم های فیلمسازان اصفهانی و استقبال چند برابری نسبت به سال های گذشته ازنکات شاخص این جشنواره بود و توانست اصفهان  شهر گنبدهای فیروزه ای را در سطح کشور سرآمد و پویا و درخشان نشان دهد.   

«گرگم و گله می‌برم» راهی جشنواره زاگرب شد
«گرگم و گله می‌برم» امیرهوشنگ معین به بخش مسابقه چهل‌وششمین جشنواره بین‌المللی انیمافست زاگرب 2019 راه یافت.
این پویانمایی کوتاه که به تازگی چهار تندیس طلایی و و نقره‌ای و دیپلم افتخار یازدهمین جشنواره بین‌المللی پویانمایی تهران را از آن خود کرده است، از 13 تا 18 خرداد 1398 در بخش مسابقه جشنواره زاگرب در کشور کرواسی به نمایش گذاشته شود.
این فیلم با اقتباس از کتاب افسانه شعبان‌نژاد از انتشارات کانون پرورش فکری کودکان و نوجوانان با کمی نگاهی متفاوت به داستان ساخته شده است.
فیلم «گرگم و گله می‌برم» تاکنون چند جایزه داخلی از جمله جایزه بهترین فیلم و بهترین انیمیت (متحرک سازی) جشن مستقل انیمیشن را به خود اختصاص داده است. این فیلم همچنین در جشنواره رشد موفق به کسب جایزه دوم بخش ملی و جایزه اول بهترین فیلم از نگاه آسیفا شد.
این پویانمایی، در یازدهمین جشنواره‌ بین‌المللی پویانمایی تهران نیز، تندیس طلایی بهترین پویانما (انیماتور) بخش مسابقه ایران به دلیل بهره‌گیری از ایده‌های خلاقانه در جان بخشی، تندیس نقره‌ای فیلم دوم در بخش مسابقه ایران به دلیل توانمندی و جسارت در فضاسازی و استفاده خلاقانه از تکنیک، تندیس نقره‌ای فیلم دوم در بخش مسابقه بین‌الملل به‌خاطر توانایی در برانگیختن عواطف در داستانی ظاهرا ساده اما با پیامی قدرتمند از امید و دیپلم افتخار برای فضاسازی را به دلیل مهارت در خلق فضایی سیال متناظر با روایت به خود اختصاص داد.
پیش‌تر نیز «گرگم و گله می‌برم» در دوازدهمین جشنواره بین‌المللی فیلم کودک بنگلادش حضور داشته است و هم اکنون نیز از 17 تا 25 اسفند در جشنواره بین‌المللی انیمیشن گوادالاخارا مکزیک در حال نمایش است و چهارمین حضور بین‌المللی خود را هم در زاگرب تجربه خواهد کرد.
این فیلم به تهیه کنندگی کانون پرورش فکری کودکان و نوجوانان، داستان آشنای گرگ و بزغاله‌ها را در مدرسه به شکل نمایشِ عروسکی به اجرا در می‌آورد. بزِ مادر در فراغ بزغاله‌هایش و گرگِ خشمگین در تنهایی‌اش، با هم رودررو می‌شوند و مثل همیشه گرگ شکست می‌خورد، اما...
گفتنی است جشنواره بین‌المللی انیمافست زاگرب که اسکار کوالیفای یا مورد تایید اسکار هست، به صورت سالانه در کراوسی برگزار می‌شود.



 جشنواره فیلم شهر در بخش «مسابقه تبلیغات و اطلاع رسانی  سینمای ایران» فراخوان داد
فراخوان مسابقه تبلیغات و اطلاع رسانی سینمای ایران هفتمین جشنواره ‌بین‌المللی فیلم شهر منتشر شد.
به گزارش ستاد خبری هفتمین جشنواره فیلم شهر، شورای برگزاری جشنواره در جهت اعتلای سینمای ایران و ارتقاء سطح کیفی تبلیغات و اطلاع رسانی و همچنین ترغیب و تشویق هنرمندان این عرصه، اقدام به برگزاری مسابقه در بخش های عکس، پوستر، لوگو، عنوان بندی، آنونس و تیزر فیلم های بخش« مسابقه سینمای ایران»، شامل آثار سینمایی، ویدیویی و سریال با موضوعات جشنواره می کند.
بنابراین گزارش، در بخش های مختلف مسابقه اقلام تبلیغاتی و اطلاع رسانی، لازم است آثار به شکل اینترنتی ثبت نام شده و پس از دریافت کد رهگیری یک نسخه از اثر را با کیفیت اعلام شده در فراخوان به دبیرخانه جشنواره ارسال کنند.
ثبت نام اینترنتی آثار  از طریق سایت جشنواره به نشانی www.shahrfilmfest.com و تا پایان فروردین ماه سال 1398 امکان پذیر است.
«هفتمین جشنواره بین المللی فیلم شهر» توسط موسسه تصویر شهر به دبیری هاشم میرزاخانی در تابستان 98 در تهران برگزار می شود.


در آستانه اکران سراسری از پوستر فیلم سینمایی «یه‌وا» رونمایی شد
پوستر فیلم سینمایی «یه‌وا» با طراحی بهزاد خورشیدی در آستانه اکران سراسری فیلم در گروه هنروتجربه رونمایی شد.
به گزارش روابط عمومی فیلم، فیلم سینمایی «یه‌وا» به کارگردانی آناهید آباد که نماینده سینمای ارمنستان برای رقابت در نودمین دوره جوایز اسکار در بخش اسکار خارجی زبان بود از 25 اسفندماه در گروه هنروتجربه اکران می‌شود.


«یه‌وا» داستان زنی است که به اتهام قتل همسرش تحت تعقیب است. او برای حفاظت از دخترش فرار را پیشه کرده و به ناچار به روستایی دور دست پناه می‌برد.
پوستر این فیلم سینمایی را بهزاد خورشیدی طراحی کرده است.
«یه‌وا» نخستین ساخته آناهید آباد افتخارات بین‌المللی متعددی چون حضور در 24 جشنواره بین‌المللی از جمله جشنواره‌هایی چون پالم اسپرینگز، کلیولند و میل ولی آمریکا، جشنواره مونترال کانادا و جشنواره آسیا پاسفیک را در کارنامه خود دارد. این فیلم همچنین برنده جایزه منتخب تماشاگران در جشنواره انار تورنتوکانادا، برنده جایزه بهترین فیلم و بهترین بازیگر مرد از جشنواره بین المللی زردالوی طلائی ارمنستان، برنده جایزه بهترین فیلم و کارگردانی از جشنواره آرپا هالیود آمریکا، برنده جایزه بهترین بازیگر نقش اول زن جشنواره بین المللی فیلم کینوشوک و برنده جایزه بهترین فیلم از سوی هیات داوران نوجوان  جشنواره بین المللی فیلم کودکان و نوجوانان رولان را در کارنامه خود دارد.
انتهای پیام 
