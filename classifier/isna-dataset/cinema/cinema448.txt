تمدید مهلت ارسال آثار به جشنواره‌ی تئاتر فتح خرمشهر 
مهلت ارسال آثار برای حضور در بیست و دومین جشنواره ملی تئاتر فتح خرمشهر به مدت یک هفته تمدید شد.
به گزارش ایسنا به نقل از روابط عمومی اداره کل هنرهای نمایشی، طبق اعلام دبیر بیست و دومین جشنواره ملی تئاتر فتح خرمشهر، مهلت ارسال آثار برای حضور در این رویداد به مدت یک هفته تمدید شد.
حمیدرضا آذرنگ، دبیر بیست و دومین جشنواره ملی تئاتر فتح خرمشهر ضمن اعلام این خبر گفت: با توجه به اتمام زمان ارسال آثار (۶ خرداد) در سه بخش مسابقه تئاتر صحنه‌ای، نمایش‌های محیطی و خیابانی (میدانی) و مسابقه نمایش‌های کوتاه و درخواست مکرر گروه‌های هنری و هنرمندان استان‌های مختلف، جهت تمدید این فرصت، مهلت ارسال آثار در سه بخش ذکر شده، تا پایان وقت اداری آخرین روز هفته آینده (۱۶ خرداد) تمدید می‌شود.
او ادامه داد: مهلت ارسال آثار برای حضور در بخش مسابقه نمایش نامه نویسی، بیست و دومین جشنواره ملی تئاتر فتح خرمشهر نیز طبق خبری که پیش‌تر منعکس گردیده، تا پایان شهریور اعلام شده است.
این نویسنده و کارگردان تئاتر تصریح کرد: علاقه‌مندان به شرکت در این جشنواره نباید امکان حضور آثاری با موضوع آزاد را در کنار نمایش‌های موضوعی نادیده بگیرند. نمایش‌های با موضوع آزاد می‌توانندگونه‌های مختلف نگاه از جمله آسیب‌شناسی اجتماعی، نگاه طنز به اتفاقات و شرایط و دیگرگونه‌های نمایشی را در بر بگیرد.
او همچنین تاکید کرد: کسانی که با نمایشنامه ارجینال (تولید و منتشر نشده) در بخش صحنه‌ای شرکت کرده‌اند می‌توانند همان نمایشنامه را برای حضور در بخش مسابقه نمایشنامه‌نویسی ارائه دهند.
نشانی پستی دبیرخانه مرکزی عبارت است از: منطقه آزاد اروند، خرمشهر، بلوار آیت‌الله خامنه‌ای (۴۰ متری)، سایت اداری، اداره فرهنگ و ارشاد اسلامی. تلفن با کد ۰۶۱، ۵۳۵۱۳۰۷، نمابر با کد ۰۶۱، ۵۳۵۲۱۶۵۵، کدپستی ۶۴۱۷۸۱۳۱۱۴۸ و ایمیل festival.fath۲۰۱۹@gmail.cmo
انتهای پیام



