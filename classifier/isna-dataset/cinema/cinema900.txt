رویکرد امسال هفته‌ی تئاتر چیست؟
دبیر شانزدهمین دوره بزرگداشت هفته تئاتر با اشاره به اینکه "باید این دبیرخانه به تدریج ثابت و سالیانه شود" گفت: باید به تدریج به سمتی برویم که هم کارمان را انجام دهیم، هم از زندگی کاری خود لذت ببریم و هم در کنارش مسئله اقتصادی خود را از طریق کاری که بلدیم حل کنیم.
به گزارش ایسنا،محمودرضا رحیمی دبیر این دوره در خصوص ارتباط تئاتر با مردم و اتفاقات جامعه گفت: رویکرد امسال هفته تئاتر تخصصی_مردمی است، به دلیل اینکه تئاتر یک نیاز همگانی برای بالا بردن فرهنگ عمومی جامعه است و اساسا کار هنرمند نشان دادن و بزرگ‌نمایی مسایل جامعه است، چه بسا بنیان‌های تئاتر بر اساس نیازهای اجتماع شکل گرفته و نمی‌شود این فرآیند را از مردم جدا کرد.
وی ادامه داد: معنای تئاتر از دل اتفاقات مردم می‌آید، هیچ اثری در تئاتر این توانایی را پیدا نکرده‌ است که از مردم خودش را جدا کند، بخاطر اینکه اساسا به هر طریقی که شما به تئاتر نگاه کنید، تئاتر میهمان است و مردم میزبان و دقیقا باید این ارتباط دو سویه در این پویش شکل بگیرد. این هفته قدرت و تمایل مردم در تئاتر دیدن را بیشتر خواهد کرد و وقتی این توان و تمایل بیشتر شود قاعدتا هرکس بنا به سلیقه خود در یک هفته تئاتر پیمایی، تئاتر خود را پیدا می‌کند، به آن تئاتر متصل می‌شود و سپس در ادامه این مسیر متوجه می‌‎شود که اصلا چگونه تئاتری را می‌خواهد و نسبت به آن مطالبه می‌کند؛ تا تماشاگر ما از تئاتر ما مطالبه نداشته باشد تئاتر در یک دایره محدود تلاش می‌کند که ممکن است حتی عنصر خلاقه، آن را از مردم جدا کند؛ پس ما نیاز داریم این حلقه اتصال با مردم را مدام قوی و قوی‌تر کنیم.
او از رویکرد تخصصی مردمی و نوع برنامه‎های بیشتر گفت و توضیح داد: رویکرد تخصصی مردمی یعنی نشان دادن تمام زوایای تئاتر به مردم، مثلا به مردم بگوییم یک پوستر تئاتر چگونه شکل می‌گیرد، فضای صحنه چگونه ایجاد می‌شود و ... تئاتر در تمام اعصار پس از پدید آمدنش نزدیکترین الگو به زندگی مردم بوده و اکنون می‌خواهیم یک بار دیگر خودمان را به مردم باز معرفی کنیم، این باز نشان دادن یک حرکت عظیم اجتماعی است، معرفی یک خانواده با پانزده انجمن در خانه‌تئاتر است که در شاخه های مختلف کار می کنند و وقتی با هم متحد می‌شوند به یک تئاتر معیار می‌رسیم، تئاتری که در تمام دنیا تحت عنوان تئاتر ملی مطرح می‌شود.
رحیمی با بیان اینکه هفته بزرگداشت خانه‌تئاتر سبب می‌شود که هنرمندان هم به اشتراک درون‌گروهی با یکدیگر برسند و هم به اشتراک با مردم گفت: این اشتراک به ملی‌تر شدن تئاتر کمک خواهد کرد، هنرمند اول باید خودش را در جامعه کوچک پیدا کند و بعد این قدرت را پیدا کند که در یک مقیاس بزرگتر با جامعه متشکل از مردم ارتباط درست و منطقی پیدا کند.
او با توجه به شعار «تئاتر ببینیم» که شعار این دوره است افزود: تئاتر ببینیم شاید زیاد تکرار شده ولی جزو شعارهای اصولی است که باید جا بیفتد، دیدن یک تئاتر از خواندن یک کتاب یا دیدن یک فیلم قدرتمندتر است به دلیل اینکه عناصر چه در کتاب و چه در سینما زنده نیست اما در تئاتر زنده است. یعنی نزدیک‌ترین ارتباط نشانه‌ای که مردم می‌توانند با زندگی خودشان ببینند، به صورت کاملا آشکار در تئاتر اتفاق می‌افتد، پس بالطبع «تئاتر ببینیم» شعاری بسیار غنی، رفتاری بسیار غنی و خواسته غنی‌تری است که باید توسط ما مدام تکرار شود.
محمودرضا رحیمی گفت: افتتاحیه بزرگداشت هفته تئاتر از عمارت جدید خانه تئاتر خواهد بود و عزیمتی به چند نقطه توسط هنرمندان خواهیم داشت، می‌خواهم از این تریبون استفاده کنم و بگویم ما در خانه هنرمندان، عمارت جدید خانه تئاتر، برج میلاد، تماشاخانه سنگلج، سالن کنفرانس و محوطه تئاتر شهر و ... تا روزی سی برنامه خواهیم داشت و از تمام عزیزانی که درخواست داده اند که میزبان اجراهای این هفته باشند و در این فرصت کم امکان هماهنگی برای همکاری با ایشان نیست عذرخواهی می‌کنم.
وی در پایان تاکید کرد: با توجه به تجربیاتم می‌خواهم از دغدغه شخصی خودم هم کمی بگویم. اساسا این گردهمایی و این پویش هر ساله باید تبدیل به یک فعل خودخواسته از طرف تک تک هنرمندان تئاتر شود. این‌گونه گردهمایی‌های صنفی باید به سمت رفتارهای کاملا خودخواسته و خودجوش برود و باید این دبیرخانه به تدریج ثابت و سالیانه شود تا هم امکان بازاریابی برای انجمن‌ها و هنرمندان دخیل در جشن فراهم شود، هم برگزارکنندگان بتوانند بروند با کمپانی‌ها، شرکت‌ها و نهادهای دولتی و غیردولتی رایزنی کنند به قصد اینکه بیایند و فرآیندهای هنری ما را در شاخه‌های متعدد ببینند و خواسته‌های خود را داشته‌باشند، تا به تدریج به یک سمت‌وسویی برویم که هم کارمان را انجام دهیم، هم از زندگی کاری خود لذت ببریم و هم در کنارش بتوانیم مسئله اقتصادی خود را از طریق کاری که بلدیم در جامعه حل کنیم.
شانزدهمین دوره هفته بزرگداشت تئاتر، به دبیری محمودرضا رحیمی از هفتم تا چهاردهم اردیبهشت ماه سال جاری برپا خواهد شد.
انتهای پیام
