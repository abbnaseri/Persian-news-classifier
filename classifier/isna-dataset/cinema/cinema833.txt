نمایش نسخه‌ مرمت‌شده‌ «پرده آخر»+فیلم 
در هفتمین روز از جشنواره جهانی فیلم فجر، نسخه اصلاح‌شده فیلم «پرده آخر» در سینما فلسطین نمایش داده می‌شود.
به گزارش ایسنا، همزمان با برگزاری سی و هفتمین جشنواره جهانی فجر، فیلم‌خانه ملی ایران نسخه اصلاح و مرمت‌شده تصویر و صدای فیلم‌های ماندگاری از دهه ۶۰ سینمای ایران را که مورد توجه منتقدان و مخاطبان سینما قرار داشته‌اند آماده کرده و در پخش «فیلم‌های کلاسیک مرمت‌شده» به نمایش درمی‌آورد. پس از استقبال از نمایش فیلم‌های «دیده‌بان»، «طلسم» و «دونده»، نسخه مرمت‌شده فیلم «پرده آخر» در هفتمین روز از جشنواره جهانی فیلم فجر در سالن شماره ۱ سینما فلسطین از ساعت ۱۹:۴۵ تا ۲۱:۵۵ به مدت ۱۱۰ دقیقه نمایش داده می‌شود.
«پرده آخر» فیلمی به نویسندگی و کارگردانی واروژ کریم‌مسیحی است که در سال ۱۳۶۹ ساخته شده است. بازیگرانی چون فریماه فرجامی، سعید پورصمیمی، داریوش ارجمند، نیکو خردمند و جمشید هاشم‌پور در این فیلم ایفای نقش کرده‌اند.
این فیلم در نهمین دوره جشنواره بین‌المللی فیلم فجر در چندین رشته نامزد دریافت جایزه بود و در نهایت سیمرغ بلورین بهترین کارگردانی، بهترین صدابرداری، بهترین فیلمبرداری، بهترین چهره‌پردازی، بهترین صحنه‌آرایی، بهترین بازیگر نقش اول زن، بهترین بازیگر نقش دوم زن و بهترین بازیگر نقش دوم مرد را به خود اختصاص داد.
بنا بر اعلام، در فیلم «پرده آخر» به دلیل حجم زیاد افکت‌های صوتی و فضای خاص صوتی فیلم دقت بسیار زیادی برای بهتر شدن داینامیک رنج صدا شده است. به دلیل اینکه در نسخه صدای پالایش‌شده فیلم‌های دوران اپتیک باید صدای مونو در سالن‌های امروزی که حداقل مجهز به سیستم ۵.۱ هستند پخش شود رعایت حجم صدا و ایجاد فضای اصلی فیلم کار دشواری است.
نگاه زیبایی‌شناسانه به کار گرفته‌شده در این فیلم نیازمند خلق فضاهای گرفته و وهم آلودی بوده که در پی آن تضاد بصری صحنه‌های نسبتاً تاریک و کم‌نور داخل خانه و زیرزمین با فضای روشن بیرونی حیاط خانه ویژگی بارز تصاویر این فیلم است.
گرین نرم فضاهای روشن در مقابل گرم درشت و فراوان فضاهای تاریک داخلی فیلم نیز کاملاً مشهود است. این امر سبب شده تا در عملیات اصلاح و مرمت این فیلم رفع اشکالات به گونه‌ای باشد تا به بافت اصلی فیلم صدمه‌ای وارد نشود؛ طبیعتاً این امر سبب صرف وقت و نیروی انسانی بیشتری نسبت به سایر فیلم‌ها شده است.
به همین مناسبت صحنه‌هایی از نسخه مرمت‌شده فیلم «پرده آخر» از سوی فیلم‌خانه ملی ایران برای اولین‌بار در اختیار «ایسنا» قرار گرفته است که می‌توانید آن را در ادامه ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
