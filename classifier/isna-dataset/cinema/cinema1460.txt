داودنژاد: «مصائب شیرین ۲» را به جشنواره‌ی جهانی فجر ارایه کردم
علیرضا داودنژاد خبر داد که فیلم «مصائب شیرین ۲» را به جشنواره جهانی فیلم فجر ارایه کرده است.
این کارگردان سینمای ایران در گفت‌وگویی کوتاه با ایسنا خبر داد که جدیدترین ساخته‌اش را برای حضور و نمایش، طبق مشورتی که با سرمایه‌گذاران فیلم داشته است، در فجر جهانی که اردیبهشت ماه برگزار می‌شود، ارایه کرده و برای اولین‌بار در آن رویداد به نمایش درخواهد آمد.
دبیر جشنواره‌ی فیلم فجر اواسط دی ماه در نشست خبری که برای اعلام لیست فیلم‌های فجر برگزار شده بود، نامی از «مصائب شیرین ۲» علیرضا داودنژاد نبُرد و اعلام کرد که نسخه‌ای به دبیرخانه نرسیده است و در همان مقطع علیرضا داودنژاد گلایه کرد از اینکه چندین بار به مسوولان جشنواره اعلام کرده است که فیلم در مراحل آماده سازی نهایی است و ۷۰ درصد بخش انگلیس آن آماده است و بقیه‌ی آن با توجه به فصل درحال فیلمبرداری است و به جشنواره می‌رسد اما فیلم در جشنواره به نمایش درنیامد.
علیرضا داودنژاد که در سال ۷۷ «مصائب شیرین» ۱ را ساخت در پاسخ به اینکه سرنوشت بچه‌های «مصائب شیرین» را در این فیلم خواهیم دید؟ گفته است: بله، آنها در همان شرایطی قرار می‌گیرند که پدر و مادرهاشون را در آن قرارداده بودند، اگرچه با تفاوت‌هایی که به زمان و مکان متفاوت مربوط می‌شود.
در «مصائب شیرین ۲» به تهیه‌کنندگی علیرضا داودنژاد؛ بنیاد سینمایی فارابی، فیلمیران و شرکت صنایع غذایی انجمن در لندن سرمایه‌گذاری کرده‌اند.

انتهای پیام
