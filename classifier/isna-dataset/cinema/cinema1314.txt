جزئیاتی از جشنواره مناطق تئاتر دانشگاهی
جشنواره مناطق بیست و دومین جشنواره بین‌المللی تئاتر دانشگاهی ایران از چهاردهم اسفند با حمایت استانداری کرمان و میزبانی دانشگاه باهنر استان کرمان آغاز شد.
به گزارش ایسنا به نقل از روابط عمومی بیست و دومین جشنواره بین‌المللی تئاتر دانشگاهی ایران، طبق برنامه‌ریزی‌های انجام‌گرفته ۱۲ اثر از دانشگاه‌های آزاد بوشهر، آزاد شیراز، علمی کاربردی خبر شیراز، دانشگاه شهرکرد، موسسه آموزش عالی علامه گرگانی، دانشگاه علوم پزشکی هرمزگان، دانشگاه علوم پایه دامغان، دانشگاه زابل و موسسه آموزش عالی هنر شیراز و همچنین سه اثر از دانشگاه نبی اکرم تبریز در جشنواره مناطق بیست و دومین جشنواره بین‌المللی تئاتر دانشگاهی شرکت دارند.
بر اساس اعلام دبیرخانه جشنواره، فرهاد مهندس پور، آرش دادگر، عبدالرضا قراری، عباس جمالی و سام ایزدی اعضای هیات داوران جشنواره مناطق بیست و دومین جشنواره بین‌المللی تئاتر دانشگاهی ایران را تشکیل می‌دهند.
طبق برنامه‌ریزی‌های انجام‌گرفته روز سه شنبه ۱۴ اسفند نمایش‌های «عنکبوت» به کارگردانی شیما پورسهم الدین از مرکز آموزش علمی کاربردی خبر شیراز و «فعل» به کارگردانی رعنا شبانکاره از دانشگاه آزاد شیراز به ترتیب در تالارهای «موج نو» و «یادگاران صنعتی» شهرکرمان روی صحنه رفتند.
در روز چهارشنبه ۱۵ اسفند نمایش «باید بمیرم تا آدم بشم» به کارگردانی رضا مرادیان فارسانی از دانشگاه شهرکرد ساعت ۱۶ در تالار «موج نو» و «ویتسک» به کارگردانی مهسا رهسپار از دانشگاه آزاد بوشهر ساعت ۱۹ در تالار یادگاران صنعتی میزبان علاقه‌مندان تئاتر هستند. این در حالی است که ساعت ۱۱ صبح روز پنجشنبه ۱۶ اسفند نیز نمایش «بیوه زن» به کارگردانی محمد آزاد منجیری از دانشگاه زابل در تالار یادگاران صنعتی، ساعت ۱۶ نمایش «مسئله تحمل ناپذیر وجود» به کارگردانی رها رضی زاده از دانشگاه علوم پایه دامغان در تالار «موج نو» و ساعت ۱۹ نمایش«مراسم قطع دست در اسپوکن» به کارگردانی ساسان ریاحی‌پور از دانشگاه نبی اکرم تبریز در تالار «یادگاران صنعتی» اجرا می‌شوند.
روز جمعه ۱۷ اسفند و در آخرین روز از برگزاری این رویداد هم نمایش «چرندخوانی درباه چند بیشعور» به کارگردانی علی غریب از موسسه آموزش عالی لامعی گرگانی ساعت ۱۱ در تالار «یادگاران صنعتی»، نمایش « نهضت قرص» به کارگردانی عبدالله طوسی از دانشگاه علوم پزشکی هرمزگان ساعت ۱۶ در تالار «موج نو» و نمایش «ازدواج‌های مرده» به کارگردانی سعید ارغوانی از دانشگاه نبی اکرم تبریز در تالار «یادگاران صنعتی» کرمان روی صحنه می‌روند.
مراسم اختتامیه جشنواره مناطق بیست و دومین جشنواره بین المللی تئاتر دانشگاهی نیز روز شنبه ۱۸ اسفندماه در تالار وحدت دانشگاه باهنر کرمان برگزار می‌شود.
بیست و دومین جشنواره بین‌المللی تئاتر دانشگاهی ایران  به دبیری امین مختاری پنجم تا چهاردهم اردیبهشت‌ماه سال ۱۳۹۸  به همت اداره کل فرهنگی وزارت علوم، تحقیقات و فناوری در بخش‌های مختلف الف: مناطق «تئاتر صحنه» و ب: سراسری و بین‌المللی «تئاتر صحنه»، «تجربه‌های اجرا»، «نمایشنامه‌نویسی (جایزه استاد اکبر رادی)،  «پژوهش (جایزه دکتر فرهاد ناظرزاده کرمانی)»، «ترجمه  نمایشنامه»، «عکس، پوستر و تیزر»، «غیر رقابتی»، «کارگاه‌ها و درس‌گفتارها»، «مدرسان»، «جشنواره جشنواره‌ها» و «پایان‌نامه‌های برگزیده» ویژه دانشجویان و فارغ‌التحصیلان برگزار خواهد شد. بخش تئاتر صحنه مناطق نیز نیمه اول اسفندماه سال ۱۳۹۷ میزبان هنرمندان فعال عرصه تئاتر دانشگاهی خواهد بود.

انتهای پیام
