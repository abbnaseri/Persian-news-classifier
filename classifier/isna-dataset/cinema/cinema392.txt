«یک زن و یک مرد» از 20 خرداد به صحنه می‌روند
اجرای نمایش «یک زن و یک مرد» به کارگردانی هوشمند هنرکار از 20 خرداد ماه درتالار موزه استاد انتظامی آغاز می‌شود.
به گزارش ایسنا، در حالی که کمتر از ۱۰ روز تا شروع اجرای این نمایش باقی مانده، پوستر آن نیز منتشر شد. «یک زن و یک مرد» نوشته الکسی آربوزوف و به کارگردانی هوشمند هنرکار از روز دوشنبه ۲۰ خرداد، ساعت ۱۹:۳۰ در تالار موزه استاد انتظامی روی صحنه می‌رود.
در این نمایش که داستانی عاشقانه را روایت می‌کند دو شخصیت حضور دارند که کاظم هژیرآزاد و ناهید مسلمی ایفاگر نقش آن‌ها خواهند بود.
نمایشنامه «یک زن و یک مرد» را مهین اسکویی ترجمه کرده است و هنرکار بازنویسی و تنظیم نهایی آن را انجام داده است، این کارگردان بیش از این، نمایش «فاندو و لیز» نوشته فرناندو آرابال را روی صحنه برده بود.
هنرکار همچون آثار پیشین خود هنرکار خود، طراحی صحنه و نور نمایش «یک زن و یک مرد» را هم خود برعهده گرفته است و سیما سامانی (طراح لباس)، نسرین پیش‌بهار (دستیار کارگردان و منشی صحنه)، ابراهیم حسینی (عکاس)، سهیلا علیپور (طراح پوستر و مواد تبلیغاتی)، سمیه علیپور (مدیر روابط عمومی) و علیرضا عباسی (مسئول تبلیغات) سایر عوامل این نمایش را تشکیل می‌دهند.


انتهای پیام
