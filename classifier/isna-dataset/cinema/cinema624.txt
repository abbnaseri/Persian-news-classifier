«گوشواره‌های ابریشمی» بزودی رونمایی می‌شود
مستند «گوشواره‌های ابریشمی» به کارگردانی نیما حسن بیگی که به کاوش و بررسی مسیر جاده دو هزار ساله ابریشم می‌پردازد، بعد از ماه مبارک رمضان رونمایی می‌شود.
نیما حسن‌بیگی درباره نحوه ساخت مستند «گوشواره‌های ابریشمی» به ایسنا گفت: در سال ۹۶ برای ساخت دو مستند؛ یک مستند درباره آئین قدیمی و نمایشی کشور چین و یک مستند هم درباره جاده ابریشم، راهی کشور چین شدیم و به مدت یک ماه در شرق چین اقامت داشتیم.
او افزود: اردیبهشت امسال ساخت مستندی که درباره جاده ابریشم بود، به اتمام رسید. در این مستند به بهانه بررسی بخش‌های مهم از مسیر جاده ابریشم، قسمتی از فصل مشترک‌های ایران و چین مانند ادیان، اساطیر، تاریخ باستان و … را نیز بررسی کردیم.
این مستندساز درباره موضوعی که در «گوشواره‌های ابریشمی» به آن پرداخته می‌شود، توضیح داد: مسیر جاده ابریشم به صورت یک راه زنجیره‌ای است اما یک خط اصلی از شرق چین به سمت فلات ایران دارد که به اروپا منتهی می‌شود. ما در این مستند از این خط اصلی نقاط مهم را مانند شرق چین (آغاز راه ابریشم) و دشت قزوین، منطقه باستانی بویین زهرا (مرکز جاده ابریشم) را بررسی کردیم و این دو نقطه را به عنوان دو نقطه مهم و دو گوشواره جاده ابریشم در نظر گرفتیم، در عین حال بخش‌های دیگر آن را با عکس‌ها و تصاویر آرشیوی نمایش دادیم.
حسن‌بیگی در ادامه بیان کرد: بر همین اساس بخشی از فیلم‌برداری ما در شرق چین انجام شد و بخش دیگری هم در قزوین و منطقه بویین‌زهرا که مارکوپولو هم از آن‌ها یاد کرده و گفته می‌شود که این مناطق در مسیر دوهزار ساله جاده ابریشم قرار داشتند.
او در پایان درباره اکران مستند «گوشواره‌های ابریشمی» گفت: بعد از ماه مبارک رمضان از این مستند رونمایی می‌شود و بعد برای حضور در جشنواره‌های بین‌المللی و … به دست پخش کننده سپرده می‌شود.


انتهای پیام
