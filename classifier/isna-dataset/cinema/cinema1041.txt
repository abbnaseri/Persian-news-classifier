کاش در زمان حیات جمشید مشایخی این اتفاق می‌افتاد
در پی موافقت شورای شهر با تغییر نام خیابان «ج» به «جمشید مشایخی» مدیرعامل موسسه هنرمندان پیشکسوت در این رابطه مطالبی را بیان کرد.
به گزارش ایسنا به نقل از روابط عمومی موسسه هنرمندان پیشکسوت،سید عباس عظیمی مدیر عامل موسسه با گلایه از این اتفاق دیر هنگام گفت: کاش این اتفاق در زمان حیات استاد مشایخی انجام می شد!
پیشنهاد تغییر نام کوچه "ج" در تیرماه سال گذشته به صورت مکتوب از سوی موسسه هنرمندان پیشکسوت، با امضای مشترک اینجانب و استاد داریوش ارجمند به شهردار وقت تهران ارائه شد.
وی در ادامه بیان کرد: واقعا چه ایرادی داشت که در زمان حیات آن زنده‌یاد این تغییر نام اتفاق می‌افتاد ؟ و خود نیز شاهد این اتفاق می‌بود؟
عظیمی با انتقاد از تصمیمات احساسی و هیجانی بعد از درگذشت بزرگان و کم توجهی در زمان حیات هنرمندان گفت: ای کاش در زمان حیات هنرمندان ، مفاخر و بزرگان صاحب نام کشور  به تکریم آنان  بیشتر توجه شود.
جمشید مشایخی 13 فروردین ماه از دنیا رفت.
انتهای پیام
