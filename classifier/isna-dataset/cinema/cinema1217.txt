«درآستانه بامداد» وارد شبکه نمایش خانگی شد 
فیلم مستند بلند˝در آستانه بامداد˝ به تهیه‌کنندگی و کارگردانی ˝مختارشکری پور˝درباره آثار و عملکرد "احمد شاملو" درحوزه‌های مختلف فرهنگی توسط موسسه فرهنگی هنری "نقطه تعریف "وارد شبکه خانگی شد. 
به گزارش ایسنا، طبق گزارش رسیده، مختارشکری‌پور در این مستند به شعر، سبک و بیان زبانی خاص، ترجمه‌های شاملو، پژوهش‌های ستُرگ و وسیع او در زمینه فرهنگ عامه از جمله کتاب "کوچه"، کارهای گوناگون وی در زمینه ادبیات و شاعران کلاسیک و همچنین دیدگاه‌های وی درباره شاعران بزرگ شعر فارسی پرداخته است. 
این مستند که سال گذشته در پانزدهمین جشنواره تصویر سال هم به نمایش درآمد دربردارنده گفتارهایی از چهره‌های سرشناس ادبیات و هنر معاصر ایران شامل:محمود دولت آبادی ، زنده یاد سیمین بهبهانی، شهرام ناظری ، مسعود کیمیایی ، جواد مجابی ، زنده یاد علی اشرف درویشیان ، ایران درّودی ، محمدرضا اصلانی ، محمد بهارلو، علی رفیعی ، احمدپوری ، محمد شمس لنگرودی ، حافظ موسوی ، علی دهباشی ، موسی بیدج ، محمد یعقوبی و آیدا شاملو است. 
چند تن از بازیگران سینما و تئاتر نیز شامل : ستاره اسکندری ، لاله اسکندری ، آیدا کیخایی ، علی سرابی و باران کوثری برای ساخت جلوه‌هایی بصری و نمایشی از آثار نمایشی که شاملو ترجمه کرده است، حضوری افتخاری داشته‌اند.
درضمن علاوه بر بزرگان هنر و ادبیات ایران ، گفتارهایی از چند شاعر جهانی درباره شاملو و شعرهایش شامل : کلارا خانس شاعراسپانیایی،لین کافین شاعر آمریکایی،خوان خلمن شاعر آرژانتینی نیز درباره شاملو در این فیلم آمده است.
این گفتارها برگرفته از اثری ویدیویی با عنوان "ترانه آبی"است؛ علاوه بر این شاعران ، سخنانی از زنده یاد شیرکو ( شاعرفقید معاصر کُرد) نیز درباره شاملو و شعرهایش در این مستند آمده است. 
مختار شکری‌پور پیش از این مستند دیگری با عنوان «پرواز در دایره‌ حضور» درباره زندگی و شخصیت احمد شاملو ساخته که علاوه برحضور در بخش مسابقه هفتمین جشنواره سینما حقیقت، سال 93 توسط موسسه فرهنگی هنری قرن جدید در شبکه خانگی منتشر شد.
او علاوه بر این 2 مستند ، مستندی نیز با عنوان "آیدا درآینه شاملو" ساخته که تاکنون در دهمین جشنواره تصویرسال،چهارمین جشنواره پروین اعتصامی و هشتمین جشنواره سینما حقیقت حضور یافته و نامزد بهترین مستند نیمه بلند نهمین جشن انجمن منتقدان ونویسندگان سینمای ایران نیز شده است.
وی درصدد است با کامل‌ترکردن این مستند درقالب مستندی بلند ، سه گانه‌اش درباره شاملو را تکمیل کند.
موسسه فرهنگی هنری" نقطه تعریف"، تاکنون آثار متعددی از بزرگان موسیقی ایران از جمله: حسین علیزاده ،کیهان کلهر، همایون شجریان ، مسعود شعاری ، داود آزاد و سالار عقیلی را منتشر کرده است.

انتهای پیام
