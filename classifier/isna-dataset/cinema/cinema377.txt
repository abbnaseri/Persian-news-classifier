«مغازه خودکشی» در راه است
«مغازه خودکشی» به نویسندگی باقر سروش و کارگردانی سروش طاهری از ابتدای مرداد در پردیس تئاتر شهرزاد اجرا می‌شود.
به گزارش ایسنا، «مغازه خودکشی» عنوان جدیدترین اثر نمایشی سروش طاهری است که به نویسندگی باقر سروش و بر اساس رمانی به همین نام نوشته ژان تولی (ترجمه احسان کرم‌ویسی) و تهیه‌کنندگی سحر مختارزادگان، از ابتدای مرداد اجرای خود را در پردیس تئاتر شهرزاد آغاز می‌کند.
پیش از این انیمیشن، نسخه صوتی و کتاب «مغازه خودکشی» ژان تولی در دسترس علاقه‌مندان قرار گرفته بود اما اولین بار است این اثر به شکل نمایشی در ایران روی صحنه می‌رود.
مغازه خودکشی، زندگی خانواده‌ای افسرده را روایت می‌کند که در شهری خالی از امید، مغازه فروش ادوات خودکشی دارند. نمایشنامه به تم و خط اصلی رمان وفادار مانده که هجوی است تمام عیار درباره جدال مرگ و امید و البته همه اینها در قالب طنز روایت می‌شود.
باقر سروش در سال‌های اخیر اقتباس‌های مانند «رویای نیمه شب تابستان» و «سرحدات لیر» را در کارنامه خود داشته است.
مدیر تولید «مغازه خودکشی» عباس شاه‌محمدزاده و طراحان آن عبارتند از: سینا ییلاق‌بیگی (طراح صحنه)، مژگان عیوضی (طراح لباس)، عاطفه ابیضی (طراح چهره‌پردازی) و مهدی دوایی (طراح گرافیک).
«مغازه خودکشی» از ۱ تا ۳۱ مرداد امسال در پردیس تئاتر شهرزاد اجرا می‌شود.
انتهای پیام
