بهاره رهنما سفیر شد / تلاش می‌کنم هنر سوزن‌دوزی را به جهان معرفی کنم
بهاره رهنما به عنوان اولین سفیر خیریه “مهبان " انتخاب شد.
این بازیگر در گفت‌وگویی با ایسنا با اشاره به این‌که این خیریه در منطقه آزاد چابهار است، گفت: بعد از تقدیر از من توسط یونیسف در راستای «آرمان پنجم» (برابری حقوق زنان و کودکان) از اهداف ۱۷ گانه توسعه سازمان ملل، سعی کردم به‌طور تخصصی‌تر بر روی توانمندسازی زنان مناطق محروم کار کنم.
وی یادآور شد: بعد از سفر سال گذشته‌ام به زاهدان و امسال به چابهار و آشنایی با هنر زیبای سوزن‌دوزی این منطقه، بر آن شدم تا در ادامه حیطه فعالیتم در حوزه زنان و آموزش، به‌طور متمرکز مدتی روی این خطه جغرافیایی کار کنم.
وی ادامه داد: در همین راستا بعد از آشنایی با خیریه خوب و معتبر “مهبان“ از پیشنهاد سفیر شدنم برای این مؤسسه که هدف اصلی آن توانمندسازی و آموزش زنان این منطقه است، استقبال کردم.
بهاره رهنما گفت: قصد دارم با تمام توان در این عرصه و خصوصاً شناساندن هنر سوزن‌دوزی زنان سیستان و بلوچستان به ایران و جهان فعالیت کنم. این منطقه جغرافیایی و هنر آن می‌تواند همچون نگینی از ایران بر تارک گردشگری جهان بدرخشد.
مراسم اهدای حکم سفیری بهاره رهنما با حضور دکتر مهدی دل‌روشن مشاور امور بین‌الملل منطقه آزاد چابهار و مهندس حسام‌الدین یوسفی مدیر روابط عمومی منطقه آزاد چابهار برگزار شد.
خیریه مهبان با هدف توانمندسازی زنان و آموزش در منطقه سیستان و بلوچستان تأسیس شده و مشغول به کار است.

انتهای پیام
