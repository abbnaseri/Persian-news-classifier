افتتاح خانه‌ای جدید برای اهالی سینما با دفاع از مجوزهای ارشاد
سومین ساختمان خانه سینما در عمارت پیرنیا با تاکید بر دفاع از مجوزهای وزارت ارشاد در صدور مجوز فیلم‌های سینمایی افتتاح شد.
به گزارش ایسنا، از حدود یک سال قبل عمارت حسین پیرنیا واقع در لاله‌زار که سال‌ها قبل قرار بود با کاربری پژوهشی به‌عنوان موزه سینما استفاده شود، توسط یک گروه معمار و مرمتگر با طراحی بهروز مرباغی و نگار جوکار بازسازی شد تا به عنوان مرکزی پژوهشی، صنفی و فرهنگی در اختیار خانه سینما باشد. افتتاح این ساختمان در عصر روز شنبه اول تیرماه با حضور رؤسای صنوف سینمایی، اعضای هیأت مدیره مرکزی خانه سینما، رئیس سازمان سینمایی و محمدجواد حق شناس عضو شورای شهر تهران در حیاط عمارت انجام شد. پیش از شروع رسمی مراسم که به دلیل نزدیکی زمان با مراسم ویژه کانون کارگردانان به مناسبت تولد عباس کیارستمی زودتر و کوتاه برگزار شد، حسین انتظامی با رؤسای صنوف و هیأت مدیره مرکزی خانه سینما دیدار و صحبت کرد که البته گویا در همان جلسه قرار بر این شده که موضوعات، بیرون از جلسه بازگو نشود اما طبق اشاره همایون اسعدیان - رئیس هیأت مدیره خانه سینما- درباره امنیت شغلی سینماگران صحبت شده بود. اسعدیان همچنین در افتتاح ساختمان بیان کرد: ساختمان پیرنیا طی یک تفاهمی قرار است به مرکز فرهنگی و صنفی درباره سینمای ایران تبدیل شود تا این مرکز فرهنگی را در دل لاله‌زار رشد دهیم. البته اینجا برخلاف حرف‌ها و ادعاها خیلی کمتر از چندین میلیارد خرج برداشته و ان‌شاءالله تشکیلات تلویزیونی و آکادمیک و استقرار و پیگیری امور بعضی صنوف در اینجا به ثمر می‌رسد. وی با اشاره‌ به قدمت ۲۶ ساله خانه سینما گفت: این خانه همچنان پس از این سال‌ها ساختارش را حفظ کرده اما برای این ساختار باید فکر‌ی شود و در هیأت‌ مدیره فعلی پیگیری‌هایی برای آن شده و به زودی اجرایی می‌شود. او تاکید کرد: ما به این جراحی و تغییر ساختار نیازمندیم چون ساختار فعلی حتی مانع فعالیت‌ها شده و موارد متعددی پیگیری شود از جمله اینکه شاید لازم است صنوف کارفرمایی تفکیک شود. همچنین در جلسه با آقای انتظامی به مبحث امنیت شغلی هم اشاره شد و این مسئله در هیأت مدیره با قرارداد تیپ پیگیری شده است.‌ اسعدیان در بخشی دیگر افزود: شورای عالی تهیه‌کنندگان حلقه اتصال کارهایی است که باید انجام دهیم و امیدوارم اختلافات آنجا حل شود چون بدون کمک هم کارها پیش نمی‌رود.‌ رییس هیأت مدیره خانه سینما با تشکر از همراهی شهرداری منطقه ۱۲ ابراز امیدواری کرد تا «بتوانیم با این مرکز فضای فرهنگی لاله زار جریان یابد.» اسعدیان در پایان به حاشیه‌های پیش آمده برای فیلم «ما همه با هم هستیم» در کرمان اشاره کرد و گفت: حرف من درباره یک فیلم خاص نیست چون این اولین بار نیست که فیلمی در یک مرکز استان مشکل پیدا می‌کند در حالی که ما باور داریم متولی امر قانون کسانی هستند که در جایی دیگر خود آن قانون را نقض می‌کنند و تصمیمات متولیان فرهنگ و هنر و سینما را در مرکزی دیگر زیر سوال می‌برند. او افزود: این نوع اتفاقات در همه عرصه‌ها می‌تواند عواقب خطرناکی داشته باشد و ما پیگیر این هستیم تا از طرف مراکز دیگر زیر سوال نرویم. با این حال در صورت لزوم سینماگران وزارت ارشاد را در پیگیری این اتفاقات همراهی خواهند کرد. فاطمه معتمدآریا، مرضیه برومند، رضا کیانیان، علی سرتیپی، مرتضی رزاق کریمی، فرهاد توحیدی، علیرضا تابش از جمله سینماگران و مدیران حاضر در این مراسم بودند.‌ انتهای پیام
