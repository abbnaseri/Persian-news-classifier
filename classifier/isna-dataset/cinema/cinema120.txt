هادی حجازی‌فر: سینما خوب است اما جادوی تئاتر چیز دیگری است
هادی حجازی‌فر که مدتی قبل تماشاخانه «هامون» را راه‌اندازی کرده می‌گوید، از اینکه در سینما تجربه‌های جدید داشته باشد نمی‌ترسد اما برای بازگشت به صحنه تئاتر ترس و نگرانی‌های خود را دارد. 
به گزارش ایسنا، این بازیگر تئاتر و سینمت در گذشته بیشتر بخاطر فعالیت‌های تئاتری‌اش و با کارگردانی نمایش‌هایی مثل «ملاقات بانوی سالخورده» و «رومئو و ژولیت» شناخته می‌شد، اما از سال ۹۴ و پس از بازی در فیلم «ایستاده در غبار» ناگهان ورق برایش برگشت و حضوری مستمر در سینما پیدا کرد به طوری که تا سال ۹۷ در ۱۱ فیلم سینمایی بازی کرد.
فعالیت هنری او که در سینما همچنان ادامه دارد، به نظر می‌رسید در تئاتر رها شده باشد اما این بازیگر و کارگردان که مدتی قبل تماشاخانه تعطیل شده «باران» را با نام «هامون» دوباره راه انداخت، در نشستی خبری از بلندپروازی‌هایی گفت که نشان می‌دهد حجازی‌فر برنامه‌های خاصی برای اندوخته مالی‌اش از سینما و صرف کردن آن در تئاتر دارد.
او صبح سه‌شنبه چهارم تیرماه در سالن تعمیر و بازسازی شده «هامون» نشستی با خبرنگاران برگزار کرد تا ضمن بازدید از بخش‌های مختلف تماشاخانه و تغییرات و تعمیراتی که در آن انجام شده به شرح برنامه‌های خود در آن هم بپردازد.
حجازی‌فر در ابتدای این نشست از سال ۷۷ گفت که دانشجو بوده و با دوستانش گروهی را تشکیل دادند و رؤیای داشتن یک سالن تئاتر را در سر می‌پرورانده اما از آنجا که در دانشگاه دولتی درس می‌خواندند و شرایط برای کارشان بهتر بود وقتی درس‌شان تمام می‌شود و از دانشگاه بیرون می‌آیند تازه می‌فهمند چه خبر است.
او از شرایط سخت کار در تئاتر گفت و اینکه بیشتر آثارشان برای جشنواره تولید می‌شد و اجرای عمومی نداشتند، اما با این حال اتفاقاتی هم افتاد که نمایش‌هایی را به اجرای عموم رساند. این وضع با تلاش او برای کار در تئاتر که با هدف کارگردانی دنبال می‌شد ادامه پیدا کرد تا اینکه کار در سینما پیش آمد.

وی با شوخی به کنایه‌هایی اشاره کرد که برای پرکاری‌اش در سینما می‌شنید، مثل اینکه از بس در سینما فیلم بازی می‌کند حتی فرصت حمام رفتن ندارد اما در نهایت از تمام آنچه انجام می‌داد به فکر محقق کردن رویاهای خودش بود که سینما برای عملی شدن آن‌ها کمک کرد: «اگر سینما نبود اصلاً رؤیای سالن داشتن به نتیجه نمی‌رسید چون هزینه‌ها واقعاً بالاست ولی حالا امیدوارم رابین‌هود وار از سینما بِکَنم به تئاتر بیاورم.»
او درباره اینکه چرا سراغ سالنی رفته که در ماه‌های آخر فعالیتش روزهای خوبی نداشت و با تعطیلی روبرو شد، گفت: من از همان ابتدا در جریان کار خیام (وقار کاشانی) بودم و می‌دانستم چه سختی‌هایی کشیده و در نهایت مشکلات متعدد و نیز مشکلاتی که بعضی گروه‌ها درست کردند کمر «باران» را شکست. در حالی که نباید این بلاها بر سر کسی که اولین سالن خصوصی تئاتر راه انداخت می‌آمد. وقتی قرار بود کار را اینجا شروع کنیم عده‌ای می‌گفتند سابقه خوشنامی اینجا مثل قبل نیست ولی تصور ما این‌طور نبود و حتی علت تغییر اسم سالن به هامون برای این بود که بتوانیم فعالیت کنیم و همچنان هم با مجوز «باران» اجرا داریم.
حجازی‌فر توضیح داد: ما این سالن را برای چهار سال رهن کرده‌ایم و بازسازی‌اش بیش از تصور و برنامه‌ریزی ما ۶ ماه طول کشید اما سعی کردیم هم ایمن سازی کنیم و هم فضایی مناسب برای احترام به مخاطب ایجاد کنیم. ما حتی برای اجرا هم فقط دو نوبت نمایش داریم و شاید یک باکس را در ساعت ۱۷ برای حمایت از نمایش‌های تجربی و جهت معرفی آن‌ها باز کنیم چون «هامون» قرار نیست صرفاً یک جایی برای اجاره دادن به گروه‌های تئاتری باشد. ما برای انتخاب نمایش‌ها توسط یک گروه کارها را بازبینی می‌کنیم چون می‌خواهیم در طول زمان تماشاگران بخاطر اسم «هامون» به اینجا بیایند.
او از نمایش‌های «پروانه الجزایری» که آخرین اجراها را پشت سر می‌گذراند و نیز «تایم لپس» به عنوان آثاری خوب نام برد و گفت: در تایم‌لپس استعدادهایی هست که حتی می‌تواند تماشاگر تربیت می‌کند و ما هیچ پولی از آن‌ها نگرفته‌ایم و فکر می‌کنم در آینده از این گروه بیشتر خواهیم شنید.‌
این بازیگر سینما و کارگردان تئاتر که می‌خواهد خودش هم در اینجا تئاتر اجرا کند، گفت: قصد دارم «رومئو و ژولیت» و «مکبث» را روی صحنه ببرم اما واقعیت این است که کمی از برگشت به تئاتر ترس دارم چون نمی‌دانم نتیجه‌اش چه می‌شود، هر چند در سینما اصلاً از هیچ نقشی ترس ندارم.
او افزود: تئاتر برای من ارزش افزوده دارد و حالم را خوب می‌کند. البته سینما هم خوب است، اما جادوی تئاتر چیز دیگری است.
وی در کنار اجرای تئاتر، به قول خودش بلندپروازی‌های دیگری هم دارد از جمله ساخت فیلم که می‌خواهد سال آینده آن را انجام دهد و نیز راه‌اندازی یک پردیس برای تئاتر.
حجازی‌فر تاکید کرد، در راستای تمام برنامه‌ریزی‌ها و رویاها و بلندپروازی‌هایی که دارد تلاش می‌کند تماشاخانه «هامون» عملکرد متفاوتی داشته باشد، مثلاً سایت برای این سالن ایجاد شود که سیستم ستاره‌دهی به آثار در آن امکان‌پذیر باشد یا کارگاه‌های کوتاه مدت آموزشی برپا شود آن هم با انتخاب هنرجویانی که فقط به دنبال سلفی گرفتن نباشند یا اینکه با ارائه برخی اطلاعات و راه‌های ارتباطی با جشنواره‌های خارجی انحصار را از بین ببرند تا گروه‌ها متحمل پرداختن هزینه‌های زیاد به افرادی خاص نباشند و نیز ساخت تیزر و تبلیغات توسط خود سالن برای گروه‌های تئاتری از دیگر برنامه‌های این مجموعه است.
البته او برای اجرایی کردن تمام این‌ها با توجه به هزینه‌های زیادی که تاکنون برای رهن و بازسازی «هامون» انجام داده به پول و سرمایه احتیاج دارد و برای آن هم دعا کرد که «خدا سینما را حفظ کند.» اما با این حال تاکید دارد: «من منتقد یکسری کار هستم و می‌خواهم خودم جریانی تازه ایجاد کنم.»


انتهای پیام

