هفته فیلم دانمارک در 5شهر کشور برگزار می‌شود
هفته فیلم دانمارک با همکاری انجمن سینمای جوانان ایران و سفارت دانمارک هم‌زمان در پنج شهر کشور برگزار می‌شود.
به گزارش ایسنا به نقل از روابط عمومی انجمن سینمای جوانان ایران، در دیدار محمد فهیمی مدیر امور بین‌الملل انجمن با «تیا آملیه ینسن» و «رونیا کو رونسبرو» از بخش رایزنی فرهنگی سفارت دانمارک، موضوع برگزاری هفته فیلم دانمارک مورد بحث و تبادل نظر قرار گرفت. در این جلسه طرفین درباره نحوه برگزاری افتتاحیه، اطلاع‌رسانی و همچنین پاره‌ای از مسائل فنی به تفاهم رسیدند.
براساس این گزارش، هفته فیلم دانمارک از ۱۱ تا ۱۴ اردیبهشت هم‌زمان با تهران در شهرهای کاشان، اصفهان، شیراز و یزد برگزار می‌شود واستفاده از این برنامه برای همه علاقه‌مندان آزاد و رایگان خواهد بود.
انجمن سینمای جوانان ایران در راستای تقویت مناسبات فرهنگی با سایر کشورها برنامه‌های نمایش مشترک فیلم را در دستور کار دارد و طی سال گذشته شب‌های فیلم: ژاپن، شیلی، فنلاند و اسپانیا را برگزار کرده است.
انتهای پیام


