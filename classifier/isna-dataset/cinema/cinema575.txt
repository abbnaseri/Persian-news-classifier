نگاهی به مهم‌ترین فیلم‌های کن ۲۰۱۹
جشنواره فیلم کن در حالی از امروز 24 اردیبهشت ماه آغاز می‌شود که چون هر سال میزبان مجموعه‌ای جذاب و متنوع از آثار فیلم‌سازان مطرح و سینماگران مستعد از سراسر جهان است.
به گزارش ایسنا، در زیر نگاهی خواهیم داشت به مهم‌ترین فیلم‌هایی که امسال در کن رونمایی می‌شوند:

روزی روزگاری در هالیوود (رقابتی)
نهمین فیلم بلند «کوئنتین تارانتینو» که در روزهای آخر به فهرست فیلم‌های بخش رقابتی جشنواره کن اضافه شد، یک کمدی-درام سیاه با بازی «لئوناردو دی‌کاپریو» و «برد پیت» در نقش‌های اصلی است که داستان یک ستاره تلویزیونی رو به فراموشی و بدلکار او را در اواخر دهه ۱۹۶۰ میلادی روایت می‌کند، درست در همان زمانی که لس‌انجلس در تب و تاب قتل‌های خانواده «منسون» قرار داشت. این خانواده تبهکار به سرکردگی «چارلز منسون» در اگوست ۱۹۶۹ در یک شب چندین نفر را در یک سکونت‌گاه هالیوودی متعلق به «رومن پولانسکی» کارگردان مطرح لهستانی-فرانسوی سلاخی کردند که یکی از این افراد «شارون تیت» همسر باردار «رومن پولانسکی» کارگردان مطرح سینما بود. «پولانسکی» تا مدتی تصور می‌کرد «بروس لی» قاتل همسرش است.

متاسفیم جا ماندی (رقابتی)
«کن لوچ» کارگردان مطرح انگلیسی که با فیلم قبلی‌اش «من، دنیل بلیک» توانست برای دومین بار نخل طلای بهترین فیلم جشنواره کن را کسب کند، این بار با فیلمی به نام «متاسفیم جا ماندی» به کن بازگشته که فیلمنامه آن را «پل لاورتی» همکار دیرینه «کن لوچ» نوشته است. فیلم داستان یک تحویل دهنده فقیر و همسرش را روایت می‌کند که برای گذران زندگی در انگلیس کنونی تلاش می‌کنند.

پرتره یک بانو روی آتش (رقابتی)
در این فیلم فرانسوی به کارگردانی «سلن سیاما» که برای کسب نخل طلا رقابت می‌کند، «نوئمی مرلانت» در نقش یک نقاش جوان بازی می‌کند که از او خواسته شده تصویری پرتره از یک زن جوان با بازی «اَدل هانل» را بکشد بدون اینکه وی متوجه این کار شود.

جو کوچک (رقابتی)
«امیلی بیچام» و «بن ویشا» در داستان تمثیلی و آینده‌نگر فیلم «جو کوچک» به کارگردانی «جسیکا هاسنر» نقش‌های اصلی را بازی می‌کنند. داستان این فیلم درباره یک متخصص اصلاح نژادی گیاهان است که گلی به نام «جو کوچک» را پرورش می‌دهد که برای هر کس که بتواند آن را پرورش و رشد دهد شادی و خوشبختی به ارمغان می‌آورد.

پرستوهای کابل (نوعی نگاه)
این انیمیشن فرانسوی به کارگردانی مشترک «الیا گوبه مِوِل» و «زابو بریتمن» که برای نمایش در بخش نوعی نگاه جشنواره انتخاب شده است، اقتباسی از رمانی با همین نام نوشته «یاسمینه خضراء» ساخته شده است. داستان این انیمیشن که در بحبوحه اشغال کابل توسط طالبان در اواخر دهه ۱۹۹۰ میلادی می‌گذرد درباره عشق جوانی است که در تلاش برای زنده ماندن در آنجاست.

مُرده‌ها نمی‌میرند (رقابتی)
«جیم جارموش» فیلمساز محبوب کن امسال با فیلم زامبی-کمدی و کابوس گونه «مرده‌ها نمی‌میرند» جشنواره را افتتاح خواهد کرد. در شهر خواب آلود و کوچک «سنترویل» چیزی سر جایش قرار ندارد، ماه بسیار بزرگ و نزدیک است و ساعت‌های روز غیرقابل پیش بینی شده است و حیوانات رفتارهای غیرمعمول از خود نشان می‌دهند و هیچکس نمی‌داند دلیل این اتفاقات چیست و…
«بیل مورای»، «آدام درایور»، «تیلدا سوئینتون»، «استیو بوشمی»، «دنی گلوور» از بازیگران این فیلم هستند.

یک دختر ساده (دو هفته کارگردانان)
«ربکا زلوتوفسکی» که پیش از این فیلم کلاسیک و رومانتیک «گراند سنترال» را در یک نیروگاه اتمی ساخته بود، حالا با فیلمی عاشقانه به کن بازگشته که اتفاقات آن در سواحل جنوبی فرانسه روی می‌دهد. «نایما» دختر ۱۶ ساله‌ای است که در شهر کن زندگی می‌کند و می‌خواهد در تابستان مسیر زندگی خود را برای آینده انتخاب کند. در همین زمان، «سوفیا» دختر عمویش که سبک زندگی جذابی دارد برای گذراندن تعطیلات به آنجا می‌آید و...

فرانکی (رقابتی)
جشنواره فیلم کن را نمی‌توان بدون حضور «ایزابل هوپر» متصور شد و این بازیگر سرشناس امسال نیز با فیلم «فرانکی» به کارگردانی «آیرا ساکس» به کن بازگشته است. داستان این فیلم روایتگر اتفاقاتی است که برای یک خانواده در تعطیلات در کشور پرتغال روی می‌دهد و «برندن گلیسون»، «ماریسا تومی» و «گِرگ کینر» دیگر بازیگران این فیلم هستند.

دیه‌گو مارادونا (غیررقابتی)
مستند جدید ساخته «آصیف کاپادیا» درباره فراز و نشیب‌های فراوان زندگی «دیه‌گو مارادونا» نابغه آرژانتینی فوتبال است. این مستند بر اساس بیش از ۵۰۰ ساعت ویدئو از آرشیو شخصی مارادونا ساخته شده است و نگاهی غیرمتداول به زندگی «دیه‌گو مارادونا» به عنوان یکی از مهم‌ترین چهره‌های ورزشی تاریخ درون و بیرون از زمین فوتبال دارد. «امیر کاستاریتسا» نیز پیش از این فیلمی درباره «مارادونا» ساخته است اما گفته می‌شود این مستند حاوی اطلاعات و تصاویر جدیدی است.

فانوس دریایی (دو هفته کارگردانان)
«رابرت اگرز» پس از ساخت فیلم «ساحره»، فیلم جدیدش «فانوس دریایی» را در کن رونمایی می‌کند. این فیلم «رابرت پتینسون» و «ویلم دفو» در نقش نگهبانان یک فانوس دریایی به نام «اولد» در اوایل قرن بیستم میلادی بازی می‌کنند. گفته می‌شود شرایط لوکیشن ساخت این فیلم فانتزی ترسناک و سیاه و سفید بسیار دشوار بوده است.

احمد جوان (رقابتی)
برادران «داردن» از زمان کسب اولین نخل طلا با فیلم «روزتا» در سال ۱۹۹۹، همه آثار خود را در کن رونمایی کرده‌اند. فیلم جدید این دو با نام «احمدجوان» روایتگر داستان پسر جوان بلژیکی است که به سمت افراطگرایی مذهبی رفته است. این فیلم یادآور ساخته‌های نخست «برادران داردن» است که در آن نقش اصلی بر عهده یک بازیگر جوان و ناشناخته است.

درد و شکوه (رقابتی)
«آلمادوار» در جدیدترین فیلم خود به نام «درد و شکوه» برای هشتمین بار با «آنتونیو باندراس» و برای ششمین بار با «پنه لوپه کروز» همکاری کرده است و داستان این فیلم روانشناختی نیز درباره کارگردانی به نام «سالوادور مالو» است که در عرصه حرفه‌ای خود رو به افول است و به همین دلیل نگاهی به زندگی و انتخاب‌هایش در گذشته دارد: دوران کودکی در دهه ۱۹۶۰ و مهاجرت همراه با خانواده در جستجوی خوشبختی، تجربه اولین عشق در دهه ۱۹۸۰، درد و رنج جدایی، نویسندگی به عنوان درمان و فراموش کردن گذشته، کشف سینما، مواجهه با عدم امکان‌پذیری فیلمسازی و…

یک زندگی پنهان (رقابتی)
«ترنس مالیک» که در ۱۰ سال گذشته بیشتر وقت خود را صرف مطالعات شخصی کرده حالا آماده است تا بار دیگر نگاه خود را با دنیای بیرون به اشتراک بگذارد. «یک زندگی پنهان» فیلمی در بحبوحه جنگ جهانی دوم و درباره عشق، فداکاری و سرنوشت و درباره مردی است که به دلایل اعتقادی از حضور در ارتش باز می‌ماند «ترنس مالیک» که فیلمساز کم کاری است در سال ۲۰۱۱ با فیلم «درخت زندگی» برنده نخل طلای جشنواره کن شد.

آتلانتیک (رقابتی)
در میان چهار کارگردان زنی که امسال با فیلمهایشان در بخش رقابتی کن پذیرفته شده‌اند، «ماتی دیوپ» اولین زن کارگردان سیاه پوستی است که برای کسب نخل طلا رقابت می‌کند. فیلم او با عنوان «آتلانتیک» بر اساس مستندی ساخته خود وی با همین نام در سال ۲۰۱۹ است و روایتگر داستان زنی است که همسرش در تلاش برای مهاجرت به اروپا در دریا غرق می‌شود.

انتهای پیام
