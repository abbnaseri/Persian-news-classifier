نمایش نسخه‌ی ترمیم شده‌ی فیلم خسرو سینایی
کانون فیلم خانه سینما، در برنامه آینده خود، نسخه ترمیم‌شده فیلم «در کوچه‌های عشق»، ساخته خسرو سینایی را به نمایش خواهد گذاشت.
به گزارش ایسنا،این فیلم، محصول ۱۳۶۹ است و تهیه، تدوین، موسیقی و کارگردانی آن با خسرو سینایی بوده و این بازی‌گران در فیلم ایفای نقش کرده‌اند: مهدی احمدی، یوسف جوکار، بهرام زندی، محمدابراهیم جعفری و حمیدفرخ‌نژاد.
«در کوچه‌های عشق»، داستان جوانی‌ست که در آغازجنگ همراه خانواده‌اش از آبادان مهاجرت کرده، پس از پایان جنگ با پدرش به آبادان برمی‌گردد. در میان ویرانی‌ها و در کوچه‌های خالی شهر، به دوستان کودکی و عشق قدیم و… می‌اندیشد و در نهایت، تصمیم به بازگشت قطعی می‌گیرد.
این برنامه در تاریخ یکشنبه، ۲۹ اردیبهشت، ساعت ۱۷ برگزار می شود و پس از نمایش فیلم، خسرو سینایی و شاهین شجری کهن درباره فیلم صحبت خواهند کرد.
حضور در برنامه‌های کانون فیلم خانه سینما برای همه آزاد و رایگان است و علاقه‌مندان می‌توانند به نشانی تهران، خیابان بهار جنوبی، خیابان سمنان، شماره ۲۹، خانه سینما، مراجعه کنند.
انتهای پیام 
