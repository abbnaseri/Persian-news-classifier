نشستی برای ارتقای نقش تهیه‌کننده در سینمای مستند
 سیدمحمدمهدی طباطبایی‌نژاد، مدیرعامل و مرتضی رزاق‌کریمی، قائم‌مقام مرکز گسترش سینمای مستند و تجربی میهمان هیات مدیره انجمن تهیه‌کنندگان سینمای مستند ایران بودند تا درخصوص ارتقاء و گسترش نقش تهیه‌کننده در فیلم مستند تبادل نظر کنند.
به گزارش ایسنا به نقل از روابط عمومی مرکز گسترش سینمای مستند و تجربی، در این نشست طباطبایی‌نژاد اظهار کرد: از ابتدا مهمترین دغدغه‌ی من و همکارانم در مرکز گسترش، ارتقای نقش تهیه‌کنندگان در تهیه و تولید فیلم مستند بوده است و در این سال‌ها هرگاه تعامل مناسبی با تهیه‌کنندگان حرفه‌ای صورت گرفته، حاصل کار تولید اثری ارزشمند شده است و اکنون نیز بصورت جدی بدنبال ارتقای نقش تهیه‌کننده در سینمای مستند هستیم.
در ادامه این نشست، اعضای هیات مدیره انجمن تهیه‌کنندگان سینمای مستند نیز ضمن بیان نظرات صنفی و حرفه‌ای بر تداوم همفکری و همکاری با مدیران مرکز گسترش سینمای مستند و تجربی برای ارتقای حضور کیفی و کمی تهیه‌کنندگان در تولیدات آتی مرکز اعلام آمادگی کردند.
در این جلسه مرتضی رزاق‌کریمی نیز بر لزوم مشارکت فعالانه‌ی انجمن تهیه‌کنندگان در پخش و نمایش آثار مستند تاکید کرد.
در پایان این نشست که ۱۹ اسفند ماه برگزار شد، برگزاری نشست‌های مشترک نیز در دستور کار سال آتی طرفین قرار گرفت.
انتهای پیام
