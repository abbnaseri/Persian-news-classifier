«هفت خان رستم» میزبان بیش از هزار مخاطب در سه روز اجرا
موسیقی ـ نمایش «هفت خان رستم» نَقلی برای کودکان، به کارگردانی بهاره جهاندوست از چهارشنبه ۸ اسفندماه به مدت ۳ شب در پردیس تئاتر «شهرزاد» به روی صحنه رفت و در طی این سه اجرا، میزبان بیش از هزار نفر از علاقمندان و مهمانان داخلی و خارجی بود.
به گزارش ایسنا، بهاره جهاندوست کارگردان نمایش «هفت خان رستم» با اعلام این خبر گفت: این اجرا پنجمین اثر نمایشی من در حوزه شاهنامه و نقالی است و مهم‌ترین ویژگی آن بازنویسی طومار داستان «هفت خان رستم» از روی طومارهای معتبر نقالان با سابقه برای کودکان است. خوشبختانه کودکان و خانواده‌های آنان از این نمایش استقبال بسیار خوبی داشتند و در دو اجرای آخر تعداد زیادی از تماشاگران که اغلب آنان کودک بودند با نظم و سکوت بر روی سکوها و زمین نشسته و اجرا را تماشا کردند که این برای من و سایر عوامل نمایش بسیار ارزشمند بود.
وی افزود: این نمایش تلفیقی از هنر نقالی، موسیقی و نمایش بود که توسط ۳۷ کودک اجرا شد و ۳ نفر مربی آنها را طی ۵ ماه برای این نمایش آماده کردند.
جهاندوست اظهار کرد: با توجه به اینکه نمایش «هفت خان رستم» با بسیاری از نمایش‌های ویژه کودکان که در آنها موسیقی، طنز، شعرخوانی به شیوه هیجانی اجرا می‌شود، تفاوت محتوایی و اجرایی داشت، تصور ما بر این بود که درک و ارتباط برقرار کردن با این نمایش برای کودکان تماشاچی سخت باشد و مخاطبان ما افرادی باشند که قبلاً با شاهنامه و داستان‌های ان آشنایی داشته باشند اما در نهایت خلاف این موضوع برای ما ثابت شد و بسیاری از کودکان و خانواده‌ها از اقشار مختلف در این نمایش حضور پیدا کردند و با رضایت سالن را ترک کردند و حتی بسیاری از آنها خواستار تمدید اجرا بودند.
وی گفت: در این سه شب میزبان مهمانان ویژه‌ای بودیم از جمله آقایان و خانم‌ها مهدی افضلی رئیس مؤسسه توسعه هنرهای معاصر، محمد رحمانیان نویسنده و کارگردان، داوود فتحعلی بیگی، علی فروتن و حمید گلی (عمو فتیلیهای ها)، مریم وطن پور، آزیتا رضایی و مجتبی ظریفیان (خاله رؤیا و عمو مهربان)، هدی کاتبی فشن بلاگر و طراح لباس ایرانی آمریکایی، الکس شمس نویسنده و مردم شناس آمریکایی، قاسم پور رئیس اداره فرهنگی هنری وزارت آموزش و پرورش، قناعتیان دبیر اجرایی هنرهای نمایشی جشنواره فرهنگی هنری دانش آموزان و جمعی از شاهنامه پژوهان و نقالان و اساتید و مربیان موسیقی و نقاشی مهمان این نمایش بودند. تعدادی از کودکان کار تحت پوشش بنیاد خیریه قلب سفید و کودکان و خانواده‌های مهاجران افغان نیز به صورت افتخاری به تماشای نمایش نشستند. همچنین اولین اجرای نمایش هفت خان رستم با رخصت از استاد فتحعلی بیگی از اساتید پیشکسوت نمایش ایرانی و نواختن زنگ زورخانه‌ای آغاز شد.
در این نمایش داستان «هفت خان رستم» توسط ۱۲ کودک و نوجوان نقال با نام‌های کیمیا یعقوبی، ستاره علیزادگان، ترنم جاهد، آریانا شکری، هستی شایسته فر، ستایش سلیمی زاده، ریحانه احمدی، اهورا غضنفری، سید رایان میرفارسی، محمد نعیمی ذاکر، هانا حسین زاده، امیرحسین مرادیان با مربیگری بهاره جهاندوست نقل شد و همزمان ۸ قطعه موسیقی توسط امیررضا پناه، سورنا سخایی، سارینا صمصام، عرفان صمصام، علیرضا صمصام، آرتین قنبری، کسری کاظمی پور، رایان مجد کمالی، نیما منشی، هستی مهدی پور، علی نوروزی، سنا نیازخانی، سوگل نیازخانی، ستاره واحد و ستایش واحد با مربی گری آیدین بیات نواخته شد و ۱۰ نقاش با نام‌های باران اشرفیان پور، سامیار الوندی، نوا امینیان، نازنین زینب حاجیان، عقیق سعادتی، مهراز سمایی، کیانا شهابی، یمنا فتوحی، یلدا فراهانی، سما کشاورز با مربیگری زهرا هوشیار بطور زنده پرده نقاشی ۱۰ متری شامل ۹ تصویر از شرح هفت خان رستم و نبردها و سفرهای شخصیت‌های این داستان را نقاشی کردند.
همچنین مهدی خسروی مجری طرح و پریسا طالبی، زهرا احمدلو دستیاران کارگردان نمایش «هفت خان رستم» بودند.






انتهای پیام
