با آموزش و حمایت از تولید فیلم کوتاه، آینده سینمای ایران را بیمه کنیم
امیرشهاب رضویان معتقد است که سینمای کوتاه آینده سینمای ایران را می‌سازد و با آموزش فیلمسازان کوتاه می‌توانیم آینده سینمای ایران را بیمه کنیم.
به گزارش ایسنا، امیرشهاب رضویان که فیلمسازی را از سال ١٣٥٩ با ساخت فیلم‌های کوتاه آغاز کرده در واکنش به توئیت حسین انتظامی درباره افزایش بودجه حمایتی فیلم‌های کوتاه، مستند و انیمیشنی که فیلمسازان جوان می‌سازند درباره اهمیت انجمن سینمای جوان گفت: سینمای جوان یکی از قدیمی‌ترین  تشکل‌های سینمای ایران است که ۴۴ سال قدمت دارد و هنوز با نام قبل از انقلاب خود ادامه فعالیت می‌دهد و از سال ۱۳۵۳ تا سال ۱۳۹۷ به صورت مداوم فعال بوده است، بنابراین ساختار کلی این تشکل با این قدمت را نمی‌توان تغییر داد و اگر آن را کوچک کنیم و یا تغییری کارشناسی‌نشده در وظایفش یعنی آموزش و تولید ایجاد کنیم به آن آسیب می‌رسد.
وی با بیان اینکه بودجه این انجمن که حامی فیلم کوتاه است باید افزایش پیدا کند، ادامه داد: بودجه‌ای که به انجمن سینمای جوانان اختصاص پیدا می کند باید در حیطه آموزش و تولید فیلم کوتاه مصرف شود زیرا فیلم کوتاه تنها بخشی از سینمای ایران است که ارزش و شایستگی سرمایه گذاری دولتی و دریافت سوبسید را دارد. در حال حاضر بودجه انجمن بیشتر کفاف هزینه‌های دفاتر را می‌دهد و امیدواریم با افزایش بودجه، معضل همیشگی حمایت و سرمایه‌گذاری در فیلم کوتاه حل شود.
رضویان تاکید کرد: نباید از یاد ببریم که سینمای کوتاه، آینده سینمای ایران را می سازد و ما با آموزش فیلمسازان و توسعه تولید فیلم کوتاه می توانیم آینده سینمای ایران را بیمه کنیم. فیلمسازانی مانند کیانوش عیاری، اصغر فرهادی، بهمن قبادی، سعید روستایی، بهرام و بهمن ارک، بیژن میرباقری، محمدعلی طالبی،سامان سالور و ... از سینمای فیلم کوتاه کارشان را شروع کردند و امروز شاهد موفقیت آنها در سینمای بلند و در عرصه‌های مختلف هستیم.
وی با بیان اینکه بودجه ۱۲ تا ۱۴ میلیاردی که برای این سینما گذاشته شده به اندازه بودجه یک فیلم فاخر هم نیست، ادامه داد: اگر بودجه ای که برای انجمن سینمای جوانان اختصاص پیدا می کند علاوه بر بخش آموزش، به سمت تولید فیلم هدایت شود موجب شکوفایی سینمای کوتاه به ویژه در شهرستان‌ها می‌شود.
رضویان خاطرنشان کرد: با تمرکززدایی به شکل عام مخالف نیستم،  اما با هیات امنایی شدن انجمن سینمای جوانان در شهرستان‌ها به دلیل مبهم بودن ساختار اجرایی آن و تجربه نشدن این مساله مخالف هستم و معتقدم این کار باید با کارشناسی انجام شود و در حال حاضر نباید تغییری در ساختار انجمن به وجود آورد، قطعا افزایش بودجه می‌تواند به وضعیت تولید کمک کند و انجمن سینمای جوان می‌تواند به صندوق حمایت از تولید فیلم کوتاه هم مبدل شود.
وی در پایان بیان کرد: در مورد آینده انجمن ترجیح می دهم به موضوع متعادل نگاه کنم و امیدوارم آقای حسین انتظامی رئیس سازمان سینمایی با همکاران خوبی که دارند،  پس از مشاوره گسترده با دست اندرکاران سینمای کوتاه و انجمن سینمای جوان، در مورد اصلاح ساختار انجمن سینمای جوانان و توسعه آن تصمیم‌های کارشناسی‌شده‌ای بگیرند و شفاف‌سازی داشته باشند تا مواضع منفی‌ای که طی ماه‌های گذشته به‌وجود آمده، از بین برود.
حسین انتظامی رئیس سازمان سینمایی در توئیتی نوشته است: در تحول ساختار سازمان سینمایی، انجمن سینمای جوانان ایران و مرکز گسترش سینمای مستند و تجربی، ضمن تثبیت، قدرت بیشتری خواهند دید. بودجه حمایتی فیلم‌های کوتاه، مستند و انیمیشنی که فیلمسازان جوان می‌سازند رشد چشمگیر می‌یابد. در تجدید ساختار ضابطه‌نویسی به همفکری فعالان صنف نیاز داریم.
انتهای پیام
