جایزه بزرگ جشنواره‌ای در آمریکا به «یه‌وا» رسید
فیلم سینمایی «یه‌وا» به کارگردانی آناهید آباد جایزه بزرگ ششمین دوره جشنواره Socially Relevant آمریکا را دریافت کرد.
به گزارش ایسنا به نقل از روابط عمومی فیلم، «یه‌وا» با موفقیت در این جشنواره بیست و پنجمین حضور و هشتمین جایزه بین‌المللی را در کارنامه خود ثبت کرده است.
جشنواره Socially Relevant که در شهر نیویورک آمریکا برگزار می‌شود با تمرکز بر روابط اجتماعی و انسانی در مضامین فیلم‌ها در تلاش است تا آسیب‌های موجود و نیز ظرفیت‌های تقویت آن در ارتباطات اجتماعی و انسانی را از دریچه سینما به نمایش بگذارد. ششمین دوره جشنواره Socially Relevant از تاریخ ۱۵ تا ۲۱ مارس در شهر نیویورک برگزار شد.
«یه‌وا» نخستین ساخته آناهید آباد پیش از این حضور در ۲۴ جشنواره بین‌المللی از جمله جشنواره‌های معتبری چون پالم اسپرینگز، کلیولند و میل ولی آمریکا، جشنواره مونترال کانادا و جشنواره آسیا پاسفیک را در کارنامه خود دارد. این فیلم همچنین برنده جایزه منتخب تماشاگران در جشنواره انار تورنتو کانادا، برنده جایزه بهترین فیلم و بهترین بازیگر مرد از جشنواره بین‌المللی زردآلوی طلایی ارمنستان، برنده جایزه بهترین فیلم و کارگردانی از جشنواره آرپا هالیود آمریکا، برنده جایزه بهترین بازیگر نقش اول زن جشنواره بین المللی فیلم کینوشوک و برنده جایزه بهترین فیلم از سوی هیأت داوران نوجوان جشنواره بین المللی فیلم کودکان و نوجوانان رولان شده است.
فیلم سینمایی «یه‌وا» هم اکنون توسط گروه سینمایی «هنر و تجربه» در سراسر کشور در حال اکران است.
انتهای پیام
