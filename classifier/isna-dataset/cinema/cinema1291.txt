اسکویی: از این «مغز تصمیم گیرنده» حمایت کنید
مهرداد اسکویی معتقد است: دفاتر و فیلمسازان شهرهای مختلف انجمن سینمای جوانان ایران نیازمند یک مغز و قلب هست که ذهن است و خون رسانی را به این بدن بزرگ برساند و این جسم و روح را به خوبی به نسل بعدی بسپارد. اگر این قلب خون رسان و مغز تصمیم گیرنده یعنی دفتر مرکزی در تهران نباشد، بدنه انجمن‌ها در شهر شهر ایران از کار خواهد افتاد.
این مستندساز، تهیه‌کننده، پژوهشگر و عکاس ایرانی_ در پی سیاست کوچک‌سازی دولت و برنامه‌های سازمان سینمایی برای ادغام برخی مؤسسات و نهادهای زیرمجموعه این سازمان درگفت‌وگو با ایسنا بیان کرد: من از نسلی هستم که فیلم اولم را در ۱۸ سالگی با فروختن کتاب‌خانه‌ام ساختم. بعد از ساخت آن فیلم من دیگر هیچ امکانی برای فیلمسازی نداشتم، اما در دوران سربازی فیلم‌نامه‌های کوتاه نوشتم که انجمن سینمای جوانان نجف آباد از ساخت آن فیلم پشتیبانی کرد.
او با بیان اینکه " تنها مسیر فیلمساز شدنم، انجمن سینمای جوان بود" افزود: فیلمنامه‌ام را به این انجمن بردم و آن‌ها از ساخت فیلم من حمایت کردند. به من امکانات دادند و سینماگران جوان انجمن نجف آباد به کمکم آمدند تا من بتوانم اولین فیلم جدی هشت میلی‌متری‌ام را بسازم." نام آن فیلم "در تاریخ او" بود. "در تاریخ او" در سال ۱۳۶۸ در "جشنواره ملی انجمن سینمای جوانان ایران" چندین جایزه کسب کرد و باعث شد من به طور متمرکز به فیلمسازی بپردازم، در دانشگاه درس سینما بخوانم و برای چندین سال از کمک‌های انجمن برای ساخت فیلم‌هایم بهره مند شوم. اگر امروز به عنوان فیلمساز حرفه‌ای در حال فعالیتم، مدیون حمایت‌های انجمن سینمای جوان هستم و بر خودم واجب می‌دانم که امروز با تمام قوایم از حامی سالیان دورم حمایت و پشتیبانی کنم.
اسکویی در ادامه این صحبت‌هایش گفت: تهدید سینمای جوان خط قرمز خیلی از فیلمسازان جوان و میان سال موفق ایران است. اگر بیش از چهار هزار نفر باقی ماندن این انجمن برایشان مهم است و سنگ آن را به سینه می‌زنند، به این دلیل این است که نگاه و تربیت حرفه‌ای‌شان را از این انجمن دارند.
این مستندساز افزود: سینمای جوان توانست از من که فیلمساز جوان، خیال‌پرداز و رویابین بودم، اما به دلیل ورشکستگی پدرم در نوجوانی هیچ امید و توانی برای ادامه‌ی مسیر فیلمسازی‌ام نداشتم، پشتیبانی کند. برای همین است که من و امثال من تا زندهایم وظیفه‌ی حمایت و حراست از کیان انجمن سینمای جوانان کشورمان را داریم.
اسکویی در ادامه صحبت‌هایش درباره سیاست کوچک‌سازی دولت و تصمیمات سازمان سینمایی گفت: من از قصه کوچک‌سازی اطلاع دارم و فکر می‌کنم هنوز مدیران سازمان سینمایی به طور مشخص و سیستماتیک هنوز برنامه‌ی مدون و جامعی برای مجموعه‌ای با بیش از ۶۰ دفتر و یک دفتر مرکزی در تهران که مغز آن دفاتر است، ندارند و فعلاً با طرح‌هایی در ذهن‌شان درگیرند.
او افزود: اگر این سازمان بخواهد این مرکز را به صورت هیئت امنایی اداره کند، باید بگویم بسیار مشکل است که افرادی با پیشینه، بضاعت و شناخت کافی از سینما و جوانان به عنوان هیئت امنای دفاتر سینمای جوان بتوانند فعالیت کنند و متوجه باشند که هنرجوها چه می‌خواهند و چه رویایی در سر دارند.
اسکویی با بیان اینکه "دفاتر و فیلمسازان شهرهای مختلف انجمن سینمای جوانان ایران نیازمند یک مغز و قلب هست که ذهن است و خون رسانی را به این بدن بزرگ برساند و این جسم و روح را به خوبی به نسل بعدی بسپارد. او ادامه داد: اگر این قلب خون رسان و مغز تصمیم گیرنده یعنی دفتر مرکزی در تهران نباشد، بدنه انجمن‌ها در شهر شهر ایران از کار خواهد افتاد.
او در ادامه صحبت‌هایش تصریح کرد: تمام بودجه‌ای که برای یک سال به انجمن سینمای جوانان با یک نسل امیدوار و پر تلاش که می‌خواهند به سینمای این آب و خاک اعتبار دهند، می‌دهند اندازه بودجه دو یا سه فیلم بلند سینمایی است که امروزه در کشور تولید می‌شود در حالی که پر افتخارترین فیلم‌های کوتاه این کشور از انجمن سینمای جوانان بیرون می‌آید یا اگر هم توسط چهره‌های مستقل تولید شود چهره‌های خلاق انجمن سینمای جوانان در گروه تولید این فیلم‌ها حضوری پررنگ دارند.
این مستندساز با بیان اینکه "همه ما، چه فیلمسازان اینک مستقل و حرفه‌ای، چه فیلمسازان جوان و کارمندان دفاتر و چه فیلمسازان جوانی که به زودی خواهند آمد می‌توانیم منتقد برخی از کاستی‌ها باشیم؛ چرا که هر سیستم بزرگ و نوآوری نقص‌هایی هم در مسیر دارد. اما همه اینها برای درون خانواده انجمن سینمای جوان است و خود این انجمن در طی مسیر با پشتیبانی و سیاست گذاری درست مدیران سازمان سینمایی کشور مشکلاتش را حل خواهد کرد.
اسکویی بیان کرد: مغز سیاستگذاری در سازمان سینمایی و در وزارت ارشاد کشور باید از مغز تصمیم گیرنده انجمن‌های سینمای جوان پشتیبانی کند. انجمن سینمای جوانان ایران سازمان نمایش خانگی نیست، این انجمن یک اتفاق سی و چند ساله است که در حال حاضر قوام خود را به خوبی پیدا کرده است.
او افزود: در حال حاضر مدیران و کارکنان حاذق و کارآمدی در دفتر مرکزی و شهرهای دیگر ایران حضور که درد و مشکلات را می‌دانند، آن‌ها به تجربه و هوش و ممارست دریافته‌اند، با بودجه‌ای که برای انجمن سینمای جوان کشور در نظر گرفته می‌شود چه کار کنند و چگونه آن را به سیستم تزریق کنند و چگونه برای آینده استعدادیابی کنند.
این فیلم‌ساز همچنین گفت: به نظر من سینمای مستند، فیلم کوتاه و انیمیشن ایران از سینمای بلند جذاب‌تر، تاثیرگذارتر و در عرصه جهانی موفق تر است. این به این معناست که معاونت سینمایی کشور باید بداند که روی آینده‌ی چه مجموعه‌ای تصمیم گیری می‌کند.
اسکویی با بیان اینکه "سازمان سینمایی می‌تواند با هوشمندی و آینده‌نگری از کنار مسائل بغرنج اقتصادی عبور کند" افزود: اگر سینمای جوان ستاد مرکزی خود در تهران را از دست بدهد، از بین خواهد رفت و هیچ ستاد بحرانی نخواهد توانست آن را به حال قبل بازگرداند.
او در پایان گفت: من و دیگر فیلمسازان در این حوزه هیچ قدرتی محسوب نمی‌شویم، اما می‌توانیم که بگوییم در نوجوانی‌مان چه بوده‌ایم و سینمای جوانان برای ما چه کرد تا امروز چه کسی باشیم. انجمن سینمای جوانان ایران مثل یک مادر است برایمان و چه خوب است که این روزها، روز مادر است.
انتهای پیام
