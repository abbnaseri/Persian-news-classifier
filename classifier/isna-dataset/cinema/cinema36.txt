از صدای پرویز پرستویی تا دلتنگی مادر آیدین نیکخواه
در مراسم اکران مستند «آیدین»  تمبر یادبود آیدین نیکخواه بهرامی رونمایی شد و پرویز پرستویی که این مستند با صدای اوست،در ارتباط تلفنی گفت: در هر حرفه‌ای یک گل زن و تمام کننده داریم. در ورزش و مخصوصا ورزش تیمی مانند بسکتبال هم همین طور است. همه زحمت می‌کشند و گل نهایی توسط یک نفر به ثمر می‌نشیند. بسکتبال ما با همین عزیزان توانست افتخار آفرین باشد.
به گزارش ایسنا، طبق گزارش رسیده، مراسم نمایش ویژه مستند «آیدین» که روایت زندگی آیدین نیکخواه بهرامی کاپیتان فقید تیم ملی کشورمان است، با حضور جمعی از ملی پوشان تیم بسکتبال و دیگر ورزشکاران، مدیران، هنرمندان و اصحاب رسانه و با اجرای پوریا تابان شامگاه روز جمعه ۱۴ تیرماه در پردیس سینمایی ایران مال برگزار شد.
محمدعلی نیکخواه بهرامی و فرزانه ابراهیمی فخار پدر و مادر زنده یاد آیدین نیکخواه بهرامی، صمد نیکخواه بهرامی برادر او، سروش صحت، جواد کاظمیان، علیرضا حقیقی، عنایت آتشی، پویا تاجیک، حامد حدادی، زهرا نعمتی، احمد مسجد جامعی، عبدالامیر احمدی، رامین طباطبایی رئیس فدراسیون بسکتبال، علی ملک آرایی مدیرعامل گروه بین المللی اکسون، فریده شجاعی نایب رئیس بانوان فدراسیون بسکتبال، مسعود قاسمی مدیر تیم‌های ملی، پیام سیفی زاده رئیس کمیته داوران فدراسیون بسکتبال، هادی عامری و… از جمله حاضران در نمایش ویژه مستند آیدین بودند.
فرزانه ابراهیمی فخار مادر زنده یاد آیدین نیکخواه بهرامی به نمایندگی از طرف خانواده‌اش در این مراسم گفت: صحبت کردن درباره آیدین همیشه برایم سخت است. تحمل رنج و غم نبود آیدین سخت بود و از همه که در این یازده سال در کنار ما بودند متشکرم. از این مراسم شوکه‌ام. اشکان مهریار برای این مستند بسیار زحمت کشیده است.
وی یادآور شد: همیشه آرزو داشتم برای آیدین چنین کاری شود اما امروز قادر نیستم حرکت او را ببینم؛ آرزو داشتم به جای این مراسم آیدین کنار صمد ایستاده بود.
مادر این بستکبالیست فقید عنوان کرد: برایم بسیار ارزشمند است که خداوند دو قهرمان به من داد و یکی از آن‌ها را گرفت. آیدین این را به خوبی بلد بود که زندگی باغی است که با عشق باقی است. از مردم متشکرم که در این سال‌ها ما را تنها نگذاشتند و آیدین نیز فراموش نشده است. همچنین از شرکت بین المللی اکسون و دیگر بزرگوارانی که در ساخت این فیلم کمک کردند ممنونم.
پرویز پرستویی که روایت این مستند با صدای او است نیز در ارتباطی تلفنی در این مراسم گفت: افتخار می‌کنم که سهم کوچکی داشتم و ای کاش می‌شد در وضع دیگری در این مراسم حضور داشتم. اما تقدیر این بود که در این فیلم بتوانیم با دلمان حضور داشته باشیم.
او ادامه داد: در هر حرفه‌ای یک گل زن و تمام کننده داریم. در ورزش و مخصوصاً ورزش تیمی مانند بسکتبال هم همین طور است. همه زحمت می‌کشند و گل نهایی توسط یک نفر به ثمر می‌نشیند. بسکتبال ما با همین عزیزان توانست افتخار آفرین باشد. کاش می‌توانستم حضور داشته باشم. اما در یک صحبت تلفنی نمی‌توان احساس را به درستی و کامل بیان کرد.
علی ملک آرایی مدیرعامل گروه بین المللی اکسون نیز در حاشیه نخستین نمایش مستند آیدین اظهار کرد: پیشتر به صورت حرفه‌ای بسکتبال بازی می‌کردم و بعدها به شکل‌های مختلف در کنار بسکتبال بوده‌ام از این‌رو پذیرفتم که گروه بین المللی اکسون در ساخت فیلم آیدین سرمایه گذاری کند و این پروژه را به اتمام برساند.
وی ادامه داد: امیدوارم شاهد توسعه چنین فعالیت‌هایی باشیم و پویایی و همدلی در ورزش بسکتبال بیش از پیش شود. این گروه در ورزش بسکتبال فعالیت‌های بسیاری دارد و امیدوارم بتوانیم در فرهنگ هم بیشتر فعالیت داشته باشیم.
همچنین در حاشیه این مراسم اشکان مهریار کارگردان مستند آیدین گفت: ساخت این مستند دو سال طول کشیده است که در آن داستان زندگی آیدین نیکخواه بهرامی، کاپیتان فقید تیم ملی بسکتبال روایت شده است. در این فیلم هم‌تیمی‌های آیدین نیکخواه بهرامی، مربیان و خانواده‌اش، درباره او صحبت کرده‌اند؛ باید از حمایت‌های گروه بین المللی اکسون در ساخت این مستند تشکر کرد.
در پایان این برنامه با حضور خانواده آیدین نیکخواه بهرامی و دکتر عبدالامیر احمدی، رامین طباطبایی رئیس فدراسیون بسکتبال، زهرا نعمتی، علی ملک آرایی مدیرعامل گروه بین المللی اکسون، جواد کاظمیان، علیرضا حقیقی، سعید طاعتی تمبر یادبود آیدین رونمایی شد و پس از آن اشکان مهریار تمبر رسمی آیدین را به خانواده اش اهدا کرد.
آیدین نیکخواه بهرامی به عنوان کاپیتان تیم ملی بسکتبال نقش مهمی در صعود این تیم به عنوان اولین تیم صعود کننده ورزش گروهی از کشورمان به رقابت‌های المپیک در سال ۲۰۰۸ بود. این بازیکن تیم ملی چندی پیش از حضور در رقابت‌های المپیک در ۷ دی ۱۳۸۶ در سانحه دلخراش رانندگی در جاده چالوس درگذشت.
این مستند در ماه‌های آینده در گروه سینمایی هنر و تجربه اکران خواهد شد.




انتهای پیام

