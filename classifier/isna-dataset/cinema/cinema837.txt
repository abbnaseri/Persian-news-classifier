یک رفتار تعارف‌آمیز با فیلم‌های کوتاه 
کارگردان انیمیشن "بدو رستم بدو" ضمن اشاره به موضوع و نحوه ساخت این انیمیشن،  بی‌تفاوتی و عدم حمایت گروه هنر و تجربه به اکران فیلم‌های کوتاه را نقد کرد. 
به گزارش ایسنا، گروه هنر و تجربه در اکران نوروزی امسال پنج فیلم کوتاه را در یک بسته با نام "بهاریه فیلم کوتاه" به اکران گذاشته است. «بدو رستم بدو» انیمیشن کوتاهی به کارگردانی حسین ملایمی یکی از این پنج فیلم کوتاه است.
این کارگردان در گفت‌وگو با ایسنا، درباره این انیمیشن گفت: «بدو رستم بدو» یک انیمیشن کوتاه ١٢ دقیقه‌ای است که داستانی با نگاهی در ظاهر طنز و در باطن تراژدیک دارد و با استفاده از کاراکتر "رستم" به عنوان یک نماد به شرح وضعیت و شرایط جامعه امروز می‌پردازد. در این فیلم رستم به دنیای امروز ما می‌آید و در راه رسیدن به هدفش بر سر دو راهی قانون و بی قانونی دچار تردید می‌شود.  ملایمی درباره روند تولید این انیمیشن توضیح داد: من این کار را ده سال قبل شروع کردم تا به عنوان فیلم پایان نامه‌ی کارشناسی ارشد من در رشته‌ی "کارگردانی انیمیشن" ارائه شود. اما در این مسیر، مشکلاتی به وجود آمد و مجبور شدم که تولید آن را حدود ۶-۷ سال متوقف کنم و در پروژه‌های انیمیشن دیگری فعالیت کنم. بعد از این مدت هم پیش تولید این کار به صورت پراکنده در خارج از ساعات کاری و روزهای تعطیل انجام می‌شد و خیلی نمی‌توان زمان دقیقی را برای پیش تولید محاسبه کرد اما تولید این پروژه در حدود یک سال و دو ماه زمان برد.  او درباره استقبال مردم از این بسته نمایشی فیلم کوتاه گفت: با وجود اینکه حمایت‌هایی که گروه هنر و تجربه به ما قول داده بود را دریافت نکردیم، اما استقبال مردم تا کنون خوب بوده است. در عین حال اگر حمایت‌ها و تبلیغات افزایش می‌یافت، امکان استقبال بیشتر نیز به وجود می‌آمد.
این کارگردان با بیان اینکه "متأسفانه هم اکنون خیلی از مردم از اکران این بسته فیلم کوتاه اطلاع ندارند" افزود: هنر و تجربه اغلب فشار و بار تبلیغات را به دوش خود فیلمسازان می‌گذارد. حالا که بحث اکران مطرح است، جنبه‌ی تولید و فروش هم مهم می‌شود.
ملایمی ادامه داد: چرخه اقتصادی فیلم کوتاه در ابتدای راه است و به حمایت نیاز دارد. اگر امکان تبلیغات گسترده‌تر برای فیلم کوتاه به وجود بیاید، فرهنگ فیلم کوتاه دیدن در سینما بین مردم جا می‌افتد و در نتیجه چرخه اقتصادی هم برای آن ایجاد می‌شود.  او تصریح کرد: در تمام دنیا از فیلم کوتاه حمایت می‌شود اما در ایران همه چیز بر عهده‌ی خود فیلمساز گذاشته می‌شود. آیا فیلمساز خودش به تنهایی می‌تواند برای فیلمش تبلیغ کند؟ آیا این کار در شأنیت فیلمساز است؟  ملایمی با بیان اینکه "تبلیغات گسترده‌تر از جمله نصب بیلبورد، مستلزم هزینه‌های فراوان است اما همه این هزینه‌ها قابل بازگشت است" افزود: احساس می‌کنم مسئولین به فیلم کوتاه اعتقادی ندارند و یک رفتار تعارف‌آمیز با این قضیه دارند.  این کارگردان با اشاره به اینکه مشکل فقط تبلیغات نیست، گفت: تنها بحث تبلیغات مطرح نیست. تعداد سالن‌ها یا ساعت‌های اکرانی که به ما اختصاص می‌دهند هم قابل قبول نیستند. حتی برخی سالن‌ها هم از کیفیت پخش مناسبی برخوردار نیستند. برای مثال سانسی که در ساعت یک بعد ظهر یک روز اداری و در یک سینمای دور از دسترس است و خود مسئولین هم می‌دانند فروش ندارد را به فیلم کوتاه اختصاص می‌دهند. این در حالیست که تعداد زیادی سالن و ساعت‌های خوب اکران مختص فیلم‌های سینمای بدنه و بعضاً نازل می‌شود.  ملایمی در ادامه صحبت‌هایش گفت: امسال در ابتدا با سیل و بارندگی شدید مواجه شدیم، حالا هم با جشنواره جهانی فجر مصادف شدیم و بعد هم ماه رمضان است، ظاهراً نام اکران این بسته فیلم کوتاه ''اکران نوروزی'' است اما زمان آن اصلاً مناسب نیست، نه سالن‌های خوبی برای اکران به ما دادند، نه کمک هزینه‌ای برای تبلیغات. با این حال گروه ما تلاش خود را می‌کند و به نسبت شرایط خوشبختانه موفق بودیم.  او تصریح کرد: اگر می‌خواهیم تولید فیلم کوتاه به یک چرخه اقتصادی تبدیل شود، باید به آن امکان تبلیغات و دیده شدن و همچنین اکران در شرایط استاندارد را بدهند. فیلم‌هایی که در گروه اکران ماست، فیلم‌هایی هستند که جوایز جهانی بسیاری دریافت کردند و البته همزمان امکان ارتباط گرفتن با مخاطب عام را به خوبی دارند.
ملایمی افزود: همچنین از زمانی که اکران فیلم‌های کوتاه به این شکل جدی تر و حرفه‌ای تر آغاز شده، این اولین بار است که یک فیلم انیمیشن در میان فیلم‌های زنده در سرتاسر کشور و به این شکل گسترده اکران می‌شود و به نظر من این یکی از نقاط قوت "بهاریه‌ی فیلم کوتاه ۹۸" است. به دلیل همین پتانسیل‌های خوب، جا داشت که از این اکران حمایت بیشتری انجام می‌شد که تاکنون این اتفاق نیفتاده است. از تمام مسئولان و دست اندرکاران و همچنین فعالان در عرصه‌ی فیلم کوتاه می‌خواهم که برای رونق این اکران‌ها به ما کمک کنند. چرا که اگر این چرخ راه بیفتد و شروع به حرکت کند، در آینده به نفع همه فعالان این عرصه خواهد بود.
تیزر انیمیشن "بدو رستم بدو" را می‌توانید در این لینک ببینید.
انتهای پیام
