معرفی چند کارشناس تئاتری به شورای حل اختلاف فرهنگ و هنر
مدیرکل هنرهای نمایشی اعلام کرد: در راستای تشکیل شورای حل اختلاف فرهنگ، هنر و رسانه تعدادی کارشناس  از حوزه تئاتر برای رسیدگی به دعاوی این حوزه معرفی شده‌اند.
شهرام کرمی در گفت‌وگویی با ایسنا درباره شورای حل اختلاف فرهنگ و هنر که خبر تشکیل آن را وزیر فرهنگ و ارشاد اسلامی اعلام کرده و قرار است حداکثر تا دو ماه آینده آغاز به کار کند، بیان کرد: یکی از اتفاقات خوبی که ضرورت داشت انجام شود و باید زودتر رخ می‌داد همین مسئله اختلافات حوزه فرهنگ، هنر و رسانه بود چرا که در این چند سال به دلیل گسترش فعالیت‌های فرهنگی و هنری مشکلات حقوقی، شکایت و شبهه در این حوزه زیاد شده و در نتیجه شاهد بودیم که هنرمندان هر از گاهی با بروز برخی مشکلات ناچار به مراجعه به محاکم قضائی هستند.
او افزود: این در حالی است که در حوزه فرهنگ و هنر و رسانه نوع مشکلات و نیز ارباب رجوع، نیازمند است که قضات با نگاه کارشناسی به مسائل آن‌ها ورود پیدا کنند.
کرمی گفت: نکته مهم دیگر این است که خیلی از مسائل و مشکلات پیش از قضائی شدن می‌توانند در شورای حل اختلاف برطرف شوند و در این راستا برای تشکیل چنین شورایی ما نیز تعدادی کارشناس معرفی کردیم و قرار است این افراد در شورای حل اختلاف برای رسیدگی به دعاوی حوزه تئاتر حضور داشته باشند.
به گفته کرمی از میان تئاتری‌های ۶-۷ نفری از جمله رحمت امینی، حسین مسافرآستانه و مجید گیاهچی معرفی شده‌اند که البته انتخاب آن‌ها هنوز در پروسه ارزیابی است و اسامی کامل پس از بررسی و انتخاب نهایی اعلام خواهد شد.
انتهای پیام
