تاکید بر حفظ آبروی هنرمندان پیشکسوت / ویدئو پخش نکنید
مراسم تجلیل از هنرمندان پیشکسوت متولد خرداد ماه در حالی برگزار شد که مدیر عامل موسسه هنرمندان پیشکسوت از پخش ویدیوهای هنرمندان سالمند و پیشکسوت گلایه کرد و گفت: این کار درشان یک جامعه فرهنگی نیست.
به گزارش ایسنا، مراسم تجلیل از هنرمندان پیشکسوت متولد خرداد ماه روز دوشنبه ٢٠ خرداد در مجموعه باغ‌های زیبا برگزار شد.
سید عباس عظیمی مدیرعامل موسسه هنرمندان پیشکسوت در ابتدای مراسم، ضمن تبریک عید سعید فطر، گفت: خوشحالم که این جشن‌های تولد ادامه پیدا کرده و امیدوارم موسسه سرپا باشد تا این جشن‌ها ادامه یابد. بهترین لحظات من و همکارانم در این موسسه همین جشن‌های و مسافرت‌ها و برنامه‌های خوش با هنرمندان است.

او با بیان اینکه در اردیبهشت از ١٢ هنرمند تئاتر تجلیل کردیم، از پرویز بهرام و علی رضا یاد کرد و بیان کرد: همچنان در حال پیگیری بخش دانشگاه علمی کاربردی کرج که مربوط به فرهنگ و هنر  و در حال واگذاری است، هستیم. امیدواریم این دانشگاه را بگیریم تا از تجارب شما برای آموزش و تدریس استفاده کنیم که نوعی درآمدزایی برای شما و موسسه باشد.
عظیمی افزود: من انتظار تعامل بیشتر را از اعضا و هنرمندان دارم، چرا که تعداد اعضای این موسسه به بیش از ٨٠٠ نفر رسیده است. شاید رسیدگی ما سخت می‌شود اما با تعامل شما با یکدیگر بهتر می‌توان این موسسه را اداره کرد.
او خظاب به استاد جعفری بهنام که چندی پیش در بستر بیماری و بیمارستان بودند گفت: ما از این موضوع بی خبر بودیم و خوشحالم که امروز در این جمع هستید.

او با اشاره به فیلم و عکس‌هایی که این روزها از وضعیت هنرمندان پیشکسوت در فضای مجازی منتشر شده است، گفت: خانم صدیقه کیانفر در بیمارستان بودند و ما توانستیم به ایشان سر بزنیم. البته فیلم‌هایی در فضای مجازی از ایشان منتشر شده که از سینما گله‌مند هستند و ما تا حد امکان به ایشان کمک کردیم اما مسئولین هم باید به این موضوع توجه کنند.
او اضافه کرد: در همین راستا فیلمی ناراحت کننده از احمد پورمخبر که عضو انجمن ما نیست پخش شده، انتظار ما از جامعه این است که بدانند با افرادی سر و کار دارند و ممکن است دچار فراموشی شده باشند و پخش کردن فیلم‌هایی از آن‌ها اتفاقات ناخوشایندی را رقم می‌زند. این موضوع شایسته یک جامعه فرهنگی نیست. از انعکاس این فیلم‌ها و عکس‌ها باید پیشگیری شود، در موسسه هنرمندان پیشکسوت ما نحوه درست برخورد با یک سالمند را یاد گرفتیم و ملاحظاتی باید داشته باشیم که با آبروی هنرمندان بازی نکنیم.
او ضمن تشکر از اعضای هیئت مدیریت موسسه بیان کرد: اگر اتفاقات خوبی در این موسسه می‌افتد به خاطر این است که هیچ وقت هیچ مشکلی در هیئت مدیره به وجود نیامده و تمام اعضا همیشه ١٠٠ قدم جلوتر از ما گام برمی‌دارند.
عظیمی در بخشی از صحبت‌هایش درباره روند برخی کارهای موسسه و خدمات آن توضیح داد و از پیشکسوتان خواست که هرگونه انتقادی نسبت به تمام فعالیت‌های موسسه دارند آن را بیان کنند.
مدیرعامل موسسه هنرمندان پیشکسوت در انتهای صحبت‌هایش به پیامک‌هایی از سوی راهنمایی رانندگی به منزله عدم رعایت حجاب در ماشین به مردم ارسال می‌کند، اشاره کرد و گفت: من هم چنین پیامکی دریافت کردم اما هرگز چنین اتفاقی در ماشینم رخ نداده و فکر می‌کنم به جای ارسال این پیامک‌های رندمی، از ابزار فرهنگی استفاده کنند. رعایت حجاب جزو قوانین کشور ماست اما این راه‌ها به رعایت آن کمک نمی‌کند.
سپس از هنرمندان متولد خرداد که در این مراسم حاضر بودند، تقدیر شد.
غلامعلی رومی، محمدتقی شاهرخ، شهین پزشکی، حسین فخیمی، بهناز ذاکری، رحیم رفیعی‌منش، پروین بهمنی، محمدرضا رحمانی لشکر، سید عباس روحانی، فرمان مرادی، سید غلامرضا میرمعنوی، کامبیز درم‌بخش، عباس تهران تاج، منوچهر نوح‌سرشت، حسن عظیمی، علی نعمتی، مهری شیرازی، جهانگیر الماسی، سعید شمس انصاری، عبدالحی شماسی، محسن شاندیز، هادی منتظری، زیداله طلوعی، محمدرضا جعفری بهنام، هنگامه اخوان از جمله هنرمندان متولد خرداد حاضر در این آیین بودند.

پروین کوثری نیز از هنرمندان متولد خرداد است که از او تقدیر شد اما او در بستر بیماری به سر می‌برد و بردارش در این مراسم به جای او حاضر شد.
علی نعمتی پس از تقدیرش پیشنهاد داد سرودی به نام موسسه هنرمندان پیشکسوت ساخته شود تا در این مراسم آن را بخوانند.
در بخش پایانی رحیم رفیعی‌منش قطعه‌ای موسیقی با ساز تار برای حاضران نواخت.
او قبل از نواختن از دوستان همکارانش گله کرد که چرا بعد از چهار، پنج سال نباید شماره هم را داشته باشند و با هم در ارتباط باشند.
هنرمندان حاضر در پایان مراسم شمع تولد خود را فوت کردند و در یک قاب عکس یادگاری گرفتند.
انتهای پیام
