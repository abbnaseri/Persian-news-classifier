آمار فروش فیلم‌ها در دومین هفته‌ی ماه‌ مبارک رمضان
فروش فیلم‌ها بعد از گذشت دو هفته از شروع ماه مبارک رمضان مقداری افزایش پیدا کرده است اما مثل همیشه کمدی‌ها با اختلاف زیادی از دیگر آثار روی پرده، در صدر هستند.
به گزارش ایسنا، فیلم سینمایی «تگزاس ۲» به کارگردانی مسعود اطیابی و تهیه‌کنندگی ابراهیم عامریان که از ۲۸ فروردین ماه روی پرده رفته است، نزدیک به ۱۲ میلیارد تومان فروش داشته که به تفکیک از این مقدار ۶ و نیم میلیارد تومان حاصل فروش در سینماهای تهران بوده است.
سینمایی «به دنیا آمدن» به کارگردانی محسن عبدالوهاب و تهیه کنندگی محمد احمدی که از جمله فیلم‌های قرار گرفته در جدول اکران‌های ماه رمضان است تا امروز بعد گذشت دو هفته نمایش، حدود ۷۰ میلیون تومان فروش داشته که از این مقدار ۶۰ میلیون تومان حاصل فروش در شهر تهران بوده است، این فیلم در ۴۵ سینما در تهران و شهرستان نمایش داشته است.
«نبات» به کارگردانی پگاه ارضی و تهیه کنندگی هوشنگ نورالهی با فروشی نزدیک به ۳۶۱ میلیون تومان که به تفکیک ۲۵۰ میلیون تومان حاصل فروش در تهران بوده است، این اثر در ۶۹ سینما در تهران و شهرستان نمایش دارد.
فیلم «خانه دیگری» به کارگردانی بهنوش صادقی و تهیه‌کنندگی عباس اکبری با داشتن ۴۲ سینما در تهران و شهرستان ۳۷ میلیون و ۵۰۰ هزار تومان در تهران فروش داشته و در مجموع تهران و شهرستان بیش از ۵۱ میلیون تومان فروخته است.
فیلم «تولدت مبارک» به کارگردانی سمیه زارعی‌نژاد و تهیه کنندگی انسیه جهان‌آرا که برای گروه سنی کودک و نوجوان است، تا کنون بعد از گذشت دو هفته از شروع نمایشش روی پرده، در تهران نزدیک به ۱۵ میلیون فروش داشته و در مجموع تهران و شهرستان ۱۸ میلیون تومان فروخته، این فیلم ۲۸ سینما در مجموع در اختیار دارد.
فیلم «وکیل مدافع» سلمی بابائی و ونداد دوشن با تهیه‌کنندگی محسن علی‌اکبری با در اختیار داشتن ۵۰ سینما در تهران و شهرستان نزدیک به ۵۰ میلیون تومان فروش داشته که از این مقدار ۴۳ میلیون تومان حاصل فروش در تهران بوده است.
فیلم سینمایی «سامورائی در برلین» به کارگردانی مهدی نادری و تهیه ابوالفضل صفاری حدود یک میلیارد و ۸۵۰ میلیون تومان در مجموع تهران و شهرستان و یک میلیارد و ۱۸۵ میلیون تومان در تهران فروش داشته است. این اثر در ۱۳۰ سینما در تهران و شهرستان نمایش داشته است.
از دیگر فیلم‌هایی که از ابتدای سال روی پرده رفته‌اند و همچنان در برخی سینماها نمایش دارند، فیلم «پیشونی سفید ۳» سید جواد هاشمی حدود سه میلیارد تومان، «چهار انگشت» حامد محمدی بیش از ۱۰ میلیارد تومان، «زندانی‌ها» ساخته مسعود ده‌نمکی ۴ و نیم میلیارد تومان، «ژن خوک» به کارگردانی سعید سهیلی سه میلیارد تومان را رد کرده، فیلم «غلامرضا تختی» بهرام توکلی نزدیک به دو میلیارد تومان و «متری شیش‌ونیم» ساخته سعید روستایی، بیش از ۲۵ میلیارد تومان فروش داشته‌اند.
تمام آمار، اعداد و ارقام استفاده شده در این گزارش بر اساس اطلاعات موجود در سامانه فروش سینمای ایران تا امروز (یک خردادماه) نوشته و تهیه شده است.
انتهای پیام
