تسلیت مدیرعامل فارابی برای درگذشت یک دوبلور قدیمی
مدیرعامل بنیاد سینمایی فارابی، درگذشت «پرویز بهرام» دوبلور پیشکسوت، گوینده رادیو و بازیگر تئاتر را تسلیت گفت.
به گزارش ایسنا به نقل از روابط عمومی بنیاد سینمایی فارابی، متن پیام تسلیت «علیرضا تابش» مدیرعامل بنیاد سینمایی فارابی به شرح زیر است:
«استاد «پرویز بهرام» یکی از چهره‌های ماندگار و فراموش نشدنی هنر دوبلاژ به خاطره‌های ازلی پیوست. طنین صدای جاودانه و نادر این هنرمند وارسته در یاد و خاطر مردم و هنردوستان ماندگار خواهد ماند و آثار به جای مانده از وی میراثی به یاد ماندنی خواهد بود.
درگذشت استاد پرویز بهرام از پیشکسوتان عرصه دوبله ایران را به خانواده گرامی ایشان و جامعه هنری کشور تسلیت عرض کرده، و برای ایشان از درگاه خداوند متعال، علو درجات و آرامش ابدی مسئلت می‌نمایم.»
این هنرمند، چند سالی هم به عنوان بازیگر، صحنه تئاتر را تجربه کرده بود. از کارهای شاخص وی می‌توان به گویندگی در مجموعه مستند «جاده ابریشم» و گویندگی به جای شخصیت «کارآگاه کاستر» اشاره کرد.
پرویز بهرام متولد ۱۳۱۲، صبح امروز -دوشنبه- ششم خرداد در سن ۸۶ سالگی دار فانی را وداع گفت.
انتهای پیام
