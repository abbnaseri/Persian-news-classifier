حاشیه‌های «منم آرش» به روایت کارگردان/«کار خلاف قانون انجام نداده‌ایم»
کارگردان پروژه نمایشی «منم آرش» با تاکید بر اینکه این پروژه مجوزهای اولیه قانونی را برای اجرا و تبلیغات گرفته گفت: اگر اجازه اجرای نمایش داده شود به همه ثابت خواهد شد تمام هجمه‌ها و حاشیه‌هایی که برای این نمایش به وجود آمده بی‌اساس و نادرست بوده است.
از چند روز قبل حاشیه‌هایی در پی انتشار یک ویدئو از گروه نمایشی «منم آرش» به وجود آمد که بازخوردهای متفاوتی داشته و وضعیت اجرا را مبهم کرده است. این نمایش قرار بود در پردیس تئاتر تهران از چند روز آینده روی صحنه رود اما انتشار تصویری از تمرین این گروه که بعضی بازیگرانش در حال انجام حرکات فرم بودند سبب بروز حاشیه‌هایی شده است.
نیما خسروی کارگردان این نمایش در گفت‌گو با ایسنا در این باره تاکید دارد که بازبینی اولیه توسط کارشناسان مربوط انجام و کار مورد تأیید قرار گرفته بود، به همین دلیل هم اجازه تبلیغات صادر شد.
او درباره برنامه‌ریزی اولیه برای اجرای این نمایش که با محوریت شخصیت اسطوره‌ای آرش کمانگیر است، توضیح داد: من این پروژه را به دلیل علاقه‌ای که داشتم انتخاب کردم و دراماتورژی متن را هم خودم انجام دادم. برای اجرا سالن‌های مختلفی را بررسی کردم و در نهایت بر اساس کیفیت سالن و زمانی که مدنظر داشتم، تصمیم گرفتم نمایش را در پردیس تئاتر تهران اجرا کنیم.
وی با اشاره به اینکه ۳ ماه گروه نمایشی با جدیت مشغول تمرین بوده است، ادامه داد: برای اجرا درخواست مجوز دادیم و پس از بازخوانی متن و تأیید آن در اداره کل هنرهای نمایشی تاریخی را برای بازبینی تعیین کردند که پس از آن هم ضمن تأیید اولیه گفتند، کار به لحاظ کلی مشکلی ندارد اما با توجه به بزرگی پروژه باید حتماً چند روز مانده به اجرا با لباس کامل گروه و در دکور صحنه یک بار دیگر نمایش بازبینی شود. حتی برای تبلیغات هم به ما گفتند این کار بلامانع است که برای تبلیغات، بروشور و پوسترها را فرستادیم و پس از تأیید و مهر اداره کل هنرهای نمایشی روز چهارشنبه دوازدهم تیرماه برای بازبینی نهایی تعیین شد.
خسروی با بیان اینکه در تبلیغات خیلی گسترده عمل نکرده است تا کار آماده‌تر شود، گفت: اما متأسفانه حاشیه‌هایی برای نمایش پیش آمده که نمی‌دانم علت اصلی آن چیست، چون گروه ما با کسی کاری نداشته و به نظرم کسی هم به ما کاری ندارد، همه جوانب نشان می‌دهد که احتمالاً مجموعه پردیس تئاتر تهران و مدیریت آن هدف اصلی این حاشیه‌ها هستند چون آنچه اتفاق افتاده مهلک نبوده و بچه‌های گروه پیش از شروع رسمی تمرین هنگامی که در حال گرم کردن بودند و دقیقاً قبل از رسیدن من به محل تمرین، در حال انجام حرکات بوده‌اند که از آن‌ها فیلم گرفته شده است. من همان زمان به آن‌ها تذکر دادم چون خط قرمزها را می‌شناسم و رعایت برخی اصول از جمله حجاب همیشه در کارهایم مورد تاکید بوده است، اما نکته مهم این است که آنچه انجام شده حرکت‌های فرم تئاتر است که به اسم رقص عنوان می‌شود در صورتی که حرکت فرم در تئاتر مشخص است و با رقص تفاوت دارد.
این کارگردان با تاکید بر اینکه تمام حرکات فرم نمایش تأیید شده است، افزود: ما سال‌هاست که مشغول این کار هستیم و برای اجرای این نمایش هم کار خلاف قانونی انجام نداده‌ایم. یکی از منضبط‌ترین گروه‌های حرکت تئاتر در ایران هستیم ولی بخاطر یک اتفاق غیرعمدی بحث‌هایی مطرح شده که اصلاً واقعی، حرفه‌ای و اصولی نیستند، از جمله اینکه هر کسی یک بار تئاتر اجرا کرده باشد می‌داند که سالن باید درخواست مجوز برای اجرا بدهد نه کارگردان و من هنوز قراردادم با پردیس تئاتر تهران کنسل نشده و آن‌ها تا پیش از این اتفاق نهایت همکاری را با ما داشتند، اما نمی‌دانم چرا ماجرا جور دیگری بازگو می‌شود. قرارداد من هنوز پابرجاست اما اگر بخواهند می‌توانند آن را کنسل کنند هر چند ما بسیار متضرر می‌شویم.
وی ادامه داد: همچنین گفته شده گروه تولیدی نمایش از بازیگران پول گرفته و این کذب محض است در حالی که من به عنوان مدیر این پروژه تا به حال برای هیچکدام از کارهایم هیچ پولی از هیچ نهاد و ارگانی و حتی وزارت ارشاد نگرفته‌ام. بنابراین تاکید می‌کنم هیچکدام از بازیگران و بچه‌های این گروه که برخی از آنها سال‌ها قبل شاگرد من بودند و مسیری را آموزش دیده‌اند تا به اینجا رسیدند برای این پروژه پولی پرداخت نکرده‌اند
خسروی بیان کرد: این نمایش می‌تواند جزو افتخارات ملی باشد و ما با رعایت تمام خطوط قرمز طراحی حرکات را در نمایش انجام دادیم. بنابراین اگر اجازه دهند «آرش کمانگیر» را به صحنه ببریم همه متوجه خواهند شد که آنچه درباره داستان نمایش یا حرکات اجرا گفته شده صحت ندارد چون در این نمایش آرش اسطوره‌ای ما برخلاف آنچه گفته شده، مرد است اما در ادامه داستان می‌بینیم که امروز همه می‌توانند یک آرش باشند به همین دلیل شعار پروژه «منم آرش» انتخاب شد.
انتهای پیام

