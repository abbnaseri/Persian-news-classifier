پاسخ‌های کوتاه، کلی و دیپلماتیک "حسین انتظامی" 
حسین انتظامی در حالی نخستین نشست خبری خود را به عنوان رییس سازمان سینمایی برگزار کرد که بر اجرای پروتکل‌های تنظیم شده‌اش در بخش‌های مختلف سازمان سینمایی تاکید کرد و پاسخ دقیق برخی سوالات را به برنامه‌های سازمان که به زودی تدوین نهایی می‌شوند، ارجاع داد.


به گزارش ایسنا، حسین انتظامی که پاییز سال گذشته سرپرست سازمان سینمایی شد، پس از حدود هفت ماه اخیراً حکم ریاست این سازمان را گرفت و صبح دوشنبه ۳۰ اردیبهشت ماه نخستین نشست خبری خود را با حضور ابراهیم داروغه زاده (معاون نظارت و ارزشیابی) و محمود اربابی (معاون توسعه و فناوری) برگزار کرد.
او که در این مدت جلسه‌های مختلفی با اهالی سینما داشت، در این نشست بر انتشار برنامه سازمان تاکید کرد و گفت: اصرار ما برای این کار این است که انضباط را افزایش دهیم و طبق چهارچوب کار کنیم و از برنامه‌های تنظیم نشده جلوگیری کنیم.‌
وی درباره برخی اهداف سازمان و وزارت ارشاد افزود: در وزارت ارشاد شعاری هست مبنی براینکه ایران، تهران نیست و باید بر استعدادهای خارج از تهران هم متمرکز شد، ضمن اینکه ما باید تلاش کنیم با صرفه جویی و ادغام، پشتیبانی را با وجود بودجه کم مدیریت کنیم. همچنین در شفافیت منظور ما فقط این نیست که آمار و هزینه‌های مالی را منتشر کنیم بلکه دستور العمل ها را هم منتشر می‌کنیم.‌
انتظامی در پاسخ به سوالی درباره برنامه‌هایش برای تولید فیلمهای فرهنگی بیان کرد: طبعاً در صدور پروانه‌های سینمایی رویکرد خود را درباره تولید فیلم‌های فرهنگی نشان می‌دهیم. یکی از سیاست‌های خوبی که در سازمان اتفاق افتاده تشکیل گروه هنر و تجربه بود و به چنین فیلمهایی نباید در نظام خشن اکران ظلم شود.
او در پاسخ به اینکه اگر پستی سیاسی به او پیشنهاد شود آیا از سازمان سینمایی می‌رود؟ گفت: من تازه آمده‌ام و فعلاً در خدمت شما هستم.
انتظامی درباره نظام درجه بندی سنی هم گفت: رویکرد این درجه بندی فرهنگی است تا به خانواده‌ها در افزایش سواد رسانه‌ای کمک کند و با اطلاعات بیشتری فیلم‌ها را انتخاب کنند.
انتظامی درباره تعدد صنوف تهیه کنندگان هم گفت: ما به لحاظ اصولی از یکپارچگی استقبال می‌کنیم چون قدرتشان هم بیشتر خواهد بود و عقب نشینی دولت هم برای واگذاری راحت تر می‌شود اما این دیگر به خودشان بستگی دارد.
او درباره وضعیت دو مرکز مهم سینمایی که از ابتدای ورودش بحث ادغام آنها مطرح شد هم گفت: ما با توجه به شرایط و اقتضائات روز تصمیم به امور اصلاحی می‌گیریم و برای مرکز مستند و انجمن سینمای جوانان نیز اصلاحاتی انجام می‌شود.‌
رئیس سازمان سینمایی در پاسخ به سوالی درباره وضعیت دو جشنواره ملی و جهانی فجر و ادغام احتمالی آنها بیان کرد: از من انتظار رفتار شتابزده نداشته باشید تا چیزی که هنوز جمع بندی نشده را هیجان زده اعلام کنم. من قول داده بودم تا پایان سال آیین نامه‌های جشنواره را منتشر کنم ولی میسر نشد و طبعاً وقتی آیین نامه‌ها جمع بندی شوند، مشخص می‌شود که جشنواره‌ای حذف می‌شود یا ادغام می‌شود یا به دستگاهی دیگر واگذار می‌شوند. من به تاثیر جشنواره جهانی فجر که کمک می‌کند سینمای ما بازار مثبتی داشته باشد، تاکید می‌کنم.‌
انتظامی درباره برنامه‌هایش برای بنیاد سینمایی فارابی هم توضیح داد: در برنامه راهبردی سازمان هشت رویکرد ما مشخص شد که یکی از آنها توسعه بخش بین الملل است. شما را به مرور برنامه‌های منتشر شده سازمان دعوت می‌کنم و به جای اینکه بین الملل فقط در فارابی باشد تمام بخشهای فرامرزی دیگر و زیرمجموعه‌ها در اینجا جمع می‌شود.‌
او در پاسخ به اینکه آیا سینماداران حق اعمال نظر درباره پروانه نمایش دارند و نیز موضعش درباره عملکرد حوزه هنری گفت: اصولاً بسترهای نمایش در سازمان سینمایی است و طبعاً سازمان کم کردن آنچه مجوز داده شده و شنیده‌ام گاهی اتفاق افتاده را، برنمی‌تابد.‌
وی درباره ورود سرمایه‌های مشکوک و اینکه چه کاری می‌تواند در این باره انجام دهد؟ این پرسش را مطرح کرد که سرمایه مشکوک چیست؟ ما برای اینکه راجع به هر پدیده صحبت کنیم باید آن را دقیق بشناسیم. آیا مرجع آن سازمان سینمایی است. مثلاً تشخیص اینکه فیلم چه زمانی نمایش داده شود بر عهده سازمان سینمایی است و نکته دیگر این است که طبعاً از ورود هر سرمایه برای توسعه سینما باید استقبال کنیم اما نگرانی‌ای که وجود دارد این است که این سرمایه نظامات رویه‌ای سینما را بهم بریزد و مشکل ایجاد می‌شود. اگر ما اتحادیه متمرکز داشته باشیم خیلی راحت می‌شود بین صنف و دستگاه سیاست گذار خروجی گرفت. من اطلاع دارم که خانه سینما به دنبال تدابیر خوبی است که این نگرانیها را مرتفع کند.
انتظامی در پاسخ به سوال ایسنا مبنی براینکه که برنامه‌ای برای وضعیت اکران فیلم‌ها دارد تا آنچه درباره مافیای پخش گفته می‌شود سبب فیلم سوزی یا شکست فیلمها در فروش نشود، گفت: نظام نامه اکران هنوز باگ‌هایی دارد و دیدگاه‌های مختلفی درباره آن مطرح می‌شود از جمله اینکه مثل گذشته فیلمها براساس پروانه نمایش اکران شوند. اینها در دست بررسی است و تا دو ماه دیگر فکر می‌کنم این نظام نامه آماده شود تا بخشی از این مشکلات برطرف شود.
او در ادامه این نشست در پاسخ به اینکه چرا خبرهای مهمش را توییت می‌کند، بیان کرد: چون کسی آن سوال‌ها را از من نپرسیده من هم توییت می‌کنم.‌
رییس سازمان سینمایی درباره اسپانسر جشنواره جهانی فجر و اینکه رضا میرکریمی گفته اسپانسر تمایلی به مشخص بودن نامش نداشته گفت: ما حداکثر ۴۵ روز پس از پایان هر رویداد در راستای شفافیت مورد نظر وزیر فرهنگ باید گزارش تمام رویدادها را منتشر کنیم و امیدوارم قبل از ضرب الاجل ۴۵ روزه این گزارش منتشر شود، آن وقت پاسخ سوالات را خواهید گرفت.
انتظامی در پاسخ به سوالی درباره فیلم «رحمان ۱۴۰۰» و در پاسخ به اینکه چه برخوردی با متخلفان شده است؟ اظهار کرد: پروانه نمایشی که صادر می‌شود، کسی نباید در هر کدام از بسترهای نمایشی آن را کم یا زیاد کند چون ما مسئول آن هستیم. گزارش‌هایی رسیده بود که در برخی سینماها پلان‌هایی نمایش داده می‌شود که در بازبینی نهایی نبوده و نسبت تخلف را در سینماها بررسی کردیم و اقدام شد. درباره برخورد با متخلفان هم در معاونت نظارت و ارزشیابی اقدام شده ولی گفتن آن مغایر با شفاف سازی است چون بحث رفتاری است و مطرح کردن آن به ضرر سینما است.

وی درباره رویکردش نسبت به شبکه نمایش خانگی و شفاف سازی در آن بیان کرد: گزارشهای مربوط به این شبکه به زودی منتشر می‌شود و این کار حتماً انجام می‌شود تا برنامه ریزان و فعالان بتوانند وضعیت رقابتی را رصد کنند.
انتظامی در پاسخ به سوال هوشنگ گلمکانی درباره پروانه ساخت و نمایش که قوانین آنها مربوط به قبل از دیجیتالی شدن سینما است و اینکه تجدیدنظری در این باره رخ می‌دهد یا خیر؟ اظهار کرد: در تجدید ساختاری که در کل سازمان هم در حال انجام است، ادغام‌هایی صورت می‌گیرد و پروانه ساخت تمام مدیوم‌ها یکی می‌شود و پروانه نمایش نیز همین طور خواهد شد. گزارش مربوط به این مسئله به زودی منتشر می‌شود ولی نمی‌توانیم خودسرانه پروانه را حذف کنیم چون باید طبق قانون عمل کرد ولی باید با تمهیداتی کارایی آن را به‌روز کرد.
او کوچک سازی بخش‌هایی از سازمان را در راستای افزایش بودجه‌های حمایتی عنوان کرد و افزود: با انتشار برنامه و ریز هزینه‌های هر دستگاه زیرمجموعه سازمان بهتر می‌توان پاسخگو بود.
وی در این باره اضافه کرد: در این راستا برای مدرسه سینمایی ترجیح دادیم با توجه به شرایط موجود، مسئله آموزش را به زیر مجموعه‌های مرتبط و همچنین خانه سینما بسپاریم.
حسین انتظامی درباره قرابت خودش با سینما و اینکه چطور می‌شود در چهلمین سال انقلاب اسلامی، او به عنوان رییس سازمان انتخاب شده و اینکه شنیده می‌شود برخی مدیران قدیمی سازمان در جلسات او حضور دارند و آیا مدیران در سایه را قبول دارد؟ ابتدا این پرسش را مطرح کرد که آیا لااقل به عنوان مدیر فرهنگی پذیرفته می‌شود؟
او افزود: طولانی شدن سرپرستی من در سازمان سینمایی به دلیل بررسی‌های خودم بود و نیز اینکه سینماگران مرا می‌پذیرند یا خیر. آن زمانی هم که گفتم به سازمان نمیآیم به این دلیل بود که پس از آقای حیدریان فردی دیگر مطرح بود ولی در نهایت این طور شد.
وی تاکید کرد: من به شدت به استفاده از سرمایه‌های انسانی اعتقاد دارم و این به توسعه کار کمک می‌کند و به بقیه هم توصیه می‌کنم این رویه را دنبال کنند.
حسین انتظامی درباره وضعیت سایت‌های بلیت فروشی و انحصار در آنها نیز در پایان جلسه مثل خیلی دیگر از توضیحاتش به یک جمله اکتفا کرد که امسال تنوع سایت‌های فروش بلیت را، شاهد هستیم.
رئیس سازمان سینمایی وزارت ارشاد در این نشست پاسخ بسیاری از سوالات از جمله "تاسیس دبیرخانه دائمی برای جشنواره فجر" و وضعیت اکران فیلم‌ها و محتوای آنها را به تدوین نهایی برنامه‌های سازمان ارجاع داد که تا پایان خرداد ماه منتشر می‌شوند.
او در اکثر موارد پاسخ‌های صریح و شفاف نداد و با کلی گوییها برخی موارد جزئی را بی پاسخ می‌گذاشت.
 
مسعود نجفی مدیر روابط عمومی سازمان سینمایی هم در این نشست، حسین انتظامی را همراهی می‌کرد.
این خبر در طول برگزاری نشست، بروز رسانی شد.











انتهای پیام
