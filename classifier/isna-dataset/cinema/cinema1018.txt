از معرفی سه فیلم «مروری برآثار سینمای آلمان» تا افتتاحیه‌ای با «دیده‌بان» حاتمی‌کیا
معرفی سه فیلم دیگر بخش «مروری بر آثار سینمای آلمان» و افتتاحیه‌ی جشنواره‌ی جهانی فیلم فجر با نسخه‌ی مرمت شده‌ی فیلم «دیده‌بان» ابراهیم حاتمی‌کیا از جمله خبرهای جشنواره‌ی جهانی فجر است.  
سه فیلم دیگر از آثاری که در بخش «مروری بر آثار سینمای آلمان» سی‌وهفتمین جشنواره جهانی فیلم فجر به نمایش درمی آیند، معرفی شد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، سه فیلم «الهه دریا»، «مرد یخی» و «آنچه ما را نابود نمی کند» از آثار متفاوت سینمای آلمان در بخش «مروری بر آثار سینمای آلمان» در سی‌وهفتمین جشنواره جهانی فیلم فجر به نمایش درمی آیند. تعداد فیلم های آلمانی جشنواره جهانی فیلم فجر ۶ اثر است.
معرفی سه فیلم سینمایی در بخش «مروری بر آثار سینمای آلمان»
«الهه دریا» (Styx) ساخته ولفگانگ فیشر (Wolfgang Fischer) تصویرگر زنی تنها است که در قایق کوچک خود و در میان آب‌های آزاد مشغول سفر است اما در این سفر او به گروهی پناهنده برخورد می کند که برای کمک رسانی به آنها با مقامات درگیر می‌شود.
نام فیلم برگرفته از نام الههای در اساطیر یونان است که به یاری زئوس برخاست تا خدایان را مجبور کنند که به نام او قسم بخورند. در حقیقت کمک زن قهرمان فیلم به پناهجویان، او را به الههای در آبهای بیکران تبدیل میکند.
«الهه دریا» در بخش رقابتی جشنوارههای متعددی چون هنگ کنگ، استانبول و استکهلم شرکت کرده و برنده جوایز کلیساهای جهانی، هاینر کارو و لیبل سینمای اروپا از جشنواره فیلم برلین، جایزه ویژه هیات داوران باتومی، بهترین فیلم جشنواره لوبلیانا، جایزه بهترین فیلمبرداری جوایز باواریا و سه جایزه فیلم اتریش بوده است. این فیلم نامزد دریافت ۶ جایزه از جمله بهترین فیلم ، بهترین کارگردان و بهترین بازیگر زن یعنی سوزانه وولف (Susanne Wolff) از جوایز فیلم آلمان (لولا) شده است.
فیلم سینمایی «مرد یخی» (Iceman) ساخته فلیکس راندائو (Felix Randau) روایتگر زندگی قدیمی ترین مومیایی یافت شده در اروپا است که قدمت آن به پنج هزار و سیصد سال پیش می‌رسد.
این مومیایی در سال ۱۹۹۱ در اوتزتال در رشته کوههای آلپ یافت شد و اوتزی نام گرفت. ماجرای «مرد یخی» به نوعی داستان اولین پرونده قتل حل نشده در تاریخ بشریت است. فیلم در جشنواره لوکارنو و هامبورگ شرکت داشته و نامزد دو جایزه از جوایز فیلم آلمان (لولا) بوده است.
«آنچه ما را نابود نمیکند» (What Doesn’t Kill Us) روایتگر روابط روانپزشکی با بیماران خود است؛ روانپزشکی که به غیر از مشغولیاتی که با بیماران دارد خود نیز در مسایل شخصی و روابط خانوادگی محتاج مشاوره است. فیلم ساخته ساندرا نتلبک (SandraNettelbeck)، کارگردان آثاری به یاد ماندنی چون «اغلب مارتا» (۲۰۰۱) و «آخرین عشق آقای مورگان» (۲۰۱۳) است. این فیلم در جشنواره‌های کلن، هامبورگ و لوکارنو شرکت کرده است.
سه فیلم «بیست و پنج کیلومتر بر ساعت»، «از این سبزتر نمی‌شد، باغبان این را گفت و پرواز کرد» و «دروازه بان» دیگر آثار بخش «مروری بر آثار سینمای آلمان» است که پیش از این معرفی شده اند.

جشنواره جهانی فیلم فجر با «دیده‌بان» کلید می‌خورد / رونمایی از نسخه مرمت شده فیلم حاتمی‌کیا
فیلم سینمایی «دیده‌بان» ساخته ابراهیم حاتمی‌کیا به عنوان فیلم افتتاحیه سی‌وهفتمین جشنواره جهانی فیلم فجر برگزیده شد.
جشنواره با نمایش فیلم «دیده‌بان» در روز چهارشنبه ۲۸ فروردین‌ماه ساعت ۱۹ با حضور عوامل فیلم و سینماگران در سینما فلسطین افتتاح خواهد شد.
همچنین مراسم کوتاهی همراه نمایش این فیلم خواهد بود.
«دیده‌بان» نخستین فیلم دفاع مقدس است که در جشنواره‌های بین‌المللی حضور یافت و مورد توجه قرار گرفت.
این فیلم با حضور در هفتمین جشنواره فیلم فجر توانست نظر مثبت منتقدان و سینماگران را به خود جلب و جایزه ویژه هیات داوران برای بهترین کارگردانی و همچنین سیمرغ بلورین بهترین فیلم دوم (بخش فیلم‌های اول و دوم) را کسب کند.
همچنین پوستر بخش «فیلم‌های کلاسیک مرمت شده» در سی و هفتمین جشنواره جهانی فیلم فجر با عکسی از فیلم «دیده بان» رونمایی شد.
عکاس فیلم «دیده‌بان» که از آثار ماندگار سینمای ایران به حساب می‌آید، مهریار مهدوی است.
سی و هفتمین جشنواره جهانی فیلم فجر با توجه به جشن چهل سالگی انقلاب اسلامی پنج فیلم ماندگار سینمای ایران از دهه شصت را که مورد توجه منتقدان و مخاطبان سینما قرار داشته‌اند، با همکاری فیلمخانه ملی ایران مرمت کرده و در بخش «فیلم های کلاسیک مرمت شده» به نمایش درمی آورد.
«دونده» به کارگردانی امیر نادری، «دیده بان» به کارگردانی ابراهیم حاتمی کیا، «طلسم» به کارگردانی داریوش فرهنگ، «جاده‌های سرد» به کارگردانی مسعود جعفری جوزانی و «پرده آخر» به کارگردانی واروژ کریم مسیحی آثار ایرانی بخش «نمایش فیلم‌های کلاسیک مرمت شده» این دوره از جشنواره جهانی فیلم فجر هستند.
بخش «نمایش فیلم‌های کلاسیک مرمت شده» که علاقمندان بسیاری دارد از سه سال پیش به بخشهای جشنواره افزوده شد و ضمن تعامل با فیلمخانه‌ها و آرشیوهای فیلم معتبر ایران و دنیا، در کنار نمایش آثار کلاسیک جهان هر سال تعدادی فیلم ایرانی مرمت شده را هم رونمایی میکند.
در دوره‌های قبلی جشنواره جهانی فیلم فجر، فیلم‌های ایرانی «خانه خدا» ساخته جلال مقدم، «یک اتفاق ساده» ساخته سهراب شهیدثالث، «باد صبا» از آلبرت لاموریس، «گاو» ساخته داریوش مهرجویی، «ناخدا خورشید» ساخته ناصر تقوایی، «یا ضامن آهو» ساخته پرویز کیمیاوی، «اربعین» ساخته ناصر تقوایی، «امیرکبیر» اثر علی حاتمی و «بازمانده» به کارگردانی سیف‌الله داد به نمایش درآمدهاند.
انتهای پیام

