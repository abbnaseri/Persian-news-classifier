جایزه جشنواره مستند «بیگ اسکای» برای «لوتوس» 


فیلم مستند داستانی «لوتوس» به کارگردانی و تهیه‌کنندگی محمدرضا وطن‌دوست برنده جایزه "نگاه هنری" جشنواره بین‌المللی مستند «بیگ‌اسکای» آمریکا شد. 


به گزارش ایسنا، شانزدهمین دوره‌ی جشنواره بین‌المللی «بیگ‌اسکای» آمریکا میزبان دو فیلم «لوتوس» و «دلبند» در بخش مسابقه بین‌الملل و ۵ فیلم مستند ایرانی در بخش جنبی «داستان‌هایی از ایران» بود که در مراسم اختتامیه جشنواره، جایزه "نگاه هنری" این رویداد به «لوتوس» ساخته محمدرضا وطن‌دوست اعطا شد.
بنابر اعلام روابط عمومی مرکز گسترش سینمای مستند و تجربی، در بیانیه هیأت داوران این جشنواره آمده بود: "ما تصمیم گرفتیم جایزه‌ی نگاه هنری را به فیلمی بدهیم که چیره‌دستی و هنر در آن متمایز بود. به سبب به کارگیری کنترل‌شده و عمدی گام فیلم، نور طبیعی و میزانسن، تمرکز منظم بر روی مأموریت جان‌فرسا و منحصر به فرد یک زن و همچنین بُن‌مایه‌های ذهنی خلاقانه‌ی سرشار از سمبولیسم و احساس، این جایزه را به لوتوس تقدیم می‌کنیم".
جشنواره بین‌المللی فیلم مستند «بیگ‌اسکای»، یکی از بزرگ‌ترین و معتبرترین جشنواره‌های سینمایی آمریکا است که پذیرای آثار مستند در تمامیِ ژانرها و موضوعات است. در بخش مستندهای کوتاه کمتر از ۱۵ دقیقه این جشنواره، «لوتوس» با مستندهایی از کشورهای آمریکا، انگلیس، آفریقای جنوبی، مالاوی، زامبیا و هند رقابت کرد که این آثار جزو نامزدهای نهایی بهترین فیلم بودند.
پیش از این «لوتوس» در بخش رقابتی جشنواره مستند «شفیلد» انگلستان، جشنواره فیلم «لوس‌آنجلس» آمریکا، جشنواره بین‌المللی فیلم مستند «جیلاوا» جمهوری چک، جشنواره بین‌المللی فیلم کوتاه «منچستر» انگلستان، جشنواره بین‌المللی فیلم «سروینو» ایتالیا، انجمن رویال پلی‌تکنیک کورنوال «فالموث» انگلستان، جشنواره بین‌المللی فیلم «دهوک» اقلیم کردستان عراق و جشنواره بین‌المللی فیلم «این‌شورت» به نمایش درآمده است. این فیلم جزو نامزدهای نهایی جشنواره بین‌المللی فیلم «زردآلوی زمستانی» مقدونیه نیز بوده است.
در این مستند داستانی، زندگی پیرزنی را می‌بینیم که ۱۲ سال در انتظار مجوز ورود به جزیره نشسته است تا به دیدار تنها ساکن آن برود...
عوامل تولید مستند «لوتوس» عبارتند از: نویسنده، فیلمبردار، تدوینگر و کارگردان: محمدرضا وطن‌دوست؛ دستیار کارگردان و تصویر: علی طالبی؛ صدابردار و طراح صدا: حسن مهدوی؛ تدوین صدا: شاهین خاکپور؛ گوینده متن: ربابه بخشی‌درمی؛ موسیقی: محمدرضا اسحاقی؛ تصویر هوایی: محمود حق‌بیان؛ هماهنگی رنگ تصاویر: علیرضا احمدی؛ امور فنی تصویر: سروش امیرآبادی؛ دستیار تدوین: علی وفایی، نورالله فتاحی؛ مدیر تدارکات: سعدالله ولایتی؛ مدیر تولید: محسن پویانفر؛ دستیار تهیه: سارا معیری؛ تهیه‌کننده: محمدرضا وطن‌دوست؛ تهیه شده در: مرکز گسترش سینمای مستند و تجربی؛ با حمایت شهرداری ساری و مشارکت حوزه هنری مازندران؛ مجری طرح: مؤسسه فرهنگی و هنری «خانه فیلم وطن‌دوست»
در بخش «داستان‌هایی از ایران» جشنواره «بیگ اسکای» آمریکا نیز علاوه بر «لوتوس» و «دلبند» فیلم‌های «در جستجوی فریده» (آزاده موسوی، کوروش عطایی)، «حلب: سکوت جنگ» (امیر اُصانلو) و «ناخدا سلیمان» (سعادتعلی سعیدپور) به روی پرده رفتند.
شانزدهمین دوره جشنواره «بیگ‌اسکای» آمریکا از تاریخ ۱۵ تا ۲۴ فوریه ۲۰۱۹ برابر با ۲۶ بهمن تا ۵ اسفند ۱۳۹۷ در ایالت مونتانا آمریکا برگزار شد.
انتهای پیام
