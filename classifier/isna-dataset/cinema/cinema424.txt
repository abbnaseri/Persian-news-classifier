مجید قناد دبیر جشنواره تئاتر کودک‌ونوجوان شد
مجید قناد، کارگردان، بازیگر و مجری برنامه‌های کودک‌ونوجوان به عنوان دبیر بیست‌وششمین جشنواره بین‌المللی تئاتر کودک‌ونوجوان معرفی شد.
به گزارش ایسنا به نقل از روابط عمومی اداره کل هنرهای نمایشی، در حکم شهرام کرمی برای مجید قناد به عنوان دبیر بیست‌وششمین جشنواره بین‌المللی تئاتر کودک و نوجوان آمده است:
«جشنواره بین‌المللی تئاتر کودک و نوجوان با سابقه موثر و استقبال پرشور مخاطبان از اهمیت ویژه‌ای برخوردار است. این جشنواره با حضور و مشارکت هنرمندان این رشته و دنیای جادویی و خیال‌انگیز و احساس زلال و عاطفه، چراغ روشن و امیدبخش آینده هنر این سرزمین خواهد بود. برای نیل به آینده روشن، جشنواره بین‌المللی تئاتر کودک و نوجوان فرصتی است تا به مدد حضور و سرمایه پراشتیاق این هنر یعنی تماشاگران و توجه به قوه خلاق و آفرینشگری و نبوغ هنرمندان بتوان صحنه فراخ بازی و اندیشه را گسترش داد. بچه‌های مهر این سرزمین امانت الهی هستند که باید با آغوش باز تجسم امید و روزهای پرشوق زندگی را بر صحنه زنده زندگی شاهد باشند. روزهای نشاط و پویایی و باور روشن که دنیای هنر و جهان نمایش این امکان را ایجاد می‌کند.
نظر به تجربه و تخصص و تعلق خاطر جنابعالی به هنر کودک و نوجوان و با توجه به موافقت مدیر کل محترم فرهنگ و ارشاد اسلامی استان همدان به موجب این حکم به عنوان «دبیر بیست و ششمین جشنواره بین‌المللی تئاتر کودک و نوجوان» منصوب می‌شوید.»
مجید قناد، بازیگر، کارگردان، مدرس دانشگاه و مجری برنامه‌های کودک و نوجوان فارغ‌التحصیل دانشگاه هنرهای زیبا است که نزدیک دو دهه در برنامه‌های مختلف کودک و نوجوان حضور فعال داشته است. برنامه «فیتیله» که هشت سال به شکل مستمر ویژه کودکان و نوجوانان پخش می‌شد و بعدها برنامه «جمعه به جمعه، خونه به خونه» از مشهورترین برنامه‌های این گروه سنی است که مجید قناد را به چهره‌ای شناخته‌شده به خصوص برای بچه‌ها تبدیل کرد.
از دیگر فعالیت‌های این هنرمند می‌توان به آثاری چون «از مدرسه‌ تا مدرسه» و «نمایش هفته» و فیلم‌های «شهر در دست بچه‌ها»، «همه دختران من»، «بال‌های تاریک» و ...  اشاره کرد. در چند سال اخیر مجید قناد در کسوت کارشناس و داور در بسیاری از رویدادهای هنری حضور داشته و در چندین دوره با جشنواره بین‌المللی تئاتر کودک و نوجوان همکاری داشته است. همچنین این هنرمند به عنوان مدرس با دانشگاه‌های هنر و آموزشگاه‌های هنری همکاری دارد.
بیست و ششمین جشنواره بین‌المللی تئاتر کودک و نوجوان با همکاری و مشارکت اداره کل فرهنگ و ارشاد اسلامی همدان و اداره کل هنرهای نمایشی در شهر تاریخی همدان برگزار خواهد شد.
انتهای پیام
