واکنش امیریوسفی به ماجرای قیمت بلیت سینماها
کارگردان «آشغالهای دوست داشتنی» گفت: افزایش قیمت بلیت سینما در آستانه سال نو اتفاق خوبی نیست.

محسن امیر یوسفی در یادداشتی کوتاه برای ایسنا نوشت: «بالارفتن هزینه های تولید فیلم و هزینه نگهداری سینماها شرایط سختی برای همکاران تهیه کننده و سینمادار به وجود آورده است ولی مطمئن هستم این دوستان هم نگران وضعیت ناهنجار اقتصادی مردم هستند. افزایش قیمت بلیت سینما اگر با کارشناسی شرایط اقتصادی نباشد می‌تواند به ریزش مخاطب منجر شود. کلیت مخاطبین سینما با مخاطب تئاتر یا کنسرت فرق دارند و سینما باید همیشه در کنار مخاطبینش باشد که ترکیبی از گروه‌های مختلف مردم هستند. از شواهد پیداست که سال ۹۸ سال اقتصادی سختی است و باید تلاش کنیم در این سال سینما همچنان ارزان‌ترین سرگرمی جمعی برای مردم باشد.»

به گزارش ایسنا، قیمت بلیت‌های سینماها در سال ۹۸ هنوز تعیین نشده است اما برخی گمانه‌زنی‌ها حکایت از افزایش قیمت بلیت دارد که در پی آن برخی سینماگرها واکنش نشان دادند.
انتهای پیام
