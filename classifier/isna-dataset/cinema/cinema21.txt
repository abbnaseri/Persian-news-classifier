نمایش پشت‌صحنه فیلم «گاو»
در سه شهر کشور اولین برنامه نمایش «تابستانه» باشگاه «هنروتجربه» با نمایش فیلمی از پشت صحنه فیلم «گاو» کلید می‌خورد.
به گزارش ایسنا به نقل از روابط عمومی موسسه سینمایی «هنر و تجربه»، اولین برنامه نمایش «تابستانه» باشگاه فیلم «هنروتجربه» به اکران پشت صحنه فیلم «گاو» اختصاص یافت که چهارشنبه ۱۹ تیر همزمان در شهرهای تهران، شیراز و اصفهان برگزار می‌شود. در برپایی این برنامه فیلمخانه ملی ایران به مدیریت لادن طاهری همراهی و مشارکت داشته است.
سالن شماره یک پردیس چارسو چهارشنبه ۱۹ تیر ساعت ۲۰ میزبان نمایش پشت صحنه فیلم «گاو» است و در این برنامه که به مناسبت پنجاهمین سال ساخت فیلم «گاو» به کارگردانی داریوش مهرجویی برگزار می‌شود، هوشنگ گلمکانی و علیرضا محمودی به سخنرانی می‌پردازند.
نمایش این فیلم در مجموعه هنر شهر آفتاب شیراز ساعت ۲۰ و در پردیس سیتی سنتر اصفهان ساعت ۱۹ چهارشنبه ۱۹ تیر است.
داریوش مهرجویی فیلم «گاو» را درسال ۱۳۴۸ براساس داستان عزاداران بیل به نویسندگی غلامحسین ساعدی کارگردانی کرد. در این فیلم که از آثار موج نوی سینمای ایران محسوب می‌شود گروهی از بازیگران شاخص تئاتر آن سال‌ها مقابل دوربین قرار گرفتند؛ بازیگرانی چون عزت‌الله انتظامی، علی نصیریان، جعفر والی، جمشید مشایخی، پرویز فنی‎زاده، محمود دولت آبادی و…
پشت‌صحنه فیلم «گاو» صحنه‌هایی مربوط به پشت صحنه این فیلم و هم‎چنین تست‌های بازیگری بازیگران را شامل می‌شود.
طراح پوستر این برنامه حمیدرضا بیدقی است.
ورود عموم علاقه‌مندان به برنامه باشگاه «هنروتجربه» رایگان و آزاد است. دیگر فیلم‌های اولین برنامه نمایش «تابستانه» باشگاه فیلم «هنروتجربه» متعاقباً اعلام می‌شود.
انتهای پیام
