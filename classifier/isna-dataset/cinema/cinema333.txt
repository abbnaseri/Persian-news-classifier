تیراندازی در محوطه تئاتر شهر
یک حادثه تیراندازی در اطراف تئاتر شهر این مجموعه هنری را بی دفاع‌تر از همیشه درگیر یک نزاع خیابانی کرد.
سعید اسدی، مدیر تئاتر شهر درباره این اتفاق در گفت‌وگو با ایسنا توضیح داد: از یکی، دو ماه گذشته در نامه‌نگاری‌های مختلفی با مسئولان ذیربط اعلام هشدار کردم که وضعیت امنیتی اطراف تئاتر شهر نگران کننده است چون با سلاح سرد و نزاع خیابانی و حضور افرادی که شأنیتی با این مجموعه فرهنگی ندارند و به طور سازماندهی در اینجا اقامت دارند، روبرو هستیم. حتی از طرف اداره کل هم پیگیری شده بود تا اقدامات لازم انجام شود. علاوه بر این در پیگیری‌های تلفنی و حضوری هم نگرانی‌ها ابلاغ شده بود و امیدوار بودیم تمام کسانی که دست‌اندرکار رعایت امنیت در مکان‌های عمومی هستند اقدامی کنند اما متأسفانه اتفاقی نیفتاده و الان متأسفانه فضای اطراف تئاتر شهر اصلاً برای مخاطبان هنرمندان و کارمندان تئاتر شهر امن نیست.
او افزود: ما همیشه اظهار نگرانی کرده بودیم ولی حالا با اتفاقی که امشب افتاده به نظر می‌رسد باید یک فکر عاجلی برای این ماجرا شود.
اسدی گفت: درگیری امشب میان دو نفر اتفاق افتاد و یکی از آنها با اسلحه‌ای که داشت شلیک کرد و با دخالت پلیس مستقر در محل خلع سلاح شدند اما با توجه به ازدحام شدیدی که در محوطه پیش آمده بود پلیس آنها را به داخل ساختمان تئاتر شهر آورد تا پلیس کلانتری برسد و تحویل داده شوند.
مدیر تئاتر شهر تاکید کرد: الان مسئله واجب این است که بیرون ساختمان تئاتر شهر به طور جدی در حال آسیب دیدن است و ما فقط از در ورودی به داخل ساختمان را می‌توانیم حفظ کنیم و امنیت را در آن برقرار کنیم. این در حالی است که مسئولان مربوط پیش از این وعده‌های زیادی دادند مثل شهرداری اما هیچ اتفاقی نیفتاده است. با این وضعیت ما همیشه در حالت اضطراب به سر می‌بریم که خدای ناکرده اتفاق وحشتناکی نیفتد اما متأسفانه امشب آن اتفاق افتاد که می‌توانست خیلی پیچیده‌تر شود به همین دلیل اگر این ماجرا به صورت ساختاری حل نشود نمی‌توانیم به تنهایی از پس آن برآییم چون به شکل بی دفاعی مجبوریم، فقط نگران باشیم.
انتهای پیام
