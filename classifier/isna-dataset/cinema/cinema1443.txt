شرایط ثبت‌نام اهالی رسانه و منتقدان در جشنواره جهانی فیلم فجر اعلام شد 
ثبت‌نام اهالی رسانه و اعضای انجمن منتقدان و نویسندگان سینمای ایران برای حضور در سی‌وهفتمین جشنواره جهانی فیلم فجر از شنبه چهارم اسفندماه آغاز می‌شود.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، ثبت‌نام اهالی رسانه و اعضای انجمن منتقدان و نویسندگان سینمای ایران برای حضور در سی و هفتمین جشنواره جهانی فیلم فجر از شنبه چهارم اسفندماه آغاز می‌شود و به مدت ۱۵ روز ادامه خواهد داشت.
ثبت درخواست برای دریافت کارت حضور در جشنواره جهانی فیلم فجر تنها از طریق سایت www.fajriff.com صورت می‌گیرد و درخواست‌های حضوری پذیرفته نمی‌شود.
اهالی رسانه ضمن تکمیل اطلاعات شخصی لازم است معرفی نامه‌ای از سوی رسانه متبوع خود در سایت ارائه کنند و حداقل دو نمونه از مطالب خود را درباره سی و ششمین جشنواره جهانی فیلم فجر و آثار حاضر در آن بارگذاری کنند.
اعضای انجمن منتقدان و نویسندگان سینمای ایران که قصد دارند بطور مستقل و بدون حضور در لیست اسامی رسانه‌ها در جشنواره حضور داشته باشند، لازم است تصویر کارت معتبر عضویت انجمن و همچنین حداقل دو نمونه مطلب خود را درباره سی و ششمین جشنواره جهانی فیلم فجر و آثار حاضر در آنکه در طول یک سال گذشته در رسانه‌ها منتشر شده در سامانه بارگذاری کنند.
این فراخوان، تمام رسانه‌ها اعم از رادیو، تلویزیون، برنامه‌های اینترنتی(iptv)، خبرگزاری‌ها، سایت‌های تخصصی، روزنامه‌ها، مجلات تخصصی و همچنین رسانه‌های خارجی مقیم ایران را شامل می‌شود.
آدرس سایت رسمی جشنواره Fajriff.com و پست الکترونیکی جشنواره info@Fajriff.com است.
سی و هفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
