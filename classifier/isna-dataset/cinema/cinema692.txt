طناز طباطبایی پس از یک داوری چه گفت؟
بازیگر سینما و داور نهمین جشنواره بین‌المللی فیلم وارش گفت: ترجیح میدم مشکلات فیلم‌سازهای ایران را بازگو نکنم!
طناز طباطبایی در گفت‌وگو با ایسنا در حاشیه‌ی جشنواره‌ی فیلم وارش در بابل، اظهار کرد: حضور فیلم‌سازهایی از کشورهای حوزه دریای کاسپین در جشنواره وارش، ارزشمند و قابل تقدیر است.
وی با بیان اینکه در این جشنواره به فرهنگ عامه، شرایط زیستی، گفتاری و رفتاری در سطح منطقه توجه ویژه‌ای شد، گفت: در جشنواره وارش فیلم‌های بسیار خوبی در بخش مستند و فیلم‌های کوتاه به نمایش درآمد.
این بازیگر سینمای ایران با اشاره به اینکه برگزاری جشنواره بین‌المللی در خارج از پایتخت، می‌تواند تاثیرات فرهنگی خوبی برای آن منطقه به همراه داشته باشد، تصریح کرد: فعالیت سینمایی فیلم‌سازان ایرانی اغلب متمرکز موضوعاتی است که در تهران رخ می‌دهد و جشنواره وارش به من نشان داد چقدر می‌توانیم موضوعات بیشتر و جذاب‌تری نیز در فضای سینمایی خارج از پایتخت داشته باشیم.
داور نهمین جشنواره بین‌المللی فیلم وارش در ادامه اظهار کرد: در این جشنواره فیلم‌سازان و کارگردانان بسیار با استعدادی را در بخش فیلم کوتاه و مستند مشاهد کردم که خروجی کار آنها در جشنواره، ارائه فیلم‌ها و مستندهای ارزشمندی بود.
وی در رابطه با مشکلات حوزه فیلم‌سازی در کشور، گفت: ترجیح می‌دهم در حال حاضر مشکلات فیلم‌سازهای ایرانی را بازگو نکنم چون خیلی پیچیده و گسترده است.
طباطبایی با بیان اینکه چیزی که اولین بار با آن مواجه شدم، بخش ویژه راجع به جنگل‌های هیرکانی بود، افزود: خوشبختانه در این بخش مستندهای درجه یکی مشاهده کردیم ودر بخش ترنه‌وا و ملی نیز مستندهای خوبی داشتیم.
انتهای پیام
