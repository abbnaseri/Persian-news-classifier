«آلمادوار» جا پای بزرگان سینما گذاشت
«پدرو آلمادوار» کارگردان اسپانیایی به عنوان دریافت‌کننده جازه شیر طلای یک عمر دستاورد سینمایی از سوی جشنواره فیلم ونیز ۲۰۱۹ معرفی شد تا به فهرست سینماگران بزرگ دریافت‌کننده این جایزه اضافه شود.
به گزارش ایسنا به نقل از هالیوود ریپورتر، «آلبرتو باربارا» دبیر جشنواره فیلم ونیز با تمجید از «پدرو آلمادوار»، وی را بزرگترین کارگردان اسپانیایی از زمان «لوئیس بونوئل» تاکنون خواند و اعلام کرد این کارگردان ۶۹ ساله امسال جایزه شیر طلای افتخاری هفتاد و ششمین جشنواره ونیز را دریافت می‌کند.
«لوئیس بونوئل» کارگردان بزرگ اسپانیایی اولین فردی بود که در سال ۱۹۶۹ جایزه شیر طلای افتخاری ونیز را به پاس یک عمر دستاورد سینمایی دریافت کرد و پس از آن نیز چهره‌های نامدار تاریخ سینما چون «اورسن ولز»، «اینگمار برگمن»، «جان فورد»، «چارلی چاپلین»، «بیلی وایلدر»، «فرانک کاپرا»، «ژان لوک گدار»، «آکی‌را کوراساوا»، «ساتیاجیت رای»، ««میکل‌آنجلو آنتونیونی»، «جان هیوستون»، «فدریکو فلینی»، «روبر برسون»، «مارسلو ماسترویانی»، «ژان مورو»، «فرانسیس فورد کاپولا»، «وودی آلن»، «مارتین اسکورسیزی»، «آل پاچینو»، «رابرت آلتمن»،: جری لوئیس»، «کلینت ایستوود»، «برناردو برتولوچی» و «رابرت ردفورد» نیز با دریافت این جایزه سینمایی مورد تقدیر قرار گرفتند.
«آلمادوار» اولین بار در سال ۱۹۸۸ و با فیلم «زنان در آستانه فروپاشی عصبی» در جشنواره ونیز مطرح شد و این فیلم جایزه بهترین فیلمنامه جشنواره را کسب کرد.
وی به عنوان یکی از بزرگترین کارگردانان سینمای معاصر اسپانیا، طی چند دهه فعالیت سینمایی جوایز جهانی متعددی کسب کرده است که از مهم‌ترین آنها می‌توان جایزه اسکار بهترین فیلم غیرانگلیسی با فیلم «همه چیز درباره مادرم» (۱۹۹۹)، جایزه اسکار بهترین فیلم‌نامه با فیلم «با او حرف بزن» (۲۰۰۲)، جایزه بهترین فیلم اول جشنواره برلین (۱۹۸۷)، جایزه بهترین فیلم‌نامه، کارگردانی و بهترین فیلم معنوی جشنواره کن (۱۹۹۹)، دو جایزه بهترین فیلم خارجی و بهترین فیلم اتحادیه اروپا (۲۰۰۰) از جوایز سزار فرانسه، جایزه منتخب تماشاگران و بهترین فیلم از جوایز فیلم اروپا (۲۰۰۶)، جایزه بهترین فیلم خارجی از جوایز فیلم آلمان (۲۰۰۰)، دو جایزه بهترین کارگردانی (۲۰۰۷) و (۲۰۰۰) از جوایز گویا اسپانیا، جایزه بهترین فیلم خارجی لومیر فرانسه (۲۰۰۰) و دو جایزه بهترین فیلم سال از جشنواره سن‌سباستین (۱۹۹۹) و (۲۰۰۶) اشاره کرد.
جدیدترین فیلم «آلمادوار» با عنوان «درد و شکوه» نیز امسال در جشنواره کن رونمایی شد و جایزه بهترین بازیگر مرد را برای «آنتونیو باندراس» به ارمغان آورد.
هفتاد و ششمین جشنواره فیلم ونیز از تاریخ ۲۸ اوت تا ۷ سپتامبر (۶ تا ۱۶ شهریور) در ایتالیا برگزار می‌شود.
انتهای پیام
