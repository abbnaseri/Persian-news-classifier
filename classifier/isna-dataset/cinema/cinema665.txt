تقدیر ویژه هیات داوران جشنواره‌ی «ترنتو» از «دلبند»


مستند «دلبند» ساخته یاسر طالبی مورد تقدیر ویژه هیات داوران شصت‌ و هفتمین جشنواره بین‌المللی فیلم «ترنتو» در کشور ایتالیا قرار گرفت.
به گزارش ایسنا، شصت و هفتمین دوره جشنواره بین‌المللی فیلم «ترنتو» از تاریخ ۲۷ آوریل تا ۵ می (۷ تا ۱۵ اردیبهشت‌) در کشور ایتالیا برگزار شد و فیلم مستند «دلبند» به کارگردانی یاسر طالبی ضمن نمایش در بخش مسابقه بین‌الملل این جشنواره، مورد تقدیر ویژه هیأت داوران این رویداد سینمایی قرار گرفت.
در بخش رسمی جشنواره «ترنتو» که یکی از قدیمی‌ترین جشنواره‌های اروپایی است، ۲۷ فیلم شرکت داشتند.
در آئین اختتامیه شصت و هفتمین دوره جشنواره بین‌المللی فیلم «ترنتو» که عصر دیروز برگزار شد، هنگام معرفی «دلبند» به عنوان تقدیر ویژه هیأت داوران، ویدئویی از یاسر طالبی در سالن مراسم پخش شد. وی به دلیل نمایش همزمان فیلمش در بخش «ویترین جهان» جشنواره هات‌داکس، به کشور کانادا سفر کرده بود.
مستند «دلبند» پیش از این در بخش مسابقه بین‌الملل جشنواره «ایدفا» هلند،بخش سینما و فرهنگ غذا (Culinary Cinema) جشنواره فیلم برلین و بخش رسمی جشنواره استانبول ترکیه به نمایش درآمده بود و در جشنواره «بیگ‌اسکای» آمریکا نیز فینالیست بخش آثار بلند شده بود.
این فیلم که در خردادماه در جشنواره «ماموت‌لیکس» آمریکا نیز به نمایش گذاشته می‌شود، پیش از این جایزه بهترین فیلم مستند پانزدهمین دوره جشنواره «کازان» روسیه را نیز از آن خود کرده بود.
«دلبند» قصه‌ی زندگی دشوار اما شیرین یک مادر هشتاد و سه ساله و تنها به نام «فیروزه» را روایت می‌کند که زندگی منحصر به فردی در دل رشته کوه‌های البرز دارد.
این مستند محصول مرکز گسترش سینمای مستند و تجربی و شرکت تصویر گستر الهه پارسی (الی ایمیج) به مدیریت الهه نوبخت است که پخش بین‌الملل این فیلم را نیز بعهده دارد.
انتهای پیام
