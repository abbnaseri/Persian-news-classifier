سالن‌های تئاتر با نمایش‌های جدید رونق می‌گیرند؟
با پایان تعطیلات عید فطر و نیمه خرداد تئاترهای جدیدی روی صحنه می‌آیند که در برخی از آن‌ها چهره‌های شناخته شده‌ای بازی می‌کنند و شاید همین سبب شود تا تئاتر که در ماه رمضان با نوعی رکود و سالن‌های کم مخاطب همراه بود، رونق گیرد.
به گزارش ایسنا، تماشاخانه‌های مختلف تئاتری از یکی دو روز گذشته و نیز در روزهای آینده میزبان آثار کارگردان‌هایی همچون رضا ثروتی، نسیم ادبی، نادر فلاح و ساناز بیان می‌شود و در کنار آن‌ها تعدادی کارگردان جوان نیز نمایش‌های خود را روی صحنه می‌برند.
"جنایات و مکافات" در تالار وحدت
نمایش "جنایات و مکافات" به نویسندگی و کارگردانی رضا ثروتی از ۱۹ خرداد هر شب ساعت ۱۸ در تالار وحدت به روی صحنه می‌رود.
این نمایش بر اساس رمان فئودور داستایوفسکی است که بابک حمیدیان، آتیلا پسیانی، طناز طباطبایی، مهدی سلطانی، مینا ساداتی، پیام دهکردی، پانته‌آ پناهی‌ها، اصغر پیران و بهناز جعفری در آن ایفای نقش می‌کنند.
در خلاصه داستان این نمایش ۱۲۰ دقیقه‌ای آمده است: «راسکولنیکف دانشجویی است که ناخواسته مرتکب قتلی شده، از آن پس دچار اختلالات روانی گشته، درنهایت خود را تسلیم پلیس می‌کند».


سه ننمایش تازه در ایرانشهر از اواخر خرداد
"نفرین قحطی‌زدگان" نوشته سام شپارد است که اشکان خطیبی آن را ۱۳ سال پیش ترجمه کرده است و سرانجام از ۲۷ خرداد هرشب ساعت ۱۹:۱۵ در تالار استاد سمندریان در تماشاخانه ایرانشهر به روی صحنه می‌برد.
آناهیتا درگاهی، میرسعید مولویان، هامون سیدی، نورا پیدایش فرد، امیر پاکدل، بهتاش ساکنین و مسعود رمضانی در این نمایش ۹۰ دقیقه‌ای بازی می‌کنند.


نمایش"دروغ" به نویسندگی فلوریان زلر و کارگردانی آرین رضایی از ۳۱ خرداد هرشب ساعت ۱۹:۳۰ اجرایش در سالن استاد ناظرزاده کرمانی مجموعه ایرانشهر آغاز می‌شود.
بازیگران این نمایش ۸۵ دقیقه‌ای افشین هاشمی، لادن مستوفی، ارسطو خوش رزم و نازنین احمدی هستند.


نمایش"عاشقانه‌های خیابان" به نویسندگی محمد چرم‌شیر و بهمن عباس‌پور و کارگردانی شهرام گیل آبادی از ۲۷ خرداد ماه اجرایش را در سالن استاد ناظرزاده کرمانی تماشاخانه ایرانشهر آغاز می‌کند.
بازیگران این نمایش الهام پاوه نژاد، سیما تیرانداز و ژاله صامتی هستند.


"است" و "خیانت به پینتر" در تئاتر مولوی
نمایش"است" به نویسندگی پرنیا شمس و امیر ابراهیم زاده، و کارگردانی پرنیا شمس از ۱۷ خرداد ساعت ۲۰:۳۰ و نمایش «خیانت به پینتر» به نویسندگی و کارگردانی رضا الهی از ۱۹ خرداد در سالن اصلی مرکز تئاتر مولوی به صحنه می‌روند.
در نمایش "است" پروانه ذابح، یاسمن رسولی، نگار رئوفی، شادی صف شکن، مهتاب کریمی، صدف ملکی و ماهور میرزانژاد به ایفای نقش می‌پردازند.


همچنین در نمایش "خیانت به پینتر" اسماعیل کمالی دهقان، عرفان امین و پریا مهاجرانی به ایفای نقش می‌پردازند.


نمایش دیگری به نام"اکیپ" به نویسندگی محمد صادق خیمه کبود و به کارگردانی محسن آقاقدریری از ۱۹ خرداد ماه هر شب ساعت ۱۹:۳۰ در سالن کوچک تئاتر مولوی روی صحنه می‌رود.
در این نمایش ۵۰ دقیقه‌ای امیرحسین بابا اکبری، علی سلیمانی، علی صادقی، علیرضا لطفی زاده، ابوالفضل محمدی کیا ایفای نقش می‌کنند.
"خاله سوسکه"‌، "بازرس هاند واقعی" و" آپرکات" تماشاخانه مهرگان
"خاله سوسکه" نمایش دیگری است که ۱۷ خرداد ماه ساعت ۱۶ در سالن شماره یک تماشاخانه مهرگان اجرا می‌شود.
این نمایش به نویسندگی و کارگردانی سینا نورایی است که برای کوکان و نوجوانان اجرا می‌شود و نا نمکچیان، رضاصالحی، سینا نورایی، مینا ابراهیمی، پانیذ بدیعی، مهدی سرابی، پانیذ بدیعی در آن بازی می‌کنند.
شیوه اجرایی این نمایش ۴۵ دقیقه‌ای تلفیق عروسک - بازیگر و به صورت موزیکال است و روایت کننده قصه خاله سوسکه مهربانی است که به خاطر مشکلات زندگی و کمک به پدرش تصمیم می‌گیرد که به شهر همدان سفر کند تا برای آینده زندگی تصمیم بگیرد ولی در مسیرش با اتفاق‌های جالبی مواجه می‌شود تا اینکه...


نمایش"بازرس هاند واقعی" به کارگردانی شهاب بهرامی و تهیه کنندگی پگاه احمدی زاده قرار است از ۱۹ تا ۲۹ خرداد ساعت ۱۷:۳۰ و به مدت ۱۰ شب در تماشاخانه مهرگان به نمایش در آید.
این نمایش ۶۰ دقیقه‌ای بر گرفته از متن نمایشنامه "بازرس هاند واقعی" و به نویسندگی تام استوپارد است و داستان دو منتقد را روایت می‌کند که به تماشای یک داستان معمایی، جنایی، پلیسی نشسته‌اند تا درباره آن مقاله‌ای بنویسند اما در حین اجرا نمایش هر دو به سمت کمدی کشیده می‌شوند و در مسیر اتفاقات نمایش قرار می‌گیرند. داستان انسانی که در زندگی دچار توهماتی ست که بزرگترین آن توهم بیگناهی است وبه دلیل همین به خود اجازه می‌دهد که هر کاری را انجام دهد.
بازیگران این نمایش به ترتیب عبارتند از: سعید عظیمی، شهاب بهرامی، علی امیر خلیلی، حامد بدیعی، الهام قاسمیان، سوزان صفا نیا، کیانوش جواد اسلامی.


مهرگان از ۱۹ خرداد میزبان نمایش دیگری در ژانر کمدی با نام "آپرکات" است که محمدرضا قلی پور نویسنده و کارگردان این اثر است و هر شب در سالن شماره یک این تماشاخانه ساعت ۱۹ اجرا می‌شود.
بهروز بقایی، فرشته فرشاد، عماد عابدی و سوده ازقندی در این اثر ۸۵ دقیقه‌ای ایفای نقش می‌کنند.
این نمایش یک کمدی خطرناک و روایت یک دختر بوکسر ایرانی بر صحنه تئاتر است که در خلاصه داستان آمده است: و راند آخر، با یه آپرکات گذاشتم تو فک زندگی، الان پهن شده کف زمین، من دیگه وا می‌سم کنج رینگ به شمارش داور گوش می‌دم.


تماشاخانه سپند میزبان چهار نمایش می‌شود
نمایش «قصه ظهر جمعه» به نویسندگی سیدمحمد مساوات و طراحی و کارگردانی نسیم ادبی کاری از کمپانی تئاتر سکوت از ۱۷ خرداد ماه در سالن شماره دو تماشاخانه سپند هر شب ساعت ۱۹:۱۵ اجرا می‌شود.
پوریا اصلان، مریم برزگر، پردیس پورعابدینی، بهزاد خلج، امیرحسین شعبانی، نجمه صفایی، پویا صفدرپور، رسول محمدی، شیلا نوروزی، فاطمه نیشابوری در این نمایش ۶۰ دقیقه‌ای ایفای نقش می‌کنند.
در خلاصه داستان این نمایش ملودرام اجتماعی آمده است: در شب عروسی دختر یک خانواده جنوب شهری اتفاقاتی می‌افتد که...


"مرگ خنده‌دار یک دوچرخه سوار استقامت" به نویسندگی سیدجواد موسوی و طراحی و کارگردانی حامد رحیمی نصر نمایش دیگری است که از ۱۹ خرداد ماه هر شب ساعت ۲۰:۴۵ در سالن شماره دو تماشاخانه سپند به صحنه می‌رود.
علی نیکزاد، میثاق جمشیدی، سپیده جعفری، بابک مولانا، حامد رحیمی نصر از بازیگران این نمایش ۶۰ دقیقه‌ای هستند.
در خلاصه داستان این نمایش آمده است: خلاصه: انسان پوچ، آری می‌گوید و هرگز دست از تلاش برنمی‌دارد.



"مختلف الاضلاع" اثر دیگری است که در این سالن نمایش از ۱۹ خرداد ساعت ۲۲:۳۰ روی صحنه می‌رود.
این نمایش ۷۵ دقیقه‌ای نوشته سهند خیرآبادی و به کارگردانی نادر فلاح است که میترا حجار و نادر فلاح در آن ایفای نقش می‌کنند و کمال تبریزی تهیه کنندگی آن را برعهده دارد.

نمایش"آبی مایل به صورتی" به نویسندگی و کارگردانی ساناز بیان هم در دور جدید اجراهایش از شانزدهم خرداد ماه هر شب ساعت ۲۱ به صحنه تماشاخانه سپند رفته است.
بازیگران این نمایش ۱۲۰ دقیقه‌ای (به ترتیب حروف الفبا) آناهیتا اقبال نژاد، مرضیه بدرقه، عاطفه رضوی، امید سلیمی، بهنام شرفی، محمد هادی عطایی، آیه کیان پور، امین میری و بازیگر نوجوان ملیکا پارسا و مشاور این پروژه حمیدرضا آذرنگ است.
در خلاصه این نمایش آمده است: اگه خوب خوبش رو بخوای، خود کلمه‌های زن و مرد چیزی بیشتر از یه توهم نیستن. هیچ مردی صد درصد مرد نیست و هیچ زنی هم صد درصد زن نیست که اگه این‌جوری بود همه‌مون تبدیل می‌شدیم به یه مشت هیولا! درباره این نمایش آمده است که از همراه داشتن فرزندان زیر ۱۶ سال خودداری کنید. این کار یک نمایش به سبک مستند اجتماعی است.


" پرفورمنس صلح" در تماشاخانه ایران
"پرفورمنس صلح" به نویسندگی و کارگردانی مصیب زارعی از ۱۸ تا ۲۳ خرداد هرشب ساعت ۲۰ در تماشاخانه ایران تماشا اجرا می‌شود.
بازیگران این نمایش معلول ذهنی هستند و نیاز به حمایت دارند. شکوفه عباسی نیا، زهرا رضایی، سعیده محمد شاهی، افسانه جعفری، فاطمه رمضانی، ملیحه مهدی غلامی، زیبا نعیمی منش، سکینه سلمانی، فاطمه رستگار، مریم رمضانی، لیلا فرخی از جمله بازیگران آن هستند.
درباره خلاصه این نمایش ۳۰ دقیقه‌ای آمده است: «معلول ذهنی انسان سالمی را می‌سازد تا به دنیای آنها وارد شود ولی با ورودش چیزی جز جنگ و خونریزی نمی‌بیند و به دنیای خود باز می‌گردد».


تئاتر مستقل تهران برای دومین بار میزبان "سیزیف" می‌شود
"سیزیف" نوشته محمد صادق گلچین عارفی است که محمد برهمنی آن را از ۱۶ خرداد هرشب ساعت ۱۹ در تئاتر مستقل تهران روی صحنه می‌برد.
مهدخت مولایی، اسماعیل گرجی در این نمایش ۹۰ دقیقه‌ای بازی می‌کنند و نوید محمدزاده تهیه کننده این اثر نمایشی است.


"یک زن و یک مرد" در موزه استاد انتظامی به روی صحنه می‌رود
نمایش "یک زن و یک مرد" به نویسندگی الکسی آربوزوف، ترجمه مهین اسکویی و کارگردانی هوشمند هنرکار از ۲۰ خرداد در خانه موزه استاد انتظامی هر شب ساعت ۱۹:۳۰ اجرا می‌شود.
بازیگران این اثر ۷۰ دقیقه‌ای کاظم هژیرآزاد، ناهید مسلمی و تهیه کننده هوشمند هنرکار هستند.
"یک زن و یک مرد" عاشقانه جذاب، لطیف و طنازی است برای میانسالی. لیدیا (ناهید مسلمی) بیمار آسایشگاهی است که رادیون (کاظم هژیرآزاد) مدیر آن است و نمایش قصه ارتباط متفاوت، زیبا، عاشقانه و طنزآمیز این دو است.


" ماجرای عجیب سگی در شب" و "کرونوس" تماشاخانه نوفل لوشاتو
نمایش"کرونوس" به نویسندگی و کارگردانی علی صفری از ۱۹ خرداد ماه هر شب ساعت ۱۹ در عمارت نوفل لوشاتو اجرا می‌شود.
بازیگران این اثر حسین منفرد، میلاد آریافر، ابراهیم ناییج، کوروش شاهونه، علیرضا گلدهی، امیرعلی گودرزی و رها حاجی زینل و تهیه کننده: سعید صفرپور، سید سالار موسوی هستند.
این نمایش یک کار معمایی جنایی است درباره خانواده‌ای که در سال سی هزار میلادی به دنبال راهی برای بازگشت به گذشته هستند.


نمایش"ماجرای عجیب سگی در شب" نوشته سایمون استیونز که افسانه کمالی آن را ترجمه کرده و از ۱۹ خرداد ماه هر شب ساعت ۲۱ در سالن شماره عمارت نوفل لوشاتو روی صحنه می‌برد.
«ماجرای عجیب سگی در شب» رمانی نوشته مارک هادون است که سایمون استیونز نمایشنامه آن را نوشته است.
شای لین اسداللهی، رؤیا دعوتی، فرزام رنجبر، صبا سرور، علی پویا قاسمی، علی نجفی در ای اثر ۶۰ دقیقه‌ای به ایفای نقش می‌پردازند.
در خلاصه داستان این اثر آمده است:: وقایع این نمایش در انگلستان می‌گذرد و در واقع هسته اصلی داستان شرح سفر پرماجرای قهرمان داستان از سوئیندون به لندن است. داستان از زبان کریستین بون که دختری مبتلا به اوتیسم است، بیان می‌شود و از همین رو لحن ویژه و منحصربه‌فردی دارد. او به علت این بیماری خاص از درک مسائل عادی زندگی عاجز است، اما هوش فوق‌العاده‌ای دارد و دنیا را متفاوت می‌بیند.


"ذهنم" در دیوار چهارم
نمایش"ذهنم" به نویسندگی، کارگردانی و تهیه کنندگی آذر امیرخوانساری این ماه در مجموعه تئاتر دیوار چهارم به اجرا می‌رسد. این اثر، نمایش حرکات روزمره مردم در زندگی‌شان با استفاده از موسیقی است، با این فرق که از تمامی اعضای بدن استفاده می‌شود.
گروه حرکت و آوای این نمایش مسعود وفایی صفت، سید محمد جعفر آبادی، میثم مرادی، آرش امیرخوانساری، سحر امیرخوانساری، وانیا بهنود، سید امیر رضا جعفر آبادی، محسن میرزایی، محمد امین درّی، محمد نعمتی، کبری وفایی‌صفت، سید علی جعفر آبادی، مریم خدمتی منفرد، محمد علی‌یاری، سارا خدمتی منفرد، ساره مرادی، مریم هدهدی، حمیدرضا سعادت، فاطمه سعادت، صدیقه ابوالحسنی، معصومه سادات جعفر آبادی، نرجس بخشعلی زاده دودران، سارا رزمی زیوه، نقره مرادی، اعظم رهبری خانقاه، رها محمدزاده، فائزه بخشعلی زاده دودران، ملیکا سادات جعفر آبادی، علی بخشعلی زاده دودران، حسنا سعادت، آتنا بخشعلی زاده دودران، مریم سلطان شاه، جواد کمالی، مهدی آقا نژاد، محسن علی یاری، سما کمالی، حسن عبدی، حکیمه فضلی شلی، مصطفی بصیری هستند.

انتهای پیام
