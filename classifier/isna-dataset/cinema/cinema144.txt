ویژه برنامه جشنواره انیمیشن «انسی» 2019 در کانون فیلم خانه سینما
کانون فیلم خانه سینما، در ویژه برنامه ای به فیلم های برگزیده جشنواره معتبر انیمیشن «اَنِسی» که در ماه جاری میلادی در کشور فرانسه برگزار شده خواهد پرداخت.
به گزارش ایسنا، در این برنامه که با مشارکت انجمن صنفی انیمیشن اجرا می‌شود، آثار منتخب جشنواره امسال به نمایش درمی آید و پس از آن هم نشستی با حضور محمدرضا مقدسیان و امیر سحرخیز برگزار خواهد شد.
علاقه مندان برای حضور در این برنامه می توانند روز یکشنبه، ۹ تیرماه، ساعت ۱۸، به نشانی خانه سینما مراجعه کنند: خیابان بهار، خیابان سمنان، شماره ۲۹، خانه سینما.

در جشنواره‌ی سپری شده «انسی»، انیمیشن فرانسوی «بدنم را از دست دادم» به جایزه بهترین اثر بلند جشنواره بین‌المللی «انسی» را به خود اختصاص داد.
«بدنم را از دست دادم» به کارگردانی «جرمی کلاپین» که اولین بار در بخش هفته منتقدین جشنواره فیلم کن امسال رونمایی شد و برای اولین بار جایزه بزرگ نسپرسو این بخش از کن را به عنوان یک اثر انیمیشن کسب کرد، علاوه بر جایزه بهترین فیلم بلند جشنواره «انسی»، جایزه بهترین اثر از نگاه مخاطبان جشنواره را نیز از آن خود کرد.
هیأت داوران بخش رقابتی جشنواره انسی از انیمیشن «بونوئل در هزارتوی لاکپشت‌ها» به کارگردانی «سالوادور سیمو» محصول مشترک اسپانیا و هلن نیز به صورت ویژه تقدیر کردند.
در بخش بهترین انیمیشن کوتاه نیز «به یادماندنی» ساخته «برونو کولت» از فرانسه جایزه اول را نصیب خود کرد و جایزه هیأت داوران نیز به فیلم «عمو توماس: سرگذشت روزها» به کارگردانی «ریجینا پسوا» محصول مشترک کانادا، فرانسه و پرتغال رسید.
همچنین انیمیشن ایرانی «پسر دریا» به کارگردانی «عباس جلالی یکتا» برنده جایزه ویژه شهر انسی در بخش دورنمای فیلم‌های کوتاه جشنواره بین‌المللی فیلم انیمیشن «انسی» فرانسه شده است.
انیمیشن «گرگم و گله می‌برم» به کارگردانی امیر هوشنگ معین و همچنین انیمیشن «گرسنگی» ساخته زهرا رستم‌پور نیز در بخش آثار دانشجویی جشنواره انیمیشن «انسی» پذیرفته شده بودند.
جشنواره فیلم‌های انیمیشن «انسی» یکی از معتبرترین رویدادها در عرصه پویانمایی در سطح بین‌المللی است که هر ساله در ماه ژوئن در شهر انسی فرانسه برگزار می‌شود، شروع این جشنواره به سال ۱۹۶۰ برمی‌گردد که در ابتدا به‌صورت دوسالانه برگزار می‌شد اما از سال ۱۹۹۸ به رخدادی سالانه تبدیل شده است.
انتهای پیام
