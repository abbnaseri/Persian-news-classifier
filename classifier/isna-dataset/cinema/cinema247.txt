افتتاحیه اکران «تیرگان» همزمان با سالروز تولد کیارستمی
نمایش شش فیلم کوتاه «اکران تیرگان» از اول تیرماه در گروه «هنر و تجربه» آغاز می‌شود.
به گزارش ایسنا، شنبه اول تیر، مصادف با هفتادونهمین سالروز تولد عباس کیارستمی، آیین دیدار و افتتاحیه‌ی «اکران تیرگان» در ساعت ۱۹:۳۰، در سالن موزه‌ی سینما با حضور کارگردان فیلم‌ها و برخی دیگر از عوامل و هم‌چنین هنرمندان و علاقمندان و حامیان فیلم کوتاه برگزار خواهد شد.
به مناسبت این آیین افتتاحیه‌، سیف‌الله صمدیان فیلمی کوتاه و پانزده دقیقه‌ای تهیه کرده که به «اکران تیرگان» هدیه داده است و پیش از نمایش این شش فیلم برگزیده در سالن موزه‌ی سینما نمایش داده خواهد شد.
این بخش پانزده دقیقه‌ای، قسمتی از مستند بلند صمدیان با عنوان «روزی روزگاری در مراکش»، از صحبت‌های عباس کیارستمی و مارتین اسکورسیزی با فیلم‌سازان حاضر در کارگاه سینمایی مشترک این دو فیلمساز است که در سال ۲۰۰۵ درباره‌ی سینما و فیلم کوتاه در مراکش برگزار شد.
مجموعه‌ی «اکران تیرگان» عبارت است از: «دریای‌تلخ» ساخته‌ی فاطمه احمدی، «آگهی فروش» به کارگردانی قصیده گلمکانی، انیمیشن «داش‌آکل» ساخته‌ی هاجر مهرانی، «موج کوتاه» به کارگردانی محمد اسماعیلی، «سیاه سرفه» ساخته‌ی رضا توفیق‌جو و «روشویی» به کارگردانی جابر رمضانی.
انتهای پیام
