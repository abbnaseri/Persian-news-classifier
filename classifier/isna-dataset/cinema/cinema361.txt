یک حکم جدید تئاتری در کانون پرورش 
امیر مشهدی‌عباس نویسنده و کارگردان تئاترهای کودک و نوجوان به عنوان مدیر جدید مرکز تئاتر کانون پرورش فکری کودکان و نوجوانان منصوب شد.
به گزارش ایسنا به نقل از اداره کل روابط عمومی و امور بین‌الملل کانون، حسین ربانی‌غریبی معاون تولید کانون با صدور این حکم، هدف از این انتصاب را تقویت فرآیند تولید، حمایت و نمایش آثار فاخر و ارتقاء سطح محتوای تولیدات تئاتر کودک نوجوان عنوان کرده است.
وی همچنین اظهار امیدواری کرده است که مدیر جدید از رهگذر هم‌راهی و هم‌دلی با جامعه شریف تولیدکنندگان و دست اندرکاران تئاتر کودک ونوجوان و همکاری با واحدهای مختلف ستادی و ادارات کل استان‌ها در کانون و نیز تعامل مستقیم با معاونت تولید، گام‌های محکم و مطمئنی در راستای جلب و جذب مخاطب و ارتقای سطح بهره‌مندی آن‌ها بردارد.
وی از تلاش‌های محمدرضا کریمی‌صارمی مدیرکل سینمایی و تئاتر و سعید زین‌العابدینی معاون سابق مرکز تئاتر در اداره و گسترش فعالیت‌های آن مرکز قدردانی کرده است.
امیر مشهدی‌عباس کارگردان ده‌ها عنوان نمایش و چند فیلم و سریال تلویزیونی برای کودکان و نوجوانان بوده و در عین حال کارگردانی فیلم «دوچ» آخرین فیلم بلند سینمایی کانون را برعهده داشته است.
او همچنین دبیر انجمن هنرهای نمایشی کانون نیز هست، انجمنی که به‌منظور تخصصی شدن فعالیت‌های فرهنگی و هنری در میان نوجوانان و همچنین تمرین کار گروهی و حضور پررنگ‌تر آنان در اجتماع تاسیس شده و بناست تا علاوه بر کشف استعدادهای این حوزه، بسترساز برگزاری جشنواره نمایش کانون پرورش فکری کودکان و نوجوانان باشد.
انتهای پیام
