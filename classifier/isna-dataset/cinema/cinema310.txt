شروع ناامیدکننده «مردان ایکس» در گیشه آمریکا 
فیلم «دارک فینیکس» جدیدترین فیلم از مجموعه «مردان ایکس» با فروش ۳۳ میلیون دلاری، رکورد کمترین فروش آغازین این سری فیلم اکشن در آمریکا را به نام خود ثبت کرد. 
به گزارش ایسنا به نقل از ورایتی، این فیلم به نویسندگی و کارگردانی «سیمون کینبرگ» که بر اساس شخصیت‌های مجموعه کتاب‌های مصور کمپانی مارول ساخته شده و دوازدهمین قسمت در دنیای سینمایی «مردان ایکس» است علی‌رغم فروش بسیار ناامیدکننده در سینماهای آمریکا، در گیشه بین‌الملل نمایش بهتری داشت و ۱۰۷ میلیون دلار در ۵۳ کشور فروخت.
«دارک فینیکس» با احتساب فروش ۳۳ میلیون دلاری در آمریکا و ۱۰۷ میلیون دلاری گیشه بین‌الملل، مجموع فروش جهانی خود را در نخستین هفته اکران به ۱۴۰ میلیون دلار رسید. این فیلم که با بودجه ۲۰۰ میلیون دلاری ساخته شده ظاهراً در ادامه اکران باید بیشتر بر روی گیشه بین‌المللی حساب باز کند.
این فیلم که دنباله‌ای بر فیلم «مردان ایکس: آپوکالیپس» محسوب می‌شود و با بازی «جیمز مک‌آووی»، «مایکل فاسبندر»، «جنیفر لارنس»، «نیکلاس هولت»، و «جسیکا چستین» همراه است بهترین فروش آغازین را با ۴۵.۶ میلیون دلار در چین رقم زد و پس از آن کره جنوبی با ۵.۷ میلیون دلار، مکزیک با ۵ میلیون دلار و بریتانیا با ۴.۹ میلیون دلار بالاترین فروش را داشتند.
انیمیشن «زندگی مخفیانه حیوانات خانگی ۲» که دنباله‌ای بر قسمت اول این انیمیشن در سال ۲۰۱۶ است نیز این هفته ۱۶ میلیون دلار از محل سینماهای ۳۰ کشور فروخت تا مجموع فروش جهانی خود را تا به امروز به ۹۷ میلیون دلار ارتقا دهد.
قسمت نخست انیمیشن «زندگی مخفیانه حیوانات خانگی» در نهایت به فروش ۸۷۵ میلیون دلاری در گیشه جهانی دست یافت.
فیلم جدید «علاء‌الدین» کمپانی دیزنی که بر اساس انیمیشن معروف و کلاسیک آن ساخته شده نیز این هفته ۶۷.۶ میلیون دلار در ۵۵ کشور فروخت تا فروش خارجی‌اش را به ۳۷۲.۵ میلیون دلار برساند. فروش جهانی این فیلم هم‌اکنون رقمی بالغ بر ۶۰۰ میلیون دلار است.

