اضافه شدن یک سانس به اکران نسخه مرمت‌شده «جاده‌های سرد»
یک سانس به برنامه نمایش فیلم «جاده‌های سرد» به کارگردانی مسعود جعفری جوزانی در جشنواره جهانی فیلم فجر اضافه شد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، فیلم «جاده‌های سرد» به کارگردانی مسعود جعفری جوزانی که در بخش «فیلم‌های کلاسیک مرمت‌شده» جشنواره جهانی حضور دارد در یک سانس اضافه روز چهارشنبه ۴ اردیبهشت ساعت ۲۲:۱۵ در سالن ۵ چارسو به نمایش درمی‌آید.
پیش از این سانس جمعه ۶ اردیبهشت، ساعت ۱۶ در سالن ۴ چارسو برای فیلم «جاده‌های سرد» درنظرگرفته شده بود که حال با اضافه شدن یک سانس دیگر، نسخه مرمت شده فیلم جعفری جوزانی دو بار برای علاقمندان به نمایش درمی آید.
در خلاصه داستان این فیلم آمده است: «در فصل زمستان جوانی به نام اسماعیل ناچار می‌شود برای تهیه داروی پدر بیمارش به شهر برود. معلم روستا و جوانی به نام رحمان نیز با اوهمراه می‌شوند.» در بخش «فیلم های کلاسیک مرمت شده» سی و هفتمین جشنواره جهانی فیلم فجر نسخه‌های مرمت شده پنج فیلم از دهه ۶۰ سینمای ایران رونمایی خواهند شد.
«دونده» به کارگردانی امیر نادری، «دیده بان» به کارگردانی ابراهیم حاتمی کیا، «طلسم» به کارگردانی داریوش فرهنگ، «جاده‌های سرد» به کارگردانی مسعود جعفری جوزانی و «پرده آخر» به کارگردانی واروژ کریم مسیحی آثار ایرانی بخش «فیلم‌های کلاسیک مرمت شده» این دوره از جشنواره جهانی فیلم فجر است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران در حال برگزاری است.
انتهای پیام
