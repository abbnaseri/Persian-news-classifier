از نمایش «کارون» تا چند خبر دیگر از سینما و تئاتر
نمایش مستند «کارون»، معرفی هیات انتخاب بخش مستند جشنواره فیلم شهر، آغاز پیش فروش بلیت‌های نمایش «فرشته تاریخ»  از جمله خبرهای سینما و تئاتر است.
فیلم مستند «کارون» به کارگردانی محمد احسانی در ششمین جشنواره فیلم‌های ایرانی در شهر کلن آلمان به روی پرده رفت.
به گزارش ایسنا، بعد از نمایش مستند «کارون»، نشست پرسش و پاسخ این فیلم با حضور محمد احسانی کارگردان اثر، «سوزانه آنه» مدیر برگزاری برنامه‌های هنری در شهر بن و دکتر سوده دهنوی از بخش محیط زیست دانشگاه کلن برگزار شد و اجرای برنامه نیز بر عهده گلینه عطایی خبرنگار ایرانی در آلمان بود.
در این نشست، چالش‌های محیط زیست ایران مورد بحث قرار گرفت و به مشکلات رود کارون پرداخته شد. همینطور جنبه‌های هنری و زیبایی شناختی فیلم توسط «سوزانه آنه» مورد توجه قرار گرفت و به آن اشاره شد.
کارگردان فیلم هم جنبه‌های مردم شناختی و محیط زیستی فیلم را مطرح کرد و اهمیت ساختاری و فرهنگی رودها در گذر زمان و شکل گیری تمدن‌ها را مطرح کرد و در ادامه و در بخش پرسش و پاسخ تماشاگران نیز سوالات زیادی مطرح شد که توسط حاضرین در نشست پاسخ داده شد.
مستند «کارون» در ارتباط با رودخانه کارون و آسیب‌های زیست محیطی و اجتماعی این رود بر اثر دخالت‌های انسانی و نیز با نگاهی به پیشینه تاریخی و تمدنی رود کارون می‌باشد.
فستیوال فیلم‌های ایرانی در کلن از تاریخ ۳۰ می الی ۲ ژوئن (۹ تا ۱۲ خرداد) در شهر کلن آلمان برگزار شد.


هیات انتخاب بخش مستند جشنواره فیلم شهر معرفی شدند
سیاوش سرمدی، محمدعلی فارسی و محسن یزدی به عنوان اعضای هیات انتخاب هفتمین جشنواره فیلم شهر معرفی شدند.
به گزارش ایسنا به نقل از ستاد خبری هفتمین جشنواره بین المللی فیلم شهر، هاشم میرزاخانی دبیر این دوره از جشنواره طی حکمی سیاوش سرمدی، محمدعلی فارسی و محسن یزدی را به عنوان اعضای هیات انتخاب بخش مستند این رویداد هنری منصوب کرد. اعضای هیات انتخاب بخش مستند از اوایل هفته گذشته کار خود را آغاز کردند و باید فیلم های دو بخش مستند بلند و مستند کوتاه و نیمه بلند را بازبینی کنند.
سیاوش سرمدی مدیر پیشین دفتر پرس تی وی در بیروت است. ساخت مستندهای ادواردو، امام موسی صدر، چمران به روایت دختر جبل عامل، هشتاد سال مقاومت، داوطلب مرگ، بال های گمشده، بهمن ماه ۸۸، بیست و هشتم ماه صفر و در جستجوی حقیقت از آثار اوست.
محمدعلی فارسی دارای مدرک کارشناسی سینما- فیلمنامه نویسی از دانشکده صدا و سیماست. از جمله فعالیت‌های فیلمسازی او می توان به ساخت فیلم های مستندهای متعددی از جمله معلم، حقیقت گمشده، نومن، طوفان، رستاخیز، قصه های جنگ و بیش از ۲۰ مجموعه مستند اشاره کرد. فارسی معاون تولید موسسه فرهنگی روایت فتح بوده است.
محسن یزدی قائم مقام شبکه سه سیما است. وی مدیر پیشین مرکز فیلم مستند سوره سازمان سینمایی حوزه هنری و مدیرکل سرویس فرهنگی خبرگزاری فارس بوده است. در کارنامه هنری او تولید فیلم‌های مستند مجابیها، زندگی جانبازان جنگ تحمیلی، مجموعه شهدای دانشگاه علوم پزشکی دانشگاه شهید بهشتی، مسافر ایران، گزارش یک جشن، ۹۹ درصد، روزگار رضاخانی و شاپور بختیار دیده می شود.
هفتمین جشنواره بین المللی فیلم شهر توسط موسسه تصویر شهر و به دبیری هاشم میرزاخانی از ۲۶ الی ۳۱ تیرماه سال جاری در شهر تهران و در پردیس سینما گالری ملت برگزار می شود.

آغاز پیش فروش بلیت‌های نمایش «فرشته تاریخ» با ۲۰٪ تخفیف
پیش فروش بلیت‌های تازه‌ترین نمایش «محمد رضایی راد» با تخفیف ویژه برای ۳ روز نخست اجرا در سایت تیکت به نشانی www.tik8.com آغاز شد.
«فرشته تاریخ» یازدهمین نمایش «گروه تئاتر خانه» به سرپرستی محمد رضایی‌راد، نمایشنامه نویس و کارگردان تئاتر است که از ۲ تیرماه با حضور بازیگرانی چون میلاد رحیمی، باران کوثری، رضا بهبودی، میلاد شجره، سینا کرمی، سینا بالاهنگ، رزیتا علیزاده، داود پژمان‌فر، فرنوش نیک‌اندیش، جاوید قائم‌مقامی، ستاره بذرافشان، سعیدهفاضلی و ابوالفضل ابهر، در سالن چهارسوی مجموعه «تئاترشهر» روی صحنه می‌رود.
این نمایش با سبک «تئاتر اپیک» به روایتی آزاد از آخرین شب زندگی «والتر بنیامین» فیلسوف و نظریه پرداز مشهور آلمانی و مواجهه او با تاریخ و مرگ را به نمایش می‌گذارد.
بنیامین، از چهره‌های تاثیرگذار تاریخ فلسفه در قرن بیستم است که با وجود عمر کوتاه و مرگ زودهنگامش، تاثیر عمیقی بر بسیاری از روشنفکران، هنرمندان و نظریه‌پردازان پس از خود داشته است.
اندیشه‌های بنیامین سپهر وسیعی از موضوعات گوناگون، از فلسفه «تاریخ» و «زبان» گرفته تا «هنر» و «زیبایی شناسی» را در بر می‌گیرد. در عرصه «تئاتر» نیز، گذشته از اثر مشهور او دربارۀ «خاستگاه نمایش سوگوار آلمانی»، می‌توان به دوستی نزدیک و ارتباط فکری عمیق بنیامین با «برتولت برشت» - شاعر و نمایشنامه‌نویس و نظریه پرداز تئاتر اپیک- اشاره داشت که در مقالات گوناگون وی درباره آثار برشت نمود یافته است.
در اجرای این نمایش، سمانه حسینی (طراح لباس)، شایلان عشایری (طراح صحنه)، کسرا پاشایی (طراح صدا و موسیقی)، علی شیرخدایی (طراح ویدئو)، علیرضا کی‌منش (مشاور حرکت)، لادن مهران‌زاده (طراح عروسک) و رضا خضرایی (طراح نور) به عنوان گروه طراحان هنری محمد رضایی راد را همراهی می کنند.
همچنین از دیگر عوامل این نمایش می‌توان به مجتبی جمشیدی، مریم مظفری، نوشین جعفری و فرامرز اسدی (گروه کارگردانی)، آرین حقانی و امید رضایی (مدیران صحنه) سید مصطفی طباطبایی (اجرای دکور) نوشین جعفری (عکاس و دستیار کارگردان)، آزاده ملک‌زاده (روابط عمومی) و ساسان پیروز (مجری طرح) اشاره داشت.
نمایش «فرشته تاریخ» از یکشنبه ۲ تیر ماه ساعت ۱۹:۳۰ در سالن چهارسوی مجموعه «تئاتر شهر» به روی صحنه می رود و علاقمندان از هم‌اکنون می‌توانند با مراجعه به سایت تیکت به نشانی (www.tik8.com) با استفاده از «تخفیف ویژه سه روز نخست» نسبت به پیش خریدبلیت‌های نمایش اقدام کنند.


انتهای پیام
