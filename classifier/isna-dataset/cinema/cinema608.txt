شریعتی سوژه‌ی یک مستند شد
تازه‌ترین ساخته خانه مستند انقلاب اسلامی با عنوان «شریعتی بدون روتوش» از معلم انقلاب سخن می‌گوید. 
به گزارش ایسنا به نقل از روابط عمومی خانه مستند، مستند سینمایی «شریعتی بدون روتوش» به کارگردانی محمد سمیع‌پور و تهیه‌کنندگی مهدی مطهر که در حال حاضر در مراحل فنی است و بزودی آماده نمایش می‌شود.
این مستند سعی کرده است زندگی دکتر علی شریعتی را از دریچه ذهن خانواده، دوستان و شاگردان او بررسی کند و آن‌ها درباره زندگی، دغدغه‌ها، باورها، سفرها، سخنرانی‌ها و بسیاری از ویژگی‌های زندگی دکتر شریعتی سخن می‌گویند.
آن‌طور که گفته می‌شود مستند سینمایی «شریعتی بدون روتوش» تلاش کرده است که تصویری عینی و واقعی از دکتر علی شریعتی به تصویر بکشد و به همین منظور تمام کسانی که در این مستند از شریعتی صحبت می‌کنند، مشاهداتی که خود از وی دیده‌اند را مطرح خواهند کرد و حرفی از شنیده‌هایشان به میان نمی‌آورند.
این مستند سینمایی که محصول خانه مستند انقلاب اسلامی است، در دو نسخه سینمایی و تلویزیونی تولید می‌شود که نسخه سینمایی آن ۷۰ دقیقه و نسخه تلویزیون آن ۵ قسمت خواهد بود.
انتهای پیام
