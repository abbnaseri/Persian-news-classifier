چرا اختتامیه‌ی هفته گرامیداشت تئاتر بیش از دو ساعت تاخیر داشت؟ 
کارگردان برگزاری اختتامیه هفته بزرگداشت تئاتر درباره تاخیر پیش آمده در آغاز این برنامه توضیحاتی را ارائه داد. 
به گزارش ایسنا، اختتامیه هفته بزرگداشت تئاتر 15 اردیبهشت ماه در سالن همایش‌های برج میلاد با بیش از دو ساعت تأخیر شروع شد و این در حالی بود که روابط عمومی برنامه ساعت شروع این آئین را ساعت ۱۷ اعلام کرده بود.
در شروع مراسم نیز دبیر جشنواره محمودرضا رحیمی برای تأخیر پیش آمده از حضار عذر خواهی کرد و تاکید داشت که عوامل برنامه اعم از دبیر و کارگردان در این اتفاق تقصیری نداشتند.
در پی این اتفاق با حمیدرضا نعیمی کارگردان برگزاری این آئین گفت‌وگو کردیم و او در این باره به ایسنا گفت: ویدئوهایی که باید در مراسم نمایش داده می‌شدند، دیر ویرایش شدند، چرا که تا آخرین روز هفته تئاتر از فعالیت‌هایی که انجام شد باید تصویربرداری انجام می‌شد.
او افزود: همچنین بعد از ویرایش هم باید تاییدیه می‌گرفتند، بر همین اساس با تأخیر به دست من رسیدند و من هم باید آن‌ها را طبق زمان‌بندی جشن آماده می‌چیدم، برای همین زمان زیادی را ازدست دادیم و من از تماشاگران عذر می‌خواهم.
نعیمی با تاکید بر اینکه "تأخیر پیش آمده دلیلی جز آنچه که گفتم، نداشت" ادامه داد: هیچ تأخیری از سوی سالن نبود و صبح ساعت ۱۰ همه عوامل و مسئولین برج میلاد با ما هماهنگ بودند و خیلی حرفه‌ای و خوب با ما همکاری کردند.
انتهای پیام
