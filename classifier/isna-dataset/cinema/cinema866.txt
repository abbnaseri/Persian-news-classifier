یادبودی برای محمد مطیع در "سنگلج" / «تقلید نمی‌کرد»
هنرمندان تئاتر و سینما در مراسمی یاد و خاطره محمد مطیع را در تالار «سنگلج» گرامی داشتند.
به گزارش ایسنا، مراسم یادمان محمد مطیع بازیگر سینما، تئاتر، تلویزیون با حضور ایرج راد، پرستو صالحی، علی دهکردی، رضا فیاضی، مسعود فروتن، رضا بنفشه‌خواه، احمدرضا اسدی، رضا بابک، عبدالرضا اکبری، اسماعیل خلج، خسرو احمدی، سعید نیک‌پور، اصغر همت، صدیق تعریف، پرویز پورحسینی، سعید امیر سلیمانی، جمشید ملک‌پور عصر شنبه ٣١ فروردین در تماشاخانه «سنگلج» برگزار شد.
در ابتدای این مراسم که مسعود فروتن اجرای آن را بر عهده داشت، آناهیتا ایزدپارسا قطعه‌ای موسیقی برای حاضران نواخت.
سپس ایرج راد روی صحنه آمد و درباره محمد مطیع گفت: من هر گوشه از این سالن را نگاه می‌کنم یاد او می‌افتم. همواره کارهایی که می‌کرد و نقش‌هایی که خلق می‌کرد، در اوج قرار داشت و به یادماندنی بود. محمد مطیع را در نقش ''داوود'' کاری از رکن‌الدین خسروی به یاد می‌آورم که چه خوش درخشید.
راد که از مرگ دوست دیرینه‌اش متأثر بود، با صدایی بغض آلود سخنانش را ادامه داد: او عاشق تئاتر بود و برای آن ارزش قائل بود. مطیع با لبخندش، شوخ طبعی‌اش، نگاه و کارش همواره به یادماندنی است. او پشت هیچ کسی حرف نزد و با دل نازکش همه را دوست داشت.
او افزود: درست زمانی خبر فوتش رسید که چند ساعتی به سال تحویلی نمانده بود، چه سال تحویلی؟ که با درد و غم از میان رفتن محمد مطیع در غربت همراه شد. محمد برای من زنده است همانطور که برای همه زنده است.
راد در ادامه گفت: محمد مطیع زمانیکه اینجا کار می‌کردیم پا و قلبش درد نمی‌کرد و با عشق روی صحنه می‌آمد. خیلی سعی شد که او را به ایران بیاوریم من و برادرش مهران مطیع با خانواده‌اش صحبت کردیم تا در مملکتش به خاک سپرده شود اما نشد و در پنجشنبه دو هفته گذشته در سوئد به خاک سپرده شد.
این بازیگر تئاتر و تلویزیون با بیان اینکه''من از وزیر ارشاد خواهش کردم که سنگی را با نام محمد مطیع در بهشت زهرا (س) داشته باشیم و این قول به ما داده شد'' افزود: امیدوارم این اتفاق بیفتد تا زمانیکه به آنجا می‌رویم، از او هم یاد کنیم.
او در پایان خاطر نشان کرد: نام محمد مطیع همواره در تاریخ تئاتر می‌ماند، او مؤلف تئاتر بود. نوع بازی و ارتباطش با نقش او را شاخص می‌کرد تقلید نمی‌کرد و همه چیز مال خود او بود. زمانیکه با رکن‌الدین خسروی کاری می‌کردیم در تمام تمرین‌ها با عشق حاضر می‌شد. می‌دانم همه شما دوستش دارید و یادش زنده خواهد ماند.
در ادامه مسعود فروتن خاطراتی از زنده یاد محمد مطیع را برای حاضران تعریف کرد.
سپس ویدئویی از هنرمندانی چون علیرضا مجلل، محمدعلی کشاورز، سعید نیکپور، محمدرضا ورزی پخش شد که در آن خاطراتی از محمد مطیع تعریف کردند و درگذشت او را تسلیت گفتند.
محمد علی کشاورز در این کلیپ گفت: «مطیع بازیگر خوب ما بود اما در آن زمان خیلی‌ها فکر می‌کردند اگر از این مملکت بروند رشد می‌کنند، در حالیکه نمی‌دانستند آدم‌ها در سرزمینی که متولد می‌شوند رشد و پیشرفت می‌کنند. بازیگر خیلی خوب بود ولی اشتباه بزرگی کرد که این سرزمین را ترک کرد».
بعد از آن، کلیپی از تئاترها، سریال‌ها و فیلم‌هایی که محمد مطیع در آن نقش آفرینی کرده بود، پخش شد.
اکبر عالمی با لحنی بُغض آلود در سخنانی گفت: او سی و یک اثر تلویزیونی و ١۶ فیلم سینمایی که اولین آن متعلق به حسین ترابی است، از خود به جای گذاشت. سرنوشت این طور برای او رقم خورد که در گوتنبرگ به خاک سپرده شود. هیچ کس نمی‌تواند نقطه سیاه و تاریکی از او بیان کند.
او صحبت‌هایش را با خواندن چند بیت شعر به پایان رساند.
علی دهکردی- رییس انجمن بازیگران خانه سینما یکی دیگر از سخنرانان این مراسم بود و گفت: من افتخار همکاری با محمد مطیع را نداشتم اما وظیفه دارم از طرف انجمن بازیگران سینمای ایران خدمت شما دوستان و سینماگران و خانواده‌اش و هموطنانی که با محمد مطیع خاطره دارند، عرض تسلیت داشته باشم.
او افزود: من و دوستانم در انجمن بازیگران سینمای ایران هر کدام بخواهیم از این موضوع صحبت کنیم، قطعاً به تلخی صحبت می‌کنیم و ای کاش می‌شد او هم مانند خیلی از هنرمندان ما در کشور خودش به خاک سپرده شود.
دهکردی ادامه داد: من به نظر خانواده محمد مطیع احترام می‌گذارم اما هنرمند فقط متعلق به خانواده نیست بلکه متعلق به هم مردم و هنر سرزمینشان است.
او تصریح کرد: هنرمندان دوست داشتنی دیگری بودند که در بهشت زهرا خاک نشدند و پیشنهاد اینکه اسامی هنرمندانی روی تخته سنگی نوشته شود خیلی خوب است، اینگونه مردمی که به قطعه هنرمندان می‌روند، یاد این عزیزان را هم زنده می‌کنند و فاتحه‌ای برایشان می‌فرستند.
دهکردی در پایان گفت: محمد مطیع در شیوه بازیگری منحصر به فرد بود ولی متاسفانه به هر دلیلی زود از میان ما رفت، شاید به قول دوستان یکی از دلایلش غم غربت بوده است، غمی که گریبانگیر خیلی از هنرمندان ما شده است.
در ادامه آناهیتا ایزدپارسا قطع دوم موسیقی‌اش را بداهه و با یاد محمد مطیع برای حاضران نواخت.
بهزاد فراهانی رییس انجمن بازیگران خانه تئاتر هم در سخنانی چنین گفت: محمد مطیع تنها شخصیتی است که برایش دو صفحه نوشتم چون جرات این را نداشتم بداهه از او بگویم.
سپس متنی که برای محمد مطیع نوشته بود را برای حاضران خواند.
در ادامه کلیپی از نقش‌آفرینی های محمد مطیع پخش شد.
سپس صدیق تعریف در جایگاه حاضر شد و ضمن عرض تسلیت آوازی را برای حاضران خواند.
آرش عباسی کارگردان آخرین نمایشی که محمد مطیع در آن نقش‌آفرینی کرده بود، در سخنانی گفت: من بر خلاف بقیه مرگ او را زود باور کردم، چون انتظارش را می‌کشیدم. در روز آخر سال زنگ زدم که روز پدر را تبریک بگویم و وقتی جواب نداد، حس کردم که فوت کرده است.
او یادآور شد: متاسفم که در این چند ماه اخیر تنها زندگی کرد و اگر آن شب کسی پیش او بود ما الان اینجا نبودیم برای یادمان او.
این کارگردان تئاتر خاطر نشان کرد: چیزی که از او در ذهنم مانده این است که در سی شب اجرا تقریباً هرشب قبل اجرا از من می‌پرسید: «آقا از بچه‌های ما کسی آمده؟» و من باید هرشب با گردنی خم می‌گفتم نه، از ''بچه‌های ما'' منظورش نسل دهه پنجاه بود که با عشق کنار هم تئاتر کار می‌کردند.
او افزود: رفتنش اشتباه بود ولی بازگشتشان هم اشتباه بود. ای کاش تصویر دست نیافتنی او برای ما مانده بود. با این حال من به آرزویم رسیدم و ایشان همکاری با من را پذیرفتند.
در ادامه کلیپی با حضور پرویز پورحسینی، واروژ کریم مسیحی، سعید امیر سلیمانی، جمشید ملک‌پور پخش شد که خاطراتی از محمد مطیع تعریف کردند.
مهران مطیع- برادر زنده یاد محمد مطیع هم به روی صحنه آمد و از برگزار کنندگان این مراسم تشکر کرد.
او با بغض و اندوه از محمد مطیع صحبت کرد و سپس به نقل قول محمد علی کشاورز اشاره کرد و گفت: برادرم اشتباه نکرد که رفت، او ناراحتی قلبی داشت و اگر در ایران می‌ماند همان موقع فوت می‌کرد.
او خطاب به آرش عباسی هم گفت: برادرم برای بازگشتش هم اشتباه نکرد چون عاشق بازیگری بود. من با شنیدن خبر مرگش بر خلاف آرش (عباسی) باور نکردم تا زمانیکه فیلم خاک سپاریش را ندیده بودم، برایش فاتحه نفرستاده بودم.
در پایان از خاطرات فیلم «تبریز در مه» که با برادرش همبازی بود، تعریف کرد و برای او اشک ریخت و از جمشید مشایخی هم یاد کرد.
سپس کلیپ دیگری از فیلم‌های محمد مطیع پخش شد.
در پایان هم ده دقیقه از بازی محمد مطیع در فیلم «سلندر» نمایش داده شد.
محمد مطیع لیسانس تئاتر از دانشکده هنرهای دراماتیک، فعالیت نمایشی خود را از دهه ۴۰ در مشهد آغاز کرد و بعد از حضور در دانشکده هنرهای دراماتیک در نمایش‌های بسیاری از جمله «ارثیه ایرونی» به کارگردانی خلیج موحدی‌دیلمقانی، «آی باکلاه آی بی‌کلاه» به کارگردانی جعفر والی، «سنگ و سرنا» به کارگردانی عباس جوانمرد، «بام‌ها و زیر بام‌ها» به کارگردانی جعفر والی، «مرغ دریایی» به کارگردانی حمید سمندریان، «بازرس» به کارگردانی عزت‌الله انتظامی و… ایفای نقش کرد که همه این آثار در تماشاخانه «سنگلج» روی صحنه رفت.
مرحوم محمد مطیع در سریال‌هایی چون «هزار دستان»، «سلطان و شبان»، «کوچک جنگلی»، «امیر کبیر»، «تبریز در مه» و فیلم‌هایی از جمله «دایره مینا»، «کلاغ»، «تکیه بر باد»، «گفت هر سه نفرشان»، «آقای هیروگلیف»، «آوار» و «گردبار» نیز ایفای نقش کرده بود.
این بازیگر سینما و تلویزیون ۲۹ اسفندماه در منزل شخصی خود در کشور سوئد و در سن ۷۵ سالگی درگذشت.
انتهای پیام
