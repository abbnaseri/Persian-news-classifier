«التون جان» در جشنواره کن رونمایی می‌شود
فیلم‌ زندگی‌نامه «التون جان» خواننده و ترانه‌سرای نامدار انگلیسی به احتمال فراوان یکی از فیلم‌های هفتاد و دومین دوره جشنواره فیلم کن خواهد بود. 

به گزارش ایسنا به نقل از هالیوود ریپورتر، در حالی که کمتر از ۱۰ روز به اعلام فیلم‌های حاضر در جشنواره کن ۲۰۱۹ باقی مانده است، شنیده‌ها حاکی از آن است که فیلم زندگی‌نامه «التون جان» با نام «راکتمن» با بازی «تورون اگرتون» در نقش اصلی آماده رونمایی در این رویداد بزرگ سینمایی است.
با توجه به این که تاریخ اکران فیلم «راکتمن» نیز ۲۴ می اعلام شده است (جشنواره کن از تاریخ ۱۴ تا ۲۵ می برگزار می‌شود) احتمال حضور این فیلم در جشنواره بیش از پیش افزایش یافته است تا در کنار فیلم «روزی روزگاری در هالیوود» ساخته «تارانتینو» از داغ‌ترین پروژه‌های سینمایی در کن باشد.
فیلم زندگی‌نامه «التون جان» به کارگردانی «دکستر فلچر» به زندگی این خواننده انگلیسی از دوران کودکی تا آغاز دوران حرفه‌ای‌اش در عرصه موسیقی و اولین سفرش به آمریکا می‌پردازد.
آثار «التون جان» تاکنون ۲۵۰ میلیون نسخه در سطح بین‌المللی فروش داشته‌اند و قطعه «شمعی در باد» او که در مراسم تدفین پرنسس دایانا اجرا شد، با فروشی ۳۳ میلیون نسخه‌ای، عنوان پرفروش‌ترین تک‌آهنگ در کل تاریخ موسیقی انگلیس را یدک می‌کشد.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام
