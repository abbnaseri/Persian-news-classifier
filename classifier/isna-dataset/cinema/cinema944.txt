خبری تازه از فیلم «در نبود کارگردان» دشت‌ارای
آروند دشت‌آرای اولین فیلم سینمایی خود را در مرحله صداگذاری دارد.
به گزارش ایسنا به نقل از روابط عمومی فیلم، آروند دشت‌آرای زمستان سال گذشته فیلمبرداری اولین فیلم سینمایی خود را با عنوان «The Absent Director» (در نبود کارگردان) به تهیه‌کنندگی حسین اکبری به انجام رساند.
این فیلم هم‌اکنون مراحل پس از تولید را سپری می‌کند. صداگذاری این فیلم توسط علیرضا علویان درحال انجام است.
فیلم‌نامه‌ی این اثر توسط نغمه ثمینی به نگارش درآمده است. فیلم سینمایی«The Absent Director» پس از نمایش «درباره‌ی تصویرت از من تجدید نظر کن» دومین همکاری این کارگردان و نویسنده به حساب می‌آید.
پیمان شادمان‌فر مدیریت فیلمبرداری این اثر را برعهده داشته و مهران ملکوتی صدابردار این فیلم سینمایی است.
دشت‌آرای بیشترِ بازیگران این فیلم سینمایی را نیز همچون نمایش‌های اخیرش، از هنرجویان برگزیده‌ی کارگاه‌ها و ورک‌شاپ‌های بازیگری خود در کمپانی هنرهای اجرایی «ویرگول» انتخاب کرده است.
مارین ون‌هولک، آزاده میرزایی، دیبا خاطمی، طاهره هزاوه، میثم میرزایی، میثم نوروزی، ساناز باقری، رمینا دواچی، امین یزدانی نژاد، نرگس سعیدی نژاد و کیوان جدیری بازیگران فیلم سینمایی«The Absent Director» هستند.
احسان رسول‌اف و امیرکیوان صالحی نیز به عنوان سرمایه‌گذار در این فیلم سینمایی حضور دارند.
آروند دشت‌آرای پیش از این تجربه‌ی ساخت فیلم کوتاه «آتی‌ساز ۱» و «آتی‌ساز ۲» را داشته است.
عکس پیوست خبر کیارش مسیبی.
انتهای پیام
