خبرهایی از اجرای دو نمایش در تماشاخانه‌های تهران
نمایش‌های «بیوه سفید، بیوه سیاه» نوشته مژگان خالقی و کارگردانی حسن جودکی در تماشاخانه «نوفل‌لوشاتو» و نمایش «آرسنیک» در تماشاخانه «سپند» به  روی صحنه می‌روند.
به گزارش ایسنا، طبق گزارش رسیده، سومین مونولوگ حسن جودکی نوشته مژگان خالقی اواخر اردیبهشت در تماشاخانه نوفل‌لوشاتو اجرا خواهد شد.
تنها بازیگر این مونولوگ مژگان خالقی است و منوچهر شجاع طراحی صحنه و لباس این نمایش را برعهده دارد.
داستان «بیوه سفید، بیوه سیاه» درباره خشونت علیه زنان است. جودکی پیش از این دو مونولوگ «صدسال تنهایی» با بازی سیامک صفری و «دوست کافکا» با بازی سجاد افشاریان را روی صحنه برده بود.
سایر عوامل این نمایش عبارتند از: طراح نور: علی کوزه گر، طراح پوستر و بروشور: ایلیا تهمتنی، مدیر تولید و روابط عمومی: خسرو خالقی، دستیار کارگردان: الهه افخمی، عکاس: محمدرضا رشید علی پور، مشاوره رسانه و تبلیغات: گروه تبلیغات پایگاه خبری تئاتر، تیزر: بهرام رامه. تاریخ اجرای این نمایش و نحوه بلیت فروشی و جزییات دیگری از اجرا طی روزهای آینده اطلاع رسانی خواهد شد.

ورود به دنیای شخصی یک بیمار با آرسنیک
نمایش «آرسنیک» به نویسندگی و کارگردانی جواد واحدی در تماشاخانه سپند روی صحنه می‌رود.
«آرسنیک» به نویسندگی، کارگردانی و تهیه‌کنندگی جواد واحدی از پنج اردیبهشت در تماشاخانه سپند روی صحنه می‌رود.
این نمایش درباره ورود به دنیای شخصی و فردی یک بیمار است و در خلاصه آن چنین آمده است: «همه ما یه خلوتی داریم که فقط تو اون خلوته خودمونیم، نه؟»
تک بازیگر این نمایش بابک خدائی است و دیگر عوامل آن عبارتند از: موسیقی: رامین شعبانی و طراح صحنه و لباس: زهره محمد بیگی.
«آرسنیک» از ۵ تا ۲۰ اردیبهشت هر شب ساعت ۲۰ در تماشاخانه سپند (سالن شماره ۳ - پلتفورم) با مدت زمان ۳۵ دقیقه روی صحنه می‌رود.
انتهای پیام
