بهای بلیت سینما در تعطیلات نوروز یکسان است
سخنگوی شورای عالی اکران تاکید کرد که بهای بلیت در کل ایام نوروز یکسان و به قیمت جدید اعلام شده محاسبه می‌شود و روزهای سه‌شنبه نیم‌بها نخواهد بود.
علی سرتیپی _سخنگوی شورای عالی اکران _ در گفت وگو با ایسنا با اشاره به قیمت بلیت‌ها در ایام نوروز بیان کرد: در کل تعطیلات نوروزی بهای بلیت سینماها بر اساس قیمت‌های جدید محاسبه می‌شود.
او ادامه داد: روزهایی که در این دو هفته ابتدایی فروردین جزو تعطیلات رسمی کشور نیستند و همچنین روزهای سه‌شنبه (نیم بها) و شنبه‌ها _که به صورت اختیاری قیمت بلیت برخی از سینماها نیم بها است_ مانند سال‌های گذشته بر اساس بهای جدید و به صورت یکسان در تمام روزهای هفته است. بنابراین قیمت بلیت روزهایی که در این ایام، در تقویم تعطیل رسمی نیستند و یا روزهای سه‌شنبه (نیم بها) تفاوتی با روزهای تعطیل ندارند و به طور کلی امسال تا ۱۶ فروردین ماه بهای بلیت بر اساس قیمت‌های جدید محاسبه می‌شود.
سخنگوی شورای عالی اکران سپس تاکید کرد: بهای بلیت بعد از تعطیلات نوروز یعنی از شنبه ۱۷ فروردین ماه به حالت عادی برگشته و تنها در تعطیلات رسمی و پنج شنبه و جمعه افزایش قیمت بلیت خواهیم داشت و در دیگر روزهای هفته بلیت سینماها به همان روال گذشته است. همچنین روزهای سه‌شنبه هر هفته _به صورت اجباری در همه سینماها_ و روزهای شنبه _به صورت اختیاری در برخی سینما_ بهای بلیت نیم‌بها محاسبه خواهند شد.
پیش از این در روزهای پایانی اسفندماه غلامرضا فرجی سخنگوی کارگروه اکران قیمت‌های جدید بلیت سینماها را اعلام کرده بود که به این شرح است:
حداکثر قیمت بلیت در سینماهای مدرن در روزهای شنبه، یکشنبه، دوشنبه و چهارشنبه ۱۳ هزار تومان، روزهای سه‌شنبه (نیم‌بها) ۹ هزار تومان و پنجشنبه، جمعه و روزهای تعطیل ۱۸ هزار تومان خواهد بود.
بهای بلیت سینماهای ممتاز در روزهای شنبه، یکشنبه، دوشنبه و چهارشنبه حداکثر ۱۱ هزار تومان، روزهای سه‌شنبه (نیم‌بها) ۷ هزار تومان و پنجشنبه، جمعه و روزهای تعطیل ۱۳ هزار تومان است.
قیمت بلیت در سینماهای درجه یک در روزهای شنبه، یکشنبه، دوشنبه و چهارشنبه حداکثر ۹ هزار تومان، روزهای سه‌شنبه (نیم‌بها) ۵,۵۰۰ هزار تومان و پنجشنبه، جمعه و روزهای تعطیل ۱۱ هزار تومان خواهد بود.
قیمت بلیت در سینماهای درجه دو نیز در روزهای شنبه، یکشنبه، دوشنبه و چهارشنبه حداکثر ۷ هزار تومان، روزهای سه‌شنبه (نیم‌بها) ۵ هزار تومان و پنجشنبه، جمعه و روزهای تعطیل ۱۰ هزار تومان تعیین شده است.
مبالغ فوق بدون احتساب مالیات بر ارزش‌افزوده تعیین شده لذا سینماداران باید براساس قانون مالیات بر ارزش‌افزوده، با افزودن ۹ درصد مالیات به ارزش‌افزوده اقدام به فروش بلیت کنند.
انتهای پیام
