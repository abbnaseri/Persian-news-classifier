نمایش فیلم‌هایی با موضوع مقاومت در روز قدس
همزمان با برپایی راهپیمایی روز قدس، جدیدترین تولیدات باشگاه فیلم سوره با موضوع فرهنگ مقاومت، ایثار و شهادت در سینما سپیده به نمایش درخواهد آمد. 
به گزارش ایسنا، بر همین اساس، سینما سپیده که در مسیر راهپیمایان روز قدس در خیابان انقلاب تهران قرار دارد، میزبان علاقه‌مندان بوده و منتخبی از آثار فیلم‌سازان جوان انقلابی کشور را در چندین سانس، از ساعت ۹ صبح تا اذان ظهر، به صورت رایگان به نمایش می‌گذارد.
فیلم‌های کوتاه «البیت» به کارگردانی رضا زهتابچیان، «گل ایرانی» ساخته حسین امانی، «همسایه» به کارگردانی محمد علیزاده، «نفربر» به کارگردانی حسین امانی و نماهنگ «ایستاده‌ایم ۲» ساخته محمدباقر مفیدی کیا در روز جمعه ۱۰ خرداد، همزمان با راه‌پیمایی روز قدس، به روی پرده سینما سپیده خواهد رفت.
نماهنگ «ایستاده‌ایم ۲»، روایتی از ایستادگی ملت ایران و به ویژه نسل جوان در برابر دشمنان است که در خلیج فارس و در حضور ناوهای آمریکایی رخ می‌دهد این نماهنگ که با خوانندگی حسین حقیقی، خواننده جوان کشور تولید شده است، دومین قسمت از نماهنگ معروف «ایستاده‌ایم» است که چندی پیش منتشر شد.
نماهنگ «ایستاده‌ایم ۱» که تقدیر رهبر معظم انقلاب را نیز در پی داشت، داستان گروهی جوان و فعال است که تصمیم می‌گیرند در یک روز آفتابی در تهران، بسیار غافلگیرانه، در کنار برج آزادی سرودی را به صورت زنده اجرا کنند.

انتهای پیام
