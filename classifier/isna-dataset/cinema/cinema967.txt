اعلام فهرست اولین دوره‌ی مسابقه‌ی فیلم‌نامه‌نویسی کوتاه
اولین دور مسابقه فیلمنامه‌نویسی کوتاه به دبیری محمد حقیقت، فهرست نامزدهایش را اعلام کرد.
به گزارش ایسنا، فهرست نامزدها از میان ۹۰ اثر دریافت شده، بدین شرح است:
یونس – علی سجودی‌زاده، احتضار – فائزه قاسمی مهربان، بگو، اکشن – آذرطالقانی، خط عابرپیاده – ارمغان فلاح، خانه کوچک امن – فرزانه مردای، تدفین – محمد تنابنده، هیولا – نیما رحیم پور، زبانم لال – علی اکبر فتاح زاده، صدائی برای نشنیدن – حسین یارمرادی (پیش‌تر ازسوی منبع خبر، به‌نام امیرحاج حسینی ذکر شده بود که در تاریخ ۱۸ خرداد ۹۸ اصلاح شد)، یک دستورپخت آشپزی – سیاوش مقدم چکاری.

طبق اعلام برگزار کنندگان از تاریخ اعلام فراخوان اولین دوره‌ی مسابقه‌ی فیلم‌نامه‌نویسی کوتاه تا آخرین روز مهلت آن نوروز ۱۳۹۸ (۲۰ مارس ۲۰۱۹)، ۹۰ فیلمنامه از شهرهای گوناگون ایران از جمله مشهد، قم، تبریز، خرم آباد، اصفهان، اراک، تهران و غیره به دفتر این رویداد رسید که در ضمن سه فیلمنامه از فرانسه و یک اثر از اسپانیا، را شامل شده است.
با برسی آثار خوانده شده طبق اعلام برگزارکنندگان چند نکته مطرح می‌شود:
۱- ۲۹ نفر از شرکت‌کنندگان زنان هستند که یک سوم کل را شامل می‌شود و این روند خرسند کننده‌ای است.
۲- مضامین و درونمایه فیلمنامه‌ها پیرامون مسائل اجتماعی در متن زندگی شهری- سوء‌استفاده و کلاهبرداری برخی از شهروندان از دیگران، بحران‌های زناشویی، فروپاشی خانواده‌ها در اثر فقر، نقش و حضور مذهب در خانواده‌ها به ویژه درشهرهای کوچک و روستاها بود.
نویسندگان به ندرت به مسائل امیدوارکننده و نکات مثبت و شاد در جامعه امروز پرداخته بودند. در این آثار نکاتی مثل دوستی، همیاری و دستگیری از دیگران، ماجراهای عاشقانه‌های عشقی، بسیار کم‌رنگ بود.

طبق اعلام محمد حقیقت مدیر انجمن سینمایی دیدگاه؛ نام سه برنده، اول، دوم وسوم، در طول روزهای جشنواره کن (۱۵ تا ۲۵ ماه مه ۲۰۱۹= برابربا ۲۵ اردیبهشت تا ۴ خرداد ۱۳۹۸) در جلسه‌ای در کن اعلام می‌شود.
انتهای پیام
