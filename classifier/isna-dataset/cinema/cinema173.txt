جشنواره‌های تئاتری باز هم گسترش می‌یابند؟
فراخوان نهمین دوره جشنواره تئاتر صاحبدلان در حالی منتشر شده است که به نظر می‌رسد رویکرد جشنواره‌ای به تئاتر بیش از تقویت اجراهای عمومی در اداره کل هنرهای نمایشی اهمیت دارد.
به گزارش ایسنا، پس از بازگرداندن جشنواره تئاتر مناطق با عنوانی تازه به فهرست جشنواره‌های تئاتری اداره کل هنرهای نمایشی، فراخوان نهمین دوره جشنواره تئاتر صاحبدلان که از شهریور تا آبان‌ماه ۱۳۹۸ به همت کانون تئاتر دینی اداره کل هنرهای نمایشی با همکاری ادارات کل فرهنگ و ارشاد اسلامی استان‌های کشور و انجمن هنرهای نمایشی برگزار خواهد شد، منتشر شده است.
برپایی این جشنواره بجز سال ۱۳۹۷، در سال‌های قبل آن با توجه به بازخوردهایی که به دست آمده بود متوقف شد و قرار بر این شده بود تا بیشتر بر تعریف و تمرکز بر اجراهای عمومی در این حوزه ادامه یابد یعنی صرفاً در قالب جشنواره نباشد. بر این اساس بخشی از هزینه این جشنواره، که تجربه هم نشان داده مانند بسیاری از جشنواره‌های موضوعی بیشتر صرف هزینه دارد و حتی تأثیر کوتاه مدت آن هم در حوزه مربوطه محدود است، برای اجرای عمومی و تولید نمایش‌هایی با مضامین دینی صرف شود.
حال با توجه به انتشار فراخوان نهمین دوره این جشنواره می‌توان پرسید آیا ارزیابی‌ای انجام شده که جشنواره تئاتر صاحبدلان در سال‌هایی که برگزار شده چقدر مخاطب داشته است؟ یا چقدر به تولید آثار کیفی منتج شده است؟ اصلاً آیا سیاست وزارت ارشاد بر این است که جشنواره‌ها توسعه پیدا کنند یا اینکه تقویت تولیدات نمایشی و توجه به اجراهای عمومی بیشتر در اولویت است؟
همچنین این سوال را هم می‌توان مطرح کرد که با توجه به تاکید شهرام کرمی، مدیرکل هنرهای نمایشی در اظهارات رسمی و غیررسمی‌اش مبنی بر صرفه‌جویی بودجه تئاتر که حتی در بخش حمایت از تولید هم وجود داشته، برای جشنواره‌های متنوع تئاتری هم صرفه‌جویی می‌شود؟
طبق آنچه روابط عمومی اداره کل هنرهای نمایشی منتشر کرده، نهمین دوره تئاتر صاحبدلان در راستای ترویج و تقویت بنیان‌های تئاتر دینی و گسترش زمینه‌های تولید و اجرای عمومی نمایش‌هایی با مضامین مذهبی در سراسر کشور با اهدافی چون ایجاد انگیزه و فرصت برای تولید نمایشنامه و آثار نمایشی با محتوای دینی، تقویت بنیان‌های تئاتر دینی و استمرار آن در پیکره تئاتر کشور، بهره‌گیری از شیوه‌های خلاقانه در ارتقای نمایش دینی و توجه ویژه به اجرای عمومی نمایش و ارتباط مستمر با مخاطبان در سراسر کشور برگزار می‌شود.
اولویت‌های موضوعی نهمین دوره تئاتر صاحبدلان عبارت است از: داستان‌های قرآنی (قصص قرآنی، مفاهیم و مضامین آن)، زندگانی و سیره عملی چهارده معصوم (ع) به ویژه پیامبر اسلام (ص) مطابق با اسناد معتبر تاریخی، مضامین فاطمی (موضوعات برگرفته از شخصیت و زندگی حضرت فاطمه زهرا (س))، مضامین عاشورایی (آثار مبتنی بر وقایع و آموزه‌های حماسه عظیم عاشورا و تأثیرات آن در زندگی معاصر)، مضامین و فرهنگ مهدوی در ایران اسلامی، شخصیت‌های شناخته‌شده و مؤثر در تاریخ اسلام (دانشمندان، شاعران، نویسندگان و سیاست‌مدارانی که تأثیراتی ارزشمند در جریان پیشرفت اسلام داشته‌اند) و تأثیر شخصیت‌ها و مفاهیم دینی بر زندگی معاصر.
نهمین دوره تئاتر صاحبدلان در سه بخش نمایش‌های صحنه‌ای، نمایش‌های خارج از صحنه و مسابقه نمایشنامه‌نویسی برگزار می‌شود.
ستاد برگزاری در بخش نمایش‌های صحنه‌ای پذیرای آثاری است که با توجه به اولویت‌ها و رویکردهای موضوعی اعلام شده و با نگاه خلاقانه و مبتنی بر اصول زیباشناسی تولید شده باشند.
ستاد برگزاری در بخش نمایش‌های خارج از صحنه به منظور بهره‌مندی عموم مردم و شهروندان از نمایش‌های دینی و ارتباط بی‌واسطه و نزدیک‌تر با مخاطبان، پذیرای تولیدات خارج از صحنه در اشکال مختلف تئاتر بیرونی (تئاتر خیابانی، محیطی و دیگر گونه‌های اجرایی) خواهد بود. هر دو بخش مختص آثاری است که برای این رویداد تولید شده و پیش از این به شکل عمومی و یا حضور در جشنواره اجرا نداشته‌اند و متقاضیان هر دو بخش می‌توانند سه نسخه لوح فشرده حاوی فایل تصویری اجرای نمایش خود را به همراه مدارک عمومی تا ۲۵ تیر ۱۳۹۸ به دبیرخانه تئاتر صاحبدلان ارسال کنند.
اجرای عمومی نمایش‌های صحنه‌ای در شهر محل تولید اثر خواهد بود و آثار پذیرفته شده در بخش نمایش‌های خارج از صحنه نیز در شهرهای محل تولید اثر اجرا خواهند شد.
بخش مسابقه نمایشنامه‌نویسی به منظور ترغیب و تشویق نمایشنامه‌نویسان کشور به تولید آثاری مبتنی بر مضامین مذهبی و ارتقا سطح کمی و کیفی تولید متون نمایشی با مضامین و رویکردهای مطرح شده برگزار می‌شود.
متقاضیان می‌توانند فایل word یا Pdf نمایشنامه خود را بر روی لوح فشرده به همراه مدارک عمومی تا پایان شهریور ۱۳۹۸ به ستاد برگزاری ارسال کنند. آثار ارسالی نباید پیش از این در مسابقات نمایشنامه‌نویسی برگزیده شده باشند.
دبیرخانه نهمین دوره تئاتر صاحبدلان در تهران، خیابان انقلاب، خیابان خارک، خیابان استاد شهریار، خیابان هانری کربن، پلاک ۱۸، طبقه دوم، کانون تئاتر دینی با تلفن ۶۶۷۲۱۱۱۷ واقع شده است.
لینک فراخوان در اینجا قابل مشاهده است.
انتهای پیام
