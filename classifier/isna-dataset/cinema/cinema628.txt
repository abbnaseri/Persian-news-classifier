کانون پخش‌کنندگان سینمای ایران فاقد وجاهت قانونی است
سخنگوی انجمن صنفی کارفرمایی مؤسسات پخش از انحلال کانون پخش کنندگان سابق ، نحوه عضوگیری این انجمن و همچنین نحوه فعالیت و نظارت بر باشگاه‌های نمایش فیلم خبر داد.
مرتضی شایسته در گفت‌وگویی با ایسنا با اشاره به اینکه در جلسه انجمن صنفی موسسات پخش درباره انحلال کانون پخش کنندگان سابق بحث‌هایی صورت گرفت، گفت: هیأت امنا کانون پخش‌کنندگان سابق متشکل از داریوش باباییان، بیژن امکانیان و اینجانب بود که با تصمیم هیأت امنا طبق اساسنامه کانون پخش و با توجه به ثبت تشکل صنفی تحت عنوان "انجمن صنفی مؤسسات پخش"؛ منحل اعلام شد.
او در ادامه توضیح داد: هر گونه فعالیتی از این پس تحت نام "کانون پخش کنندگان سینمای ایران" فاقد وجاهت قانونی است و این مهم به اطلاع معاونت امور سینمایی وزارت فرهنگ و ارشاد اسلامی و مدیران مربوطه نیز رسید و از این تاریخ فقط «انجمن صنفی کارفرمایی مؤسسات پخش فیلم سینمایی استان تهران» وجاهت قانونی دارد که عضو خانه سینما بوده و از نظر وزارت کار نیز مراحل قانونی را گذرانده است.
سخنگوی انجمن صنفی کارفرمایی مؤسسات پخش درباره نحوه عضوگیری این موسسه بیان کرد: راه ورود به این تشکل صنفی برای توسعه انجمن صنفی و عضوگیری از طریق دعوت تمامی دفاتر پخش مجاز فیلم‌های سینمایی جهت هر گونه فعالیت صنفی که منافع آن مستقیماً به تمامی اعضاء برمی‌گردد، باز است.
شایسته همچنین با اشاره به نوع فعالیت باشگاه‌های نمایش فیلم توضیح داد: جهت منافع صنفی، باشگاه‌های نمایش فیلم و کنترل انجمن بر روی قرادادهای این باشگاه‌ها که با نظارت مستمر انجام خواهد شد تصمیماتی اتخاذ شد که تعیین یک ناظر از سوی کمیته باشگاه‌ها به منظور فعال‌تر و شفاف‌تر کردن فعالیت باشگاه‌ها، بروز کردن قراردادهای مالی و کمک به بهره‌وری بهتر و بیشتر این مراکز با ارایه فیلم‌های روز و قوی از جمله آن است. لازم به ذکر است که باشگاه‌ها و مراکز نمایش مانند سینماهای سیار فقط از طریق انجمن صنفی مؤسسات پخش می‌توانند به فعالیت ادامه دهند.
انتهای پیام
