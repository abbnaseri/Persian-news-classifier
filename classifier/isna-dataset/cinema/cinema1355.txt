کن در دوراهی سخت «نتفلیکس» و «اسکورسیزی»
معتبرترین جشنواره سینمایی جهان در دوراهی توافق با کمپانی نتفلیکس و یا از دست دادن مهمترین فیلم‌های روز جهان از جمله ساخته جدید «مارتین اسکورسیزی» قرار گرفته است. 
به گزارش ایسنا به نقل از هالیوود ریپورتر، پس از کسب سه جایزه اسکار برای فیلم «روما» به کارگردانی «آلفونسو کوارون»، فشارها بر جشنواره کن دو چندان شده است، چرا که این جشنواره کن بود که سال گذشته با به توافق نرسیدن با کمپانی نتفلیکس (بزرگترین پلتفرم پخش آنلاین فیلم و سریال در جهان) فرصت اولین نمایش جهانی «روما» را به جشنواره رقیب یعنی ونیز داد و این فیلم با کسب جایزه شیر طلا توانست در ادامه فصل جوایز سینمایی درخشانی را برای خود رقم بزند.
«تیری فرمو» دبیر جشنواره کن که خود را آماده برگزاری هفتاد و دومین دوره این رویداد سینمایی در چند ماه آینده می‌کند حالا باید در فکر راهی برای تعامل با کمپانی نتفلیکس باشد و از سوی دیگر مراقب خشم سینمادارن اروپایی از سیاست‌های کمپانی آمریکایی نتفلیکس باشد.
کمپانی آمریکایی نتفلیکس که کار خود را با ساخت سریال‌های پرطرفدار از جمله «خانه پوشالی» و «برکینگ بد» آغاز کرد حالا به یک غول بزرگ سینمایی نیز تبدیل شده و حق پخش بسیاری از مهم‌ترین آثار روز سینمای جهان را در اختیار می‌گیرد. از مشکل اینجاست که طبق سیاست‌های «نتفلیکس»، فیلم‌های این کمپانی یا تنها به صورت آنلاین (بدون اکران در سینماها) عرضه می‌شوند و یا باید به طور همزمان در سینماها و و بسایت این شبکه در اختیار مخاطبان قرار گیرند و این سیاست مورد پذیرش برخی از جشنواره‌های سینمایی از جمله کن نبوده است.
در حالی که مجادله سال گذشته کن و نتفلیکس بر سر فیلم «روما» بود، امسال تمام توجهات به «مرد ایرلندی» ساخته جدید «مارتین اسکورسیزی» معطوف شده است. این فیلم که پخش آن در اختیار نتفلیکس است با بازی چهره‌های مطرحی چون «رابرت دنیرو»، «آل پاچینو» و و «جو پچی» به پشت پرده قتل مرموز «جیمی هوفا» رئیس اتحادیه کارگران آمریکا می‌پردازد. «اسکورسیزی» که در سال ۱۹۷۶ با فیلم «راننده تاکسی» برنده نخل طلا شده است، بدون شک با حضورش در کن ۲۰۱۹ می‌تواند اعتبار و توجهی خاص به این جشنواره بیفزاید و فرش قرمز کن را با «دنیرو» و «پاچینو» جذاب‌تر از همیشه کند.
ظاهر «تیری فرمو» با کمپانی نتفلیکس به توافقاتی دست یافته که بر اساس آن هر یک محصولات نتفلیکس به شرطی در بخش رقابتی جشنواره کن پذیرفته می‌شوند که در صورت کسب نخل طلا، اکران سینمایی (حداقل در فرانسه) داشته باشند.
«کارلو برناچی» رئیس اتحادیه ملی سینمادارن ایتالیا که از مخالفان جدی نمایش فیلم «روما» در جشنواره ونیز بود از ایده "اکران در صورت کسب جایزه" حمایت کرده است اما ابزار امیدواری کرده که تمام جشنواره‌های طراز اولین اروپایی (کن، ونیز و برلین و…) در کنار تهیه‌کنندگان، پخش‌کنندگان و سینماداران اروپایی باید سیاستی مشترک در مقابل کمپانی نتفلیکس داشته باشند.
«دیتر کاسلیک» دبیر باسابقه جشنواره فیلم برلین که آخرین سال حضورش را در برلیناله تجربه کرد نیز پس از انتخاب فیلم «الیسا و مارسلا» از محصولات نتفلیکس در بخش رقابتی برلین و مورد انتقاد قرار گرفتن، در صحبت‌هایی عنوان کرد کن، ونیز و برلین باید قوانینی مشترک برای نمایش فیلم‌های نتفلیکس تدوین کنند.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام
