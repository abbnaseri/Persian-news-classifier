انتقادی از نحوه چیدمان فیلم‌های اکران ماه مبارک رمضان
سعید خانی با اشاره به چیدمان اکران ماه مبارک رمضان، گفت: شورای صنفی نمایش تحت تاثیر  اکران نوروز قرار گرفت و هیچ پیش‌بینی برای اکران دوم نوروز که همزمان با شروع ماه رمضان شد، نکرد.
مدیر دفتر پخش «خانه فیلم» در گفت‌وگو با ایسنا با انتقاد از چیدمان فیلم‌ها در ایام ماه مبارک رمضان بیان کرد: متأسفانه ساختار سینما هم فضای متفاوتی از دیگر فعالیت‌های کشور ندارد و برنامه‌ریزی‌های دقیقی وجود ندارد.
او ادامه داد: ما باید پیش‌بینی‌های لازم را انجام می‌دادیم و می‌دانستیم که با توجه به شروع ماه رمضان دیگر برنامه اکران دوم نوروزی وجود ندارد؛ بنابر این باید تدبیری اندیشیده می‌شد که دوباره ۶ یا هفت فیلم با هم اکران نشوند. وقتی که این تعداد فیلم را با هم اکران می‌کنید باعث می‌شود ظرفیت‌های اکران به همه فیلم‌ها نرسد و باید برای آن پیش‌بینی‌هایی می‌شد. وقتی در یک تایم فیلم‌هایی ضعیف اکران می‌شوند، برای سینمادار و سینما هزینه بر می‌دارد.
این پخش‌کننده افزود: بعد از این زمان و از عید فطر هم قرار است چند فیلم قوی همزمان با هم اکران شوند که این هم مشکلاتی را ایجاد می‌کند؛ یعنی مدتی فیلم خوب نداریم و دوباره در یک بازه زمانی چند فیلم خوب با هم روی پرده می‌روند که در این حالت با توجه به تعداد سالن‌های سینمایی و ظرفیت‌های موجود شرایط برای هر یک از فیلم‌ها سخت می‌شود. برای ماه رمضان چون شورای صنفی با صاحبان آثار صحبت نکرده بود و به آنها انگیزه‌ای برای اکران نداده بود، باعث شد چند فیلم ضعیف باهم روی پرده بروند.
تهیه‌کننده «لونه زنبور» گفت: چون امسال آئین‌نامه می‌گفت که فیلم‌ها هفت هفته می‌توانند سرگروه باشند و فیلم «رحمان ۱۴۰۰» هم از نمایش برداشته و فیلم دیگری جایگزین آن شد، شورای صنفی گفت این فیلم می‌تواند نمایش خود را ادامه دهد اما به هر حال باید پیش‌بینی می‌شد که در ایام ماه رمضان و با این تعداد فیلمی که همزمان روی پرده می‌روند شرایط خوبی را در گیشه نخواهیم داشت.
خانی در پایان با اشاره به اینکه "متأسفانه اکنون همه فیلم‌هایی که برای سال‌های گذشته بوده و فرصت اکران به آنها نرسیده است روی پرده خواهند رفت" مطرح کرد: باید از همان ایام نوروز با فیلمسازان مذاکراتی انجام می‌شد زیرا اگر بخواهیم نگاهی بلند مدت‌تر هم داشته باشیم، محرم و صفر را در پیش داریم که آن هم محدودیت‌هایی برای اکران ایجاد می‌کند. بنابراین باید از الان با صاحبان فیلم‌های غیرکمدی صحبت شود و شرایطی را برایشان در نظر می‌گرفتند تا در بازه‌های زمانی خاص، شاهد خالی بودن گیشه سینما از فیلم‌های خوب نباشیم.
انتهای پیام
