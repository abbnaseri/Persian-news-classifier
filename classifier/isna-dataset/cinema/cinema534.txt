حوزه هنری با 7 فیلم در بازار کن 
سازمان سینمایی حوزه هنری با 2 فیلم بلند سینمایی، 3 فیلم مستند، یک فیلم کوتاه  و 2 انیمیشن کوتاه و بلند در بازار فیلم جشنواره کن حضور دارد.
به گزارش ایسنا به نقل از روابط عمومی سازمان سینمایی حوزه هنری، این سازمان که یکی از مهم‌ترین مراکز تولیدکننده و توزیع کننده فیلم‌های بلند سینمایی، مستند، کوتاه و انیمیشن در ایران محسوب می‌شود در طبقه Riviera شماره D10 بازار بین‌المللی هفتاد و دومین جشنواره فیلم کن غرفه دارد.
آثار در حال عرضه، عبارت‌اند از فیلم‌های سینمایی «ایده اصلی» (به کارگردانی آزیتا موگویی) و «زمانی یک زن» (اثر جلیل اکبری صحت)، مستندهای «خانه‌ای برای تو» (به کارگردانی مهدی بخشی مقدم)، «دیلگ» (اثر مشترک عباس رفیعی و صفی‌اله حسینی) و «چهلمین روز» (اثر حمید کوهپایی)، فیلم «کوتاه کاپیتان ۲۲» (ساخته آرمان قلی پور دشتکی)، انیمیشن کوتاه «آخرین ماهی» (اثر مسعود صائمین) و همچنین انیمیشن بلند «لوپتو» (اثر عباس عسکری).
در طی برگزاری این بازار، ملاقات و مذاکرات مختلفی با خریداران فیلم، مدیران و مسئولان مؤسسات توزیع و پخش بین‌المللی، شرکت‌ها و استودیوهای تولیدکننده آثار سینمایی و برگزارکنندگان جشنواره‌های معتبر بین‌المللی از کشورهایی مانند چین، ژاپن، کره جنوبی، فرانسه، سنگاپور، هند، انگلیس، رومانی، آلبانی، آمریکا، اسپانیا، مقدونیه اتریش، آلمان، قزاقستان و … در محل غرفه موسسه سوره سینمای مهر به‌منظور گسترش روابط فرهنگی، برگزار گردیده است.
آلخاندرو گونسالس اینیاریتو فیلم‌ساز مشهور مکزیکی رئیس هیئت‌داوران این دوره جشنواره را بر عهده دارد. همچنین فیلم «مرده‌ها نمی‌میرند» اثر جدید جیم جارموش که یک کمدی با داستان زامبی‌ها است، جشنواره را افتتاح کرد که این اثر در بخش رقابتی نیز حاضر خواهد بود.
بازار فیلم کن به‌عنوان یکی از بزرگ‌ترین بازارهای سینمایی اروپا و جهان، امسال در شصتمین سال برگزاری خود، به‌صورت موازی با جشنواره فیلم کن برگزارشده است.
هفتاد و دومین جشنواره فیلم کن از چهاردهم می (۲۴ اردیبهشت) در شهر کن فرانسه در حال برگزاری است و تا بیست و پنجم می (٤ خرداد) ادامه خواهد داشت.
انتهای پیام
