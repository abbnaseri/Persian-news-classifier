«همه می‌دانند» در میان برترین اکران‌های سال از نگاه گاردین 
نشریه گاردین فیلم برنده اسکار «همه می‌دانند» را در فهرست منتشر شده خود از برترین فیلم‌های اکران شده در بریتانیا از ابتدای سال ۲۰۱۹ تاکنون قرار داد. 
به گزارش ایسنا، فیلم اسپانیایی زبان «همه می‌دانند» جدیدترین ساخته اصغر فرهادی که تاکنون به فروش ۱۸ میلیون دلاری در گیشه جهانی سینما دست یافته است از تاریخ ۸ مارس ۲۰۱۹ نیز اکران خود را در سینماهای بریتانیا آغاز کرده است و بنا بر انتخاب گاردین در میان برترین آثار سینمایی اکران شده در این منطقه قرار گرفته است.
این فیلم با بازی «خاویر باردم» و «پنه لوپه کروز» اولین نمایش جهانی خود را به عنوان فیلم افتتاحیه هفتاد و یکمین جشنواره فیلم کن و در بخش رقابتی این رویداد سینمایی تجربه کرد.
در خلاصه داستان فیلم «همه می‌دانند» آمده است: کارولینا برای دیدار با خانواده‌اش از آرژانتین به زادگاهش اسپانیا بازمی‌گردد. در این سفر که پیش‌بینی می‌شد به تجدید دیدار اعضای خانواده خلاصه شود، رویدادهای غیرمنتظره‌ای به وقوع می‌پیوندد که بر روند زندگی کارولینا تأثیر می‌گذارد.
علاوه بر «پنه‌لوپه کروز»، «خاویر باردم» و «ریکاردو دارین» بازیگر مطرح آرژانتینی، «ادوارد فرناندز»، «باربارا لنی»، «الویرا مینگز»، «ایما کوئستا»، «روژه کاسا مایور» و «رامون باره‌آ» از دیگر بازیگران اصلی هشتمین فیلم بلند فرهادی هستند.
فیلم برنده اسکار «سوگلی» به کارگردانی «یورگس لانتیموس»، «یک عشق غیرممکن» ساخته «کاترین کورسینی»، مستند «هیل کانتی امروز صبح، امروز بعد از ظهر» ساخته «رامل رأس»، «تخریبگر» ساخته «کارین کوساما» با بازی «نیکل کیدمن»، فیلم آمریکایی «معاون» از «آدام مک‌کی»، فیلم کره‌ای «سوختن» از «لی چانگ دونگ»، کمدی سیاه «هرگز می‌توانی مرا بخشی» از «ماریل هلر»، «همه چیز درست است» ساخته جدید «کنت برانا» با بازی «جودی دنچ»، فیلم برنده اسکار «اگر خیابان بیل می‌توانست حرف بزند» ساخته «بری جنکینز»، «کفرناحوم» از کارگردان لبنانی «نادین لبکی»، فیلم سوئدی «مرز» ساخته علی عباسی کارگردان ایرانی تبار، «دختر» ساخته «لوکاس دونت» از بلژیک، «ما» دنباله فیلم «برو بیرون» از «جردن پیل»، «گورستان حیوانات خانگی» به کارگردانی «کوین کولش» و «دنیس ویدمیر»، «برادران سیسترز» ساخته جدید «ژاک اودیار» فرانسوی، فیلم پرفروش و ابرقهرمانی «انتقام جویان: آخر بازی»، «خاکستر خالص‌ترین سفید است» از «ژیا ژانگ‌که» کارگردان مطرح چینی و فیلم جدید «علاء‌الدین» محصول دیزنی نیز از در فهرست برترین آثار اکران شده ۲۰۱۹ در بریتانیا قرار دارند.
«همه می‌دانند» از تاریخ اول ژوئن اکران خود را در سینماهای ژاپن آغاز کرده است.
انتهای پیام
