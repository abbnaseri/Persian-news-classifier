مصوبه جدید شورای صنفی درباره سینماداران و توزیع‌کنندگان سینما
سخنگوی شورای صنفی نمایش از ثبت نشدن قرارداد سینماهایی که مکانیزه نیستند خبر داد.
غلامرضا فرجی درباره مصوبات شورای صنفی نمایش در جلسه یکشنبه ۲۶ خردادماه به ایسنا گفت: فیلم سینمایی «زهرمار» جواد رضویان از چهارشنبه ۲۹ خرداد در گروه سینمایی زندگی به جای فیلم «نبات» اکران می‌شود.
او افزود: همچنین از نیمه دوم مرداد ثبت قرارداد توزیع کنندگان و سینماداران مکانیزه و اجرایی می‌شود و سینمادار و توزیع کننده‌ای که سیستم مکانیزه نداشته نباشد امکان ثبت قرارداد و اخذ حواله نخواهد داشت.
«زهرمار» اولین فیلم سینمایی سیدجواد رضویان در مقام کارگردان است که سیامک انصاری، شبنم مقدمی، شقایق فراهانی، سیامک صفری، برزو ارجمند، نسیم ادبی، علیرضا استادی، رضا رویگری، حسین محب اهری، سیامک ادیب، و آدرینا توشه بازیگران فیلم هستند.
در خلاصه داستان فیلم آمده است: رضا مردی که امروز به عنوان یک فرد ارزشی شناخته می‌شود گذشته‌ای دارد که او را رها نمی‌کند و همین گذشته برای او ایجاد دردسر می‌کند. پخش فیلم توسط شرکت سینمایی نمایش گستران انجام می‌شود.
انتهای پیام
