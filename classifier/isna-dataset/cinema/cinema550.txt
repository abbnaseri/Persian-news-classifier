نمایش قدیمی‌ترین فیلم صامت داستانی سینمای ایران در فضای باز باغ موزه سینما

نسخه مرمت شده تنها فیلم داستانی بلند از سینمای صامت ایران، در موزه سینما روی پرده می‌رود.

به گزارش ایسنا، به مناسبت روز جهانی موزه و میراث فرهنگی (۲۸ اردیبهشت)، موزه سینما با همکاری فیلمخانه ملی ایران، بخش‌هایی از نسخه فیلم «حاجی‌آقا آکتر سینما» را که در مرحله نهایی ترمیم و بازسازی است، به نمایش می‌گذارد.
«حاجی‌آقا آکتر سینما» در سال ۱۳۱۲ با حضور شاگردان «مدرسه آرتیستی سینما» ساخته شده و کارگردان آن آوانس اوگانیانس است. این فیلم سیاه و سفید، که ۸۶ سال از زمان ساخت آن می‌گذرد، تنها فیلم بلند داستانی از سینمای صامت ایران است که خوشبختانه نسخه تقریباً کاملی از آن در فیلمخانه ملی ایران نگه‌داری می‌شود.
نخستین فیلم داستانی سینمای ایران «آبی و رابی» بود که تا کنون اثری از آن به‌دست نیامده و گفته می‌شود که در آتش‌سوزی «سینما مایاک» از بین رفته است.
در هشتمین دهه عمر این اثر ارزشمند تاریخی، موزه سینمای ایران نسخه مرمت شده «حاجی‌آقا آکتر سینما» را ساعت ۲۲ روز شنبه ۲۸ اردیبهشت، در فضای باز باغ موزه برای علاقه‌مندان به تاریخ سینمای ایران به نمایش می‌گذارد.
انتهای پیام
