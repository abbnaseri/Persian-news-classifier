فیلمبردار ایتالیایی کیارستمی در راه تهران 
لوکا بیگاتزی فیلمبردار مطرح ایتالیایی در سی‌وهفتمین جشنواره جهانی فیلم فجر کارگاه تخصصی فیلمبرداری برگزار می‌کند. 
به گزارش ایسنا طبق گزارش رسیده، لوکا بیگاتزی فیلمبردار نام آشنای ایتالیایی که تاکنون ۱۴ بار نامزد دریافت جایزه از جشنواره داویو دی دوناتلو شده و هفت بار جایزه بهترین فیلمبرداری را از این جشنواره دریافت کرده است برای برگزاری چند کارگاه آموزشی به سی‌وهفتمین جشنواره جهانی فیلم فجر می‌آید.
این مدیر فیلمبرداری سینما همچنین موفق به دریافت جایزه از جشنواره‌هایی چون کن، ونیز و شب‌های سیاه تالین شده است.
او در سال‌های اخیر با پائولو سورنتینو کارگردان بزرگ ایتالیایی در آثاری چون «جوانی»، «پاپ جوان» و «زیبایی بزرگ» همکاری داشته است.
از دیگر کارگردان‌هایی که بیگاتزی با آنها همکاری کرده می‌توان به سیلویو سولدینی، جانی آملیو، میکله پلاچیدو و میمو کالوپرستی اشاره کرد.
بیگاتزی همچنین مدیر فیلمبرداری «کپی برابر اصل» آخرین فیلم زنده‌یاد عباس کیارستمی بوده است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام

2 Attachments



