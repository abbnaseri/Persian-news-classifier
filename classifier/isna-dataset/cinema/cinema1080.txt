کارگاه تخصصی تدوین با حضور هانس یورگ وایسبریخ در جشنواره جهانی فیلم فجر برگزار می‌شود
هانس یورگ وایسبریخ تدوینگر آلمانی با حضور در سی‌وهفتمین جشنواره جهانی فیلم فجر کارگاه تخصصی برگزار می‌کند.
به گزارش ایسنا به نقل از گزارش ستاد خبری سی‌وهفتمین جشنواره جهانی فیلم فجر، هانس یورگ وایسبریخ (Hansjörg Weißbrich) تدوینگر سینمای آلمان که با کارگردان‌های مطرح آلمان همکاری کرده است برای برگزاری کارگاه تخصصی تدوینِ فیلم مهمان سی و هفتمین جشنواره جهانی فیلم فجر خواهد بود.
هانس یورگ وایسبریخ یکی از تدوینگران شاخص بین‌المللی است که تاکنون در مجامع سینمایی کشور آلمان موفق به دریافت سیزده جایزه به عنوان بهترین تدوینگر شده است.
او در فیلم‌های «۲۳»، «رکوئیم» و «خانه ای برای آخر هفته» به کارگردانی هانس کیریستیان اشمید همکاری کرده است.
این سینماگر آلمانی همچنین تدوینگر فیلم «جان رابه» و «کولونی» به کارگردانی فلوریان گالن برگر بوده است.
وایسبریخ همچنین در فیلم «قطار شبانه به لیسبون» به کارگردانی بیله آگوست و فیلم «فرانکو فونیا» به کارگردانی الکساندر سوکوروف به عنوان تدوینگر حضور داشته است.
آدرس سایت رسمی جشنواره Fajriff.com و پست الکترونیکی جشنواره Info@Fajriff.com است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
