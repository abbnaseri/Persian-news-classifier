بازیگری که نقش منفی بازی می‌کرد و روایت فرزندش 
ارد زند فرزند هنرمند فقید علی زند اظهار امیدواری کرد تا مستندی که از پدرش ساخته است را بزودی به نمایش بگذارد.
این مستندساز و فرزند هنرمند فقید علی زند که از پدرش مستندی ساخته است، درباره‌ی روند ساخت این مستند به ایسنا گفت: این مستند ادای دینی است به پدری که علاقه‌مند به سینما بود و به آن عشق می‌ورزید، در فیلم هم به زندگی و دلمشغولی‌هایشان پرداخته می‌شود.
او با اشاره به نقش‌های که پدرش در سینما بازی کرده است، ادامه داد: در سینما و تئاتر همیشه این رسم بوده است که چهره‌های دلنشین برای نقش‌های مثبت و چهره‌های خشن برای نقش‌های منفی انتخاب می‌شدند، درباره‌ی پدر من نیز این موضوع صدق می‌کرد و ایشان خصوصاً در دوران جوانی در نقش‌های منفی جلوی دوربین می‌رفت.
ارد زند در ادامه خاطرنشان کرد: به عنوان یک فرزند همیشه این حس در من بود که اگر پدر من برای من، پدری مهربان است به خاطر وجه پدر ـ فرزندی است یا اینکه کلاً آدم مهربانی است.
او ادامه داد: وقتی در سال‌های بعد وارد عرصه‌ی سینمای مستند شدم به دنبال کشف این موضوع بودم که پدر نزد دوستانش چگونه است بنابراین سال‌ها بر شخصیت ایشان متمرکز شدم، خصوصاً به علاقه‌مندی ایشان به عرفان پرداختم.
این مستندساز گفت: از ۱۰،۱۵ سال قبل خاطرات و اندیشه‌های ایشان را ضبط کردم و به مرور با برخی اتفاقات تلخ و شیرین زندگی ایشان هم همراه شدم.
زند خاطرنشان کرد: در ثبت لحظات زندگی پدرم با موبایل و دوربین هندی کم کار می‌کردم که تا لحظات خاص را از دست ندهم.
او که فعلاً نام این مستند را "بازیگر" گذاشته، امیدوار است برای مراسم چهلم پدرش آماده شود و گفت: این مستند بخشی از شخصیت ایشان را بازگو می‌کند. برای من به عنوان یک مستندساز و فرزند علی زند این موضوع مهم بود که هنرپیشه‌ها تا چه حد خودشان هستند و چقدر نقش‌هایی که بازی کردند، در شخصیت اصلی شان تاثیرگذاشته است.
ارد زند با بیان اینکه این مستند در مرحله راف کات است، خاطرنشان کرد: پدر تا مرحله‌ای که فیلم آماده بود، آن را دید و از نتیجه کار راضی بود. علاقه‌مند بود دوستانش هم آن را ببینند. به دنبال پایانی برای فیلم بودم که شاید مرگ ایشان پایان فیلم باشد اما در این چند روزه پس از مرگ‌شان، دوربین‌هایم خیلی برای ثبت این لحظات همکاری نکردند و پس از این اتفاقات احساس کردم، حکمت همین است و شاید باید با تصاویر قبلی فیلم را به پایان برسانم.
ارد زند در پایان اظهار امیدواری کرد: آخرین مراحل ساخت این مستند را با همکاری دوستانش به پایان ببرد و در یکی از مراسم‌های پدرش آن را به نمایش بگذارد.
علی زند (بازیگر قدیمی سینما) ۲۵ اردیبهشت ماه بر اثر ایست قلبی و کهولت سن در ۹۶ سالگی درگذشت و فردا ۲۸ اردیبهشت ماه مراسم خاک سپاری‌اش انجام خواهد شد.
علی زند که از سال ۱۳۳۳ فعالیت بازیگری‌اش را آغاز کرد، بیشتر در نقش منفی‌های سینما حضور داشت و با فیلم «عشق راهزن» فعالیت‌اش را آغاز کرد و آخرین حضورش به عنوان بازیگر به بازی در سریال امام علی (ع) بر می‌گردد.
این بازیگر قدیمی با کارگردان‌های چون ساموئل خاکچیان، مسعود کیمیایی، سیامک یاسمی، علی قوی تن و بهرام ری‌پور همکاری داشته است.
بازی در فیلم‌های چون «چهار راه حوادث»، «شب نشینی در جهنم»، «دشمن زن»، «همه گناهکاریم»، «ترس تاریکی»، «وحشت»، «سه جوان مرد»، «معجزه»، «مرد حنجره طلایی»، «مرد دو چهره»، «یوسف و زلیخا»، «ماجرای یک دزد»، «کیفر»، «پاداش یک مرد»، «گروهبان»، «توطئه» و… از جمله فیلم‌های بود که در آن به ایفای نقش پرداخت.
مراسم یادبود علی زند دوشنبه ۳۰ اردیبهشت ماه از ساعت ۱۸ تا ۱۹:۳۰ در مسجد الرضا واقع در خیابان خرمشهر، خیابان عشایر میدان نیلوفر برگزار می‌شود.



انتهای پیام
