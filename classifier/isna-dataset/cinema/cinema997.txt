نمایش 8 فیلم در بخش ویژه‌ی جنگل‌های هیرکانی جشنواره‌ی "وارش"
تعداد ۸ فیلم در بخش ویژه جنگل‌های هیرکانی نهمین جشنواره بین المللی فیلم وارش نمایش داده می‌شوند.
به گزارش ایسنا به نقل از روابط عمومی نهمین جشنواره بین المللی فیلم وارش، فیلم‌های مستند «نفس های آخر» به کارگردانی یاسر طالبی، «جنگل های هیرکانی» به کارگردانی بابک مجیدی، «بر فراز صخره‌های مرتفع» به کارگردانی علی احمدی زرین کلایی، «گله را بردند» به کارگردانی رضا اکبریان گالشکلایی، «به کجا می‌رویم؟» به کارگردانی رضا مجلسی و فیلم‌های پویانمایی «اشک باران» به کارگردانی اسماعیل عباسی، «مهمان ناخوانده» به کارگردانی کوروش شاملو، فیلم داستانی «درخت» به کارگردانی حمیدرضا درویش آثاری هستند که در بخش ویژه این رویداد بین المللی سینمای ایران با محوریت جنگل‌های هیرکانی شرکت دارند.
جنگل‌های هیرکانی متراکم‌ترین ناحیه جنگلی ایران را تشکیل می‌دهند و بخش ویژه نهمین جشنواره بین المللی فیلم وارش که به این موضوع اختصاص دارد، با هدف ارتقای آگاهی عمومی به منظور حفظ و ضرورت همراهی جوامع انسانی در مدیریت جنگل‌ها با مشارکت کمیسیون ملی یونسکو در ایران برگزار می‌شود.
نهمین جشنواره بین المللی فیلم وارش به دبیری مهدی قربانپور ۹ الی ۱۳ اردیبهشت ماه با محوریت سنت‌های رفتاری، گفتاری و زیستی در شهر بابل برگزار می‌شود.
انتهای پیام



