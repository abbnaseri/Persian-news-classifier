بهای جدید بلیت سینماها اعلام شد
سخنگوی کارگروه اکران بهای جدید بلیت‌ سینماها را در سال 1398 اعلام کرد.
غلامرضا فرجی در گفت‌وگویی با ایسنا بیان کرد: در جلسه‌ای که با مسئولان سازمان سینمایی داشتیم درخواست صنوف افزایش بهای بلیت سینماها در تمام روزهای هفته بود ولی قیمت نهایی که در بخشنامه تاریخ ۲۸ اسفندماه مصوب و ابلاغ شده برای روزهای مختلف قیمت‌های متفاوتی در سینماها تعیین شده است.
او افزود: بر این اساس، حداکثر قیمت بلیت در سینماهای مدرن در روزهای شنبه، یکشنبه، دوشنبه و چهارشنبه ۱۳ هزار تومان، روزهای سه‌شنبه (نیم‌بها) ۹ هزار تومان و پنجشنبه، جمعه و روزهای تعطیل ۱۸ هزار تومان خواهد بود.
به گفته فرجی، بهای بلیت سینماهای ممتاز در روزهای شنبه، یکشنبه، دوشنبه و چهارشنبه حداکثر ۱۱ هزار تومان، روزهای سه‌شنبه (نیم‌بها) ۷ هزار تومان و پنجشنبه، جمعه و روزهای تعطیل ۱۳ هزار تومان است.
قیمت بلیت در سینماهای درجه یک در روزهای شنبه، یکشنبه، دوشنبه و چهارشنبه حداکثر ۹ هزار تومان، روزهای سه‌شنبه (نیم‌بها) ۵۵۰۰ هزار تومان و پنجشنبه، جمعه و روزهای تعطیل ۱۱ هزار تومان خواهد بود.
قیمت بلیت در سینماهای درجه دو نیز در روزهای شنبه، یکشنبه، دوشنبه و چهارشنبه حداکثر ۷ هزار تومان، روزهای سه‌شنبه (نیم‌بها) ۵ هزار تومان و پنجشنبه، جمعه و روزهای تعطیل ۱۰ هزار تومان تعیین شده است.
فرجی همچنین اضافه کرد: مبالغ فوق بدون احتساب مالیات بر ارزش‌افزوده تعیین شده لذا سینماداران باید براساس قانون مالیات بر ارزش‌افزوده، با افزودن ۹ درصد مالیات به ارزش‌افزوده اقدام کنند که به این ترتیب مثلاً قیمت بلیت ۱۸ هزار تومانی به حدود ۲۰ هزار تومان می‌رسد.
او تاکید کرد: بهای بلیت سینما در شهرستان‌ها افزایش جداگانه نداشته به همین دلیل مالیات بر ارزش‌افزوده جداگانه باید دریافت شود.
انتهای پیام
