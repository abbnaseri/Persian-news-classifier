در یک کلام در حوزه‌ی پخش بین‌الملل سینما تنها هستیم 
مدیر شرکت پخش بین الملل مستقل‌های ایرانی گفت: مشکلات گسترده و متنوعی برای عرضه و پخش بین‌المللی تولیدات سینمای ایران وجود داشته که بخشی داخلی و بخشی مربوط به شرایط بین المللی تحمیل شده بر ماست. ما در یک کلام در این حوزه تنها هستیم! بدون حمایت، بدون پشتیبانی، رودرو با مشکلات عدیده! 
محمد اطبایی در گفت‌وگویی با ایسنا از وضعیت صنف پخش‌کنندگان بین‌الملل سینما سخن گفت و ارزیابی اش را از جشنواره‌ی جهانی فجر و بازار سپری شده‌ی فیلم کن مطرح کرد که مشروح آن را در ادامه می‌خوانید:
اخیراً خبرهایی درباره تشکیل یک انجمن تخصصی در حوزه پخش بین الملل در خانه سینما منتشر شده است. چقدر این انجمن در سامان دادن اوضاع پخش بین المللی سینما و همین‌طور کمک به موفقیت سینمای ایران می‌تواند تاثیرگذار باشد؟
انجمن عرضه و پخش کننده‌های بین المللی سینمای ایران از دو سال پیش به همت جمعی از فعالان این حوزه شکل گرفت و سال گذشته نیز این تشکل و اساسنامه آن مورد تایید هیات مدیره خانه سینما قرار گرفت و اکنون با تشکیل هیات موسس، اساسنامه منتشر و فراخوان جهت جذب اعضا آغاز خواهد شد. این انجمن طبق اساسنامه مسئولیت‌های بسیاری در حوزه بین الملل داشته و مدیریت خانه سینما نیز تاکید بر فعالیت هر چه سریع‌تر این تشکل دارد. همانگونه که ذکر کردید شرایط بین الملل سینمای ایران نیاز به ساماندهی داشته و این مهم جز با تعامل انجمن عرضه و پخش کننده‌های بین المللی سینمای ایران و نهادهای رسمی و دولتی امکان پذیر نیست. روزی نیست که مشکل و مساله‌ای را در این حوزه شاهد نباشیم و گاه شرایط فعلی را به یک بلبشوی کامل می‌توان تشبیه کرد. حوزه بین الملل، حوزه جذاب و خوش آب و رنگی است! همگان، از سینماگران تا مدیران، شوق حضور در این عرصه را دارند و هر از چند گاهی نظرات به ظاهر کارشناسانه عجیبی هم از طرف شماری از این دوستان اعلام می‌شود که هیچ کمکی به بهبود شرایط نمی‌کند. ما مخالف اظهارنظر سینماگران و مدیران نیستیم اما تقریباً نظر کارشناسانه ای را شاهد نیستیم. اجازه بدهید در مجال دیگری به نقش انجمن و مشکلات حوزه بین الملل بپردازیم.
آیا این انجمن در انتخابات پیش رو خانه سینما شرکت می‌کند؟
خیر ما در مرحله اول به عنوان یک صنف داخلی خانه سینما ثبت شده ایم و امکان حضور در رای گیری برای اعضای جدید هیات مدیره خانه سینما را نداریم.
شما امسال حضور فعالی در جشنواره جهانی فیلم فجر داشتید، فیلم‌هایتان در بازار و حتی بخش‌های رسمی جشنواره به نمایش درآمده و یک کارگاه آموزشی هم در بخش دارالفنون برگزار کردید. آیا از این حضور فعال راضی بودید؟ ارزیابی تان از بازار فیلم فجر چه بود؟
همیشه تلاش داشته‌ام که با رویدادهای بین‌المللی سینمایی کشور نهایت تعامل را داشته باشم و جشنواره فیلم فجر هم برای من جایگاه ویژه‌ای دارد. بله من بیشترین تعداد فیلم را در بخش نمایش‌های بازار داشتم و چند فیلمی هم در بخش‌های رسمی و یک کارگاه آموزشی در دارالفنون؛ اما برآیند کلی این حضور برایم مثبت نبود! حتی به عدم شرکت در دوره‌های آینده جشنواره فکر می‌کنم. جشنواره جهانی فیلم فجر کارش را بسیار دیر شروع می‌کند و این به کیفیت و سازماندهی آن لطمه زیادی می‌زند.
من اهل غُر زدن نیستم و با درک شرایط خاص اقتصادی و مشکلات ناشی از تحریم‌ها و …، هنوز معتقدم جشنواره فیلم فجر یکی است و آن هم باید در همان دهه فجر برگزار شود. هنوز نمی‌توانم برگزاری یک رویداد سینمایی در دو مقطع زمانی را درک کنم و این معضل نام این جشنواره، باید با یک تصمیم جسورانه حل شده و عنوان جشنواره بین المللی فیلم تهران را به آن بدهیم. جشنواره جهانی در بخش‌هایی خوب و حتی خیلی خوب است مانند انتخاب فیلم‌ها و یا حضور سینماگران صاحب نام جهانی مانند الیور استون در سال گذشته و یا پل شرایدر در جشنواره امسال، که جای تبریک بسیار به رضا میرکریمی و امیر اسفندیاری و کامیار محسنین دارد و امثال پل شرایدر در هر جشنواره حضور پیدا نمی‌کنند.
اما هنوز درباره کیفیت مهمان‌های خارجی و بازار فیلم حرف بسیار است. گاه ساده‌ترین نکات رعایت نمی‌شود و برای مثال شش فیلم من در یک روز برای مهمان‌های خارجی به نمایش در می‌آید و در روز دیگر تنها یک فیلم! از نمایش فوق العاده فیلمم از طریق بلندگوهای مجموعه چارسو مطلع می‌شوم. و همچنان داستان خودی و عیر خودی هم به شدت جریان دارد! در کاتالوگ بازار فهرست فیلم‌های من وجود ندارد! مدیران جشنواره مرتب از آمار بالای مهمان‌ها و خریداران می‌گویند و در این بخش‌ها متاسفانه کمتر صداقت را شاهد هستیم. حضور پنج نفر از تلویزیون اندونزی را به منزله حضور پنج خریدار جا می‌اندازیم و افرادی را عنوان خریدار می‌دهیم که اصلاً خریدار نیستند مثلاً مسئول بازار تولید مشترک جشنواره ایروان، خانم فریبا سومانسکا که ایرانی است و سالهاست در حوزه پخش فعالیت ندارد، فیصل سویسال کارگردان ترک را که فیلمی با مشارکت ایران ساخته و… همه را عنوان خریدار داده‌اند. حداقل پانزده نفر از مهمان‌های خارجی که نامشان در کاتالوگ بازار آمده، سفر خود را لغو کرده بودند و مسئولان یا نامشان را از کاتالوگ خارج نکردند و یا حداقل اطلاع رسانی صورت نگرفت.
وضعیت اقتصادی و سیاست خارجی کشور را چقدر در جشنواره امسال و اساساً در حوزه بین الملل موثر می‌دانید؟ در جشنواره فیلم کن هم شاهد مصاحبه شما و کتایون شهابی با نشریه معتبر ورایتی درباره تاثیر تحریم‌ها بر سینمای ایران را دیدیم.
طبیعی است که سینما و در اینجا حوزه بین الملل سینما جدا از دیگر بخش‌های کشور نبوده و تحریم‌ها تاثیر منفی قابل توجهی بر فعالیت‌های ما گذاشته‌اند و این را نمی‌شود انکار کرد. الته مصاحبه با ورایتی بسیار مفصل‌تر از این بود که به واسطه محدودیت فضای نشریه روزانه ورایتی، تنها بخشی از حرف‌ها در آنجا به چاپ رسید و از جمله حرف‌های چاپ نشده من این بود که در اوج فشارهای سیاسی و تحریم‌ها، سینما و هنر، نقش ویژه‌تری در تعامل بین ملت‌ها داشته و سینمای ایران هم با همت همین چند نفر پخش کننده بین المللی بخش خصوصی توانسته حضور حداقلی را در همه کشورها و حتی آمریکا داشته باشد. مشکلات گسترده و متنوعی برای عرضه و پخش بین المللی تولیدات سینمای ایران وجود داشته که بخشی داخلی و بخشی مربوط به شرایط بین المللی تحمیل شده بر ماست. ما در یک کلام در این حوزه تنها هستیم! بدون حمایت، بدون پشتیبانی، رودرو با مشکلات عدیده! حوزه عرضه و پخش بین المللی تولیدات سینمایی هر کشور یک امر راهبردی بوده و دولت‌ها به شیوه‌های مختلف به حمایت از آن می‌پردازند.
مدیران تصمیم گیر کشور نیازی به کسب اطلاعات و تحلیل‌های حرفه‌ای وضعیت بازارهای جهانی نمی‌بینند و هر از گاهی فردی به ما زنگ می‌زند و خواستار مصاحبه‌ای می‌شود برای فلان تحقیق سازمان سینمایی و و این فرد خود هیچ تجربه و تخصصی در حوزه بین المللی سینمای نداشته اما از طرف سازمان سینمایی یا نهادهای دیگر مامور انجام تحقیق شده و در اولین قدم نیز تماس و خواستار تخلیه کلیه تجارب و اطلاعات امثال بنده در این مصاحبه‌ها می‌شوند. از اولین تصمیم‌هایی که در انجمن خودمان گرفتیم، پاسخ منفی به کلیه این درخواست‌ها بود! مسئولان سینمایی تمایلی به کسب نظرات تخصصی ما ندارند و تقاضاهای مختلف ما برای دیدارها و حضور در جلسات، یا بی پاسخ است و یا منفی! ما در نوک پیکان رویارویی با مشکلات بین المللی بازاریابی سینمای ایران قرار داریم، چرا آقای انتظامی تاکنون حتی یک جلسه با دست اندرکاران حرفه ای این حوزه نداشته اند؟! آیا می‌دانید که ما با شروع تحریم‌های جدید دیگر امکان ارسال و دریافت نسخه‌های فیلم‌های خود را نداریم؟ ایا می‌دانید که نقل و انتقال پول را چگونه انجام می‌دهیم؟ آیا از خود پرسیده‌اید که با این سرعت پایین اینترنت چگونه می‌توانیم اقلام بازبینی ونمایشی فیلم‌های ایرانی را آپلود کنیم؟ چرا آنقدر سایت‌های مختلف سینمایی و مورد استفاده ما مانند ویمیو فیلتر است؟ من شرمنده می‌شوم که به جشنواره‌ای بگویم امکان پر کردن فرم شرکت فیلم خودم را به صورت آن لاین ندارم چرا که سایت این جشنواره‌ها همه فیلتر است. من شخصاً فرد کنش‌مندی هستم و اصلاً نمی‌نشینم به غر زدن و دنبال حل کردن مساله هستم و بارها و بارها فرم تقاضای رفع فیلتری این سایت‌ها را پر کرده و ارسال کرده‌ام و دریغ از یکبار پاسخ!
بازار سپری شده‌ی فیلم کن را چگونه ارزیابی می‌کنید؟
بازار فیلم کن به عنوان مهم‌ترین بازار فیلم جهان هر ساله شاهد افزایش کمی حضور دست اندرکاران سینمای دنیاست و شرایط برای حضور در آن چندان پیچیده نیست البته به شرط داشتن شرایط مالی مناسب. اما نکته مهم چگونگی حضور در این بازار و بهره برداری از آن است. حداقل‌های لازم، داشتن مجموعه خوبی از فیلم‌ها، داشتن غرفه در بازار یا دفتری در خارج از بازار، برقراری تماس‌های اولیه با خریداران و پخش کننده‌ها و مدیران جشنواره‌ها برای تعین قرارها در طول بازار است. بدیهی است که مرحله جدی‌تر به توانایی‌ها و مهارت‌های شما در ترغیب خریدارها و مدیر جشنواره‌ها برای در نظر گرفتن فیلم‌های شماست. اما گر صرفاً در بازار حضور داشته و در حجره را صبح باز کرده تا بلکه فردی گذرش به ما افتاده و یا تنها بسنده کنیم به نام و برند خود، تردید نداشته باشید که بازار موفقی نخواهید داشت. پس موفقیت در بازار بستگی به توانایی‌ها و ارتباط‌ها و برنامه ریزی شما دارد. به گزارش‌ها و خبرهای گاه جعلی هم توجه نداشته باشید که فلان فرد با چاپ یک عکس از خود، ادعای حضور فعالانه و بازاریابی موفق فیلم‌های خود را به طور مستقل دارد و تاریخ، انهم در کوتاه مدت نشان می‌دهد که این اخبار و گزارش‌ها چقدر جدی اند!
بازاریابی بین المللی تولیدات فرهنگی و در اینجا فیلم، از مشکل ترین نوع بازاریابی‌های شناخته شده است که رده بندی نیازهای مخاطب در پایین‌ترین رده قرار دارد و ما پخش کننده بین المللی فیلم ایرانی در رقابت با با یکدیگر (و انبوه فیلم‌های ایرانی)، بدون پشتیبانی، مشکلات ریز و درشت این حوزه، در رقابت با شمار زیاد تولیدات در تمامی کشورها باید برای اندک ظرفیت نمایشی فروش و جشنواره‌ای رقابت داشته باشیم. صنعت سینمای ایران و مدیران سینمایی کشور نیاز جدی و فوری به دریافت داده‌های اساسی و تحلیلی در حوزه اقتصاد بین المللی سینما و جشنواره‌های فیلم دارند.
انتهای پیام

