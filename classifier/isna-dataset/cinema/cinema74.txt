اکران «ضربه فنی» در 75 سالن کانون 
فیلم «ضربه فنی» به نویسندگی و کارگردانی غلامرضا رمضانی از 24 تیر در 75 سالن کانون نمایش سراسر کشور برای نوجوانان و خانواده‌ها اکران خواهد شد.
به گزارش ایسنا به نقل از اداره کل روابط عمومی و امور بین‌الملل کانون، این فیلم که یکی از تولیدات امور سینمایی کانون پرورش فکری کودکان و نوجوانان در سال 1397 است به مدت یک ماه در این سالن‌ها به نمایش گذاشته می‌شود.
بر اساس این خبر، این فیلم درباره سه نوجوان است که هر کدام از راهی به دنبال قهرمانی در یک جام معتبر هستند اما همیشه قهرمان آن کسی نیست که برنده می‌شود!
در «ضربه فنی» نسیم ادبی، افشین هاشمی، نازنین احمدی، سیروس همتی، مجید نوروزی، درسا بختیار و ملیحه کیا نقش‌آفرینی می‌کنند.
همچنین سپهراد فرزامی، سیاوش اسدپور، علی ملکیان، حسین لطفی، متین جان‌جانه، محمدامین مرادی، پوریا ایمانی و هستی فرامرزی بازیگران نوجوان این فیلم هستند.
این فیلم نامزد دریافت جایزه بخش مسابقه چهل‌ونهمین جشنواره بین‌المللی فیلم جیفونی ایتالیا نیز شده است.
«ضربه فنی» همچنین در سی و یکمین جشنواره فیلم‌های کودکان و نوجوانان اصفهان توانسته است سه پروانه زرین داوران کودک و نوجوان برای بهترین فیلم، پروانه زرین مسابقه سینمای ایران به عنوان بهترین فیلم و بهترین فیلم‌نامه‌ی بخش نوجوان را به خود اختصاص دهد.
انتهای پیام 
