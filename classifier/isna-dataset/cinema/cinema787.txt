بحث‌هایی درباره سینمای ایران در یک انجمن صنفی
سخنگوی انجمن صنفی کارفرمایی مؤسسات پخش درباره چگونگی عضویت رسمی در این انجمن، ارائه فیلم به سینماهای سیار و سینماهای کوچک و تدوین آیین‌نامه برای این انجمن صنفی توضیحاتی ارائه کرد.
مرتضی شایسته در گفت‌وگویی با ایسنا بیان کرد: درجلسه‌ای که هفته گذشته برگزار شد بحث‌هایی راجع به موارد متعددی در سینمای ایران صورت گرفت. یکی از مهمترین موارد، طرح عضویت رسمی اعضا در این انجمن پس از پرداخت ورودیه بود. 
او ادامه داد: طبق صحبت‌هایی که انجام شد، اعضای انجمن صنفی که حق ورودیه خود را پرداخت کرده‌اند و مدارکشان کامل بود به عنوان اعضای انجمن معرفی شدند که شامل: علی سرتیپی (فیلمیران سبز)، مرتضی شایسته (هدایت فیلم)، بیژن امکانیان (نیکان فیلم)، سعید سعدی (نسیم صبا)، سعید خانی (خانه فیلم)، امیر سماواتی، مهدی صباغ‌زاده (نیمروز فیلم)، سیدمحمد قاضی (گویا فیلم) و داریوش باباییان (شکوفا فیلم) هستند. با این حال در صورتی که دیگر پخش‌کنندگان حق ورودیه خود را پرداخت کنند و مدارکشان تکمیل شود، عضویت آنان رسما اعلام خواهد شد. 
سخنگوی این انجمن صنفی افزود: مورد دیگر، موضوع اکران فیلم‌ها در باشگاه‌ها، سینماهای سیار و سینماهای کوچک بود که طی بحث و بررسی کمیته‌ای متشکل از داریوش باباییان، سعید خانی و همایون امکانیان پیگیر اکران فیلم در این مراکز باشند تا شاهد قانونمندی و شفافیت بیشتر در اکران در این مراکز باشیم. بر این اساس قرار شد دفاتر از ارائه فیلم به این مراکز تا صدور معرفی‌نامه برای آنها توسط انجمن خودداری کنند.
مرتضی شایسته درباره تدوین یک آیین‌نامه‌ برای این انجمن صنفی نیز توضیح داد: با داشتن یک آیین‌نامه می‌توان نسبت به اجرایی کردن موارد اساسنامه با دقت بیشتری عمل کرد، به همین دلیل تنظیم یک آیین‌نامه اجرایی برای انجمن صنفی کارفرمایی مؤسسات پخش برایمان بسیار اهمیت دارد و بنا است تا پایان اردیبهشت‌ماه شاهد تکمیل و تدوین کامل این آیین‌نامه باشیم.
انتهای پیام
