کارگردان «هانا» در راه فجر جهانی 
آندرئا پالائورو کارگردان فیلم «هانا» برای برگزاری کارگاه تخصصی در سی‌وهفتمین جشنواره جهانی فیلم فجر حضور خواهد داشت.
به گزارش ایسنا به نقل از ستاد خبری سی و هفتمین جشنواره جهانی فیلم فجر، آندرئا پالائورو که با نخستین ساخته بلند خود «جمعی از مده‌آ»(medeas) سال ۲۰۱۳ در جشنواره بین‌المللی ونیز موفق به کسب جایزه بهترین فیلم کم‌هزینه نوآور شد، مهمان سی و هفتمین جشنواره جهانی فیلم فجر خواهد بود.
پالائورو تاکنون با فیلم «هانا» در جشنواره‌های متعددی چون ونیز، تورنتو، کپنهاگ، ریکیاویک، ریو، شیکاگو، ورشو، وین، تسالونیکی و استکهلم حضور پیدا کرده است.
شارلوت رامپلینگ بازیگر فیلم «هانا» به کارگردانی پالائورو در سال ۲۰۱۷ جایزه بهترین بازیگر زن را از هفتادوچهارمین جشنواره فیلم ونیز به دست آورد.
پالائورو همچنین ریاست هیات داوران جشنواره تالین در سال ۲۰۱۸ را برعهده داشته است.

سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
