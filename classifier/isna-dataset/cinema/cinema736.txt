از دغدغه‌ی کمک هزینه‌ها تا جشنواره‌ای که باید باشد
یک کارگران تئاتر معتقد است:  مهمترین معضل تئاتر دانشگاهی عدم حمایت مالی از دانشجویان است و کمک هزینه‌ای که به آن‌ها می‌دهند یک چهارم هزینه تمرین آن‌ها هم نمی‌شود.
نمایش «دریم لند» یکی دیگر از آثار صحنه‌ای در بیست وو دومین جشنواره بین‌المللی تئاتر دانشگاهی است که در چهارمین روز از این جشنواره در دو سانس در پردیس هنرهای زیبای دانشگاه تهران روی صحنه رفت.
این نمایش ۷۰ دقیقه‌ای نوشته صبا نجاتی و به کارگردانی مرتضی جلیلی‌دوست است که نقش اصلی آن، کاراکتر چارلی چاپلین را بازی می‌کرد.
این نمایش بدون کلام بود و مانند فیلم‌های چاپلین توضیحاتی بر یک صفحه نمایش با زبان انگلیسی نوشته می‌شد. بازیگران «دریم لند» در انتهای نمایش شروع به صحبت کردند و حتی تماشاگران را در نمایش خود مشارکت دادند.
«دریم لند» درون مایه طنز داشت که مخاطبان زیادی پای تماشای خود نشاند حتی برخی از آن‌ها به دلیل کمبود جا پشت در ماندند و تماشای نمایش را از دست دادند.
مرتضی جلیلی‌دوست در گفت‌وگو با ایسنا، درباره نحوه تمرین و شکل‌گیری اجرا گروه نمایشی «دریم لند» گفت: تمرین‌های اجرا را از اواسط آذر آغاز کردیم، حدود ۷۰،۸۰ جلسه تمرین داشتیم. با بچه‌های نمایش از قبل آشنا بودم و با شش، هفت نفر از آن‌ها قبلاً کار کردم و با دو، سه نفر تجربه اولین همکاری را در «دریم لند» کسب کردم.
او افزود: ما در ابتدا یک ایده داشتیم، چاپلین و تئاتر. با همین ایده تمرین‌ها را آغاز کردیم و خیلی از اتفاقات در تمرین شکل گرفت. همچنین با نویسنده کار هم از قبل تجربه سه، چهار همکاری را داشتم.
این کارگردان با بیان اینکه "من شرمنده کسانی که برای تماشای «دریم لند» آمدند اما پشت در ماندند، هستم" ادامه داد: من تعدادی از تئاتری‌ها و دوستان را دیدم که از نمایش راضی بودند و خوشحالم از این اتفاق اما همیشه تعدادی منتقد هم وجود دارد، چرا که همه چیز نمی‌تواند خیلی خوب باشد.
جلیلی‌دوست در بخش دیگری از صحبت‌هایش درباره سطح کیفی این دوره از جشنواره تئاتر دانشگاهی در چند روز گذشته گفت: سطح کیفی جشنواره را تا پایان آن نمی‌توان ارزیابی کرد اما در این چند روز گذشته هم کارهای بد داشتیم هم کارهای خوب، تا الان دوره بیست و دوم با جشنواره پارسال در یک سطح هستند. اما امیدورام در چند روز باقی مانده شاهد کارهای بهتری باشیم.
او در ادامه بیان کرد: در طول جشنواره چهار، پنج نمایش را تاکنون دیدم که در این نمایش‌ها، اثر «پپ» اسماعیل کمالی دهقان و «مشق شب» امیر نجفی برایم جذاب بود.
این کارگردان درباره معضلات تئاتر دانشگاهی گفت: مهمترین معضل تئاتر دانشگاهی عدم حمایت مالی از دانشجویان است و کمک هزینه‌ای که به آن‌ها می‌دهند، یک چهارم هزینه تمرین هم نمی‌شود.
او افزود: نکته دیگر است این است کمک هزینه از دو سال پیش تا الان هم یکی بوده، یعنی دو سال پیش یک میلیون و دویست تومان به بچه‌ها کمک هزینه می‌دادند و امسال هم که هزینه‌ها چند برابر شده قرار است همان یک میلیون دویست پرداخت شود که تاکنون هم پرداخت نشده است.
جلیلی‌دوست در پایان گفت: امیدوارم با پایان جشنواره شاهد پیشرفت آن باشیم اما این موضوع را خوب می‌دانم که آثار هر سال متنوع‌تر می‌شوند و قطعاً اگر امسال هم این اتفاق نیفتد، سال‌های بعد شاهد یک جشنواره پیشرفته هستیم. این اتفاق برای ویترین تئاتر ایران به شدت لازم است.
انتهای پیام
