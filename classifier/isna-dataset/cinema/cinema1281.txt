ابراز امیدواری برای بازسازی سینما آزادی "بروجرد"
رئیس حوزه هنری با اشاره به جایگاه سینما فلسطین بروجرد در هویت فرهنگی این شهر، ابراز امیدواری کرد سینما آزادی هم در این شهر بازسازی شود.
به گزارش ایسنا، طبق گزارش رسیده، سینما فلسطین بروجرد پنجشنبه ۱۶ اسفندماه با حضور محسن مومنی شریف رئیس حوزه هنری، محمد حمزه زاده رئیس سازمان سینمایی سوره مهر، محمود کاظمی مدیرعامل موسسه بهمن سبز، عباس گودرزی نماینده شهرستان بروجرد در مجلس شورای اسلامی، یزدان عشیری مدیر روابط عمومی سازمان سینمایی حوزه هنری، محمد حسین امیدی پور رئیس حوزه هنری خرم آباد، وحید موسائیان کارگردان سینما و فاطمه گودرزی بازیگر و جمعی از مدیران و مسئولان استان لرستان و شهرستان بروجرد برگزار شد.
در آغاز این مراسم پس از تلاوت آیاتی از قرآن کریم و پخش سرود ملی، مجری مراسم به حاضران خیرمقدم گفت و از حضور مردم، مدیران استانی و شهری و میهمانان هنرمند در این مراسم قدردانی کرد.
فاطمه گودرزی: سینما فلسطین در شان مردم فرهنگ دوست بروجرد است
فاطمه گودرزی بازیگر تلویزیون و سینما که اهل بروجرد است در بخشی از این مراسم تجلیل شد.
او خطاب به حاضران گفت: خوشحالم در شهری هستم که سالها از آن دور بوده‌ام. برای نخستین بار است به افتتاحیه یک مرکز فرهنگی دعوت می‌شوم و از این بابت ممنونم. هر اتفاق فرهنگی و هنری که باعث رونق در جامعه شود قابل توجه است. امیدوارم با تلاش موسسه بهمن سبز، سینما آزادی هم راه اندازی شود و مردم بتوانند از آن استفاده کنند.
این بازیگر با اشاره به زیبایی سینما فلسطین گفت: این سالن واقعاً زیبا و مجهز است. بیشتر سالن‌ها در پردیس‌ها کوچک است و کمتر سالنی به این زیبایی در شهرهای مختلف می‌بینیم.
وی ادامه داد: ساخت چنین سینمای زیبایی احترام به شان مردم فرهنگ دوست بروجرد است. امیدوارم آنها سالها در این سینما فیلم‌های جذاب ببینند.

مومنی شریف: سینما فلسطین برای مردم بروجرد خاطره می‌سازد
محسن مومنی شریف رئیس حوزه هنری در این مراسم با اشاره به سابقه فرهنگی شهرستان بروجرد گفت: بروجرد مهد علم و دانش، ادب و هنر و فقاهت است. ستاره‌های درخشان این شهر در عرصه‌های مختلف پرشمار هستند. خوشحالم که آیین افتتاحیه این سینما همزمان با شب میلاد امام باقر (ع) و در ایام فرخنده ماه رجب برگزار می‌شود.
وی ادامه داد: در چهل سال اخیر مسیری پر پیچ و خم آمدیم تا به سرافرازی و عظمت امروز رسیدیم. ان شالله سینما فلسطین که با هویت فرهنگی شهر بروجرد پیوند خورده سالها برای مردم این شهر خاطره بسازد.
رئیس حوزه هنری از تاسیس حوزه هنری شهرستان بروجرد و بازسازی سینما آزادی در آینده نزدیک خبر داد.
موسائیان: عظمت سینما فلسطین جذبم کرد
وحید موسائیان کارگردان اهل خرم آباد ضمن تشکر از مهمان نوازی مردم بروجرد گفت: وارد سینما فلسطین که شدم ابهت و عظمت این سالن مرا جذب کرد. هر فیلمسازی دوست دارد فیلمش در چنین سالنی روی پرده برود.
وی ادامه داد: همه سینمای ایران در تهران خلاصه شده. اما مردم همه ایران، دوست دارند آداب و رسوم، باورها و اعتقاداتشان را در فیلم‌ها ببینند. امیدوارم تولیدات سینمایی نمایشگر فرهنگ‌های مختلف باشد.
در بخش‌های دیگر این مراسم گودرزی نماینده شهر بروجرد در مجلس شورای اسلامی و محمدحسین امیدی پور رئیس حوزه هنری سخنرانی کردند.
پخش تیزر بازسازی سینما و تقدیر از افرادی که در بازسازی و تجهیز سینما فعالیت داشتند، بخش دیگر مراسم افتتاحیه بود. فیلم سینمایی «ماجرای نیمروز؛ رد خون» ساخته محمدحسین مهدویان هم در پایان افتتاحیه روی پرده رفت.
سینما فلسطین بروجرد با دو سالن و ظرفیت ۷۹۶ صندلی به همت موسسه بهمن سبز بازسازی و تجهیز شده است.
انتهای پیام 
