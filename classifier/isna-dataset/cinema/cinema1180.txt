/ در سینما و تئاتر چه خبر است؟/
اولین جشنواره سراسری تئاتر خیابانی ایرانشهر، برگزاری ۸ نشست تخصصی در جشنواره وارش، رونمایی از پوستر پیشونی سفید ۳ ، اجرای ویژه سالگشتگی و... از جمله خبرهای سینما و تئاتر است.
اولین جشنواره سراسری تئاتر خیابانی ایرانشهر با مشارکت اداره کل هنرهای نمایشی و اداره کل فرهنگ و ارشاد اسلامی‌ استان سیستان و بلوچستان برگزار می‌شود.
به گزارش ایسنا به نقل از روابط عمومی اداره کل هنرهای نمایشی، اولین جشنواره سراسری تئاتر خیابانی ایرانشهر با نگاه به مرز و مرزداری و اقوام ایرانی و به قصد ایجاد فرصت پیوند فرهنگی و هم‌اندیشی ساکنین مرزهای ایران برگزار می‌شود.
این جشنواره در تلاش است با نگاه به مرز و مرزداری و اقوام ایرانی فرصتی برای پیوند فرهنگی و هم‌اندیشی ساکنین مرزهای ایران فراهم کند. به همین منظور اداره کل فرهنگ و ارشاد اسلامی‌ استان سیستان و بلوچستان، اداره کل هنرهای نمایشی و انجمن هنرهای نمایشی ایران اولین جشنواره سراسری تئاتر خیابانی ایرانشهر را به جهت آشنایی ساکنین استان‌های مرزنشین در عرصه‌های گوناگون فرهنگی، اقتصادی، امنیتی و... برگزار خواهند کرد.  
این جشنواره در دو بخش «مسابقه» و «نمایش‌های آیینی و سنتی» برگزار خواهد شد.
سقف پذیرش آثار در بخش «مسابقه» ۱۰ نمایش است. آثار متقاضی این بخش نباید تا پیش از این در هیچ جشنواره رقابتی در گستره سراسری شرکت کرده باشند. آثاری می‌توانند در این بخش شرکت کنند که تا پیش از مهلت ارسال آثار حداقل پنج اجرای عمومی (به تأیید اداره کل فرهنگ و ارشاد اسلامی یا انجمن هنرهای نمایشی استان) داشته باشند.
 بخش «نمایش‌های آیینی و سنتی» نیز به صورت رقابتی برگزار می‌شود و بر اساس انتخاب هیأت داوران در سه بخشِ تحقیق و پژوهش آیین‌ها، کارگردانی و طراحی فضای نمایشی یک برگزیده معرفی و به برگزیدگان جوایزی اهدا می‌شود. سقف پذیرش اثر در این بخش شش نمایش و حداکثر تعداد نفرات هر گروه ۱۲ نفر است.
اولین جشنواره سراسری تئاتر خیابانی ایرانشهر در استان سیستان و بلوچستان، شهرستان ایرانشهر برگزار می‌شود و دبیرخانه این رویداد هم در همین شهرستان قرار دارد.
فرخوان اولین جشنواره سراسری تئاتر خیابانی ایرانشهر بعد از تایید نهایی مدیرکل هنرهای نمایشی به زودی منتشر خواهد شد.   

برگزاری ۸ نشست تخصصی  در جشنواره فیلم وارش
مدیر نشست‌های نهمین جشنواره بین المللی فیلم وارش درباره نشست های تخصصی این رویداد سینمایی توضیح داد: در این دوره از جشنواره با برگزاری ۸ نشست و کارگاه تخصصی در بخش جنبی، تلاش می‌کنیم فرصت و امکانی برای علاقه مندان فراهم شود تا از حضور متخصصان و اساتید بهره مند شوند.
سید رضا صائمی، مدیر نشست های تخصصی نهمین جشنواره بین المللی فیلم وارش درباره رویکردهای موضوعی این نشست‌ها عنوان کرد: در این نشست ها که با تنوع موضوعی همراه است، اساتید و پژوهشگران سینمایی و هنری درباره موضوعاتی مثل مولفه‌های فرهنگ عامه در سینما، مردم شناسی سینمای بومی و سینمای عامه پسند، چگونگی بهره برداری از بافت جغرافیایی و لوکیشن در فیلم سازی، اصول و بایسته های بازیگری در نقش های بومی و محلی، قوم نگاری درمستندسازی، سازوکارهای تامین سرمایه جمعی برای تولید فیلم، فیلمنامه نویسی در قصه های بومی، جامعه شناسی و مخاطب شناسی فیلم های عامه پسند در سینمای ایران، مستند سازی بومی و... در قالب نشست یا برگزاری پنل های آموزشی و مهارت آموزی، صحبت می کنند.
وی افزود: برگزاری این نشست‌ها علاوه بر اینکه دانش نظری، شناخت و آگاهی علاقه مندان سینما به ویژه فیلمسازان و دانشجویان سینما را افزایش می‌دهد، آن‌ها را با مباحث جدید در حوزه های مختلف فیلمسازی آشنا می کند.
این منتقد و کارشناس سینما خاطر نشان کرد: برگزاری نشست‌ها همچنین فرصتی فراهم می‌کند تا علاقه مندان به سینما در شهرستان‌ها از حضور اساتید شناخته شده در این حوزه بهره مند شده و جشنواره فیلم وارش بتواند دستاوردهای علمی و پژوهشی روز در حوزه سینما و فیلمسازی را در اختیار آن ها قرار دهد. همچنین به سوالاتی که درباره فیلمسازی وجود دارد، پاسخ می دهد و با طرح برخی از مباحث میان رشته ای سینما، نقش موثری در هم افزایی پژوهشگران علوم انسانی و سینما دارد.
نهمین جشنواره بین المللی فیلم وارش با همکاری اداره کل فرهنگ و ارشاد اسلامی، استانداری مازندران و سازمان سینمایی وزارت فرهنگ و ارشاد اسلامی اردیبهشت ۹۸ در استان مازندران برگزار می شود.



رونمایی از پوستر «پیشونی سفید ۳»/ هدیه سینمای ایران به کودکان و خانواده‌های ایرانی
‌به گزارش مشاور رسانه ای پروژه، در آستانه اکران نوروزی فیلم سینمایی «پیشونی سفید ۳» به تهیه کنندگی و کارگردانی سید جواد هاشمی، از پوستر رسمی این فیلم رونمایی شد.
این فیلمِ شاد و موزیکال به عنوان تنها نماینده سینمای کودک و نوجوان در گیشه نوروزی سینماها از هفته آینده روی پرده می‌رود.
پژمان بازغی، لیلا اوتادی، ارسلان قاسمی، ترلان پروانه، محمدرضا شریفی‌نیا، سیدجواد هاشمی، امیر غفارمنش، هومن حاجی عبداللهی، ساغر عزیزی، امیررضا احمدی و حسام نواب صفوی بازیگران «پیشونی سفید ۳» هستند.
امین طالبی، طراحی پوستر و سعید فرّهی، طراحی لوگوتایپ این فیلم را برعهده داشته‌اند.
عوامل این فیلم عبارتند از؛ نویسنده، کارگردان و تهیه کننده: سیدجواد هاشمی، مدیر فیلمبرداری: فرشاد خالقی، تدوین: سیدجواد هاشمی، مهران گنبدلو، طراح لباس: سحر گوران، طراح صحنه: علی شایان فر، طراح چهره پردازی: شهرام خلج، جلوه های بصری: محمدرضا نجفی امامی، مدیر صدابرداری: امیر پرتوزاده، طراحی صدا: علی ابوالصدق، موسیقی: بهنام صبوحی، طراح حرکات موزون: کمال رضوی، عکاس: لیلا خوشکنار، مدیر تولید: ایرج طلایفه غلامی، جانشین تهیه کننده: عباس دلدار، مجری طرح و سرمایه گذار: حسین احمدی، پخش: نور تابان.



نمایش «سالگشتگی» به اجرای ویژه رسید
نمایش «سالگشتگی» به نویسندگی وکارگردانی امیررضا کوهستانی روز شنبه ۲۵ اسفند ماه دو اجرای فوق‌العاده خواهد داشت.
به گزارش روابط عمومی گروه تئاتر مهر، نمایش «سالگشتگی» کاری از امیررضا کوهستانی که اجراهای پایانی خود را در تئاتر مستقل تهران سپری می‌کند، روز شنبه ۲۵ اسفند ماه هم به روی صحنه می‌رود.
گروه تئاتر مهر نمایش «سالگشتگی» پس از پنج سال از ۸ اسفند و پس از ۱۱۵ اجرا در شهرهای مختلف به صحنه رفت.
در «سالگشتگی» محمدحسن معجونی، مهین صدری، عبد آبست، بهدخت ولیان به عنوان بازیگر حضور دارند.

انتهای پیام 

