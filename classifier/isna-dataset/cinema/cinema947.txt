برهانی‌مرند برای جشنواره تئاتر فجر دوباره از کرمی حکم گرفت
نادربرهانی‌مرند که پیش‌تر پیشنهاد دبیری دوباره جشنواره تئاتر فجر را رد کرده بود، سرانجام آن را پذیرفت.
به گزار، ش ایسنا، نادر برهانی‌مرند با حکم شهرام کرمی، مدیرکل هنرهای نمایشی برای دومین سال متوالی به عنوان دبیر جشنواره بین‌المللی تئاتر فجر معرفی شد.
برهانی‌مرند از همان روزهای پایانی سال قبل گزینه انتخاب دوباره برای دبیری جشنواره بود و با وجود اینکه از پذیرش این مسئولیت امتناع کرده بود، در نهایت دبیری جشنواره سی‌وهشتم تئاتر فجر را پذیرفت.
شهرام کرمی مدتی قبل در گفت‌وگویی با ایسنا تأیید کرد که یک بار حکم برهانی‌مرند را دبیری جشنواره زده بود اما او نپذیرفت در حالی که از نگاه او به عنوان رئیس جشنواره و مدیرکل هنرهای نمایشی و نیز شورای سیاست‌گذاری عملکرد برهانی‌مرند در مقام دبیری جشنواره قابل قبول بوده است.
او با بیان اینکه ترجیح می‌دهد یک دبیر در چشم‌اندازی چند ساله بتواند کار خود را پیش ببرد، دلیل قبول نکردن پیشنهاد دبیری را از سوی برهانی‌مرند در ماه‌های قبل فشارها و مطالباتی دانسته بود که وجود داشته است.
در متن حکم دبیر سی و هشتمین جشنواره بین‌المللی تئاتر فجر آمده است:
«جشنواره بین‌المللی تئاتر فجر به عنوان بزرگترین رویداد تئاتر کشور همواره مورد توجه ویژه هنرمندان، اصحاب رسانه، صاحبنظران، جامعه بزرگ فرهنگی و همچنین تشکل‌های تئاتری سایر کشورهای جهان بوده است. این جایگاه ویژه بی‌گمان مستلزم پایش و پاسداشتی هنرمندانه است تا ضمن معرفی هرچه شایسته‌تر توان و قابلیت‌های گروه‌های تئاتری ایران و جهان، برنامه‌ها و اقدامات شایسته‌ای در جهت تأثیرگذاری پایا و ثمربخش آن بر جریان تولید و عرضه تئاتر در سراسر کشور اتخاذ شده و به انجام برسد.
ترسیم چشم‌انداز واقعی و کارشناسانه، توجه جدی به روزآمدی، شمول، کارآیی و پایایی ایده‌ها و طرح‌ها در عین توجه به تجربیات ادوار پیشین و بهره‌گیری از مشاوره‌های صاحبنظران حوزه هنرهای نمایشی می‌تواند نویدبخش رویدادی باشکوه‌تر و موفق‌تر باشد.
اینک که به یمن حضور هنرمندان، همت دست اندرکاران و توجه و مدیریت هنری شما سی و هفتمین دوره جشنواره به نحو مطلوب و شایسته به پایان رسید و نظر به تصمیم شورای سیاست‌گذاری به موجب این حکم به عنوان «دبیر سی و هشتمین جشنواره بین‌المللی تئاتر فجر» منصوب می‌شوید.
امید که در سایه مهر پروردگار، با مشارکت و همراهی هنرمندان و صاحبنظران تئاتر کشور در برگزاری هرچه شایسته‌تر این جشنواره موفق و پیروز باشید.»
نادر برهانی‌مرند نویسنده، کارگردان، بازیگر و مدرس تئاتر است. او تاکنون آثاری چون «جزیره»، «مرد مومی»، «تولد»، «شکارگاه ممنوع»، «پاییز»، «چیستا»، «تیغ کهنه»، «یک راز کوچک»، «باغ زیتون» و «تهران زیر بال فرشتگان» را روی صحنه برده است.
برهانی‌مرند که پیش‌تر دبیر سی و هفتمین جشنواره بین‌المللی تئاتر فجر نیز بود، عضویت در هیئت مدیره خانه تئاتر، عضویت در شورای سیاست‌گذاری رادیو نمایش، مدیریت دفتر ادبیات نمایشی مرکز هنرهای نمایشی رادیو، مدیریت گروه نمایش و ادبیات رادیو نمایش و مدیریت و سردبیری برنامه‌های رادیویی «جمعه‌ها با تئاتر»، «پرده دوم»، «در آدینه با نمایش»، «گفت‌وگوی هنر»، «نمایش اقتصاد» و «از رمان تا نمایش» را در کارنامه خود دارد.
انتهای پیام
