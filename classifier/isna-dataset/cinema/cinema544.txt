«کمیته نان» یک نمایش تلخ اما امیدوارکننده است
لیلی عاج ضمن اشاره به موضوع نمایش‌اش گفت:«کمیته نان» یک نمایش تلخ اما امیدوار کننده است. در حال حاضر در جامعه با مشکلات زیادی روبرو هستیم ولی امیدواریم که از این منزل نیز به سلامت عبور کنیم.
نمایش "کمیته نان" به نویسندگی و کارگردانی لیلی عاج از روز دوشنبه ۲۳ اردیبهشت ماه اجرای خود را هر شب ساعت ۱۸:۳۰ در تالار قشقایی مجموعه تئاترشهر آغاز کرده است.
لیلی عاج در گفت‌وگویی با ایسنا، درباره موضوع و محوریت این نمایش گفت: «کمیته نان» در راستای نمایشنامه‌های قبلی من است؛ نمایش‌هایی با مضامین زندگی کارگری. نمایش نسبتاً تلخی درباره مشکلات معیشتی طبقه کارگر است و محوریت نمایشنامه‌های من یک خانواده کارگر است.
او افزود: یک بار در نمایش "قند خون" موضوع کارگرهای از کار بیکار شده کارخانه قند ورامین بودند، این بار هم موضوع کارگران روزمزد بازار میوه و تره‌بار تهران‌ هستند که مهاجر و کُرد هستند. در این نمایش اتفاقاتی رخ می‌دهد که قصه به سوی کول‌برها و خانواده یک کول‌بر پیش می‌رود.
عاج با بیان اینکه "تئاتر در جدی‌ترین حالت‌اش برای من زمانی ارزش مبارزه کردن به معنی روی صحنه بردن و تولید دارد که در مورد طبقه کارگر باشد" ادامه داد: چرا که فکر می‌کنم تماشاگر مؤثر تئاتر طبقه متوسط است و برای طبقه بالای متوسط هیچ چیزی تأثیر ندارد چون موقیعت‌اش تثبیت شده است، بنابراین تئاتر نیز برایش اهمیت ندارد.
کارگردان "فکاهی‌نامه‎ یک زن" افزود: طبقه متوسط آگاه‌تر است و تئاتر می‌بیند، اما این طبقه کارگر است که همیشه از تئاتر و هر عنصر فرهنگی محروم است و فکر می‌کنم که هیچ‌کس در این زمینه برای او کاری انجام نداده است.
عاج درباره استقبال تماشاگران بیان کرد: با توجه به اینکه در ماه رمضان هستیم نه تنها از نمایش من بلکه از اغلب نمایش‌ها استقبال خیلی باشکوهی نشده است. «کمیته نان» هم قبل از ساعت افطار روی صحنه می‌رود استقبال از آن خیلی عجیب نبوده و یک استقبال متوسط رو به بالا را شاهد بودیم.
او در ادامه با اشاره به اینکه "هیچ وقت کارگردانی از استقبالی که از نمایش‌اش می‌شود، راضی نیست" گفت: چرا که در خوش‌بینانه ترین حالت در سی شب اجرا، شبی ۴٠٠ یا ۵٠٠ نفر هم نمایش را ببینند، یک تعداد محدودی نمایش را دیده‌اند. در حال حاضر هم استقبال از «کمیته نان» راضی کننده نیست.
کارگردان "باله روی سطرهای بی‌معنی" افزود: در این نمایش مدام درباره معیشت دشوار خانواده کارگر و سایه سنگین مشکلات اقتصادی صحبت می‌کنیم اما این سایه روی سر ما هم افتاده و راه فراری نداریم.
عاج درباره علت اجرای نمایش‌اش در ماه رمضان گفت: از ما برای اجرا در تئاتر شهر دعوت شده بود و تاریخی که به ما اختصاص دادند از ٢٣ اردیبهشت ماه بود و هیچ اتفاقی در این راستا از پیش تعیین نشده بود.
کارگردان "خواب زمستانی"در پایان صحبت‌هایش گفت: «کمیته نان» یک نمایش انتقادی است و از صبوری مرکز نظارت و ارزشیابی مرکز هنرهای نمایشی تشکر می‌کنم که اجازه دادند یک نمایش انتقاد به روی صحنه برود. «کمیته نان» یک نمایش تلخ اما امیدوار کننده است. در حال حاضر در جامعه با مشکلات زیادی روبرو هستیم ولی امیدواریم که از این منزل نیز به سلامت عبور کنیم.
ارسطو خوش رزم، شاهو رستمی، لبخند بدیعی، الهام شعبانی، غزاله جزایری، سعید احمدی بازیگران این نمایش ۷۵ دقیقه‌ای هستند.
ماریا حاجیها طراحی گریم، الهام شعبانی طراحی لباس، سینا ییلاق بیگی طراحی صحنه و رضا خضرایی طراحی نور گروه طراحان و کهبد تاراج مدیر تولید، مریم رودبارانی روابط عمومی و تبلیغات مجازی، احمدرضا حجارزاده مشاور امور رسانه‌ای، شایان جعفرپور طراح پوستر و مواد تبلیغاتی، رضا جاویدی عکس، نگین بهزاد و ناصر ارباب دستیاران کارگردان و تریفه کریمیان موسیقی، دیگر عوامل اجرایی را تشکیل می‌دهند.


انتهای پیام
‌
