سینما آوینه قم به سینماهای «هنروتجربه» پیوست
سینما آوینه قم با اکران «بهاریه فیلم‌های کوتاه» به جمع سینماهای هنروتجربه پیوست.
به گزارش ایسنا به نقل از گروه هنر و تجربه، سینما آوینه قم با ظرفیت ۲۲۰ صندلی سال گذشته در مرکز آموزشی حضرت فاطمه زهرا (س) افتتاح شده است و در طبقه سوم این مرکز قرار دارد.
این سینما از این پس به نمایش فیلم‌های هنر وتجربه نیز می‌پردازد و در اولین برنامه قرار است بسته «بهاریه فیلم‌های کوتاه» را امروز، چهارشنبه چهارم اردیبهشت ساعت ۱۷ به نمایش بگذارد. پس از نمایش فیلم هم نشست نقد و بررسی آثار با حضور طوفان نهان قدرتی، حسین ملایمی و مهدی آقاجانی برگزار می‌شود.
اکران «بهاریه فیلم‌های کوتاه» شامل فیلم‌های «زونا» ساخته طوفان نهان قدرتی، «خوابگردها» ساخته پویا نبی، «سیندرلا» ساخته مهدی آقاجانی، «مانیکور» ساخته آرمان فیاض و انیمیشن «بدو رستم بدو» ساخته حسین ملایمی از ششم فروردین ماه در تمام سینماهای «هنروتجربه» آغاز شده است. این فیلم‌ها جزء آثاری هستند که پیش از این در جشنواره‌های داخلی و بین‌المللی موفق به کسب جایزه شده‌اند.
انتهای پیام
