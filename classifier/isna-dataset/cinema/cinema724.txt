«قصّه بولوار» در «هنر و تجربه» روایت می‌شود
مستند «قصّه بولوار» به کارگردانی داود اشرفی از نیمه دوم اردیبهشت در سینماهای گروه «هنر و تجربه» اکران می‌شود. 
به گزارش ایسنا، «قصّه بولوار» درباره بولوار کشاورز، یکی از معروف‌ترین خیابان‌های تهران است که در سال ۱۳۳۹ ساخته شده است. فیلم خطی از تاریخ و روایت و اتفاق است با همه فراز و فرودهایش، با همه آرزوهایش، مسیری که خیابان را به داشته جمعی ما تبدیل می‌کند.
داود اشرفی کارگردان این مستند در یادداشتی که در اختیار ایسنا قرار داده است، درباره «قصّه بولوار» چنین نوشته است:
«بعد از چند فیلم مستندی که ساخته‌ام، مستند «قصه بولوار»، اولین فیلمی است که کاملاً بر اساس علاقه شخصی من ساخته شد، چه در انتخاب موضوع و چه در نحوه پرداخت. اما شخصی بودن فیلم به معنی ساخت فیلم بر اساس سلیقه فردی نیست.  حالا بعد از چند سال که درگیر این فیلم بوده‌ام، برایم به وضوح روشن است که این علاقه شخصی بر اساس همان موجی به وجود آمده که شهر را برایمان به موضوع تبدیل کرده و پیامدش صدها مجله و مقاله و کتاب با موضوع تهران است‌. نمی‌توانم علاقه‌مندی‌ام برای ساخت این فیلم را خارج از این موج در نظر بگیرم، اما در پرداخت این فیلم، سعی بر دوری از سویه‌هایی داشتم که در این چند ساله با سهل‌انگاری شهر را موضوع خود قرار داده‌اند.  در مستندهای تاریخی، دسترسی به منابع تاریخی کلیدی است اما فارغ از مشکلات عینی دسترسی، چالش اصلی مستند تاریخی تکیه بیش از حد و حصر بر وجه نوستالژیک سوژه است. تا جایی که دید شخصی فیلمساز لابه‌لای آن گم می‌شود، آن وقت فیلم به مجموعه تصاویر خاطره‌انگیزی تبدیل می‌شود و آهی در پایان و دریغی از گذشته. شاید مقاومت در برابر این وسوسه خطرناک، سخت‌ترین بخش ساخت این گونه مستند باشد.  «قصه بولوار» پر است از داستان‌ها و فیلم‌ها و دیگر ارجاعات. در واقع این فیلم بر پایه رابطه پویای بین بولوار و تصویر بولوار شکل گرفته. همه این ارجاعات خوانش‌هایی هستند که از دل بلوار درآمده‌اند و در عین حال بولوار را می‌سازند و نمی‌توان مشخص کرد که بولوار این تصاویر را به وجود آورده یا تصاویر بولوار را؛ نمی‌توان عاملیت هیچکدام را نادیده گرفت شاید منطقی‌تر است که گرفتار این بحث تو در تو نشویم و با پذیرفتن پیچیدگی این رابطه، تصویری بسازیم که بولوار را یک قدم به پیش‌ببرد.  




مراسم افتتاحیه اکران مستند «قصه بولوار» که برنده جایزه هنر و تجربه در جشنواره بین‌المللی فیلم مستند حقیقت شده، پانزدهم اردیبهشت ماه در خانه هنرمندان برگزار می‌شود و این مستند از شانزدهم همین ماه در سینماهای گروه هنر و تجربه اکران می‌شود.


