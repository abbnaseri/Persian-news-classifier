جدیدترین آمار فروش فیلم‌ها در واپسین روزهای سال + یک اتفاق جدید
آخرین آمارهای فروش هفتگی گیشه سال ۹۷ در حالی این هفته مشخص شد که در یک اتفاق جدید، نام دو فیلم سینمایی؛ «متری شیش و نیم» و «غلامرضا تختی» که از فیلم‌های اکران نوروزی هستند پیش از اکران رسمی در جدول "سامانه فروش سینمای ایران" قرار گرفته است.
به گزارش ایسنا در یک اقدام جدید در سامانه فروش سینمای ایران نام دو فیلم «متری شیش و نیم» و «غلامرضا تختی» از آثاری که به عنوان فیلم‌های نوروزی قرار گرفته‌اند و بنابر گفته سخنگوی کارگروه اکران قرار است از روز شنبه ۲۵ اسفندماه اکران خود را آغاز کنند، اضافه شده است و آمار فروش آن‌ها و دیگر اطلاعاتی مانند تعداد مخاطبین و روزهای اکران و سینماهایشان نیز درج شده است. به نظر می‌رسد چون تنها این دو فیلم (در میان فیلم‌های نوروزی) در ایام جشنواره فیلم فجر نمایش داشتند، این اطلاعات و آمارها حاصل نمایششان در زمان جشنواره است.
تاکنون بر اساس آماری که در سامانه فروش سینمای ایران بارگذاری شده است، فیلم سینمایی «متری شیش و نیم» سعید روستایی، ۶۲ میلیون و ۳۹۵ هزار تومان در ایام جشنواره فروش داشته است.
این میزان فروش مربوط به حدود پنج هزار مخاطب است و در روزهای ۱۳ تا ۱۸ و ۲۲ بهمن‌ماه که همزمان است با ایام جشنواره فیلم فجر و ۱۹ اسفندماه، این رقم‌ها اعلام شده است که به نظر می‌رسد این اطلاعات از فروش، تنها ۸ سینمایی است که جزئیات فروش خود را در این سامانه قرار داده‌اند.
سید جمال ساداتیان نیز در گفت‌وگویی با ایسنا در توضیح این اتفاق و اطلاعات موجود در این سامانه بیان کرد: هنوز اکران‌های فیلم سینمایی ما آغاز نشده است و تاکنون فروشی در سینماها نداشته‌ایم و حتی هنوز نسخه DCP فیلم را تحویل سینمادارها نداده‌ایم. بنابر این به احتمال زیاد این آمار فروش حاصل اکران‌ها در ایام جشنواره است.
فیلم سینمایی «غلامرضا تختی» بهرام توکلی که نیز از جمله فیلم‌های اکران نوروزی است و در سی و هفتمین جشنواره فیلم فجر برای نخستین بار رونمایی شد، فروشی حدود ۶۰ میلیون و ۲۵۵ هزار تومان با داشتن ۵ هزار و ۸۴۸ مخاطب داشته است. این میزان فروش برای روزهای ۱۳ تا ۱۸ و بهمن‌ماه و همچنین ۱۶ اسفندماه و در مجموع ۲۰ سینما بوده است.
در ادامه، آخرین آمار فروش فیلم‌های سینمایی روی پرده در سال ۹۷ آورده شده است.
فیلم «بهشت گمشده» حمید سلیمیان که از ۸ اسفندماه روی پرده است، ۴۷ میلیون و ۵۳۳ هزار تومان در ۲۴ سینمای تهران و شهرستان‌ها فروش داشته است.
فیلم سینمایی «دایان» به کارگردانی بهروز نورانی پور که فیلمی در ژانر دفاع مقدس است، کمترین میزان فروش را در بین دیگر فیلمهای روی پرده به خود اختصاص داده و حدود هشت میلیون تومان فروخته است.
فیلم «آشغال‌های دوست داشتنی» محسن امیریوسفی نیز که در چهارمین هفته اکران خود قرار دارد، تا کنون به فروشی بیش از ۳ میلیارد تومان دست پیدا کرده است و بر اساس اطلاعات موجود در این سامانه ۲۹۴ هزار نفر پای دیدن این اثر نشسته‌اند. این اثر سینمایی در ۱۱۶ سینما در سراسر کشور روی پرده رفته که بیشترین میزان فروشش در پردیس سینمایی کوروش بوده است.
«جن زیبا» به کارگردانی بایرام فضلی بیش از یک میلیارد تومان فروش داشته و به تعبیری یک میلیارد و ۶۱ میلیون و ۱۳۴ هزار تومان در طول چهار هفته فروش داشته است. همچنین فیلم سینمایی «هت تریک» ساخته رامتین لوافی نیز در همین مدت زمانی با حدود ۱۴۸ هزار مخاطب یک میلیارد و ۴۴۶ میلیون تومان فروخته است.
«سوء تفاهم» احمدرضا معتمدی که داستانی معمایی دارد و «ضربه فنی» به کارگردانی غلامرضا رمضانی که برای گروه سنی کودک ونوجوان ساخته شده است و نیز هر دو از ۲۴ بهمن‌ماه روی پرده رفتند، به ترتیب با نمایش در ۷۸ سینما، فروشی حدود ۳۱۱ میلیون و ۱۱۶ میلیون تومان در ۶۸ سینما در تهران و شهرستان داشته‌اند.
فیلم سینمایی «قرارمون پارک شهر» فلورا سام با نمایش در ۲۵ سینما در سراسر کشور و «ماموریت غیرممکن» ساخته یعقوب غفاری با نمایش در ۱۰۲ سینما در تهران وشهرستان نیز که در چهارمین هفته اکران خود قرار دارند نیز به ترتیب حدود ۲۵ میلیون و ۴۹۵ میلیون تومان فروش داشتند.
تمام آمار و ارقام موجود در این گزارش بر اساس اطلاعاتی است که در سامانه فروش سینمای ایران قرار گرفته است.
انتهای پیام
