فراخوان یازدهمین جشنواره مستقل فیلم کوتاه دانش‌آموزی
یازدهمین جشنواره مستقل فیلم کوتاه دانش‌آموزی (بینش) برگزار می‌شود و علاقه‌مندان تا ۱۵ فروردین سال ۹۸ فرصت دارند آثار خود را به دبیرخانه این جشنواره ارسال کنند.
رضا بهزادیان - دبیر یازدهمین جشنواره فیلم کوتاه دانش‌آموزی بینش - با اعلام این خبر به ایسنا گفت: کشف استعدادها، کسب مهارت و تجربه، آشنایی با هنر جذاب و چندبعدی سینما و سواد رسانه‌ای، تقویت بنیان خانواده‌، تبلور ایده و خلاقیت، امید آفرینی و تربیت هنرمندان متعهد از مهم‌ترین اهداف این جشنواره به عنوان قدیمی‌ترین جشنواره فیلم کوتاه دانش‌اموزی کشور است که در دو بخش داستانی و مستند برگزار می‌شود.
وی در خصوص مقررات و شرایط فنی آثار نیز اظهار کرد: دانش‌آموزان تمامی مقاطع تحصیلی می‌توانند آثار خود را به دبیرخانه دهمین جشنواره فیلم کوتاه بینش ارسال کنند. حداکثر زمان برای آثار ۵ دقیقه است. موضوع جشنواره نیز آزاد است اما دبیرخانه جشنواره موضوعات «مدرسه، خانه دوم»، «سبک زندگی اسلامی»، «ایثار»، «محیط زیست»، «احسان و نیکوکاری»، «امید و شادابی»، «ورزش و جوانان»، «خانه و خانواده»، «حقوق شهروندی» و «انسان امروز» را پیشنهاد می‌دهد. همچنین دانش‌آموزان می‌توانند در هر دو بخش داستانی و مستند شرکت کنند.
بهزادیان با بیان اینکه آثار باید همراه با پوستر در ابعاد A۳ ارسال شود، افزود: این آثار باید در فرمت‌های رایج ویدئویی و در قالب DVD یا CD باشد. همچنین لازم است شناسنامه اثر شامل نام و نام خانوادگی کارگردان و نام و نام خانوادگی عوامل، نام مدرسه، مقطع تحصیلی، آدرس دقیق پستی و شماره تلفن ارسال شود.
دبیر یازدهمین جشنواره فیلم کوتاه دانش‌آموزی تاکید کرد: آثاری قابل پذیرش است که به دوره‌های قبلی جشنواره ارسال نشده باشد.
بهزادیان با بیان اینکه آخرین مهلت ارسال آثار به دبیرخانه جشنواره ۱۵ فروردین ۹۸ است، خاطرنشان کرد: ۲۰ فیلم منتخب از نگاه داوران در اختتامیه جشنواره به نمایش در خواهد آمد. در آیین پایانی جشنواره نیز برگزیدگان بخش‌های بهترین فیلم از نگاه داوران، بهترین فیلم از نگاه دانش‌آموزان، بهترین کارگردانی، بهترین فیلمنامه، بهترین تدوین، بهترین صدابرداری، بهترین پوستر، بهترین ایده، بهتذین تیتراژ، بهترین فیلمبرداری، بهترین بازیگر مرد، بهترین بازیگر زن و بهترین فیلم از نگاه تماشاگران معرفی و از آنها تقدیر خواهد شد.
علاقه‌مندان می‌توانند اخبار مربوط به این جشنواره را در فضای مجازی از طریق نشانی‌های bineshfestival در آپارات، @bineshfestival در تلگرام و Filmkoutah_binesh در اینستاگرام دنبال کنند. برای ارسال پیامک به دبیرخانه جشنواره نیز شماره ۰۹۱۰۱۵۹۳۹۸۵ اعلام شده و ایمیل دبیرخانه نیز bineshshortfilmfestival@gmail.com است.
متقاضیان می‌توانند آثار خود را به دبیرخانه جشنواره به نشانی تهران، بزرگراه رسالت، ضلع جنوب غربی پل سیدخندان، تقاطع خیابان سهروردی شمالی و خیابان برازنده، پلاک ۱۲ ارسال کنند.
حسن محمدی، پیمان شریعتی، مهدی فرد قادری، علی‌اکبر زین‌العابدین، رحمان حاصلی، دانش اقباشاوی، سیاوش مفیدی، سیدجواد یوسف‌بیک، افسانه زمانی، سارا نامجو، مجید سانکهن و عظیم فلاح، مشاوران این جشنواره هستند.
انتهای پیام
