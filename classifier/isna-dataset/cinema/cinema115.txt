کارگردان «دروغ»: می‌خواستم عادت به تئاتر شورایی را بشکنم
کارگردان نمایش «دروغ» می‌گوید: وقتی در یک تئاتر تعاملی بازیگر برای مخاطب عام شناخته شده باشد، مداخله تماشاگر ممکن است خیلی صادقانه نباشد و به همین دلیل «دروغ» را به این شیوه اجرا نکرده ام، ضمن اینکه نمی‌خواستم مخاطب فقط به دیدن نمایش‌های شورایی از من عادت کند.
آریان رضایی که این روزها نمایش «دروغ» نوشته فلوریان زلر را با بازی لادن مستوفی و افشین هاشمی در تماشاخانه ایرانشهر روی صحنه دارد، پیش از این نمایش‌هایش را به صورت شورایی اجرا می‌کرد، اما این نمایش را به شیوه مرسومی که مخاطبان بیشتر می‌شناسند اجرا کرده و درباره این تغییر در گفت‌وگویی با ایسنا بیان کرد: این تغییر چند دلیل داشت که اولین دلیلش به خود نمایشنامه و ساختار آن برمی‌گشت. من ابتدا قصد داشتم این کار را هم تعاملی اجرا کنم اما دیدم بهترین شیوه، وفاداری به متن است چون نمایشنامه اجتماعی و چالش برانگیز بود. دلیل دوم این بود که احساس کردم مخاطب کم کم عادت می‌کند که هر نمایشی از من روی صحنه برود فضای تعاملی داشته باشد و می‌خواستم این عادت شکسته شود، گرچه از اجراهای قبلی بازخوردهای خوبی گرفته بودم.
او افزود: دلیل سوم هم این بود که در این نمایش افشین هاشمی و لادن مستوفی دو بازیگر شناخته شده در میان مردم هستند و وقتی با چنین بازیگرانی نمایش مشارکتی باشد، مداخله تماشاگر دیگر خیلی صادقانه نیست. در واقع پیش‌بینی می‌کردم که اگر با این بازیگران بخواهم نمایش را به شیوه تعاملی اجرا کنم، مخاطب می‌آید که صرفاً با لادن مستوفی یا افشین هاشمی همبازی شود به همین دلیل آن شیوه را دنبال نکردم.
رضایی در پاسخ به اینکه با توجه به تجربه‌های قبلی‌اش چقدر این نمایش محصول کارگردانی خود اوست و چقدر تحت تأثیر حضور بازیگران با تجربه‌اش؟ گفت: من از درون همان فعالیت‌های تعاملی به این فضا آمده‌ام و اصولاً کارگردانی، با تکیه بر خرد جمعی هستم. ما حتی برای طراحی صحنه هم از نظر یکدیگر استفاده می‌کردیم و با بیشترین مشارکت کار را پیش بردیم.

او درباره میزان استقبال و رضایت مخاطب از نمایش‌اش هم بیان کرد: تا به الان که اکثر مخاطبان نمایش را دوست داشتند چون چالش‌هایی که در نمایشنامه وجود دارد تأثیر خود را می‌گذارد و حتی سوال‌هایی که پیش‌بینی می‌کردیم هم در ذهن مخاطب ایجاد می‌شود. البته ویژگی مشترک این نمایش با کارهای قبلی من چالش بین زن و شوهرها است و چون در جامعه ما مخاطب با این موضوع درگیر است، ارتباط هم با آن برقرار می‌کند.
آریان رضائی با اشاره به افزایش هزینه‌های تولید نمایش و مشارکت یک شرکت مبل‌سازی در کارش گفت: در این مشارکت مسئله مالی میان ما وجود نداشت و آن‌ها فقط مبلی را بر اساس طراحی منوچهر شجاع (طراح صحنه نمایش) برای ما ساختند و تا به امانت در طول اجرا از آن استفاده کنیم. همچنین یادداشتی از این شرکت هم همراه با بروشور نمایش به مخاطبان داده شده که بیشتر با هدف توجه به اهمیت طراحی صحنه بوده است. با این حال چنین مشارکت‌هایی یک اتفاق خوب است بویژه آنکه هزینه‌ها بسیار بالا رفته و من که سال قبل در تئاتر شهر اجرا داشتم الان با افزایش ۱۰ برابری هزینه‌ها برای تولید این نمایش روبرو شدم.
به گزارش ایسنا، «دروغ» با بازی افشین هاشمی، لادن مستوفی، ارسطو خوش رزم و مژگان خالقی تا ۳۱ تیرماه در سالن استاد ناظرزاده کرمانی تماشاخانه ایرانشهر روی صحنه است.

انتهای پیام
