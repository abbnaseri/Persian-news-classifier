نمایش قدیمی‌ترین تصاویر از خلیج‌فارس در مستند «پسران سندباد»
«پسران سندباد» که نام مستندی است که نخستین تصاویر آرشیوی از خلیج فارس ودریانوردان ایرانی را به نمایش در آورده است، از امروز (اول اسفندماه) روی پرده سینماهای «هنروتجربه» رفت.
به گزارش ایسنا به نقل از روابط عمومی فیلم، مستند «پسران سندباد» به کارگردانی رضا حائری از امروز (یک اسفندماه) در سینماهای گروه هنروتجربه اکران می‌شود.
در این مستند گفته می‌شود برای نخستین بار تصاویر آرشیوی از خلیج فارس به نمایش درآمده که به نوعی شاید قدیمی‌ترین فیلم‌های ثبت شده از خلیج فارس و دریانوردان ایرانی است.
رضا حائری در خصوص تصاویر آرشیوی استفاده شده در فیلم گفت: تصور کنید در دهه ۳۰ میلادی کسی با دوربین فیلمبرداری در یکی از این کشتی‌های بادبانی چوبی به اسم «بوم» مشغول فیلمبرداری ست و با دشواری و تکانهای بسیار کشتی در حال ثبت تصاویر دریانوردان بی‌باک خلیج فارس است. او کسی نیست جز آلن ویلیرز دریانورد استرالیایی که خانم کاپلان سال‌ها بعد مسیر او را طی می‌کند و بخشی از تصاویر آرشیوی که در این فیلم استفاده شده نیز از آرشیو خانوادگی او گرفته شده است. احتمالاً آلن ویلیرز اولین کسی است که این تصاویر متحرک و ارزشمند را از دریانوردان خلیج فارس ثبت کرده. در تصاویری که او از داخل بوم معروف فتح الخیر گرفته چهره دریانوردان مختلف را می‌بینید.
این فیلم مستند پیش از این در جشنواره‌هایی چون سینما حقیقت، جشن خانه سینما (نامزد بهترین فیلم مستند)، جشنواره جهانی فجر، جشن مستند سازان و جشنواره‌های بین‌المللی چون کازان روسیه و INTIMALENTE ایتالیا مورد توجه قرار گرفته است.
مستند «پسران سندباد» از امروز چهارشنبه اول اسفندماه با نمایش در سانس‌های ساعت ۲۰ خانه هنرمندان تهران و ساعت ۱۷ پردیس هویزه مشهد اکران خود را آغاز خواهد کرد.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
