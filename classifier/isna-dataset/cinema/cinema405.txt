انتشار نظام‌نامه تهیه‌کنندگی سینما و فهرست اعضاء 
نظام‌نامه تهیه‌کنندگی سینمای ایران که به تایید سازمان سینمایی رسیده، منتشر شد.
به گزارش ایسنا به نقل از روابط عمومی سازمان امور سینمایی و سمعی بصری، در مقدمه این نظام نامه مصوب شورای یکپارچگی تهیه‌کنندگان آمده است: نظام تهیه‌کنندگی در سینمای ایران معیار و محور همه تحولات در میان تهیه کنندگان است.
اصل در این نظام، ایجاد یک تشکل صنفی واحد است که با تغییر نگاه و تغییر در شیوه‌های تولید براساس استانداردهای جهانی صنعت سینما تحقق می‌یابد. نظام یکپارچه تهیه کنندگی رویای توسعه بازار، امنیت بازار، تضمین حقوق مالکیتی و معنوی، و امنیت سرمایه را زیر چتر خلاقیت، نوآوری و گشایش حوزه‌های موضوعی نو با توجه به عرف اخلاقی جامعه و ارزش‌های والای انسانی به واقعیت تبدیل می‌کند. نظام یکپارچه که به مثابه حلقه اتصال ارکان سینما در همه بخش‌ها عمل می‌کند، نیاز مخاطب را می‌شناسد، دغدغه‌های ناشی از منافع ملی را درک می‌کند، برای تنظیم قواعد و مناسبات حرفه ای اعتبار قائل است و حیثیت  و اعتبار را در سینما، امری دائمی می‌داند و از این تداوم منافع جمعی را در نظر داشته و نگاه کوتاه مدت به سینما ندارد.
این نظام نامه در ۹ ماده ۳۵بند و ۴ تبصره در ۲ اردیبهشت ماه ۹۸  به تصویب رسید و مبنای تنظیم فهرست تهیه کنندگان در رتبه بندی‌های ماخوذه از این نظام خواهد بود.
علاوه بر متن نظام نامه، فهرست نهایی تهیه کنندگان سینمای ایران منتشر می شود و بنابر اعلام دبیر یکپارچگی تهیه کنندگان چناچه نسبت به لیست منتشره اعتراضی وجود دارد تا پایان خرداد ماه بصورت مکتوب به دفتر یکپارچکی تهیه کنندگان در ساختمان شماره ۲ خانه سینما ارائه شود.
انتهای پیام
