نکاتی خواندنی از آمار و هزینه‌های اسکار ۲۰۱۹
نود و یکمین دوره جوایز سینمایی اسکار که هفته آینده برگزار می‌شود، شامل نکاتی جالب از حیث رکوردها، آمار و ارقام  و هزینه‌های نجومی خواهد بود. 
به گزارش ایسنا، در مراسم اسکار امسال دو فیلم «روما» و «محبوب» (سوگلی) هر کدام با نامزدی در ۱۰ شاخه بیشترین شانس را در مقایسه با سایر فیلم‌ها دارند و باید منتظر ماند و دید در مراسم اعطای جوایز که روز ۲۵ فوریه (بامداد دوشنبه ۶ اسفند) در لس‌آنجلس برگزار می‌شود، در نهایت کدام فیلم می‌تواند بیشترین مجسمه‌های طلایی را به خانه ببرد، مراسمی که هر ساله ۱۳۰ میلیون دلار به اقتصاد لس‌آنجلس کمک می‌کند.
* برگزاری مراسم اسکار ۴۴ میلیون دلار هزینه دارد.
* در آمد شبکه ABC آمریکا از پوشش تلویزیونی مراسم اسکار به ۱۲۸ میلیون دلار می‌رسد. سال گذشته درآمدهای حاصل از تبلیغات این شبکه تلویزیونی در میان مراسم اسکار به رکورد ۱۴۹ میلیون دلار رسیده بود.
* سال گذشته ۲۶.۵ میلیون نفر مراسم اسکار را به صورت زنده تماشا کردند و اولین سالی بود که شمار بینندگان این رویداد سینمایی به کمتر از ۳۰ میلیون رسید، این مراسم امسال در ۲۲۵ کشور به روی آنتن می‌رود.
* به طور متوسط برنده جایزه اسکار بهترین فیلم، شاهد افزایش ۱۵ میلیون دلاری فروش خود در گیشه سینما خواهد بود. بازیگران برنده اسکار نیز در پروژه بعدی خود به طور متوسط ۲۰ درصد دستمزد خود را بالا می‌برند.
* به طور متوسط هزینه لباس و ظاهر بازیگران زن طراز اول در مراسم اسکار به ۱۰ میلیون دلار می‌رسد! لباس «کیت بلانشت» در مراسم اسکار ۲۰۱۴ رکورد ۱۸.۱ میلیون دلار هزینه داشته است.
* هزینه ۳۰ ثانیه آگهی تلویزیونی در جریان برگزاری مراسم اسکار ۲.۶ میلیون دلار است. این در حالی است که هزینه همین مدت تبلیغات در مسابقه سالانه فوتبال آمریکایی (سوپر بول) دو برابر این عدد است.
* هزینه هدیه‌های تبلیغاتی در مراسم اسکار به ۱۵۰ هزار دلار می‌رسد. گران قیمت‌ترین هدیه تبلیغاتی سال گذشته یک سفر لوکس به تانزانیا بود که ۴۰ هزار دلار قیمت داشت.
* نصب فرش قرمز جوایز اسکار نیازمند ۹۰۰ ساعت کار یک گروه ۱۸ نفره است.
* این سومین باری است که «ایمی آدامز» و «کریستین بیل» برای بازی در یک فیلم هر دو نامزد کسب اسکار بازیگری شده‌اند. این دو پیش از این در فیلم‌های «مبارز» (۲۰۱۰)، «اخاذی آمریکایی» (۲۰۱۳) نیز نامزد اسکار بودند که البته تاکنون تنها «بیل» توانسته یک بار جایزه مکمل بازیگری را برای فیلم «مبارز» از آن خود کند.
* در هر دو شاخه بهترین بازیگر نقش مکمل و اصلی جوایز اسکار امسال، چهار بازیگر از میان پنج نامزد برای بازی در نقش یک شخصیت واقعی نامزد اسکار شده‌اند. تنها «بردلی کوپر» و «سم الیوت» برای ایفای نقش یک شخصیت خیالی نامزد شده‌اند. شخصیت‌های واقعی که در این دو شاخه به تصویر کشیده‌اند شامل «وینسنت ون‌گوگ»، «فردی مرکوری»، «دیک چنی» و «جورج دابلیو. بوش» می‌شوند.
* «کریستین بیل» پس از بازی در نقش «دیک چنی» معاون سابق ریاست جمهوری آمریکا، از شیطان تشکر کرد که منبع الهام او برای بازی در این نقش بوده است.
* «ماهرشالا علی» برای بازی در فیلم «کتاب سبز» از شانس‌های اصلی امسال برای کسب جایزه نقش مکمل مرد است. وی دو سال پیش این جایزه را برای بازی در فیلم «مهتاب» دریافت کرد و اگر امسال نیز این جایزه را دریافت کند، رکورد سریع‌ترین کسب دو اسکار بازیگری را پس از «تام هنکس» به نام خود ثبت می‌کند. «تام هنکس» در سال ۱۹۹۳ و ۱۹۹۴ به ترتیب برای بازی در فیلم‌های «فارست گامپ» و «فیلادلفیا» این جایزه را کسب کرده بود.
* پس از سال ۲۰۱۰ و فیلم «ببر خیزان اژدهای پنهان» ساخته «آنگ لی»، این اولین بار است که فیلم «روما» به عنوان یک فیلم خارجی در ۱۰ شاخه نامزد جایزه اسکار شده است.
* «گلن کلوز» که امسال گزینه اصلی دریافت جایزه بهترین بازیگر زن برای بازی در فیلم «همسر» است، رکورددار بیشترین نامزدی اسکار بدون کسب جایزه در میان بازیگران زن است. وی پیش از این شش بار برای فیلم‌های «جذابیت مرگبار»، «جهان به گفته گارب»، «استعداد ذاتی»، «روابط خطرناک» و «آلبرت نابز» نامزد اسکار بازیگری بوده است.
* برای اولین بار در تاریخ جوایز سینمایی اسکار «پلنگ سیاه» به عنوان یک فیلم ابرقهرمانی توانست نامزد اسکار بهترین فیلم شود. اولین بار در سال ۲۰۰۸ فیلم «شوالیه تاریکی» موجب تغییر قوانین اسکار و افزایش شمار نامزدهای شاخه بهترین فیلم از پنج تا حداکثر ۱۰ فیلم شد. با این وجود یک دهه طول کشید تا امسال یک فیلم ابرقهرمانی (پلنگ سیاه) بتواند از این قانون بهره‌مند شود.
* «دیان وارن» که در بخش بهترین ترانه برای فیلم «RGB» نامزد کسب جایزه شده است، پیش از این نیز ۹ بار دیگر نامزد کسب جایزه بوده اما هیچگاه موفق به کسب اسکار نشده است. وی به مجله تایم گفته است در صورتی که برنده شود احتمالاً از شدت شگفتی از حال می‌رود.
* «شگفت‌انگیزان ۲» امسال نامزد شاخه بهترین انیمیشن است اما دنباله‌های سینمایی به ندرت در شاخه انیمیشن موفق ظاهر می‌شوند. «داستان اسباب‌بازی ۳» در سال ۲۰۱۰ آخرین دنباله انیمیشنی است که موفق به کسب اسکار شد. فاصله زمانی بین ساخت قسمت دوم و سوم «داستان اسباب بازی» ۱۱ سال بود و این غیبت طولانی احتمالاً موجب افزایش علاقه اعضای آکادمی به این انیمیشن بوده است.
* فیلم «روما» اولین فیلم از محصولات کمپانی نتفلیکس است که توانست در شاخه بهترین فیلم نامزد اسکار شود. «روما» تاکنون فیلم موفق‌ترین فیلم فصل جوایز سینمایی بوده است.
* «روما» در صورت کسب اسکار بهترین فیلم، اولین فیلم غیرانگلیسی زبان تمام ادوار تاریخ جوایز سینمایی اسکار است که چنین جایزه‌ای کسب می‌کند. پیش از این فیلم‌های غیرانگلیسی «عشق» و «ببر خیزان اژدهای پنهان» تنها موفق به رسیدن به جمع نامزدهای شاخه بهترین فیلم شده‌اند.
* سینمای لبنان که سال گذشته با فیلم «توهین» به کارگردانی «زیاد دوئیری» به جمع نامزدهای نهایی اسکار خارجی راه یافته بود، امسال برای دومین بار پیاپی با فیلم «کفرناحوم» ساخته «نادین لبکی» به جمع نامزدهای نهایی این شاخه راه یافت.
* «پالیتزا آپاراسیو» بازیگر فیلم «روما» دومین بازیگر زنی است که برای اولین حضور مقابل دوربین در یک فیلم غیرانگلیسی نامزد کسب جایزه اسکار می‌شود. اولین بار «کاتالینا ساندینو مورنا» در سال ۲۰۰۴ برای بازی در فیلم «ماریا در کمال زیبایی» برای اولین تجربه بازیگری‌اش نامزد اسکار شده بود.
* در میان نامزدهای نهایی اسکار ۲۰۱۹، نام هیچ سینماگر زنی در شاخه‌های بهترین فیلم و کارگردانی دیده نمی‌شود.
* فیلم «بازگشت مری پاپینز» که امسال در چهار شاخه بهترین موسیقی، ترانه، طراحی تولید و طراحی لباس نامزد کسب جایزه است به احتمال فراوان نمی‌تواند موفقیت فیلم اصلی در سال ۱۹۶۴ را تکرار کند. فیلم اصلی «مری پاپینز» به کارگردانی «جولی اندروز» در ۱۳ بخش نامزد بود و ۵ جایزه کسب کرد.
* به نظر می‌رسد دیگر نیاز نیست که فیلم‌های برای کسب نامزدی اسکار الزاماً در جریان فصل جوایز سینمایی اکران شوند. فیلم «برو بیرون» که سال گذشته در حالی یکی از موفق‌ترین فیلم‌های سال اسکار ۲۰۱۸ بود که یک سال پیش از مراسم اسکار اکران شده بود. امسال نیز فیلم‌های «پلنگ سیاه» و «کلنزمن سیاه» در میان مدعیان حاضرند که به ترتیب در ماه مارس و اوت سال گذشته اکران شده بودند.
انتهای پیام
