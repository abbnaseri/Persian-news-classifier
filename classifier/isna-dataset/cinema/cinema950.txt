عدم فراموشی کودکان گرفتار در عواقب سیل/ فردا هم اسباب‌بازی به خانه سینما ببریم
فرشته طائرپور معتقد است: ارسال اسباب‌بازی و ایجاد موقیعت شاد و تفریحی به اندازه ارسال بسته‌های غذایی مهم و تأثیرگذار است. این هراس سیل تا ابد در حافظه این کودکان می‌ماند و تنها با ایجاد موقعیتی شاد و مفرح می‌توان حواس آن‌ها را برای ساعتی هم که شده از این مصیبت پرت کرد و این خاطره تلخ را با کمی شیرینی توأم ساخت.
‎به گزارش ایسنا، خانه سینما که روز جمعه با همکاری هنرمندان و هلال احمر در مقابل پردیس سینما آزادی کمک‌های مردمی را برای مناطق سیل‌زده جمع‌آوری کرد، این‌بار در خود خانه سینما اقدام به جمع‌آوری اسباب‌بازی برای کودکان سیل‌زده کرده است.
‎این کار خیر از دیروز ۲۴ فرودین آغاز شده و تا دوشنبه، بیست‌وششم ادامه خواهد داشت.
مردم مهربان بخصوص مادران و کودکان، این بار هم در این امر خیر مشارکت کرده و اسباب‌بازی‌های دخترانه و پسرانه و کتاب‌های داستانی برای کودکان سیل‌زده هدیه آورده‌اند. اولین محموله اسباب بازی خانه سینما دیروز به مناطق سیل‌زده فرستاده شده و مابقی کمک‌ها نیز امروز و فردا ارسال می‌شوند.
فرشته طائرپور یکی از سینماگران کودک درباره ضرورت ارسال اسباب بازی برای کودکان سیل‌زده، به ایسنا می‌گوید: زمانیکه مشکلاتی خارج از کنترل انسان و ناشی از بلایای طبیعی برای کشور پیش می‌آید، بدترین اتفاق این است که افراد توانمندی‌های فردی خود را نادیده بگیرند یا دریغ کنند و صرفاً به اقدامات دولتی چشم بدوزند. به تشکل‌های صنفی هم این ایراد وارد است که فکر می‌کنند تا دولت هست وظیفه‌ای ندارند. در همه جای جهان وقتی مصیبتی با این وسعت پیش می‌آید همه مردم برای کمک قدم به میدان می‌گذارند.
‎او می‌افزاید: نوع کمکی که مردم در این موقعیت‌ها انجام می‌دهند جنسی متفاوت دارد چون توأم با عاطفه است، دقت نظرها و مهارت‌هایی در آن است که از جنبه‌های روانی ماجرا مراقبت می‌کند. در حال حاضر یکی از بدترین اتفاقاتی که در مناطق سیل‌زده رخ داده، ترس و دلهره‌ای است که دارد در جان کودکان ایرانی رسوب می‌کند؛ کودکانی که خانه و زندگی دیروز خود را ناگهان زیر آب و فرو رفته در گل می‌بینند و شاهد هراس و تلاش پدر و مادرشان هم هستند که هراسیده و سراسیمه می‌کوشند هر چیزی را که می‌توانند نجات دهند. این صحنه‌ها می‌تواند همه عمر آنان را تحت تأثیر قرار دهد.
‎طائرپور با بیان اینکه "این ترس تا ابد در دل این کودکان می‌ماند و تنها اتفاقات توأم با شادی و سرگرمی است که می‌تواند مؤثر باشد" گفت باید حواس این بچه‌ها را با هوشمندی از این مصیبت پرت کنیم و هنر هدایت انسان‌ها به دنیای خیالی و زیباتر از آنچه در آنیم، مهارت فیلمسازان و هنرمندان است. " وی ادامه می‌دهد: کودکان استعداد پناه بردن به شادی و خیال دارند و می‌توان زمینه‌های پاسخگویی به این استعداد را حتی با یک عروسک یا توپی پلاستیکی برایشان فراهم کرد. درست است این کودکان به سرپناه، غذا، دارو و لباس نیاز دارند اما به همان اندازه هم نیازمند شادی، امید و امنیت هستند.
‎این تهیه کننده سینما درباره این اقدام خانه سینما توضیح می‌دهد: در خانه سینما خیلی‌ها اصولاً و دائماً به این فکرها هستند اما این بار همت آقای حبیب احمدزاده سینماگر دلسوز و کوشا، موجب شد که این اقدام هوشمندانه وارد مرحله اجرا شود. زحمت عملیات ارسال اسباب بازی‌ها به منطقه نیز با ایشان است و گروه کوچکی از نمایندگان خانه سینما که به تشخیص ایشان به کمپ‌های اسکان سفر خواهند کرد.
طائرپور اضافه کرد: به نظر من کار مفید دیگری که وزارت ارشاد می‌تواند انجام دهد اینست که با ایجاد فضاهای نمایش و جلب کمک از نیروهای سینمای جوان در منطقه، امکان نمایش فیلم‌های شاد کودک و یا تئاترهای عروسکی مفرح برای بچه‌ها را ایجاد کند. اینگونه اقدامات تأثیری ماندگار و مثبت در ترمیم روحیه آسیب دیده بچه‌هایی که صحنه‌های هولناک هجوم آب به خانه‌هایشان دیده‌اند را خواهند داشت.
او با اشاره به اینکه "کاش وزارت ارشاد همت کند و با تجهیز چادری بزرگ از چادرهای هلال احمر در هر کمپ، سالن سینمایی سیار برای بچه‌ها به پا کند و این واقعیت را درک کند که نجات روح بچه‌ها تنها کلید عبور از این روزهای سخت و رسیدن به فرداهای بهتر است. نمی‌دانم مسئولین وزارت ارشاد از شخص وزیر تا معاونان و رؤسای سازمان امور سینمایی او به چه اقداماتی در این ماجرا اکتفا کرده‌اند؛ آیا صرفاً دادن بیانیه و سخنرانی و اعلام همدردی و نهایتاً کمکی مالی را کافی شمرده‌اند؟
من بعنوان یک سینماگر کودک معتقدم بهترین کاری که وزرای ارشاد و آموزش و پرورش در این بزنگاه بحرانی می‌توانند انجام دهند اینست که طراحی امدادهای آینده‌نگرانه را صرفاً به جامعه هنری کشور بسپارند؛ چرا که آنها خدمت به روحیه مردم را بهتر می‌شناسند.
طائرپور در پایان صحبت‌هایش اضافه کرد: "فراموش نکنیم که کودکان گرفتار در عواقب این سیل، تا مدتها، همچنان به کمک های عاطفی و همه جانبه ما نیاز دارند و ما حق خسته شدن و کناره گیری نداریم".
انتهای پیام
