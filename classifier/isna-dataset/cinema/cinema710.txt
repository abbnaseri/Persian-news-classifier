آغاز اکران دانشگاهی «حافظ و گوته»
فیلم مستند «حافظ و گوته» به کارگردانی فرشاد فرشته‌حکمت که در مرکز گسترش سینمای مستند و تجربی تهیه شده، روز سه‌شنبه 17 اردیبهشت اکران‌های دانشگاهی خود را با یک نمایش در تالار شهید آوینی پردیس هنرهای زیبای دانشگاه تهران آغاز می‌کند.
به گزارش ایسنا به نقل از روابط عمومی مرکز گسترش سینمای مستند و تجربی، فرشاد فرشته‌حکمت از آغاز اکران‌های دانشگاهی مستند «حافظ و گوته» خبر داد و گفت: این مستند روز سه‌شنبه ۱۷ اردیبهشت، از ساعت ۱۶ تا ۱۹ در تالار شهید آوینی پردیس هنرهای زیبای دانشگاه تهران نمایش داده می‌شود و اکران‌های بعدی این فیلم در دانشگاه‌های مختلف خواهد بود که متعاقباً اعلام می‌شود.
وی افزود: روز نمایش «حافظ و گوته» در دانشگاه تهران، دکتر ناصر آقایی و دکتر احمد الستی هم حضور خواهند داشت و پس از نمایش فیلم جلسه نقد و بررسی آن برگزار می‌شود.
فرشته‌حکمت درباره نسخه‌ای که قرار است در این دانشگاه ها نمایش داده شود، توضیح داد: نسخه‌ای که نمایش داده می‌شود همان نسخه نمایش داده شده «حافظ و گوته» در جشنواره سینماحقیقت خواهد بود؛ البته باید تغییراتی روی فیلم صورت گیرد که من در حال بررسی آن‌ها هستم و مسلماً این تغییرات در آینده انجام خواهد شد.
«حافظ و گوته» به بررسی بخش‌هایی از زندگینامه شمس‌الدین حافظ شیرازی شاعر بزرگ ایرانی و یوهان ولفگانگ فون گوته شاعر و درام‌نویس نامدار آلمانی می‌پردازد. در این فیلم همچنین تاثیر ادبی حافظ بر برخی آثار گوته به ویژه دیوان شرقی- غربی و الهام‌پذیری از فرهنگ ایرانی و شرقی در آثار این نویسنده بزرگ جهانی مورد بررسی قرار گرفته است.
عوامل تولید این فیلم مستند عبارتند از: پژوهشگر، کارگردان و تهیه‌کننده: فرشاد فرشته‌حکمت، فیلمبردار: حامد فرشته‌حکمت، صداگذاری و میکس: رضا گدازگر، تدوینگر: محمدابراهیم گرجی، گوینده: نصراله مدقالچی، آهنگساز: ساسان محبی، برنامه‌ریز و مجری طرح: ناهید فرشته‌حکمت، مدیر تولید: امید زنگویی، تهیه شده در: مرکز گسترش سینمای مستند و تجربی، با حضور: ناصر آقایی، آرش رحیمی، غزل زنگویی، ناتاشا آلکساندرا
انتهای پیام
