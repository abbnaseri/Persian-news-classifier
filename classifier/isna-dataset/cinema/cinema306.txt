دعوت از ۴ فیلم ایرانی به جشنواره روسی 
 دومین دوره جشنواره بین‌المللی فیلم «ناشناخته» (UNKNOWN) در روسیه، چهار فیلم ایرانی را بخش‌های مختلف به نمایش خواهد گذاشت. 
به گزارش ایسنا، فیلم کوتاه «حلزون» که پیش از این موفق به دریافت جایزه بهترین فیلم جشنواره « Milestone Worldwide» آمریکا شده و در چهاردهمین جشنواره فیلم‌های شرقی «ژنو» در سوئیس از سوی هیأت داوران مورد تقدیر قرار گرفت همراه با فیلم «شهر عسل» به کارگردانی معین روح‌الامینی به نمایندگی از سینمای ایران در بخش رقابتی آثار کوتاه جشنواره فیلم «ناشناخته» در کشور روسیه به روی پرده می‌روند.
همچنین فیلم کوتاه «ناتمام» ساخته عرفان پارساپور و «آتش بازی» ساخته شهاب غفاری نیز به ترتیب به نمایندگی از ایران در بخش انیمیشن کوتاه و بخش ویدئوهای موبایلی این رویداد سینمایی پذیرفته شده‌اند.
دومین جشنواره جهانی فیلم «ناشناخته» (UNKNOWN) روسیه ۲۸ و ۲۹ ژوئن (۷ و ۸ تیرماه) برگزار می‌شود.
انتهای پیام
