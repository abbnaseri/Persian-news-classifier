اعلام جزییات جشنواره‌ی فیلم 100 / باید دست این فیلم‌سازان را بوسید
علی قربانی در نشست دوازدهمین جشنواره‌ی فیلم 100، جزئیات این جشنواره را تشریح کرد.
به گزارش ایسنا، نشست دوازدهمین جشنواره بین المللی «فیلم ۱۰۰» با حضور علی قربانی _ دبیر جشنواره، یزدان عشیری _ مدیر روابط عمومی جشنواره، محمد زرویی نصر آباد _ مدیر عامل "سپهر سوره هنر" ۶ اسفند ماه در تماشاخانه "مهر" حوزه هنری برگزار شد.
در ابتدای این نشست، یزدان عشیری در سخنان کوتاهی گفت: دوازدهمین جشنواره بین‌المللی «فیلم ۱۰۰» طی روزهای ۸ تا ۱۰ اسفند در پردیس سینمایی آزادی تهران و مراسم اختتامیه آن عصر جمعه ۱۰ اسفند ماه در تالار اندیشه حوزه هنری برگزار می‌شود.
وی ادامه داد: سینمای ثانیه‌ای خاستگاه استعداد نهفته سینمای ایران است. سینمای ایران نیاز به پوست اندازی دارد که این پوست اندازی می‌تواند در بستر فیلم‌های کوتاه اتفاق بی‌افتد چون فیلم‌های کوتاه یک ظرفیت بی‌بدیل در سینمای ایران است.
در ادامه علی قربانی دبیر جشنواره‌ی فیلم ۱۰۰ گفت: خدا را شکر می‌کنیم که دوازدهمین دوره جشنواره را آغاز می‌کنیم، زمانی که این جشنواره حدود ۱۵ سال قبل طراحی شد، یک فکر بکر پشت آن بود. ابزارهایی برای آن در راه بود که ما برای این ابزارها به یک رسانه جدید نیاز داشتیم.
او افزود: جشنواره برای ما یک بهانه است و هیچ وقت اهمیت چندانی در برابر تولید فیلم‌های ۱۰۰ ثانیه‌ای نداشته و تولید در ژانر کوتاه مهمترین دغدغه ما بوده است.
دبیر جشنواره با بیان اینکه "ما معتقدیم فیلم‌های صد ثانیه‌ای بهترین رسانه برای ابزارهایی است که به آن اشاره کردم" سخنانش را اینگونه ادامه داد: به طور کلی سینما، بهترین ابزار برای انتقال پیام است و فیلم ۱۰۰ ثانیه‌ای به خودی خود این کار را می‌کند. هدف ما برگزاری جشنواره نیست بلکه می‌خواهیم با تولید و به ویژه پخش فیلم‌های کوتاه، مفاهیم اخلاقی را منتقل کنیم.
قربانی با اشاره به اینکه "شعار همیشگی این جشنواره، سینمای اخلاق است" ادامه داد: سینمای صد ثانیه‌ای می‌تواند به وسیله تبلت و تلفن همراه فرهنگ سازی کند و به طور مداوم با مردم در ارتباط باشد. ما در دین خود پُر از آموزه‌های اخلاقی هستیم و بهترین وسیله برای رساندن این آموزه‌ها فیلم‌های صد ثانیه‌ای هستند.
او در ادامه صحبت‌هایش بیان کرد: در طول سال‌هایی که در دبیرخانه بودم، خیلی تلاش کردیم تا تولید فیلم‌های کوتاه داشته باشیم و سعی ما بر این بوده که این فیلمها یک فیلم کامل با یک ساختار درست و ایده خوب باشند. البته که تولید چنین فیلم‌هایی سخت است، بر همین اساس ما برای تولید چنین فیلم‌هایی به سراغ هر سازمانی رفتیم و گفتیم این جشنواره سینمای اخلاق است و برای ما نیست بلکه متعلق به جامعه ایران است. بنابراین تمام دستگاه‌های که می‌توانند فرهنگ سازی کند، باید در تولید این فیلم‌ها کمک کنند.
در ادامه این نشست محمد زرویی نصر آباد نیز گفت: علاوه بر اینکه جشنواره فیلم ۱۰۰ ثانیه‌ای نگاه تولید محور دارد، از نسل جوان هم حمایت می‌کند و به عنوان یک درگاه ورودی برای حمایت از هنرمندان جوان است. اگر هنرمندی در این جشنواره برگزیده شود، در ادامه راه نیز حمایت‌های حوزه هنری را با خود دارد.
او افزود: جشنواره «فیلم ۱۰۰» دوازدهمین دوره‌اش را با یک سال وقفه برگزار می‌کند دلیل آن هم معلوم است؛ محدودیت‌های مالی که در حوزه هنری و فرهنگ وجود دارد باعث تاخیر آن شده است. بر همین اساس ما تصمیم گرفتیم این جشنواره را دو سالانه برگزار کنیم.
زرویی درباره آثاری که در این جشنواره حضور دارند، گفت: ۱۳۲۸ اثر از ۹۴۳ نفر در بخش ملی جشنواره ثبت نام شده است که از ۵۲۵ اثر از ۴۱۶ نفر در بخش مسیر تجربه و ۸۰۳ اثر از ۵۷۱ نفر در بخش مسابقه ملی حضور دارند. (بخش مسیر تجربه مربوط به فیلم اولی‌ها است). این آثار در سه بخش انیمیشن، مستند و داستانی و در دو قسمت با عنوان مسیر تجربه و مسابقه ملی با یکدیگر رقابت می‌کند. در بخش انیمیشن ۵۲ اثر در مسیر تجربه و ۱۰۷ در بخش مسابقه ملی، در بخش مستند ۸۳ اثر در مسیر تجربه و ۱۳۰ اثر در مسابقه ملی، در بخش داستانی ۳۹۰ اثر در مسیر تجربه و ۵۶۶ اثر در مسابقه ملی حضور دارند.
وی ادامه داد: همچنین در بخشی با عنوان حمایت از تولیدات ایرانی ۱۱۰ اثر به جشنواره ارسال شده است. همچنین آثار بعد از بازبینی یا به مرحله اکران می‌رسند یا در بخش مسابقه اصلی شرکت می‌کنند. منظور از مرحله اکران این است که آثاری که استانداردهای لازم مسابقه را نداشتند به درخواست و مراجعه کارگردان‌های آنها در جشنواره اکران می‌شوند.
زرویی در ادامه با بیان اینکه فیلم‌ها در ۹ سانس اکران می‌شوند، گفت: به بخش مسیر تجربه یک سانس، به بخش مسابقه ملی سه سانس، به بخش غیررقابتی سه سانس، به بخش حمایت از تولیدات ملی یک سانس و به بخش بین الملل نیز یک سانس اختصاص داده شده است.
در ادامه علی قربانی درباره بخش بین الملل این جشنواره گفت: تولید فیلم‌های ۱۰۰ ثانیه‌ای در دنیا فرم گرا هستند نه محتوا گرا و ممکن است خیلی با این جشنواره سنخیتی نداشته باشند. اما ما با بررسی‌هایمان تعدادی فیلم را در این جشنواره پذیرفتیم تا به فیلمسازان خودمان نشان دهیم.
او افزود: حدود سه هزار فیلم از ۱۱۵ کشور به دست ما رسید که ۳۳ فیلم صد ثانیه‌ای از ۱۹ کشور در این جشنواره حضور دارند.
علی قربانی در ادامه صحبت‌هایش گفت: من معتقدم تولید فیلم ۱۰۰ ثانیه‌ای مقدمه برای تولید فیلم بلند نیست، شاید کارکرد داشته باشد. اما به خودی خود یک تولید مستقل است، مطمئنم خیلی از فیلمسازان فیلم بلند نمی‌تواند فیلم ۱۰۰ ثانیه‌ای بسازند، چرا که کار سخت و دشواری است و باید دست فیلمسازان فیلم‌های صد ثانیه‌ای را بوسید.
دبیر این دوره از جشنواره «فیلم ۱۰۰» بیان کرد: یکی از وظایف ما حمایت از فیلمسازان صد ثانیه‌ای برای تولید این فیلم‌های کوتاه، کوتاه است.
وی ادامه داد: در این جشنواره دو فیلم بلند "دایان" ساخته بهروز نورانی پور و "دیدن فیلم این جرم است" ساخته رضا زهتابچیان اکران می‌شود. چرا که هر دو از کارگردانان خوب فیلم کوتاه ساز هستند که همچنان هم در این حوزه فعال هستند.
او در ادامه با بیان اینکه "یک سری فیلم‌های کوتاه مانند دیرین دیرین در فضای مجازی خیلی موفق هستند" افزود: ما با بخش اخلاقی این فیلم‌ها موافقیم و یک سانس برای نمایش بخش‌های اخلاقی آن با نام "زنگ اخلاق" اختصاص دادیم. همچنین عوامل آن در این جشنواره حضور دارد تا در مورد مراحل تولید این وب سری‌ها توضیحاتی دهند. این جشنواره بخش ورک شاپی هم دارد که هادی مقدم دوست آن را برگزار می‌کند.
قربانی تصریح کرد: یک دیگر از اتفاقاتی که در این جشنواره رخ می‌دهد این است که در سپهر سوره هنر تدابیری اندیشیده شده تا بتوانیم فیلم‌های تولید شده را در VOD ها به نمایش بگذاریم و همه درآمد حاصل از آن را به خود فیلم ساز و صاحبان فیلم بدهیم. همچنین باشگاه فیلم سوره نیز فیلم‌ها را رصد می‌کند و از بین فیلم‌ها آثاری انتخاب می‌کند و از تولید کنندگانش برای تولید فیلم‌های بعدیشان حمایت می‌کند.
او با بیان اینکه "بحث حمایت از کالای ایرانی دغدغه ما هم بوده است" گفت: بر همین اساس در قالب یک بخش جداگانه آن را داوری می‌کنیم. همچنین باید از داوران هم تشکر کنم که با وجود همه درگیری‌ها و مشغله‌های خود به ما کمک کردند، همه این داوران یک ژنرال در سینمای ایران هستند.
زرویی در بخش پایانی این نشست گفت: در بخش رایزنی با وی‌اودی‌ها و فضای مجازی توانستیم برای اولین بار در سایت آپارات نظرسنجی مردمی همزمان با اکران فیلم‌ها را داشته باشیم.
او درباره جوایز این جشنواره گفت: جایزه بزرگ مبلغ ۱۵ میلیون تومان از تمام بخش‌ها فقط به یک فیلم تعلق می‌گیرد. همچنین در بخش اصلی به بهترین کارگردانی ۱۲ میلیون تومان داده می‌شود و از دو فیلم با مبلغ ۷ میلیون تقدیر می‌شود. یک جایزه هم در بخش تکنیک به مبلغ ۵ میلیون در نظر گرفتیم و یک جایزه دبیری نیز به مبلغ ۵ میلیون داریم. در بخش مسیر تجربه جایزه برگزیده ۵ میلیون و جایزه تقدیری ۳ میلیون تومان است و در بخش حمایت از تولید ملی ۷ میلیون تومان به برگزیده و سه میلون تومان به تقدیری داده می‌شود، در بخش بین الملل نیز مبلغ ۱,۵۰۰ یورو به برگزیده داده می‌شود.
او متذکر شد: همزمان با این جشنواره ۴ برنامه در شبکه ۵ و مستند در رابطه با آن به نمایش در می‌آید.
قربانی در پایان گفت: به دلیل محدودیت‌های مالی نتوانستیم مانند سال‌های گذشته مهمانان خارجی دعوت کنیم اما برگزیده‌های بخش بین الملل را دعوت کردیم، یعنی ۴ فیلم ساز از ۴ کشور توکیو، هندوستان، ایتالیا و آلمان در این جشنواره حضور دارند.
انتهای پیام
