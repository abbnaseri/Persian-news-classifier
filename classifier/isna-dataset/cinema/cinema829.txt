شمارش معکوس برای اتمام «سوم آذرشهر»
با پایان آخرین مراحل فیلمبرداری، فیلم سینمایی «سوم آذرشهر» این روزها تدوین نهایی خود را زیر نظر «بهمن کیارستمی» به انجام می‌رساند.
به گزارش ایسنا، فیلم سینمایی «سوم آذرشهر» که به کارگردانی کامبیز صفاری و تهیه کنندگی محسن امیریوسفی در اواخر آذر ماه امسال فیلمبرداری آن آغاز شده بود در اواخر دی ماه مراحل ابتدایی تدوین خود را آغاز کرد و اینک با تکمیل صحنه‌های مورد نیاز، روزهای انتهایی تدوین خود را سپری می‌کند.
فیلمنامه این فیلم بر اساس یک قصه واقعی و با طرح اولیه کامبیز صفاری و با همکاری ایثار ابومحبوب به نگارش در آمده و در آن به موضوع بازگشت از مهاجرت و برخورد مهاجران با خرده فرهنگ‌های جدیدی که در غیاب آنان شکل گرفته و آسیب‌های اجتماعی تازه‌ای که متوجه آنان است، اشاره می‌شود.
آروشا بیگی، آتیلا پسیانی، بهناز جعفری، خسرو پسیانی، صدف عسگری، احسان امانی و حسام نورانی از جمله بازیگران درام اجتماعی "سوم آذرشهر" هستند. از جمله سرمایه گذاران این فیلم می‌توان به امیرحسین نفر (مؤسسه فرهنگی هنری دی) اشاره داشت.
انتهای پیام
