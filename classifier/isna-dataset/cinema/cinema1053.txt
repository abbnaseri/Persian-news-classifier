مجید مجیدی داور جشنواره‌ی فیلم پکن شد 
مجید مجیدی کارگردان سینمای ایران  یکی از اعضای هیات داوران جشنواره‌ی فیلم "پکن" شد.
به گزارش ایسنا، دو فیلم سینمایی «ایرو» ساخته سید هادی محقق و «تهران: شهر عشق» ساخته علی جابر انصاری و محصول ایران / انگلستان / هلند در بخش مسابقه اصلی به نمایش در خواهند آمد و همچنین طبق اعلام سینه ایران؛ فیلم «رضا» ساخته علیرضا معتمدی در بخش رقابتی «به سوی آینده» حضور دارد که ویژه فیلم‌های اول کارگردان‌هاست.
فیلم «۳ رخ» جعفر پناهی نیز در بخش جنبی جشنواره پکن به روی پرده می‌رود.
راب مینکوف، کارگردان آمریکایی رییس هیات داوران است و سیلویو کایوتزی، کارگردان شیلیایی، بائوپینگ کائو، کارگردان چینی، سرگئی دورتسووی، کارگردان روسی، کارینا لائو بازیگر زن چینی، سایمون وست کارگردان و تهیه کننده بریتانیایی در کنار مجید مجیدی به قضاوت ۱۵ فیلم بخش مسابقه خواهند نشست که سینماگران سرشناسی مانند نوری بیلگه جیلان، بیل آگوست و لاژلو نمش با دو سینماگر ایرانی رقابت خواهند داشت.
نهمین جشنواره فیلم پکن از ۲۴ تا ۳۱ فروردین (۱۳ تا ۲۰ آوریل) در چین برگزار خواهد شد.
انتهای پیام
