اُپرای عروسکی «خیام» دوباره جان می‌گیرد
«اُپرای عروسکی خیام» نهمین اثر از گروه تئاتر عروسکی آران به سرپرستی نویسندگی و کارگردانی بهروز غریب‌پور اجرای مجدد خود را در قالب برنامه‌ی اجراهای تناوبی (رپرتوار ) از ۱۱ الی ۲۰ اردیبهشت ۹۸ در سالن فردوسی ساعت ۱۹:۳۰ آغاز خواهد کرد.
به گزارش ایسنا، طبق گزارش رسیده، گروه تئاتر عروسکی آران، از یازدهم اردیبهشت ماه «اُپرای عروسکی خیام» را نخست در تالار فردوسی و محل دائمی اجراهای گروه تئاتر عروسکی آران و با حمایت بنیاد فرهنگی فرهنگی رودکی و سپس در کشور رومانی و به دعوت "جشنواره ی سی بی یو" یکی از معدود جشنواره‌های بزرگ تئاتر جهان به اجرا در خواهد آورد.
طبق اعلام برگزارکنندگان؛ به همین دلیل مدت اجراهای این اُپرا که هر روز رأس ساعت ۱۹:۳۰ در تالار فردوسی به اجرا می‌رود، کوتاه و در بازه‌ی زمانی آماده سازی مقدمات سفر و انجام آن، امکان تمدید اجرا را گروه ندارد.
تولید اُپرای عروسکی خیام بالغ بر سه سال طول کشیده است و بهروز غریب پور در این اثر نمایشی، اندیشه‌ها و بخش‌هایی از زندگی حکیم عمر خیام را دستمایه قرار داده تا ضمن معرفی هرچه بهتر و بیش‌تر این عالم برجسته جهان اسلام، به رفع برخی تناقض‌ها و سؤتعبیرهایی که سال‌هاست در اذهان عمومی و دوست‌داران خیام شکل گرفته بپردازد.
این اثر که پیش فروش آن در سایت تیوال انجام می‌شود در سال ۹۶ تولید و به روی صحنه رفت.
محمد معتمدی، وحید تاج، رها یوسفی، اسحاق انور و حامد فقیهی و بسیاری از آواگران دیگر نقشهای مختلف این اپرا را اجرا کرده اند. آهنگسازی این اثر توسط امیر بهزاد و رهبر ارکستر آن درلندن توسط فرنوش بهزاد انجام شده است.
انتهای پیام
