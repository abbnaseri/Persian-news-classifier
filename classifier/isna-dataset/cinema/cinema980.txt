معرفی دو فیلم دیگر در جشنواره جهانی فیلم فجر
دو فیلم دیگر از مجموع آثار حاضر در بخش «نمایش‌های ویژه – بهترین کشورها» سی‌وهفتمین جشنواره جهانی فیلم فجر معرفی شد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، فیلم های «حشرات جان سخت» ساخته اولمو اومرزو از جمهوری چک و «نامه» ساخته زازا خالواشی از گرجستان در بخش «نمایش‌های ویژه - بهترین کشورها» سی و هفتمین جشنواره جهانی فیلم فجر به نمایش درمی آید.
«حشرات جان سخت» (Winter Flies) سومین اثر بلند سینمایی اولمو اومرزو محصول مشترک جمهوری چک، اسلوونی، لهستان، اسلواکی و فرانسه است.
این فیلم از جشنواره کارلو وی واری جایزه بهترین کارگردان را دریافت کرده و در جشنواره های کلیولند، پالم اسپرینگز، لندن و ونکوور حضور داشته است.
جمهوری چک فیلم «حشرات جان سخت» را به عنوان نماینده سینمایی خود به اسکار برای شرکت در بخش فیلم خارجی زبان نود و یکمین دوره اسکار ارائه کرده است.
این فیلم داستان دو نوجوان است که سفری عجیب و هنجارشکنانه را با یکدیگر آغاز می کنند و...
«نامه» (Namme) چهارمین اثر زازا خالواشی فیلمساز گرجستانی است که پیش از این، فیلم «سالومون» از او در سی و چهارمین جشنواره جهانی فیلم فجر نمایش داشته است.
«نامه» در جشنواره های تورنتو و توکیو به نمایش در آمده و از سوی کشور گرجستان برای رقابت در اسکار بهترین فیلم خارجی زبان به فرهنگستان علوم و هنرهای سینمایی معرفی شده است.
در خلاصه داستان این فیلم آمده است: خانواده علی برای مراقبت از آب زیستی محلی و درمان روستاییان بیمار با آن، ماموریتی آیینی دارند. سه نفر از آنان تردید دارند و تنها دختری به نام «نامه» به عنوان نگهبان سنت های خانوادگی باقی می ماند. به موازات، یک نیروگاه برق آبی به صورت محلی ساخته می شود و تغییرات زیست محیطی در معرض خطر است. سنت قدیمی یادآوری می شود: آب بازنمی گردد، مگر اینکه ایثاری شکل بگیرد.
پیش از این ۷ فیلم «زن مبارز» (Woman at War) ساخته بندیکت ارلینگسون از ایسلند، «کیک» (Cake) ساخته عاصم عباسی از پاکستان، «گناهکار» (The Guilty) ساخته گوستاو مولر از دانمارک، فیلم «یوم الدین» (Yomeddine)ساخته ابوبکر شوقی از مصر، «یا مال خودت یا ولش کن» (Take It or Leave It) ساخته لینا تریشکینا از استونی، «غروب» (Sunset) ساخته لاسلو نمش از مجارستان و «قبرهای بی نام و نشان» (Graves Without a Name) ساخته ریتی پان کارگردان کامبوجی در این بخش معرفی شده بود.

سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام

