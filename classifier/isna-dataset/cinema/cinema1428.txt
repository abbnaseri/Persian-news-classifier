پیام داور ایرانی به جشنواره مستند آمریکایی به دلیل غیبت‌اش
بهمن نورایی که به عنوان یکی از داوران جشنواره مستند «بیگ اسکای» آمریکا نتوانست به دلیل قوانین مهاجرتی ترامپ به این کشور سفر کند، پیامی را به جشنواره و مردم آمریکا ارسال کرد. 
به گزارش ایسنا، شانزدهمین دوره جشنواره بین‌المللی فیلم مستند «بیگ اسکای» آمریکا بامداد؛ ۴ اسفند ماه با برگزاری مراسم اختتامیه به پایان رسید.
این رویداد سینمای مستند جهان که آثار منتخب آن به طور خودکار برای جایزه اسکار بهترین فیلم مستند در نظر گرفته می‌شوند، گفته می‌شود برای نخستین بار با حضور داوری ایرانی همراه شده بود.
بهمن نورایی، مترجم و فعال عرصه‌ی بین‌المللی، مدیر بازرگانی مرکز گسترش سینمای مستند و تجربی است که با وجود چند تجربه پیشین داوری در جشنواره‌های مختلف آمریکا و سخنرانی در کنفرانس بین‌المللی دستاوردهای سینما در دانشگاه اورگون به سال ۲۰۱۵ میلادی، به دلیل قانون تبعیض آمیز ممنوعیت سفر اتباع چند کشور جهان به آمریکا از حضور در این جشنواره باز ماند و داوری خود را از راه دور انجام داد.
نورایی به همراه «تونی بل»، مدیر خدمات فیلمسازان انجمن بین‌المللی مستند (IDA) و «رابرت چنگ» از تهیه کننده امریکایی، داور بخش مستند بلند جشنواره بود. جایزه بهترین مستند بلند جشنواره به فیلم «سگ پری وار » به کارگردانی «جسی آلک» رسید و مستند «بهشت تاریک» به کارگردانی «یاسمین هرولد» و «مایکل بیمیش» نیز جایزه نگاه هنری این بخش را به خود اختصاص داد.
در مراسم اختتامیه جشنواره علاوه بر بیانیه هیأت داوران، پیام ویدئویی بهمن نورایی نیز پخش شد که در متن آن آمده است: "سلام گرم من به همه علاقمندان سینما در آمریکا و به ویژه جشنواره باشکوه بیگ اسکای. از همکاران خودم در هیأت محترم داوری و مدیر برنامه ریزی جشنواره به خاطر این فرصت تشکر می‌کنم. با وجود آنکه سینما هنر، هر چه نزدیکتر کردن انسان‌ها و برخوردار از زبانی فرامرزی است، به دلیل یک قانون سیاسی از حضور در جمع شما بازماندم. اما هنر محدود شدنی نیست و من در سفرهای پیشین جز محبت و دوستی از مردم آمریکا ندیده‌ام".
جشنواره‌ی بیگ اسکای امسال میزبان چندین فیلم ایرانی شامل «دلبند» به کارگردانی یاسر طالبی، «لوتوس» ساخته محمدرضا وطن‌دوست، «در جستجوی فریده» (آزاده موسوی، کوروش عطایی)، «حلب: سکوت جنگ» (امیر اُصانلو) و «ناخدا سلیمان» (سعادتعلی سعیدپور) نیز بود و در نهایت فیلم «لوتوس» جایزه "نگاه هنری" بخش رقابتی مستندهای کوتاه را به خود اختصاص داد.
انتهای پیام

