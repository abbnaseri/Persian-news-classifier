اعلام نامزدهای شب بازیگر تئاتری‌ها تحت تاثیر سیل،بودجه و سالن
نامزدهای شب بازیگر جشن هفته‌ی تئاتر در حالی معرفی شدند که بهزاد فراهانی گفت: می‌خواستیم امسال این مراسم را برگزار نکنیم تا هزینه‌هایش به سیل‌زدگان اختصاص پیدا کند اما اسپانسرهایمان نپذیرفتند.
به گزارش ایسنا، بهزاد فراهانی دبیر شانزدهمین «شب بازیگر» خانه تئاتر در نشستی خبری که صبح سه شنبه ۱۰ اردیبهشت ماه برگزار شد، به اتفاقات تلخ سیل در ابتدای سال اشاره کرد و گفت که به تازگی از لرستان آمده و آنچه در «پل‌دختر» دیده کمی بیشتر از فاجعه و تراژدی است.
او برهمین مبنا اضافه کرد: «قصد داشتم امسال این مراسم برگزار نشود و هزینه‌اش به سیل زدگان اختصاص یابد ولی اسپانسرهای ما نپذیرفتند.‌»
در این نشست عنوان شد که با پیگیری شهرام گیل آبادی مدیرعامل خانه تئاتر، شهرداری منطقه ۱۱ تهران، پذیرایی مراسم شب بازیگر را عهده دار شده است.
همچنین به گفته فراهانی داوری این مراسم با دو گروه است؛ گروه آغازین ۲۰ نفر بودند و پنج داور نهایی هم داریم و امسال از انجمن کارگردانان و نمایشنامه نویسان هم بهره بردیم.‌
او هم‌چنین گفت: این کار باشکوه است و در هیچ جایی اتفاق نمی‌افتد. هر سال به وزیر و مدیر می‌گوییم ولی بودجه‌ای نداریم برای این ماجرا و با سختی‌هایی مواجه می‌شویم.
در این نشست رضا بابک و سوسن مقصودلو دو هنرمند پیشکسوتی معرفی شدند که از تهران و علی آزادنیا از خراسان و مهناز شریفی از آذربایجان غربی که در این جشن مورد تقدیر قرار می‌گیرند.‌
در این باره فراهانی اعلام کرد، «در همه استان‌هایی که تئاتر جریان داشته سعی کردیم از پیشکسوتان یاد کنیم و فقط چند شهر باقی مانده که به آن‌ها هم خواهیم رسید.‌»
                                                                برگزیده‌ها فقط از اعضای خانه تئاتر معرفی می‌شوند 
برطبق آیین‌نامه، نمایش‌هایی که قبلاً اجرا شده بودند داوری نشدند مگر فقط نمایش‌هایی که بازیگرانشان تغییر کردند، همچنین به دلیل محدودیت کسانی داوری شدند که عضو انجمن بازیگران باشند. در داوری اولیه ۲۱۱ نمایش داوری شد و  در نهایت ۷۵ اثر، معرفی شدند.‌
ناصر اقایی، منصور خلج، خسرو شهراز، بیژن افشار و پرستو کرمی داوران نهایی بودند.
در ادامه نامزدهای شب بازیگر به این شرح اعلام شدند:
نامزدهای بازیگری زن:
مانلی حسینی پور "پک"
نسرین درخشان زاده "خانه برناردا آلبا"
سارا رسول زاده "خانه برناردا آلبا"
اوا شریفی "فیل در تاریکی"
یلدا عباسی "خانه برناردا آلبا"
مونا فرجاد "پرواز به تاریکی"
الهام کردا "مالی سویینی"
پرستو گلستانی "عکس خانوادگی"
نامزدهای بازیگری مرد:
وحید آقاپور "تیولا"
میکاییل شهرستانی "آوازه خان خیابان منهتن"
سروش طاهری "آقا دلبر"
علی عمرانی "لیلا و چند مسافر دیگر"
ناصر عاشوری "لیرشاه"
فربد فرهنگ "آمادئوس"
حامد کمیلی "ریچارد"
حسین کشفی
فرزین محدث "استیو جابز"
مجید نوروزی "آمادئوس"
از میان این نامزدها سه بازیگر زن و سه بازیگر مرد بدون اولویت و نیز یک انتخاب ویژه معرفی خواهند شد.
                                                                      شهرام کرمی جوایز شب بازیگر را تقبل کرد
بهزاد فراهانی در این نشست در پاسخ به سوال ایسنا درباره جایزه برگزیدگان گفت: مرکز هنرهای نمایشی، همیشه با ما همراهی کرده و مدیر فعلی اداره کل هم شهرام کرمی از بچه‌های خودمان است و عضو خانه تئاتر است. به این ترتیب قرار شده جوایز امسال شب بازیگر را آن‌ها (اداره کل) بدهند بنابراین در حال چانه‌زنی‌هایی هستیم اما چون جنبه مادی برای ما مهم نیست، اجازه دهید رقم آن را اعلام نکنیم.‌
او افزود: علاوه بر کارت هدیه، مدالیوم خانه تئاتر و کتابی که آقای گیل آبادی گرفته نیز به برگزیدگان اهدا می‌شود.‌
                                                      چرا مراسم شب بازیگر به پردیس تئاتر تهران نرفت؟
وی درباره برگزار نشدن مراسم شب بازیگر در پردیس تئاتر تهران هم با گفت: تالار وحدت را با وجود هماهنگی از ماه‌ها قبل در اختیار نداریم و کمی ریش سفید من باعث شد این مراسم در سنگلج برگزار نشود. ما سالن و خانه خودمان را می‌خواهیم. ما جایی درون شهر می‌خواهیم. هنرمندی که به سختی از خانه‌اش بیرون می آید را نمی‌توانیم به پردیس تئاتر تهران ببریم. اگر نمی‌توانند چنین سالنی که مدنظر ماست که دو هزار نفر را در خود جای بدهد، بسازند، زمینش را بدهند تا خودمان بسازیم.
در این نشست محمود رضا رحیمی دبیر هفته تئاتر هم توضیح داد: کتابی به مناسبت این هفته آماده می‌شود که شامل کارهای پژوهشی، تاریخ شفاهی و نشست‌هایی است که در این هفته برگزار می‌شود و به نوعی کتاب -کاتالوگ است.
شنبه چهاردهم اردیبهشت ساعت ۱۸ مراسم شب بازیگر در سالن اصلی تئاتر شهر برگزار می‌شود.

انتهای پیام
