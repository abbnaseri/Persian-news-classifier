اعلام دستاورد اولین جلسه شورای جشنواره‌های سازمان سینمایی 
نخستین جلسه شورای جشنواره‏‌های سازمان سینمایی برگزار شد.
به گزارش ایسنا به نقل از روابط عمومی سازمان امور سینمایی و سمعی بصری، در اولین جلسه شورا که با حضور سید روح الله حسینی، علیرضا رضاداد، محمود اربابی، حسین ربانی، مسعود نجفی، جلیل اکبری‌‏صحت، محسن حدادی، مهرزاد دانش و بابک رضایی در محل دفتر جشنواره‏‌ها و همکاری‌های بین المللی برگزار شد پس از اهدا احکام اعضا، حاضران به بیان دیدگاه ‌ها و نظرات خود درباره موضوعات و اقدامات مهمی که لازم است در شورا و در ارتباط با جشنواره‌‏ها مورد توجه قرار گیرند، پرداختند و موارد زیر را به تصویب رساندند.
۱- نظر به اهمیت رویدادهای فرهنگی و به طور خاص جشنواره‌های سینمایی در تاثیرگذاری بر فضای فرهنگی، اجتماعی و سیاسی کشور و نیز حجم بالای تولیدات سمعی و بصری در ایران و ظرفیت محدود فضاها و امکانات توزیع و نمایش در کشور، رویکرد اصلی و محوری دفتر در حوزه جشنواره ‌ها، رویدادسازی، توسعه و مدیریت رویدادهای تخصصی و موضوعی، تمرکززدایی از رویدادها و گسترانیدن آنها در نقاط مختلف، منطبق بر «شعارِ ایران تهران نیست»، و تمرکز بر نقش پیشرانی رویدادها در تعریف سپهر سینمایی و توسعه فرهنگی کشور قرار گیرد؛ هدفی که مستلزم تهیه و تدوین اطلس سینمایی کشور در موضوع جشنواره‌ ها با نگاهی فراجناحی و با هدف استعدادیابی و اصلاح خرده فرهنگ‌های غلط در جامعه، خواهد بود.
۲- در راستای برنامه‌ ریزی برای تحقق بند بالا، اقداماتی از جمله برگزاری نشست ‌ها و جلسات گفتگو با دبیران جشنواره ‌ها و اخذ پیشنهادات و انتظارات آنها، مطالعة پراکندگی جشنواره‌ ها در کشور، سطح ‏بندی آنها، ایجاد فهم و برداشت مشترک در تعاریف، بویژه در رابطة میان دولت و سایر مخاطبین از یکسو و صنوف سینمایی و جشنواره‌ ها از سوی دیگر، شناسایی نیازهایی که خارج از تفکر و مواضع دولت‌ها در جامعه وجود دارد و در قالب جشنواره‌ ها قابل تامین است، تدوین پیوست رسانه‌ ای جشنواره‌ ها با هدف کاهش آسیب‌‏ها و حواشی احتمالی، ایجاد شفافیت در سیاست‌های اعلامی با هدف حذف رانت‌های اطلاعاتی، و احصای ظرفیت‌های موجود برای رویدادسازی، در دستور کار قرار گیرد.
۳- در خصوص تاکید رییس سازمان مبنی بر تهیه و انتشار ضوابط و مقررات اعطاء یا لغو مجوز و حمایت‌های مالی از جشنواره ‌ها تا پایان خردادماه، مقرر شد پیش‌‏نویسی، جهت اخذ نظرات کارشناسی خارج از سازمان، تا پایان خردادماه تهیه و پس از انجام هماهنگی‌های لازم با معاونت توسعه فناوری و مطالعات سینمایی، منتشر شود.
۴- تا زمان تهیه، تدوین و تصویب فرآیندهای جدید، اقدامات دفتر در موضوع جشنواره‌ ها، مطابق با رویه معمول انجام و درخصوص جشنواره‌ های پیش‏رو که متقاضی دریافت مجوز و حمایت هستند، نظر شورا اخذ شود.
۵- آیین ‏نامه داخلی شورا، پیشنهادی از سوی دفتر، در اختیار اعضا قرار گرفته و تا جلسه بعدی نهایی شود.
۶- جلسات شورا هر دو هفته یکبار، روزهای سه‌‏شنبه، رأس ساعت ۱۵ در محل دفتر جشنواره‌ها و همکاری‌های بین‌ المللی سازمان امور سینمایی تشکیل شود.
انتهای پیام
