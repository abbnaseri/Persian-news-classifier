جشنواره‌ی فیلم کودک و نوجوان امسال چه تغییری دارد؟
دبیر سی‌و دومین جشنواره‌ی بین‌المللی فیلم‌های کودک و نوجوان گفت: امسال اهداف جشنواره بازنگری شد و متناسب با تحولات بر اهداف به روزتری تاکید شده است.
علیرضا تابش در پی انتشار «مقررات و فراخوان» این رویداد هنری، در گفت‌وگوی کوتاهی با ایسنا درباره تفاوت فراخوان امسال این جشنواره با سال گذشته به چند نکته اشاره کرد و افزود: از آنجا که قلمرو فضای مجازی در حال گسترش است و تولید محتوای بومی ویژۀ کودکان یک ماموریت ملی است، در این دوره در بخش مسابقه سینمای ایران به «آثار وب‌سری» توجه خواهیم کرد. البته این آثار در بخش مسابقه نیست و آثاری که می‌توانند در قالب وب‌سری به آنها توجه کرد در جشنواره فیلم های کودکان و نوجوانان به آن‌ها پرداخته خواهد شد.
دبیر این دوره جشنواره همچنین گفت: در این دوره از جشنواره، با هدف ترغیب فعالان سینمای کودک و نوجوان به بازاریابی فیلمها و توجه بیشتر به ظرفیت‌های یک فیلم سینمایی برای گسترش به صنایع مجاور و تبدیل آن به منظومه‌ای از آثار فرهنگی، دبیر جشنواره می‌تواند سه جایزه را جداگانه به سه فیلم برگزیده در این زمینه اهدا کند. این آثار باید از بین فیلم‌هایی باشند که در بخش سینمای ملی عرضه می‌شوند و واجد سه عنصر «نوآوری»، «ظرفیت کسب و کار» و «پیوست فرهنگی» باشند. تابش در پایان صحبت‌های خود به همزمانی شروع این جشنواره با عید سعید غدیر اشاره و ازین بابت اظهار خرسندی کرد تا همزمانی جشن های عید غدیر با جشنواره فیلم‌های کودک و نوجوان، خاطره شیرینی در اذهان مخاطبان جشنواره به یادگار بگذارد.
او همچنین توضیحات مبسوط درباره‌ی برنامه های سی و دومین جشنواره‌ی فیلم های کودکان ونوجوانان را به بعد از برگزاری اولین جلسه شورای برنامه ریزی که بزودی در اصفهان برگزار می‌شود، موکول کرد.
انتهای پیام
