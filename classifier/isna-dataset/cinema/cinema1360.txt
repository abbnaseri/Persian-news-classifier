موسوی: هیچ چیز پنهانی در فروش گیشه نداریم
رییس انجمن تهیه‌کنندگان مستقل با بیان اینکه "سینمای ایران هیچ چیز پنهانی از چشم مردم نجیب ندارد" گفت: شورای‌عالی تهیه‌کنندگان تصمیم گرفت همه و مخصوصا مطبوعات با توجه به کارشان به لایه‌های سامانه فروش سینمای ایران دسترسی داشته باشند. 
غلامرضا موسوی در پی رونمایی سامانه فروش سینمای ایران در گفت‌وگویی با ایسنا گفت: شورای عالی تهیه کنندگان سینما طی دو جلسه بحث و با توجه به نگاه دکتر حسین انتظامی مبنی بر شفافیت کامل در سینمای ایران؛ به مدیرعامل خانه سینما پیشنهاد داد که سامانه فروش فیلم‌ها برای مردم، نویسندگان، منتقدان و پژوهشگران قابل دسترسی باشد.
او ادامه داد: تا قبل از این اتفاق مردم تنها به خرید بلیط در سینماها و اینکه کدام فیلم در کدام سینما اکران می‌شود و میزان فروش کلی آنها دسترسی داشتند و پخش‌کنندگانی که فیلمشان اکران می‌شد یک مرحله دسترسی‌شان بیشتر باز می‌شد و دسترسی به اطلاعات جزئی تنها برای کسانی که مجوز داشتند، میسر بود.
این تهیه کننده سینما خاطرنشان کرد: شورای‌عالی تهیه‌کنندگان تصمیم گرفت با توجه به مَحرم بودن مردم و به طبع مطبوعات و نویسندگان، همه این امکان را داشته باشند، مخصوصاً مطبوعاتا ت با توجه به کارشان به لایه‌های این سامانه دسترسی داشته باشند. بر این اساس این پیشنهاد از طرف دکتر انتظامی مورد قبول واقع شد و سامانه فروش فیلم‌های سینمای ایران در دسترس همه مردم ایران قرار گرفت و به اطلاعات دسترسی پیدا کردند.
موسوی همچنین گفت: سینمای ایران هیچ چیز پنهانی از چشم مردم نجیب ندارد، مردم را محرم خود می‌داند و به آنها احترام می‌گذارد. به عنوان عضو شورای‌عالی تهیه‌کنندگان از دکتر انتظامی ریاست سازمان سینمایی که با این پیشنهاد موافقت کردند، تشکر می‌کنم اگرچه خود ایشان فردی است که اعتقاد به شفاف سازی دارد.
انتهای پیام
