آغاز اجرای دو نمایش در تالار مولوی 
نمایش «اکیپ» به نویسندگی محمد صادق خیمه کبود و کارگردانی محسن آقا قدیری و نمایش «خیانت به پینتر» به نویسندگی و کارگردانی رضا الهی شب گذشته (یکشنبه 19 خرداد) در مرکز تئاتر مولوی به صحنه رفتند.
به گزارش ایسنا به نقل از روابط عمومی مرکز تئاتر مولوی، در نمایش «اکیپ» امیرحسین بابا اکبری، علی سلیمانی، علی صادقی، علیرضا لطفی زاده و ابوالفضل محمدی کیا به ایفای نقش می‌پردازند.
همچنین در نمایش «خیانت به پینتر» اسماعیل کمالی دهقان، عرفان امین و پریا مهاجرانی به صحنه می‌روند.
علاوه بر این در نمایش «اکیپ» علی رضا لطفی زاده (دستیار کارگردان)، مینا غفاری تبار (منشی صحنه)، پوریا آقا قدیری (مدیر صحنه)، محسن آقا قدیری (طراح دکور)، امیرحسین اشرفی (اجرای نور و صدا)، شکوه شعار (طراح پوستر و بروشور)، تینا کچویان (عکاس)، دانیال ناظرحضرتی (تیزر)، محسن آقا قدیری (انتخاب موسیقی) ومریم رودبارانی (مشاور رسانه ای) و در نمایش «خیانت به پینتر» عماد درویشی (مشاور متن)، شقایق انصاری (دستیار کارگردان)، سارا اعظم پناه (طراح صحنه)، شایان حبیبی (طراح نور)، محمد عابدی نسب (ساخت دکور) و پریسا شمس (دستیار صحنه) به همکاری می‌پردازند.

نمایش «اکیپ» در راستای حمایت مرکز تئاتر مولوی از تولیدات تئاتر دانشجویی شهرستانها به صحنه رفته است. همچنین نمایش «خیانت به پینتر» که ماحصل تلاش تعدادی از دانشجویان دانشگاه تهران است نیز در دوره اخیر از جشنواره تئاتر دانشگاهی، در بخش هایی همچون بازیگری مرد، نمایشنامه و طراحی صحنه کاندید دریافت جایزه شد.

علاقمندان می توانند برای دیدن نمایش های «خیانت به پینتر» به کارگردانی رضا الهی و «اکیپ» به کارگردانی محسن آقا قدیری همه روزه -به جز شنبه‌ها- به ترتیب در ساعت های ۱۸ و ۱۹:۳۰ به مرکز تئاتر مولوی دانشگاه تهران به نشانی خیابان انقلاب، خیابان ۱۶ آذر، جنب باشگاه دانشجویان، مرکز تئاتر مولوی مراجعه کنند.
  

انتهای پیام
