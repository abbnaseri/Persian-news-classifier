مقدمات ساخت فیلم‌های مستند در حوزه صنعت در پی یک تفاهم‌نامه
اعضای انجمن صنفی کارگردانان سینمای مستند برای ساخت تولیدات مستند از فضاهای صنعتی بازدید کردند.
به گزارش ایسنا به نقل از روابط عمومی انجمن، انجمن صنفی کارگردانان سینمای مستند تفاهمنامه‌ای را برای تولیدات مستند در حوزه صنعت با جهاد دانشگاهی هنر امضا کردند.
بر اساس این تفاهمنامه اعضای انجمن صنفی کارگردانان سینمای مستند از شرکت‌ها و کارگاه‌های مختلف صنعتی داخل کشوربازدید می‌کنند تا با فضاهای صنعتی آشنا شوند و درباره آنها فیلم‌های مختلف مستند تولید کنند.
این مستندها با موضوع صنعت و با هدف نمایش عمومی و همچنین شرکت در جشنواره‌های مختلف همچون جشنواره فیلم‌های صنعتی ساخته می‌شود.
اعضای انجمن صنفی کارگردانان سینمای مستند تا کنون از شرکت تجهیزات سینمایی پیروز گستر، ایران خودرو و پارک ملی فناوری پردیس بازدید کرده‌اند.
در این بازدیدها مستند سازانی همچون محسن رمضان‌زاده، مهدی اسدی، هادی معصوم دوست، علی شاه محمدی، علی خسروی، محمد باقر شاهین، الله کرم رضایی زاده، محسن سخا، مرتضی پایه شناس، بهروز سلیمانی، مصطفی شیری، جواد وطنی، مصطفی آتشمرد، مریم حق پناه، پریسا عشقی، زینب تبریزی، مژگان ایلانلو و رضوان سرمد حضور داشتند.





انتهای پیام
