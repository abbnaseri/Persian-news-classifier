راه‌اندازی سایتی برای سینمای مستند 
سایت جدید انجمن مستندسازان سینمای ایران با طرح و رویکردی جامع در حوزه سینمای مستند، رونمایی و رسما آغاز به کار کرد.
به گزارش ایسنا، طبق گزارش رسیده، در این مراسم مسئولان انجمن مستندسازان ضمن اشاره به اهمیت و اعتبار بالای سایت انجمن مستندسازان به عنوان بزرگترین و قدیمی‌ترین انجمن سینمای مستند کشور به واسطه‌ی سالها فعالیت و تولید محتوا در این حوزه اظهار داشتند سایت جدید انجمن مستندسازان به آدرس irandocfilm.org پایگاه داده‌ی بزرگی از اطلاعات، بیوگرافی و فیلموگرافی مستندسازان کشور و فیلمهایشان خواهد بود تا علاقه‌مندان به شناخت و ارتباط با سینمای مستند و مستندسازان ایران در داخل و خارج از کشور بتوانند از این طریق در دو بخش فارسی و انگلیسی سایت، با فیلم ها و سینماگران موردعلاقه ی خود آشنا شده و ارتباط پیدا کنند.
از دیگر بخش‌های جدید این سایت تالاری برای بحث و گفتگوی مستقیم میان مستندسازان و علاقه مندان فیلم مستند در حوزه‌های مختلف سینمای مستند است.
به طور کلی تولید محتوا در حوزه‌ی سینمای مستند اعم از اخبار، پادکست، نقدها، مقالات آموزشی و پژوهش‌های مستند و به طور کلی هر آنچه که در جهان گستردهی سینمای مستند قرار دارد، در حوزه‌ی رویکرد جدید هیئت تحریریه‌ی سایت انجمن مستندسازان سینمای ایران قرار می‌گیرد که در دسترس علاقه مندان قرار خواهد گرفت.
در پایان این دیدار که در سالن نمایش کافه آپ آرت مان برگزار شد، پس از توضیح جامع بخش‌های مختلف سایت توسط مسئول سایت به حاضرین، هیات مدیره‌ی انجمن مستندسازان پاسخگوی مسائل و پیشنهادات مستندسازان حاضر در جلسه درباره نحوه فعالیت سایت و همچنین روند برگزاری مجمع عمومی انجمن مستندسازان که تیرماه سال جاری برگزار خواهد شد، بودند.
گفتنی است سایت جدید انجمن مستندسازان در آدرس IRANDOCFILM.ORG قابل دسترسی است.

انتهای پیام
