سعید پور صمیمی در مراسم تقدیرش در دانشگاه امیر کبیر چه گفت؟
سعید پور صمیمی که در دانشگاه امیر کبیر تقدیر شد،گفت: نگاه به جوانب مختلف، آگاهی و بینش مختلفی به انسان می‌دهد. حداقل فایده‌اش این است که یک دانشجو فنی از هنر لذت ببرد، چیزی که در دوران ما نبود. خیلی خوشحالم که به مناسبت کار نمایش اینجا هستم. 
به گزارش ایسنا، اختتامیه دومین جشنواره تئاتر دانشجویی "نماوا" در حالی برگزار شد که از سعید پورصمیمی، بهرام بیضایی و محمد رحمانیان تقدیر شد.
در ابتدای این مراسم کلیپی از اولین دوره جشنواره‌ی دانشجویی "نماوا" پخش شد.  سپس ویدئویی از بهرام بیضایی و بخش‌هایی از تئاترهای او پخش شد و از این کارگردان به پاس زحماتش تقدیر شد.
سعید پورصمیمی هنرمند دیگری بود که در این مراسم از او تقدیر شد و پیش از اینکه روی صحنه حاضر شود، کلیپی از نقش آفرینی او در «ناخدا خورشید» به نمایش درآمد و صدای رضا بابک در سالن پخش شد.
سپس با حضور کامبیز بنان و پریزاد سیف- کارگردان تئاتر از این بازیگر سینما و تئاتر قدردانی شود و حاضران برای چند دقیقه او را تشویق کردند.
پورصمیمی در سخنانی کوتاه گفت: خیلی خوشحالم که اینجا هستم و زمانی که به من گفتند برای کار نمایش باید به دانشگاه امیرکبیر بیایم، خیلی متعجب و مسرور شدم.
او افزود: اینکه دانشجویان فنی گوش چشمی به هنر دارند برای من در حالیکه تعجب برانگیز بود، مایه افتخار هم بود. ما بازماندگان ملتی هستیم که بزرگانشان کسانی که بودند که در زمینه‌هایی مختلف چون فلسفه، شعر، موسیقی، ریاضی، نجوم و… فعالیت می‌کردند. نگاه به جوانب مختلف، آگاهی و بینش مختلفی به انسان می‌دهد. حداقل فایده اش این است که یک دانشجو فنی از هنر لذت ببرد، چیزی که در دوران ما نبود. خیلی خوشحالم که به مناسبت کار نمایش اینجا هستم.  سپس پریزاد سیف با اشاره به خاطره‌ای از فیلم «پرده آخر» با بازی پورصمیمی گفت: آرزویم بود با ایشان کار کنم و این افتخار نصیبم شد. حالا من به عنوان نماینده شما دانشجویانی که به هنر علاقه مند هستید، اینجا هستم تا از این هنرمند تقدیر کنیم.
بعد از تقدیر کامبیز بنان قصد داشت دست این هنرمند را ببوسد و پورصمیمی در واکنش به آن گفت: لحظاتی در زندگی آدم پیش می‌آید که فقط می‌تواند ابراز شرمندگی کند.
او با لحنی بُغض آلود افزود: من گاهی فکر می‌کنم آن چیزی که باید به تماشاگرانم می‌دادم را هنوز ندادم و با این کار کامبیز بنان نمی‌دانم چه بگویم.
در بخش دیگر این مراسم با پخش کلیپی از نمایش «مجلس ضربت زدن» به کارگردانی محمد رحمانیان نمایش‌نامه نویس و کارگردان تئاتر، از او نیز با حضور حمیدپورآذری تقدیر شد.
حمید پور آذری در جملاتی از محمد رحمانیان و کارهایش گفت و رحمانیان نیز سخنانی را مطرح کرد و در پایان از بهرام بیضایی، حمید پور آذری و دانشجویان دانشگاه امیرکبیر تشکر کرد.
سپس دبیر جشنواره‌ی تئاتر دانشجویی «نماوا»، سارا میرآخوندی، از داوران جشنواره حمید پور آذری و سهیلا گلستانی تقدیر کرد و لوح افتخاری و تندیسی به آن‌ها هدیه داد.
سپس برگزیدگان این دوره از جشنواره تئاتر «نماوا» معرفی و تقدیر شدند. در بخش بهترین بازیگر مرد، دیپلم افتخار و تندیس به فرشاد کریمی، محمد رضوانی و امیر علی گودرزی تعلق گرفت. در بخش بهترین بازیگر زن، از ترگل ایرانی تقدیر شد و تندیس این بخش به نگار تختکشان، نگین فیروزمنش و راضیه پورجمال تعلق گرفت.
در بخش کارگردانی میلاد احمدزاده، مهیار شاهمرادی و نگین فیروزمنش تندیس این بخش را از آن خود کردند.
در بخش نمایشنامه‌نویسی به نمایشنامه سیب میخوری ماندانا حمیدی اهدا شد.
در ادامه از شهردار منطقه ۶ نیز تقدیر شد و تندیس این جشنواره به ایشان هدیه دادند.
او گفت: قصد داریم با کمک اساتیدی که از آن‌ها تقدیر شد، جشنواره بزرگ تئاتر با هزینه شهرداری برای دانشجویان برپا کنیم.
در بخش بهترین نمایش خوانی و اجراخوانی، دیپلم افتخار به نمایش‌های دیوان تئاترال امیرحسین صدیقی، خرده جنایت‌های زن و شوهری مهیار شاهمرادی تعلق گرفت.
در پایان مراسم تندیس به رضا عنایتی نایب رییس جشنواره "نماوا" اهدا شد.
انتهای پیام
