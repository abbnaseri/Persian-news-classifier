تمدید مهلت جشنواره "بدون دبیر" نمایش‌های آئینی و سنتی
مهلت ارسال آثار برای شرکت در بخش صحنه‌ای نوزدهمین جشنواره نمایش‌های آئینی و سنتی در حالی تا ۲۱ اسفند تمدید شد که هنوز دبیر جشنواره معرفی نشده است.
به گزارش ایسنا به نقل از روابط عمومی اداره کل هنرهای نمایشی، مهلت ارسال آثار برای شرکت در بخش صحنه‌ای نوزدهمین جشنواره نمایش‌های آئینی و سنتی که با عنوان نمایش‌های تخت‌حوضی (بخش ویژه استاد علی نصیریان) نامگذاری شده است، به مدت یک هفته تمدید شد.
برخی شنیده‌ها حاکی از این است که برای این دوره از جشنواره هم داوود فتحعلی بیگی به عنوان دبیر معرفی می‌شود.
بنا بر اعلام، در پی درخواست تعدادی از گروه‌های نمایشی و به ویژه گروه‌های استانی، متقاضیان شرکت در این بخش می‌توانند تا ۲۱ اسفند نسبت به ارسال آثار خود به دبیرخانه جشنواره اقدام کنند. این مهلت قرار بود پیش‌تر در تاریخ ۱۵ اسفند به پایان برسد. این تمدید صرفاً شامل بخش صحنه‌ای می‌شود که نمایش‌های تخت‌حوضی (بخش ویژه استاد علی نصیریان) نام دارد.
برقراری ارتباط با دبیرخانه نوزدهمین جشنواره نمایش‌های آئینی و سنتی از طریق تلفن و نمابر: ۶۶۷۱۰۷۰۲ و ۵-۶۶۷۰۵۱۰۱ داخلی ۳۱۹ و پست الکترونیکی d_jashnvareha@yahoo.com میسر است.
کانون نمایش‌های آئینی و سنتی و اداره کل هنرهای نمایشی وزارت فرهنگ و ارشاد اسلامی نوزدهمین جشنواره نمایش‌های آئینی و سنتی را با شعار «نمایش سنتی فرصتی برای تئاتر معاصر ایران»، مرداد ۱۳۹۸ و همزمان با اعیاد سعید قربان و غدیر برگزار می‌کنند.
انتهای پیام
