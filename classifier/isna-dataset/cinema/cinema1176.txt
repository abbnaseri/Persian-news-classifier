حبیب کاوش در جوار عباس شباویز آرام می‌گیرد
پیکر حبیب کاوش، کارگردان، تهیه‌کننده و فیلمنامه‌نویس سینمای ایران فردا (۲۶ اسفندماه) از مقابل خانه سینما تشییع می‌شود.
سیدضیاء هاشمی، دبیر شورای عالی تهیه‌کنندگان، درباره زمان برگزاری مراسم تشییع پیکر حبیب کاوش به ایسنا گفت: مراسم تشییع پیکر این هنرمند یکشنبه، ۲۶ اسفندماه ساعت ۹:۳۰ صبح از مقابل خانه سینما شماره ۲ (خیابان طالقانی، تقاطع وصال شیرازی) به سمت قطعه هنرمندان بهشت زهرا (س) برگزار خواهد شد.
او ادامه داد: همچنین قرار است مراسم یادبودی برای حبیب کاوش در روز سه‌شنبه (۲۸ اسفندماه) در مجموعه فرهنگی پیامبر اعظم (ص) موسسه فرهنگی ورزشی رفاهی پیام برگزار شود.
دبیر شورای عالی تهیه‌کنندگان اضافه کرد: با توجه به این‌که قطعه هنرمندان بهشت زهرا دیگر جای خالی ندارد، این هنرمند در جوار عباس شباویز که از کارگردانان و تهیه‌کنندگان و بازیگران سینمای ایران بود به خاک سپرده خواهد شد.
حبیب کاوش از کارگردانان و تهیه‌کنندگان سینمایی ۲۴ اسفندماه بر اثر بیماری سرطان و در سن ۷۴ سالگی درگذشت.
او در سال ۱۳۲۳ در تهران متولد شد. فعالیت هنری خود را از سال ۱۳۴۳ با عضویت در گروه تئاتر «آناهیتا» آغاز کرد و با کارگردانی فیلم «آب» در سال ۵۳ وارد فعالیت حرفه‌ای سینمایی شد.
در کارنامه کاری کاوش کارگردانی حدود هفت فیلم سینمایی، نویسندگی پنج فیلم و تهیه‌کنندگی چهار اثر دیده می‌شود. از جمله فعالیت‌های صنفی او می‌توان به سخنگویی شورای صنفی نمایش اشاره کرد. او در سال‌های گذشته از اعضای جامعه صنفی تهیه‌کنندگان سینمای ایران نیز بود.
انتهای پیام
