احترام برومند: داوود رشیدی به زادگاهش افتخار می‌کرد
احترام برومند همسر زنده یاد داوود رشیدی در آیین افتتاح سالن تئاتری به نام این هنرمند در سینما هنر و تجربه بابل گفت: این که مکان‌های فرهنگی و هنری به نام مشاهیر کشور نامگذاری شوند، کاری پسندیده است. داوود رشیدی به زادگاهش افتخار می کرد.
به گزارش ایسنا، طبق گزارش رسیده، آیین افتتاح سالن تئاتر استاد داوود رشیدی دوشنبه ۹ اردیبهشت ماه در نخستین روز از نهمین جشنواره بین المللی فیلم وارش و با حضور احترام برومند همسر این بازیگر فقید و جمعی از مسئولان و هنرمندان در شهر بابل برگزار شد.
احترام برومند همسر زنده یاد داوود رشیدی با بیان توضیحاتی درباره آیت الله زین العابدین مازندرانی حائری، جد داوود رشیدی و پدربزرگ او بیان کرد: همسرم همیشه افتخار می‌کرد که جدش اهل بابل بوده و از دیدن هنرمندان جوان و مستعد شهر بابل به وجد می‌آمد.
وی اظهار کرد: از مسئولان و هنرمندانی که همت کردند و این سالن تئاتر را به نام داوود رشیدی نام‌گذاری کردند، تشکر می‌کنم، امیدوارم جوانان بابلی نمایش‌های موفقی در این سالن اجرا کنند و چراغ آن را زنده نگه دارند.
همچنین بهرام شاه محمدلو بازیگر و مجری پیشکسوت تلویزیون ضمن تقدیر از مسئولان برای راه اندازی سالن داوود رشیدی، عنوان کرد: داوود رشیدی با تمام تجربه، دانش و علم و آنچه که در دوران زندگی و کار هنری خود کسب کرد، همیشه مردمی و انسان بودن را حفظ کرد و با همین ویژگی از دنیا رفت.
وی خاطرنشان کرد: نام گذاری و راه اندازی سالن تئاتری به نام داوود رشیدی کار بسیار زیبا و شریفی است. اینکه مکان‌های فرهنگی و هنری به نام مشاهیر کشور نامگذاری شوند، کاری پسندیده است.
داوود رشیدی همیشه مردمی ماند
شاه محمدلو گفت: با راه اندازی این سالن باید تبلور آثار داوود رشیدی را روی صحنه ببینیم و به عنوان یکی از نماینده‌های جامعه تئاتری کشور خواهش می‌کنم، این فرصت را غنیمت بشمارید و جریان زنده هنر نمایش را روی صحنه ایجاد کنید.
این مراسم با حضور قربانعلی ولی زاده معاون استاندار و فرماندار ویژه شهر بابل، حسین نیاز آذری، علی نجفی نمایندگان مجلس شهر بابل و مهدی قربان‌پور دبیر جشنواره و جمعی دیگر از هنرمندان و مسئولان شهر بابل و مازندران همراه بود.
در این مراسم مستند کوتاهی با عنوان «نمایش بی پایان» درباره زنده یاد داوود رشیدی نمایش داده شد.
همچنین پیام تصویری فرهاد رشیدی فرزند زنده یاد داوود رشیدی از سوییس برای حضار پخش شد.


انتهای پیام
