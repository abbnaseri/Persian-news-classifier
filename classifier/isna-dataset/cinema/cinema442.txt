علاءالدین قاسمی: تعزیه مثل امام حسین (ع) غریب مانده است
علاءالدین قاسمی با تاکید بر اینکه تعزیه باید مکانی خاص داشته باشد، می‌گوید: تعزیه مثل خود امام حسین (ع) غریب مانده است.
این تعزیه‌خوان قدیمی که هشتم خرداد ماه و در بیست‌وسومین روز ماه مبارک رمضان برای سومین شب مقابل تالار «سنگلج» تعزیه اجرا می‌کند، در گفت‌وگویی با ایسنا درباره این برنامه بیان کرد: استقبال از تعزیه‌خوانی در دو شب قبلی نسبتاً خوب بود و در شب دوم بهتر شد چون اطلاع رسانی بهتری صورت گرفته بود، اما یکی از مشکلات اجرا در مقابل سنگلج، یک شب در میان بودن اجراها بود چون تعزیه را باید پشت سر هم خواند و وقتی برنامه این طوری چیده شده بود، طبیعتاً در میزان استقبال هم تأثیرگذار است.
او درباره اینکه شاید بهتر بود تعزیه در محلی پر رفت و آمدتر اجرا می‌شد و آیا تجربه سال‌های قبل متفاوت‌تر بوده است؟ گفت: مدیریت تالار سنگلج خیلی برای این برنامه زحمت کشید و به ما گفته شد که چون الان سنگلج تقریباً مخاطبش کم شده، تعزیه بخوانیم تا مردم بدانند اینجا سالن تئاتر است و بیشتر بیایند و این خودش اتفاق جالبی است و انگار ما باید یک بار هم تعزیه بخوانیم تا برای تعزیه گریه کنیم. با این حال خودم از این دو شبی که جلوی تالار سنگلج، تعزیه اجرا کردیم راضی هستم.
قاسمی ادامه داد: ما در سال‌های قبل هم در ماه رمضان هر چند خیلی کم، تعزیه می‌خواندیم اما مسئله اینجاست که در محرم هم باید ما به زور بگوییم برنامه بگذارند یا در سوگواری‌های دیگر هم باید ما به اجبار بخواهیم تا برنامه‌ای برای اجرای تعزیه بگذارند. چون بالاخره باید به این آئین‌ها توجه شود ولی تعزیه مثل امام حسین (ع) غریب مانده، طوری که نسل جدید تعزیه را درست نمی‌شناسد در صورتی که اگر ببیند و بشنود، آشنایی پیدا می‌کند.
این تعزیه‌خوان قدیمی با اشاره به فضایی که مقابل تالار سنگلج برای تعزیه آماده شده است، افزود: ما هنوز جایی که بدانیم مختص تعزیه است، نداریم. درست است تعزیه میدانی اجرا می‌شود ولی محل واقعی تعزیه جایی نیست که ما در این شب‌ها برنامه اجرا کردیم، تعزیه باید در تکیه باشد، مثل تکیه دولت که خراب کردند. اجرا در چنین مکانی باعث محدودیت‌هایی در کار می‌شود مثل ما که در سنگلج تعزیه را قیچی کردیم و وقتی یک تعزیه چهار ساعته، یک ساعت می‌شود، دیگر آن چه تعزیه‌ای خواهد بود؟
او با بیان اینکه اگر تعزیه‌خوان‌های قدیمی نباشند دیگر چه چیزی از تعزیه می‌ماند؟ و بقیه هم آن را رها می‌کنند، گفت: اگر تعزیه بخواهد ماندگار باشد، باید نسل جدید به آن وارد شود و اگر این‌ها آموزش نبینند تعزیه اصیل نیست. شاید الان هم نسل جدید کار کند اما تعزیه که فقط خواندن نیست باید موسیقی و دیگر اجزای آن را هم بشناسند. متأسفانه حتی جایی برای آموزش نداریم تا تمام بخش‌های تعزیه را به علاقه‌مندان یاد دهیم. با این حال درباره وضعیت تعزیه هرچه تا به حال با دبیر و وزیر صحبت کرده‌ایم فایده‌ای نداشته و ما در پرتگاه هستیم و همان کاری را که خودمان سال‌هاست انجام می‌دهیم هنوز هم انجام می‌دهیم.
به گزارش ایسنا، مجلس تعزیه این هنرمند امشب ۸ خردادماه ساعت ۲۱ مقابل تالار سنگلج اجرا می‌شود.
انتهای پیام
