اسکار سینمای ایتالیا به «تیم برتون» می‌رسد 
«تیم برتون» جایزه افتخاری جوایز «دیوید دی دوناتلو» آکادمی فیلم ایتالیا را دریافت می‌کند.

به گزارش ایسنا به نقل از هالیوود ریپورتر، «برتون» جایزه یک عمر دستاورد سینمایی شصت و چهارمین دوره جوایز «دیوید دی دوناتلو» را که معادل جوایز اسکار در این کشور است همزمان با اکران جدیدترین ساخته‌اش «دامبو» در این کشور دریافت می‌کند.
انیمیشن «دامبو» از قدیمی‌ترین کارهای کمپانی «والت دیزنی» است که در سال ۱۹۴۱ اکران شد و فیلم «برتون» بازسازی معاصر آن محسوب می‌شود. داستان آن درباره بچه فیلی است که گوش‌های خیلی بزرگی دارد و مورد تمسخر دیگران قرار می‌گیرد، اما بعدها مشخص می‌شود او می‌تواند با همین گوش‌ها پرواز کند.
«اوا گرین»، «کالین فارل»، «مایکل کیتون»،: «دنی دویتو»، «آلن ارکین» و «نیکو پارکر» صداپیشگان این انیمیشن هستند.
«تیم برتون» که تاکنون دو بار نامزد جایزه اسکار شده، به دلیل دیدگاه متفاوت، سبک ویژه و منحصربه‌فرد در فیلم‌سازی و طراحی شخصیت‌هایی عجیب و متفاوت معروف شده است و از برجسته‌ترین کارگردان‌ها به شمار می‌رود. او خالق برخی از تاریک‌ترین و مهیج‌ترین فیلم‌های تاریخ سینما ازجمله «سیاره میمون‌ها»، «ادوارد دست‌قیچی» و «بیتل جوس» است.
«برتون» که ۲۰ فیلم بلند در کارنامه سینمایی‌اش دیده می‌شود، از معدود کارگردانانی است که تقریباً در همه ژانرها فیلم ساخته است؛ «مریخ حمله می‌کند» و «سیاره میمون‌ها» در ژانر علمی-تخیلی، «ماهی بزرگ» در ژانر فانتزی، «عروس مرده» نامزد جایزه اسکار در شاخه انیمیشن، «سوئینی تاد» در ژانر موزیکال و «چارلی و کارخانه شکلات‌سازی» در ژانر کودکان. از دیگر ساخته‌های این کارگردان آمریکایی می‌توان به «آلیس در سرزمین عجایب»، «بازگشت بتمن»، «چشمان بزرگ»، «بیتل جویس» و «آلیس آن‌سوی آینه» اشاره کرد.
مجموعه آثار «برتون» تاکنون به فروشی بالغ بر ۱.۸ میلیارد دلار در گیشه جهانی دست یافته‌اند.
شصت و چهارمین دوره جوایز سینمایی «دیوید دی دوناتلو» به عنوان مهم‌ترین جایزه سینمای ایتالیا روز ۲۷ مارس برگزار می‌شود و «تیم برتون» جایزه افتخاری خود را در این مراسم دریافت خواهد کرد.
انتهای پیام
