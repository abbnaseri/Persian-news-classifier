اختتامیه جشنواره فیلم دانش‌آموزی «بینش» فردا برگزار می‌شود
آیین اختتامیه یازدهمین جشنواره فیلم دانش‌آموزی «بینش» فردا (جمعه 30 فروردین ماه) برگزار می‌شود.
به گزارش ایسنا، بنا بر اعلام روابط عمومی دبیرخانه جشنواره مستقل فیلم کوتاه دانش‌آموزی بینش، مراسم پایانی این جشنواره با اکران بیست فیلم برتر برگزار خواهد شد.
در این مراسم پس از اکران بیست فیلم برتر دانش‌آموزان سراسر کشور، تندیس‌ها و دیپلم‌های افتخار به برگزیدگان اهدا می‌شود.
در جشنواره یازدهم، دانش‌آموزان فیلمساز از ۴۴ شهر و روستای ۲۲ استان شرکت کرده‌ و در دو بخش داستانی و مستند به رقابت پرداختند.
رضا بهزادیان - دبیر یازدهمین دوره جشنواره بینش - اسامی هیات داوران این دوره را به این شرح اعلام کرد: الهه آرانی حصاری، نسیم رفیعی، سارا نامجو، محسن پورهاجریان، رحمان حاصلی، مازیار رضاخانی، علی‌اکبر زین‌العابدین، عظیم فلاح و سیدجواد یوسف‌بیک.
شماری از چهره‌های مطرح فرهنگی از جمله سینماگران، نویسندگان، آهنگسازان، مدیران آموزش و پرورش و وزارت فرهنگ و ارشاد اسلامی در این مراسم در کنار کودکان و نوجوانان خواهند بود.
دبیرستان پسرانه علم سلیم در منطقه ۷ تهران، برگزارکننده و حامی اصلی جشنواره مستقل فیلم کوتاه دانش‌آموزی بینش است. این جشنواره گفته می‌شود قدیمی‌ترین جشنواره سراسری فیلم کوتاه دانش‌آموزی است.
آیین اختتامیه جشنواره بینش روز جمعه ۳۰ فروردین ۱۳۹۸ از ساعت ۱۶:۳۰ تا ۱۹ در خیابان شریعتی، نرسیده به پل سیدخندان، پارک اندیشه، فرهنگسرای اندیشه برگزار می‌شود و حضور عموم علاقه‌مندان در این مراسم، آزاد است.
انتهای پیام
