پخش کنندگان سینما از گیشه‌ی بهار گفتند / «سایه روشن»
پخش‌کنندگان سینمایی معتقد هستند: در گیشه بهاری امسال سینماها، افزایش فروش داشتیم  ودر عین حال که  تعداد سینماها افزایش پیدا کرده اما تاثیری بر افزایش تعداد تماشاگر نداشته است. البته در دنیا راه‌های مختلفی برای ترغیب مردم به تماشای فیلم‌ها در سینما وجود دارد اما ما تنها راهکارمان‌ بلیت نیم بها است.
به گزارش ایسنا سینمای ایران در سه ماهه نخست سال با گردش مالی ۱۱۴ میلیاردی و اکران ۱۹ فیلم سینمایی در این سال توانست نسبت به سال گذشته عایدی بیشتری به این به اصطلاح صنعت وارد کند ولی در عین حال با توجه به آمار و اطلاعات موجود مخاطبان بیشتری را به سینما جذب نکرده است. با این حال برای بررسی بیشتر شرایط پشت سرگذاشتن این فصل از سال در ادامه با برخی از پخش‌کنندگان و تهیه‌کنندگان گفت‌وگو داشتیم.
علی سرتیپی مدیرعامل شرکت پخش فیلمیران در گفت‌وگویی با ایسنا با بیان اینکه "به طور کلی این سه ماهه شرایط خوبی داشتیم و به نسبت موفق عمل کرده‌ایم" عنوان کرد: با توجه به آمار شاهد افزایش فروش در این فصل بودیم و به لحاظ تماشاگر حداقل کاهش مخاطب را نداشتیم. با این حال به لحاظ چینش اکران اشتباهات زیادی صورت گرفت، مخصوصا در ماه رمضان. باید فیلمهایی اکران می‌شد که می‌توانست گیشه را زنده نگه دارد. در عین حال برای اکران عید فطر چندین فیلم خوب همزمان با هم روی پرده رفتند.
او افزود: باید یک کارشناسی دقیقی در این زمینه صورت بگیرد تا فیلم‌ها در شرایط بهتری به نمایش در بیایند و یک دور نمای بهتری را ببینیم این در حالی است که اکنون پیش بینی خوبی برای ادامه سال نداریم. امسال به نسبت سال گذشته تعدادی سالن سینمایی به مجموعه سینمای کشور اضافه شده است اما با این وجود بر افزایش تماشاگر تاثیر مثبتی نداشته است. یعنی ما تعداد صندلی‌هایمان بالا رفته است اما به تعداد تماشاگرمان افزوده نشده است.
این تهیه کننده و پخش کننده سینمایی در ادامه صحبت‌های خود گفت: باید در ابتدای سال به داشته‌هایمان نگاه کنیم و حتی به این فکر کنیم که برای سال آینده تعداد سینماهایمان افزایش خواهد داشت پس چگونه می‌خواهیم آنها را پر کنیم و خوراک مناسب برایشان تامین کنیم. ما اصلی‌ترین دغدغه‌مان افزایش تماشاگر است. اگر این تعداد افزایش پیدا کند قطعا فروش هم بالا می‌رود و هم شرایط سینماها و هم سینماگران بهتر خواهد شد. این میزان فروشی هم که امسال شاهدش بودیم با توجه به تورم و هزینه‌های سالن و پخش رشد رضایت بخشی نداشته‌ایم اگر بخواهیم از نظر تماشاگر نیز مقایسه‌ای داشته باشیم رشد قابل ملاحظه‌ای نبوده است.
اکران امسال بسیار بی‌برنامه بود
داریوش بابائیان تهیه کننده و مدیر عامل موسسه فرهنگی هنری شکوفا فیلم در گفت‌وگو با ایسنا درباره ارزیابی‌اش از گیشه بهار سینما بیان کرد: سیستم اکران امسال بسیار بی‌برنامه بود. دلیل این اتفاق این است که تصمیم گیرنده اکران باید انجمن پخش کنندگان و سینماداران باشد. این کار نه به تهیه کنندگان ارتباط دارد و نه به سازمان سینمایی و نه وزارت ارشاد.
او ادامه داد: متاسفانه با انتخاب یک شورای صنفی که تنها یک پخش کننده در آن حضور دارد و نمی تواند رای ۵۰_۵۰ داشته باشد این شرایط به وجود آمد و هفت فیلم در ایام نوروز اکران شدند که به غیر از "رحمان ۱۴۰۰" و "متری شیش و نیم" دیگر فیلمها سرنگون شدند. بعد از این اتفاق نیز تعدادی فیلم ضعیف، کم فروش و کم بازیگر را در ماه رمضان روی پرده بروند که به طور کلی از سینمادار تا سرمایه گذار لطمه دیدند و باز همین تصمیم گیری نادرست در اکران‌های عید فطر نیز تکرار شد.
این تهیه کننده همچنین گفت: فیلم "دختر شیطان" یا فیلم "نبات" سرمایه گذار شخصی دارند و درست نیست که نابود شوند. چرا چنین فیلم‌هایی را در کنار "تگزاس"، " سرخ پوست" یا "شبی که ماه کامل شد" قرار می گیرند و له میشوند؟ امروزه لطمه زدن به فیلمها و آدم‌ها کار بسیار راحتی است زیرا برنامه ریزی درستی وجود ندارد.
تنها راه کاری که بلد هستیم "بلیت نیم بها" است / توقیف «رحمان ۱۴۰۰» حالِ بدی ایجاد کرد
سعید خانی مدیر پخش خانه فیلم درباره ارزیابی‌اش از گیشه بهار با بیان اینکه " اکران عید به جهت انکه شروع فصل جدید سینمای ایران است شرایط خوبی داشت" به ایسنا گفت: مشکل اساسی آنجا بود که هفت فیلم پرمخاطب همزمان با هم روی پرده رفتند. این اتفاق به چند دلیل برای سینما مضر است مثلاً می‌توانستیم فیلم غلامرضا تختی را در شرایط بهتری اکران کنیم تا این اثر بین فیلمهای دیگر نسوزد. اتفاق بعدی از اکران ، برداشته شدن فیلم "رحمان ۱۴۰۰" بود که ناخودآگاه حال بدی برای مخاطبان سینما ایجاد کرد. از طرف دیگر نبود برنامه‌ریزی برای اکران دوم سینماها که با شروع ماه رمضان همزمان شد و باعث افت فروش بسیاری شد.
او افزود: با اکران عید فطر توانستیم مقداری این ضرر را جبران کنیم و تنوع خوبی از نظر موضوعی را شاهد باشیم. در مجموع از نظر فروش فصل خوبی را پشت سر گذاشتیم اما می‌توانستیم با یک برنامه‌ریزی دقیق‌تر حداقل ۲۰ درصد افزایش فروش داشته باشیم. ضمن اینکه تنها علت افزایش فروشی که امسال شاهد آن بودیم بالا رفتن بها بلیت سینماها بوده است.
این پخش کننده در ادامه عنوان کرد: وقتی هفت فیلم ضعیف یا هفت فیلم قوی همزمان با هم اکران شوند نشان دهنده نبود برنامه ریزی دقیق و درست است. همه جای دنیا راه‌های مختلفی برای کشاندن و ترغیب مردم برای تماشای فیلمها در سینما دارند اما ما تنها راهکارمان‌ بلیت نیم بها است. ما می‌توانیم بر اساس ضریب اشغال بلیت‌ها را درجه بندی کنیم. ما با این شیوه‌هایی که داشته‌ایم تنها می‌توانیم همین مخاطبی که هست را نگه داریم و افت نداشته باشیم و گر نه باعث جذب مخاطب جدید نخواهیم شد.
همین ثابت ماندن تعداد مخاطبان، اتفاق خوبی است
امیر حسین حیدری مدیر پخش نمایش گستران با اشاره به اینکه "فصل خوبی چه به لحاظ تعداد مخاطب و چه گیشه داشته‌ایم" اظهار کرد: خوشبختانه تنوع موضوعی و تنوع ژانر خوبی داشتیم و فصل پر رونقی را پشت سر گذاشتیم. اکنون نگرانی ما بابت شش ماهه دوم سال است که فیلمهای پر مخاطب به نسبت شش ماهه اول کمتر است و همه تلاش کردند که فیلمهایشان در شش ماهه اول نمایش دهند. البته تعدادی از فیلمهایی که در جشنواره فجر حضور داشتند هنوز اکران نشده‌اند و امیدوارم آنها بتوانند در این ماه‌ها روی پرده بروند.
وی درباره شرایط جذب مخاطب در سینماها توضیح داد: همین ثابت ماندن تعداد مخاطبان با توجه به شرایط اقتصادی و اجتماعی حاکم بر جامعه اتفاق خوبی است و همین که توانستیم آنها را حفظ کنیم نشان می‌دهد عملکردمان تا حدودی درست بوده است. نکته دیگر این است که اضافه شدن تعداد سالن‌ها هم‌ میتواند استاندارد ها را بالاتر ببرد و باعث رقابت بیشتری بین سالن‌داران و فیلمسازان شود.
انتهای پیام
