اعلام چهار فیلم بخش جام جهان نما جشنواره‌ی جهانی فجر و تدارک ویژه برای نیمه شعبان
چهار فیلم ایرانی بخش «جام جهان نما» (جشنواره جشنواره‌ها) در سی‌وهفتمین جشنواره جهانی فیلم فجر معرفی شد.
به گزارش ایسنا به نقل از ستاد خبری سی‌وهفتمین جشنواره جهانی فیلم فجر، چهار فیلم «همچنان که می‌مردیم» ساخته مصطفی سیاری، «روزهای نارنجی» ساخته آرش لاهوتی، «پری دریایی» امیرمسعود آقابابائیان و مستند «دلبند» ساخته یاسر طالبی به عنوان آثار ایرانی بخش «جام جهان‌نما» (جشنواره جشنواره‌ها) سی و هفتمین جشنواره جهانی فیلم فجر معرفی شدند.
«همچنان که می‌مردیم» (The Graveless) به کارگردانی مصطفی سیاری محصول سال ۲۰۱۸ است و تاکنون در بخش رقابتی اوریزونتی جشنواره بین‌المللی فیلم ونیز در ایتالیا، بخش رقابتی کارگردانان تازه جشنواره بین‌المللی فیلم شیکاگو در آمریکا و بخش مسابقه بین‌الملل جشنواره بین‌المللی فیلم کرالا در هند حضور داشته است.
مصطفی سیاری فارغ‌التحصیل رشته روان‌شناسی است. او کار حرفه‌ای خود را با ساخت فیلم‌های کوتاه و مستند آغاز کرد. «همچنان که می‌مردیم» اولین فیلم بلند اوست.
این فیلم داستان پدر بیماری است که سال‌های آخر عمر را با یکی از پسرانش به سر برده است. با فوت او، پسر همراه دو برادر و خواهر ناتنی‌اش برای انجام وصیت پدر راهی جنوب کشور می‌شوند. راه طولانی، بستر بازگویی اتفاقاتی است که سال‌ها پیش منجر به گسست خانواده شده و حال برملا می‌شود.
«روزهای نارنجی» ( (Orange daysبه کارگردانی آرش لاهوتی محصول سال ۲۰۱۷ است که در جشنواره‌های متعددی از جمله جشنواره فیلم تورنتو در کانادا، جشنواره بین‌المللی فیلم کلگری در کانادا، جشنواره فیلم زوریخ در سوییس، جشنواره بین‌المللی سائوپائولو در برزیل، جشنواره فیلم TOF در لهستان، جشنواره فیلم مالاتیا در ترکیه، جشنواره مدفیلم فستیوال در ایتالیا، جشنواره بین‌المللی مانهایم-هایدلبرگ در آلمان حضور داشته که در جشنواره مانهایم آلمان جایزه بهترین فیلم جشنواره با عنوان «سینماگر بزرگ تازه وارد»، جایزه فیپرشی (فدراسیون بین‌المللی منتقدان سینما) و جایزه کلیسای جهانی را دریافت کرد و در چهارمین دوره جشنواره سینه ایران تورنتو برنده جایزه بهترین فیلمنامه و جایزه بهترین بازیگر زن شده است.
«روزهای نارنجی» داستان زندگی پرفرازونشیب آبان، زنی میان‌سال، است که واسطه استخدام کارگران زن فصلی برای کار در باغ‌های مرکبات شمال کشور است.
«پری دریایی» (Mermaid) ساخته امیرمسعود آقابابائیان محصول سال ۲۰۱۸ است که خروس زرین و جایزه ویژه هیات داوران جشنواره بین‌المللی چنگ دائو در چین را از آن خود کرده و اولین نمایشش در ایران در سی و هفتمین جشنواره جهانی فیلم فجر است.
امیرمسعود آقابابائیان در رشته تئاتر تحصیل کرده و در زمینه تدوین، فیلمنامه‌نویسی و فیلم‌سازی مستند و داستانی تجربه دارد. در کارنامه آقابابائیان جوایز و افتخارات بین‌المللی متعددی به چشم می‌خورد، از جمله جایزه بهترین فیلم مستند جشنواره فرهنگ سبز بلگراد ۲۰۱۲، برنده جایزه Avid در جشنواره فیلم مادرید اسپانیا -۲۰۰۶، شرکت در کمپ استعدادهای جشنواره فیلم برلین آلمان- ۲۰۰۷، سیمرغ بلورین بهترین آنونس برای فیلم سینمایی «آخرین ملکه زمین» از جشنواره فیلم فجر ۱۳۸۸، جایزه بهترین آنونس برای فیلم سینمایی «آخرین ملکه زمین» از جشنواره فیلم مقاومت ۱۳۸۹.
در خلاصه داستان فیلم «پری دریایی» آمده است: یونس، بازمانده یک تیم غواصی از دوران دفاع مقدس، تصمیم دارد به یاد هم‌رزمان شهید و مفقودالاثرش لوح یادبودی در دل آب‌های خلیج فارس نصب کند که با یک فاجعه زیست‌محیطی روبه‌رو می‌شود...
مستند «دلبند» (Beloved) به کارگردانی یاسر طالبی محصول سال ۲۰۱۸ است که در همان سال در بخش رقابتی جشنواره بین‌المللی مستند آمستردام (ایدفا) در هلند حضور داشته و فیلم برگزیده در بین ۱۰ فیلم برتر مخاطبان بوده است. در سال ۲۰۱۹ در سیزدهمین دوره بخش جنبی فرهنگ غذا در جشنواره فیلم برلین آلمان انتخاب شده، بهترین فیلم بخش رقابتی جشنواره مستند بیگ اسکای در ایالات متحده آمریکا بوده و همچنین در جشنواره بین‌المللی مستند حقوق بشر در اکراین و جشنواره بین‌المللی مستند هات داکس در کانادا حضور داشته است.
یاسر طالبی دارای مدرک کارشناسی سینما با گرایش تدوین است. برخی از مستندهای او عبارتند از «آسمان خالی نیست»، «قلب من»، «آب شهر» و «سد توقف». از فیلم‌های تلویزیونی او نیز می‌توان به «گذر»، «عهدی بسته‌ام با تو»، «آزمون»، «نشانه‌ها»، «فرزندان» و «جاده تباه» اشاره کرد.
«دلبند» مستندی است درباره زندگی زنی ۸۰ ساله که به‌تنهایی در دل طبیعت زندگی می‌کند و از وضعیتش رضایت دارد. این فیلم روایت‌گر زندگی مادری مهربان و دوست‌داشتنی است که با ۴۰ رأس گاو هم‌چنان به دام‌داری مشغول است و با شجاعت و قدرت سال‌های سخت زندگی‌اش را طی می‌کند، اما حاضر نیست از زندگی در طبیعت یا دلبندانش دل بکند. با وجود سبک زندگی زمخت و مردانه‌اش، او تلاش می‌کند شاعرانه زندگی کند.
در بخش «جام جهان‌نما» (جشنواره جشنواره‌ها) سی و هفتمین جشنواره جهانی فیلم فجر ۱۴ فیلم خارجی و ۴ فیلم ایرانی حضور دارند. «جام جهان‌نما» یا «جشنواره جشنواره‌ها» از بخش‌های اصلی ولی غیررقابتی جشنواره جهانی فیلم فجر است. در این بخش فیلم‌هایی از ایران و جهان به نمایش درمی‌آیند که پیش از این از جشنواره‌های مهم جهان جوایزی را کسب کرده‌اند.

تدارک رویدادهای شهری به مناسبت نیمه شعبان در جشنواره جهانی فیلم فجر
مدیر رویدادهای شهری سی‌وهفتمین جشنواره جهانی فیلم فجر جزییاتی از برنامه‌های متنوعی را که به مناسبت نیمه شعبان در این رویداد سینمایی برگزار می‌شود، تشریح کرد.
وحید قاسمی مدیر رویدادهای شهری سی‌وهفتمین جشنواره جهانی فیلم فجر با بیان اینکه سال‌ها در حوزه معماری و فرهنگ شهری مشغول به فعالیت است، گفت: با توجه به کارهایی که سال گذشته با آقای میرکریمی در حوزه توسعه و برنامه‌ریزی فرهنگی شهری برای جشنواره جهانی فیلم فجر انجام دادیم و از آنجا که جشنواره امسال با عید نیمه شعبان مصادف شده است، تصمیم گرفتیم امسال سطح شهر را به صورت جدی‌تری درگیر حال و هوای جشنواره کنیم.
وی با اشاره به جشنواره‌های شاخصی که در تهران برگزار میشود، بیان کرد: برخی از این جشنواره‌ها در منطقه برای خودشان برند هستند اما در زمان برگزاری تاثیری در سطح شهر ایجاد نمیکنند و نمی توانند گردشگر فرهنگی به شهر جذب کنند و این طور به نظر می رسد که این پیش‌آمدهای فرهنگی کاملاً جدا از شهر هستند ولی در این دوره از جشنواره جهانی فیلم فجر شرایطی فراهم می‌شود که رویدادهای شهری نیز فعال باشند.
قاسمی اختصاص حدود ۴۰ بیلبورد شهری به پوسترهای جشنواره جهانی فیلم فجر را از جمله این رویدادها دانست و عنوان کرد: روی این پوسترها دیالوگ‌های ماندگار تاریخ سینمای ایران که حوزه انسان، خانواده و اخلاق را مورد توجه قرار می دهد، هک شده است.
وی تاکید کرد: ما به جای اینکه جشنواره را به صورت مستقیم تبلیغ کنیم، در واقع وجه فرهنگی سینما را در شهر به نمایش می گذاریم. در مورد جانمایی این پوسترها هم باید بگویم بیشتر اطراف محل برگزاری جشنواره و در منطقه ۶ و منطقه ۱۲ تهران قرار دارند.
مدیر رویدادهای شهری سی و هفتمین جشنواره جهانی فیلم فجر، قرار دادن اِلمان‌های جشنواره جهانی فیلم فجر و کارهای گرافیتی در اطراف پردیس چارسو و سینما فلسطین را از دیگر رویدادهای شهری جشنواره دانست و تشریح کرد: با توجه به تجربه نوروزگاه تهران در ایام عید توسط شهرداری، تصمیم گرفتیم یک گذر سینمایی در خیابان برادران مظفر به وجود آوریم بنابراین از ۲۹ فروردین که جشنواره شروع می شود، در این گذر غرفه‌هایی داریم که به کار فرهنگی می پردازند.
به گفته وی، در روز یکشنبه اول اردیبهشت ماه مصادف با نیمه شعبان مراسمی در این گذر فرهنگی با حضور مهمانان خارجی جشنواره برگزار خواهد شد.
قاسمی ادامه داد: شادمهر راستین مدیر باشگاه جشنواره در این رویداد شهری، شهروندان تهرانی و مهمانان مختلف را میزبانی کند و در کنار این موضوع، هنرمندان عرصه سینما به بازخوانی بخش هایی از فیلمنامه‌های آثار مشهور ایرانی در حالتی بین پرفورمنس و نمایش خیابانی می پردازند.
مدیر رویدادهای شهری سی و هفتمین جشنواره جهانی فیلم فجر در پایان با اشاره به دیدار رضا میرکریمی دبیر جشنواره جهانی فیلم فجر با پیروز حناچی شهردار تهران و ابراز تمایل شهردار برای همکاری در این رخداد فرهنگی در جهت زیست‌پذیر کردن شهر و ایجاد نشاط اجتماعی گفت: بر این اساس نمایشگاه عکس سینمایی در مقیاس شهری در گذر برادران مظفر در مدت جشنواره برگزار می‌شود. همچنین غرفه‌هایی در این گذر وجود دارند که عموم مردم می توانند در آنها موسیقی فیلم‌ها را به صورت آوایی به حالت کُر بازسازی کنند. همچنین پوستر فیلم‌های حاضر در جشنواره با امضای سازندگان آن برای فروش به علاقه‌مندان ارائه می‌شود. فضایی نیز طراحی شده که علاقه‌مندان می‌توانند با اِلمانهای جشنواره جهانی فیلم فجر عکس بگیرند. از سویی دیگر در غرفه‌های دیگری از این گذر، هنرمندان کاریکاتوریست، کاریکاتور بازیگران سینما را کشیده و به علاقه مندان عرضه می‌کنند. برای پررنگ‌تر شدن حال و هوای جشنواره نیز کارناوالی پیش بینی شده است که از حد فاصل چارسو تا فلسطین مدام در حال حرکت است و موسیقی نواحی ایرانی در آن نواخته می‌شود.
انتهای پیام



