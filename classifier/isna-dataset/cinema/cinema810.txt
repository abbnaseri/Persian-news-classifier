فقط اکران فیلم‌های کوتاه کافی نیست! 
کارگردان فیلم کوتاه «مانیکور» بیان کرد: هنر و تجربه کوچک‌ترین همکاری با کارگردانان فیلم‌های کوتاه اکران نوروز نمی‌کند، صرف اینکه فقط فیلم‌های ما را در غالب مجموعه "بهاریه" اکران می‌کند.
فیلم کوتاه «مانیکور» به کارگردانی آرمان فیاض در اکران نوروزی امسال همراه با چهار فیلم کوتاه دیگر در یک بسته با نام "بهاریه فیلم کوتاه" به نمایش گذاشته شده است.
آرمان فیاض درباره این اثر به ایسنا گفت: «مانیکور» یک فیلم کوتاه ١۵ دقیقه‌ای است که در سال ٩۶ تولید شده است، فیلمبرداری این فیلم اواخر سال ٩۵ آغاز شد و کار فنی و پس تولید آن تا اواخر بهار ٩۶ طول کشید.
او افزود: این فیلم اقتباس آزادی از قصه‌ای به نام «مانیکور» از بیژن نژدی است. البته فاصله زیادی با قصه آقای نژدی دارد و تنها وجه مشترک‌شان شباهت موقعیتی و نامی‌شان است و مابقی آن را بر اساس قصه‌ای که شنیدم، خودم نوشتم.
این کارگردان با بیان اینکه «مانیکور» تاکنون همراه دو، سه فیلم دیگر جزو موفق‌ترین فیلم‌های کوتاه بین‌الملل سال گذشته سینمای ما بوده است، ادامه داد: این فیلم در بیش از ۵٠ جشنواره بین‌المللی حضور داشته و حدود ٢٠، ٣٠ جایزه بین‌المللی را از آن خود کرده است.
فیاض در بخش دیگری از صحبت‌هایش به عدم حمایت هنر و تجربه از این بسته "بهاریه" اشاره کرد و گفت: هنر و تجربه کوچک‌ترین همکاری با ما نمی‌کند، صرف اینکه فقط فیلم‌های ما را در غالب مجموعه "بهاریه" اکران می‌کند. حتی از حداقل حمایت‌هایی که از گروه‌های اکرانی قبل از ما می‌کرده، ما را دریغ می‌کند.
‎او افزود: سالن‌های محدود و سانس‌های بد در اختیار ما گذاشته شده که همین سانس‌های محدود هم بنا به دلایلی یکی یکی حذف می‌شوند.
‎این کارگردان درباره استقبال مردم از این اکران نوروزی گفت: با توجه به اینکه تبلیغات بسیار کم و محدودی برای این اکران "بهاریه شده" ولی استقبال مخاطبان خوب بوده است. در تمام اکران‌ها در خانه هنرمندان حداقل ٧٠، ٨٠ بلیت خریده می‌شود.
او ادامه داد: همین تبلیغات محدود را خودمان و بچه‌های علاقه‌مند فیلم کوتاه رقم می‌زنند و این کار هم با حمایت شرکت "نماوا" که اسپانسر مجموعه شد، انجام می‌گیرد.
فیاض تصریح کرد: نه تنها کمکی از طرف هنر و تجربه دریافت نکردیم بلکه موارد محدودی هم که قرار بود، انجام دهند، انجام ندادند.
او در پایان خاطرنشان کرد: این پنج فیلم در سال گذشته به خوبی درخشیدند و جوایز متعددی در دنیا کسب کرده‌اند. علاقه‌مندان جدی سینما دوست دارند که این ۵ فیلم را ببینند و با رها از طرق مختلف به پیغام داده‌اند که چطور این فیلم‌ها را ببینند و حالا که اکران شده، خیلی از آن‌ها در جریان این اکران نیستند.
‎فیلم کوتاه داستانی «مانیکور» از آنجا شروع می‌شود که هیئت امنا روستایی دور افتاده در ارتفاعات برفی شمال کشور، اجازه دفن کردن زن جوانی که شب پیش خودکشی کرده بود را بدون گواهی فوت را نمی‌دهد.
نیما حسندخت، مظاهر رمضانپور، بهمن صادقی حسنی، علی نجفی و حمیده براتی بازیگران فیلم هستند و آرمان فیاض تهیه‌کننده «مانیکور» است.
در ادامه می‌توانید تیزر «مانیکور» را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4



انتهای پیام
