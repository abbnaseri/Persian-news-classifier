نشستی برای اعلام جزییات جشنواره‌ی فیلم صنعتی و رونمایی یک اعلان
نخستین نشست خبری پنجمین جشنواره فیلم و عکس فناوری و صنعت «فردا» روز دوشنبه ۲۷ خرداد با حضور بهزاد رشیدی، اکبر عالمی و ناصر باکیده در مؤسسه فرهنگی هنری هنری صبا برگزار شد.
به گزارش ایسنا، در ابتدای این نشست بهزاد رشیدی دبیر این دوره از جشنواره با یاد و خاطره شهدای جهاد دانشگاهی و با بیان اینکه "دوره پنجم جشنواره فیلم و عکس فناوری و صنعت از پانزدهم تا هفدهم مهرماه ٩٨ برگزار می‌شود" گفت: اهداف در دبیرخانه جشنواره پیگیری بحث ارتباط و هم افزایی بین فعالان حوزه هنر فیلم و عکس با مدیران صنایع است. هدف ما این است که به فرهنگ مستند سازی فعالیت‌های فناورانه کشور، به الگوسازی و ارتقا سطح کیفی مستندات فیلم و عکس در کشور کمک کنیم و با نمایش این آثار، فعالیت‌های صنعتی را در جامعه معرفی کنیم تا در نهایت ارتقا غرور ملی و خودباوری در جوانان را تقویت کنیم.
او اضافه کرد: هدف اصلی که در جشنواره امسال دنبال می‌کنیم این است که به رفع مهجوری صنعت و فناوری توسط هنر کمک کنیم. دانشمندان اعلام می‌کنند که صنعت و فناوری رشد و پیشرفت کشور و عامل ایجاد اقتصاد پایدار است اما ما معتقدیم این عامل خیلی و به اندازه‌ای که مهم است، معرفی نشده است و مردم جامعه نسبت به این موضوع تصور دقیق و روشنی ندارند.
دبیر جشنواره صنعتی ادامه داد: برندهای شناخته شده‌ای متعلق به کشورهای مختلف در دنیا هستند که ما آن‌ها را می‌شناسیم اما چقدر در جامعه ایران با مفاخر فناوری و صنعتی کشور آشنا هستیم؟ برای مثال گروه صنعتی "مپ‌نا" با تنوع فعالیت وجود دارد ولی داستان این صنعت خیلی مطرح نیست یا پارک علم و فناوری پردیس را داریم که با همراهی مستندسازان، انجمن صنفی کارگردانان سینمای مستند از آن بازدید کردیم و ما در بازدیدهایی که داشتیم متوجه شدیم که مدیران این مراکز کلی حرف نگفته دارند که می‌توانند سوژه صدها فیلم مستند شوند. اما عناوین دیگری مانند اسنپ، کافه بازار، دیجی کالا هستند که نام آن‌ها آشناست اما این مراکز چه فرآیندی را طی کردند تا به این فناوری رسیدند بنابراین فیلم مستند و هنر می‌تواند این روند را به خوبی معرفی کند.
رشیدی در ادامه بیان کرد: اگر بتوانیم ارتباط بین هنر و صنعت را برقرار کنیم، شاهد ارتقا فرهنگی، افزایش آگاهی مردم، اهمیت تولید ملی، افزایش اشتغال و کارآفرینی می‌شویم و صنایع هم بهره‌وری خود را بالا می‌برند و محصولات خود را با کیفیت بهتری ارائه می‌دهند و در نهایت با الگو پیشنهادی تعامل صنعت و هنر، فرهنگ صنعتی ارتقا یابد.
دبیر این دوره از جشنواره درباره فعالیت‌های دوره پنجم جشنواره گفت: برنامه‌های این دوره از جشنواره از همین الان آغاز شده و استقبال از جشنواره نسبت به دوره‌های قبل بیشتر شده است. در این دوره در تلاش هستیم که محورها و موضوعات در این جشنواره را تعریف کنیم. در نشست‌های مختلف و در فضای مجازی محورهای مدنظر را مطرح می‌کنیم. آئین نامه جشنواره را تغییر دادیم و قوانین بخش فیلم و عکس را از هم جدا کردیم. در این دوره سعی کردیم، مخاطبان جشنواره را لیست کنیم و به سراغ این مخاطبان که شامل وزارت‌خانه‌های متولی صنعت و فرهنگ هستند، برویم.
رشیدی تصریح کرد: همچنین توافقاتی با سازمان‌های سینمایی و مراکز زیرمجموعه آن داشتیم که علاوه بر حضور و حمایت این جشنواره، در بحث تولید آثار صنعتی هم حمایت‌گر باشند. با دانشگاه و مراکز دانشگاهی و انجمن عکس و فیلم ارتباط برقرار کردیم. سعی کردم در این از دوره از جشنواره مشارکت خانه سینما را جلب کنیم.
او با بیان اینکه ''بخش‌های مسابقه جشنواره شامل هشت بخش است'' گفت: رویکرد اصلی ما در این جشنواره "مستند" بود اما برای اینکه بخش عمده فیلم‌های صنعتی با نگاه تبلیغاتی هستند، بخش فیلم تبلیغاتی را اضافه کردیم. همچنین مجموعه مستندهای تلویزیون هم اضافه کردیم. عکس صنعتی و عکس فناوری را از هم جدا کردیم. علاوه بر این آثار دانشجویی ضمن اینکه در هفت بخش با دیگر شرکت‌کنندگان رقابت می‌کند، در یک بخش جداگانه با هم رقابت می‌کنند.
رشیدی افزود: منتخب فیلم‌های خارجی در جشنواره‌های خارجی فناوری را در این دوره نمایش می‌دهیم. نمایشگاه تخصصی عکس را در طول جشنواره و هم در قالب تور عکاسی در دانشگاه‌ها خواهیم داشت. در هفته‌های فیلم، فیلم‌های منتخب در دانشگاه‌ها به نوبت نمایش داده می‌شود. همچنین بازدیدهای هنرمندان از مراکز صنعتی و نشست‌های تخصصی و نشست‌های نقد و بررسی را خواهیم داشت. در اختتامیه جشنواره از سه سازمان صنعتی و فناوری که در تولید فیلم و عکس خوب عمل کرده باشند، تقدیر خواهیم کرد. ستاد فرهنگ‌سازی اقتصاد دانش بنیاد ریاست جمهوری و سازمان حامیان اصلی این جشنواره هستند.
اکبر عالمی رئیس هیئت داوران در بخش بعدی این نشست با بیان اینکه "من چهل و چهار سال است که در زمینه عکاسی و سینما در دانشگاه تدریس می‌کنم'' گفت: آرزوی بزرگ بشر ثبت لحظه بود و سرانجام در سال ١٨٢۶ اولین عکس گرفته شد. گرفتن اولین عکس هشت ساعت زمان برد. یک تصویر بیش از ده هزار کلمه حرف می‌زند. عکاسی در علوم فناوری یک معجزه و یک هنر است. هر عکس باید بتواند فرصت بی اعتنایی را از مخاطب بگیرد. اگر فیلم صنعتی می‌سازیم باید ببینیم مخاطب اصلی ما چه کسی است و قرار است فیلم و عکس صنعتی در کجا نمایش داده شود. اساس همه فیلم‌های مستند، پژوهش است و نوآوری هسته مرکزی هر اثر هنری است.
عالمی بیان کرد: اگر بخواهم درباره نقش عکس و فیلم در فناوری کشور بگویم باید خاطره‌ای تلخ تعریف کنم، سال‌های خیلی دور به ماهشهر رفتم و پیشنهاد دادم که یک فیلم صنعتی درباره مراکز صنعتی آنجا بسازم، بنابراین به دیدن یکی از صاحبان صنایع رفتم و وقتی ماجرا را برایش توضیح دادم و او در جواب خودکارش را نشان داد و گفت که من ترجیح می‌دهم این پول را صرف خرید الکترود کنم، این اشتباه من بود و من آدرس را اشتباه رفتم. نمونه دیگر این اشکالات در فیلم‌سازی صنعتی این است که صاحبان مراکز صنعتی دنبال فیلم طولانی هستند؛ یک بار فیلم مستند صنعتی ساختم و چون چهار دقیقه کوتاه‌تر از قرارداد بود بخشی از پول را به من ندادند این در حالیست که تمام اندیشمندان زمین از فیلمسازان می‌خواهند در عصر سرعت و شتاب‌زدگی فیلمی بسازید در چهار دقیقه و خیلی مهم است که فیلمی مؤثر در عصر شتاب ساخته شود.
او با بیان اینکه هنرمند می‌تواند غیر مستقیم تبلیغ کند، گفت: در فرهنگ صنعتی و به طور کلی نقش هنر در صنعت همین جمله که یک عکس بیش از ده هزار کلمه حرف می‌زند کافی است. از برگزاری این جشنواره موضوعی، خوشحال هستم و امیدوارم ایران باشم و از این جشنواره استفاده کنم.
سپس از دبیرهای دوره‌های قبل جشنواره مسعود نجفی و ناصر باکیده تقدیر شد.
مسعود نجفی در این مراسم حضور نداشت و بهزاد رشیدی نامه‌ای از سوی ایشان برای حاضران قرائت کرد.
ناصر باکیده بعد از تقدیر گفت: برگزاری جشنواره در این مقطع است و دبیران جشنواره خیلی تلاش می‌کنند تا جشنواره‌های درخور برگزار کنند. جشنواره فیلم و عکس فناوری و صنعتی یک حرکت مستمر و آهسته را طی می‌کند.
سپس از پوستر این دوره از جشنواره فیلم و عکس فناوری و صنعت رونمایی شد.
در پایان بهزاد رشیدی درباره محل برگزاری جشنواره گفت: جشنواره دوره چهارم در عسلویه برگزار شد اما امکانات آنجا برای برگزاری جشنواره نمایش فیلم و عکس خوب نیست و به این نتیجه رسیدم ایام برگزاری جشنواره در تهران باشد اما قبل و بعد از جشنواره تورهایی برای بازدید از مراکز صنعتی خواهیم داشت.





انتهای پیام
