محوطه تئاتر شهر میزبان یک جشن محیطی 
محدوده خیابان استاد شهریار، پارک دانشجو و محوطه تئاتر شهر در «روز ملی هنرهای نمایشی»  از ساعت ۱۶:۳۰ شاهد جشن محیطی و شادپیمایی خواهد بود.
به گزارش  ایسنا به نقل از روابط عمومی اداره کل هنرهای نمایشی، در کنار دیگر برنامه‌های «روز ملی هنرهای نمایشی» ، امروز چهارشنبه، هفتم فروردین از ساعت ۱۶:۳۰ جشنی محیطی نیز در محدوده خیابان استاد شهریار، پارک دانشجو و محوطه تئاتر شهر برگزار می‌شود.
اجرای آیین اقوام ایرانی، اجرای نمایش‌های نوروزی (نوروزخوانی، خیمه‌شب‌بازی، گروه حاجی فیروزها، عروسک‌های بابا نوروز و ننه سرما)، اجرای دو نمایش خیابانی به نام‌های «عید اومد، بهار اومد» و «حاجی فیروز و بابا نوروز»، حضور عروسک‌های غول پیکر، نقالی توسط مرشد حسین زارعی، ضرب زورخانه توسط مرشد خرمی و قرائت پیام «روز ملی هنرهای نمایشی» توسط داود فتحعلی‌بیگی از بخش‌های نمایشی این مراسم است.

انتهای پیام
