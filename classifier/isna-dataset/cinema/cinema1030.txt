اهدای یادگارها و جوایز مشایخی به موزه سینما 
یادگاری‌ها و جوایز جمشید مشایخی به موزه سینما اهدا می‌شود.
نادر مشایخی فرزند جمشید مشایخی به خبرنگار ایسنا گفت: رضا کیانیان پیشنهاد داد تا یادگاری‌ها و جوایز پدرم را به موزه سینما اهدا کنیم که همه خانواده با این پیشنهاد موافق هستند و قرار است به زودی این کار انجام شود.
این هنرمند همچنین گفت: از مردم عزیز و هنردوست ایران تشکر می‌کنم که حضور پرشوری در مراسم وداع با پدرم داشتند. مردم آنقدر مهربان هستند که حتی از شهرستان‌ها با اتوبوس آمده بودند.
وی ادامه داد: در روز تشییع پیکر پدرم در خیابان حافظ سه، چهار جوان آمدند و از من خواستند تا با آنها عکس سلفی بگیرم و دوستانی که همراه من بودند گفتند ایشان سوگوار است و آن جوان‌ها در پاسخ گفتند تنها آقا نادر سوگوار نیست بلکه همه ما هم در غم از دست دادن استاد بزرگ‌مان هستیم.
مشایخی همچنین بیان کرد: از آنها پرسیدم چرا تا این اندازه پدرم را دوست دارید و آنها پاسخ دادند به دلیل اینکه جمشید مشایخی با مرام و وطن پرست بود و من وطن پرستی را از پدرم آموختم.
وی خاطرنشان کرد: از زمانی که پدرم فوت کرد تلفن من به هیچ وجه خاموش نبود دائم تماس می‌گرفتند و تسلیت می‌گفتند. تشکر می‌کنم از حضور بسیار گسترده مردم در مراسم تدفین پدرم و همچنین از ارگان‌ها و نهادهای مختلف که زحمات زیادی برای هماهنگی‌ها انجام دادند. اینکه برای هنرمندان ارزش قائل می‌شوند و آنها را می بینند اتفاق بسیار خوبی است.
این آهنگساز ادامه داد: تشکر ویژه‌ای از آقای احمد مسجد جامعی دارم که کمک زیادی کرد و با ما همراه بود. همچنین از آقای خاتمی که به بودنش افتخار می‌کنیم و هادی خامنه‌ای که با علاقه پیش ما آمد و حضورشان برای ما بسیار با ارزش بود. علی نصیریان که برای خانواده ما سنگ تمام گذاشت، ایرج راد، رضا کیانیان و … که در کنار ما بودند.
نادر مشایخی با قدردانی از شورای شهر برای نامگذاری خیابانی بنام پدرش نیز گفت: این اولین بار است که اسم سینماگری بر خیابانی گذاشته می‌شود که اتفاق بسیار فرخنده و دلگرم کننده‌ای است و جا دارد از مسعود نجفی (مدیر روابط عمومی سازمان سینمایی) که این پیشنهاد را داد، تشکر کنم.

به گزارش ایسنا، جمشید مشایخی 13 فروردین ماه در 84 سالگی درگذشت و مراسم ترحیم این بازیگر سینما،تئاتر و تلویزیون 20 فروردین ماه 16 تا 17:30 در مسجد جامع شهرک غرب برگزار می‌شود.

انتهای پیام 
