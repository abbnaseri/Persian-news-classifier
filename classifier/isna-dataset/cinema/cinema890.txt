برگزاری جشنواره فیلم‌های ورزشی در تیر ماه
پوستر فراخوان و نسخه جدید سایت دوازدهمین جشنواره بین‎المللی فیلم‌های ورزشی ایران در نشستی رونمایی شد.
به گزارش ایسنا به نقل از روابط عمومی جشنواره بین‎المللی فیلم‌های ورزشی ایران، در نشستی با حضور احسان شیعه، مدیر شبکه ورزش سیما و رئیس جشنواره، سیدمجتبی علوی، دبیر جشنواره و سیدامیرحسینی، نماینده Ficts در ایران پوستر فراخوان و نسخه جدید سایت دوازدهمین جشنواره بین‎المللی فیلم‌های ورزشی ایران به نشانی www.sport-film.ir رونمایی شد. این پوستر توسط مصطفی مکاری طراحی شده است.
دوازدهمین جشنواره فیلم‌های ورزشی ایران، نماینده انحصاری فدراسیون جهانی فیلم‌های ورزشی (FICTS) است که به منظور رقابت بین فیلمسازان، برنامه‌سازان، کشف استعدادهای جوان و معرفی چهره‌ای خلاق، همگام با سیاست‌های ورزش کشور، کمیته ملی المپیک و پارالمپیک و FICTS در راستای حمایت از تولید و عرضه فیلم‌های ورزشی برگزار خواهد شد.
در این دوره علاوه بر فیلم‌های داستانی سینمایی، داستانی ویدیویی در قالب‌های کوتاه، بلند و پویانمایی، فیلم‌های مستند، برنامه‌های تلویزیونی، تیزر و نماهنگ تولید شده در فاصله سال‌های ۱۳۹۶ تا ۱۳۹۸ آثاری با موضوعات المپیک و پارالمپیک، ورزش و مبارزه با اعتیاد و فیلم‌های کوتاه موبایلی و ویدیویی با موضوع بازی‌های محلی، بومی و عشایری می‌توانند در بخش ویژه این رویداد حضور پیدا کنند. مهلت ارسال آثار ۲۰ خرداد ۱۳۹۸ تعیین شده است.
مقر فدراسیون جهانی فیلم‌های ورزشی (FICTS) در میلان ایتالیا است که بیش از ۱۱۶ کشور عضو این فدراسیون هستند و ایران جزو ۱۶ پایگاه فدراسیون جهانی فیلم‌های ورزشی به عنوان ورودی آن رویداد است. همه ساله در ماه نوامبر جشنواره جهانی فیلم‌های ورزشی در میلان برگزار می‌شود که برگزیدگان جشنواره دوازدهم به عنوان نمایندگان ایران به جشنواره جهانی فیلم‌های ورزشی در میلان ایتالیا معرفی می‌شوند.
دوازدهمین دوره جشنواره بین‌المللی فیلم‌های ورزشی ایران، به دبیری سیدمجتبی علوی و ریاست احسان شیعه با همکاری شبکه ورزش سیما، سازمان صداوسیما، وزارت ورزش و جوانان، سازمان منطقه آزاد قشم، کمیته ملی المپیک و پارالمپیک و سازمان سینمایی، دوم تا ششم تیر ۱۳۹۸ همزمان در تهران و قشم به همت موسسه فرهنگی خانه هنر خیام در بخش خصوصی برگزار می‌شود.



انتهای پیام
