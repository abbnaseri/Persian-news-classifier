حبیب کاوش درگذشت
حبیب کاوش از کارگردانان و تهیه کنندگان سینمایی امروز عصر(24 اسفندماه) بر اثر بیماری سرطان و در سن ۷۴ سالگی درگذشت.
به گزارش ایسنا و بر اساس تأیید یکی از نزدیکان این هنرمند، حبیب کاوش امروز عصر جمعه ۲۴ اسفندماه بر اثر بیماری سرطان در بیمارستانی در تهران در گذشت.
حبیب کاوش در سال ۱۳۲۳ در تهران متولد شد. او فعالیت هنری خود را از سال ۱۳۴۳ با عضویت در گروه تئاتر «آناهیتا» آغاز کرد و با کارگردانی فیلم «آب» در سال ۵۳ وارد فعالیت حرفه‌ای سینمایی شد.
در کارنامه کاری او کارگردانی حدود هفت فیلم سینمایی، نویسندگی پنج فیلم و تهیه کننده چهار اثر دیده می‌شود. از جمله فعالیت‌های صنفی او می‌توان به سخنگویی شورای صنفی نمایش اشاره کرد. او در سالهای گذشته از اعضای جامعه صنفی تهیه کنندگان سینمای ایران نیز بود.
آخرین فیلم سینمایی که کارگردانی آن را برعهده داشته، «محفل ایکس» در سال ۱۳۸۳ بوده. او همچنین کارگردانی فیلم‌هایی چون امید (۱۳۷۰)، آتش پنهان (۱۳۶۹)، دادشاه (۱۳۶۲)، فصل خون (۱۳۶۰)، پرواز در قفس (۱۳۵۷) و آب (۱۳۵۳) را نیز برعهده داشته است.
او نویسنده فیلم‌هایی چون محفل ایکس (۱۳۸۳)، آتش پنهان (۱۳۶۹)، دادشاه (۱۳۶۲)، فصل خون (۱۳۶۰)، آب (۱۳۵۳) و تهیه کننده آثاری مانند محفل ایکس (۱۳۸۳)، امید (۱۳۷۰)، آتش پنهان (۱۳۶۹)، دادشاه (۱۳۶۲) بوده است.
انتهای پیام
