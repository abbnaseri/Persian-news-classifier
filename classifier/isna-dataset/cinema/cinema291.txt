اظهارات و اعتراف محمد رحمانیان در افتتاحیه‌ی تئاتر حسین کیانی 
محمد رحمانیان در اولین شب از اجرای نمایش «چشم به راه میرغضب» گفت: من به عنوان یک تماشاگر علاقه‌مند به نمایش ایرانی تلاش می‌کنم از هر کار حسین کیانی، درس‌های تازه‌ای بیاموزم.
به گزارش ایسنا، اجرای نمایش «چشم به راه میرغضب»، تازه‌ترین اثر حسین کیانی با نام دوم «یک مضحکه سیاه» شامگاه گذشته، چهارشنبه ۲۲ خرداد با حضور محمد رحمانیان، نویسنده و کارگردان تئاتر آغاز شد. از دیگر مهمانان نخستین شب اجرای این نمایش می‌توان به گلاب آدینه، شیرین بینا، محسن حسینی، روح‌الله جعفری، محمدرضا مالکی، مجید فروغی، محسن حسن‌زاده و… اشاره کرد.
رحمانیان پیش از شروع اجرا گفت: خوشحالی امشب من از دو جهت است. یکی این که بعد از دو سال که تئاتر ایران از اجراهای حسین کیانی محروم بود بالاخره پشت مشکلات را به خاک رساند و نمایشی را برای اجرا آماده کرد و دوم این که این اتفاق در تالار سنگلج رخ می‌دهد. به خودش هم گفتم حیف بود که تو در کارنامه کاری‌ات اجرایی در تالار سنگلج نداشته باشی.
این نویسنده و کارگردان تئاتر افزود: باید اعتراف کنم من متأسفانه هیچ وقت به اندازه شما از اجراهای حسین کیانی لذت نبرده‌ام و این را با شرمندگی می‌گویم. چون می‌آیم که مثل یک تماشاگر عادی کارش را ببینم و یک دفعه اجرایش برایم تبدیل به کلاس درس می‌شود. آن قدر که من نمایش ایرانی را از حسین کیانی، حمید امجد و بهرام بیضایی آموخته‌ام از هیچ کس نیاموخته‌ام و مدت‌ها به دنبال فرصتی می‌گشتم تا ارادتم را به خاطر تلاش بی‌حد و مرزش، به خاطر توانایی‌اش در ساختن زبانی تازه برای تئاتر ایران و به خاطر اجراهای دقیق و درخشانش به او ابراز کنم. به هر حال من به عنوان یک تماشاگر علاقه‌مند به نمایش ایرانی تلاش می‌کنم از هر نمایش حسین، درس‌های تازه‌ای بیاموزم.

او در پایان گفت: ۱۰ سال پیش من بسیار تنها بودم و احساس می‌کردم این تنهایی چقدر رنج‌آور است، می‌خواستم نمایشی را اجرا کنم که به اجرا نرسید و از جمله کسانی که به من قوت قلب دادند حسین کیانی بود که گفت این دوران می‌گذرد و گذشت و خوشحالم که الان در کنارش ایستاده‌ام و همه‌مان مشتاقانه منتظر دیدن نمایشش هستیم.
در پایان اجرا که در نخستین شب در میان استقبال تماشاگران روی صحنه رفت حسین کیانی نیز با حضور روی سن از حضور محمد رحمانیان قدردانی و از دیگر هنرمندانی که به تماشای اولین اجرای «چشم به راه میرغضب» نشسته بودند تشکر کرد.«چشم به راه میرغضب» که در خلاصه داستان آن آمده است: «ذبیح و رضی، یکی مستبد و دیگری مشروطه‌خواه در دوره استبداد صغیر محمدعلی شاه به اعدام محکوم می‌شوند» به نویسندگی، طراحی و کارگردانی حسین کیانی و بازی علی سلیمانی، سیروس همتی، وحید نفر، مجید رحمتی، سهیل ملکی هر شب ساعت ۲۰:۳۰ در تماشاخانه سنگلج اجرا می‌شود.
انتهای پیام
