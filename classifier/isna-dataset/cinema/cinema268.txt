پاسخ داروغه‌زاده به ماجرای فیلم تبریزی در کرمان
معاون ارزشیابی و نظارت سازمان سینمایی تاکید کرد: اکران تمام فیلم‌های دارای مجوز در سینماها ادامه خواهد داشت. 
به گزارش ایسنا، صبح امروز، سه‌شنبه ۲۸ خردادماه خبری از سوی دادستان عمومی و انقلاب مرکز استان کرمان منتشر شد مبنی براینکه به لحاظ تبعات اجتماعی دستور توقیف اکران فیلم سینمایی «ما همه با هم هستیم» به کارگردانی کمال تبریزی و تهیه‌کنندگی رضا میرکریمی در سراسر سینماهای استان کرمان صادر شده است.
دادخدا سالاری دراین‌باره گفته است: پس از رصد فضای مجازی توسط معاونت رصد فضای مجازی و معاونت حقوق عامه دادسرای مرکز کرمان و با توجه به واکنش‌های اجتماعی در بین مردم استان در خصوص لهجه کرمانی بازیگری که در نقش فروشنده مواد مخدر بازی می‌کرد و موجب اعتراضات شدید مردمی شده دستور توقیف اکران این فیلم در سطح استان کرمان صادر و اقدامات مقتضی در خصوص پیگیری موضوع صادر شده است.
او حتی اظهار کرده است: در این رابطه پرونده حقوق عمومی در دادسرای عمومی و انقلاب کرمان تشکیل شده و با افرادی که احساسات و عواطف مردم استان کرمان را جریحه‌دار کرده‌اند برخورد قانونی صورت خواهد گرفت!
اما ابراهیم داروغه‌زاده، معاون ارزشیابی و نظارت سازمان سینمایی درباره صحت این اتفاق به خبرنگار ایسنا گفت: اکران تمام فیلم‌های دارای مجوز در سینماها ادامه خواهد داشت. دو هفته از اکران فیلم‌های اکران عید فطر گذشته و هیچ بازخورد منفی مردمی از منظر توهین به اقوام نداشته‌ایم.
او افزود: فیلم «ما همه با هم هستیم» دارای یک فضای کاملاً فانتزی است و هیچ‌گونه توهین به اقوام ایرانی در این فیلم و دیگر فیلم‌هایی که مجوز وزارت فرهنگ و ارشاد اسلامی دولت جمهوری اسلامی ایران را دارند وجود ندارد. مردم نازنین کرمان هم در دو هفته گذشته از فیلم‌های اکران عید فطر به خوبی استقبال کرده‌اند و سینماگران در دو سال گذشته تمام تلاش خود را کرده‌اند تا فضایی توأم با امید و نشاط در جامعه ایجاد کنند.
داروغه‌زاده گفت: امیدوارم با تصمیم‌های شتابزده فضای جامعه را تلخ نکنیم و از مسئولان بزرگوار استان کرمان تقاضا دارم با سعه‌صدر با این مساله برخورد کنند و با موضوعات فرهنگی از طریق گفت‌وگو و هم اندیشی مواجهه داشته باشند. مطمئناً تهیه‌کننده و کار گردان فیلم آماده هرگونه همراهی مثبت در چارچوب قوانین و مصالح کشور هستند.
انتهای پیام
