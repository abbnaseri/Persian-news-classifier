مذاکراتی برای دعوت از کشورهای حاشیه‌ی خزر برای حضور در یک رویداد تئاتری
مسعود کاظمی گفت: مذاکراتی برای دعوت از کشورهای حاشیه خزر برای حضور در جشنواره تئاتر خیابانی شهروند لاهیجان انجام شده است.
به گزارش ایسنا به نقل از روابط عمومی اداره کل هنرهای نمایشی، نشست شورای سیاست‌گذاری دهمین جشنواره تئاتر خیابانی شهروند لاهیجان روز گذشته، شنبه ۱۸ خرداد در محل عمارت باغ ملی این شهر برگزار شد.
از جمله حاضران در این نشست می‌توان به شهرام کرمی مدیر کل هنرهای نمایشی، فیروز فاضلی مدیر کل فرهنگ و ارشاد اسلامی استان گیلان، اسماعیل میرغضنفری فرماندار، مسعود کاظمی شهردار و اعضای شورای اسلامی شهر لاهیجان اشاره کرد.
شهرام کرمی، مدیر کل هنرهای نمایشی در این جلسه ضمن قدردانی از عملکرد شهرداری لاهیجان گفت: با نگاهی به عملکرد شهرداری لاهیجان از نزدیک، شاهد بودم که در حوزه‌های مختلف در کنار اقدامات عمرانی و ساخت و ساز توجه ویژه‌ای به مقوله فرهنگ و هنر دارد.
کرمی افزود: ۸۲ جشنواره تئاتر در سراسر کشور برگزار و جشنواره لاهیجان جزو ۱۰ جشنواره با هویت شناخته می‌شود. این جریانی پویا و موثر است و برای همه ما اهمیت دارد که به نحوی شایسته اجرا شود.
او با بیان اینکه در دوره جدید باید نگاهی وسیع به جشنواره تئاتر خیابانی شهروند لاهیجان داشته باشیم، اضافه کرد: این ظرفیت در این شهر و استان وجود دارد که جشنواره تئاترش به صورت بین‌المللی برگزار شود و ما هم اعلام آمادگی می‌کنیم که با توجه به شرایط اقتصادی و تعامل با دیگر کشورها در حوزه بین‌الملل و کشورهای حاشیه خزر به دعوت از گروه‌های نمایشی کمک کنیم.
مدیر کل هنرهای نمایشی با اشاره به ۱۰ سالگی جشنواره تئاتر لاهیجان گفت: برای جشن دهمین سال جشنواره لازم است تدابیری اندیشیده شده و ویژه برنامه‌ای اختصاصی تدارک دیده شود.
کرمی در پایان افزود: برگزیدگان جشنواره تئاتر لاهیجان به جشنواره مریوان معرفی خواهند شد.
فیروز فاضلی، مدیر کل فرهنگ و ارشاد اسلامی گیلان هم در جلسه شورای سیاست‌گذاری تئاتر خیابانی شهروند لاهیجان به اشاره به ۱۰ سالگی این جشنواره گفت: عددها نشان می‌دهند که چه کسانی پای کار بودند و من همدلی خود را با کسانی که هر ۱۰ دوره بودند و زحمت کشیدند اعلام می‌کنم.
او افزود: در برگزاری جشنواره زیرساخت‌ها بسیار مهم است و این زیرساخت‌ها در لاهیجان و استان گیلان وجود دارد و با توجه به چنین شهردار، شورا و گروه‌های تئاتری که در لاهیجان هست باید برای بین‌المللی شدن جشنواره دورخیز کنیم.
مسعود کاظمی، دبیر جشنواره تئاتر خیابانی شهروند لاهیجان و شهردار این شهر نیز در این جلسه گفت: سال ۹۸ باید سال خوبی برای شهرداری و شهروندان باشد و در نظر داریم با برگزاری جشنواره‌های مختلف فضای شادی در شهر لاهیجان ایجاد کنیم.
او با بیان اینکه در نهمین دوره جشنواره تئاتر خیابانی شهروند اتفاقات خوبی رقم خورد و باید در سال ۹۸ برای بهتر شدن و بین‌المللی شدن این جشنواره تلاش کنیم، به اقدامات ملی در راستای تفاهم‌نامه با یونسکو برای معرفی لاهیجان به عنوان پایتخت چای و ثبت جهانی این موضوع اشاره کرد و افزود: جلساتی با دبیر کل یونسکو برای انتخاب لاهیجان به عنوان پایتخت چای ایران و میزبانی از کشورهای برگزارکننده نوروز ترتیب داده‌ایم و مذاکراتی برای دعوت از کشورهای حاشیه خزر برای حضور در جشنواره تئاتر خیابانی شهروند لاهیجان انجام شده است.
جواد نجار تمیزکار، سخنگو و عضو شورای اسلامی شهر لاهیجان هم در این جلسه گفت: سال گذشته برای برپایی نهمین دوره جشنواره تئاتر خیابانی کم‌ترین دغدغه را داشتیم و اعضای دوره پنجم شورا و شهردار که نگاه ویژه‌ای به امور فرهنگی دارند برای برگزاری بهتر جشنواره تلاش‌های زیادی انجام دادند.
او با قدردانی از مرکز هنرهای نمایشی برای حمایت از جشنواره تئاتر خیابانی شهروند لاهیجان گفت: جشنواره تئاتر خیابانی شهروند لاهیجان از معدود جشنواره‌هایی است که هم به لحاظ مادی و هم معنوی مورد عنایت و توجه مرکز هنرهای نمایشی کشور قرار می‌گیرد.
سیداسماعیل میرغضنفری، فرماندار شهرستان لاهیجان هم در این جلسه از تلاش دست‌اندرکاران جشنواره قدردانی کرد و گفت: هنر کار دل است و از شورای شهر خوب و فرهنگ‌دوست که برای این موضوعات وقت می‌گذارند و از شهردار خوش‌ذوق لاهیجان قدردانی می‌کنم و هر کاری بتوانم انجام می‌دهم و در کنار شما هستم.
محمدعلی صادق‌حسنی، دبیر اجرایی نهمین جشنواره تئاتر خیابانی شهروند لاهیجان هم در این جلسه گزارشی از جشنواره دوره نهم ارائه داد.
فراخوان دهمین جشنواره تئاتر خیابانی شهروند لاهیجان به زودی از سوی دبیرخانه دائمی آن منتشر خواهد شد. این جشنواره با مشارکت شهرداری لاهیجان، اداره کل فرهنگ و ارشاد اسلامی استان گیلان و اداره کل هنرهای نمایشی تابستان سال جاری و با دبیری مسعود کاظمی، شهردار لاهیجان برگزار می‌شود.
انتهای پیام

