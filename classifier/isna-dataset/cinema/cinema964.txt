جشنواره جهانی فیلم فجر «سفیر مهربانی» هلال احمر شد 
تمامی عواید حاصل از فروش بلیت و محصولات فرهنگی سی‌وهفتمین جشنواره جهانی فیلم فجر از طریق هلال احمر در اختیار هموطنان سیل‌زده در نقاط مختلف کشور قرار می‌گیرد.
به گزارش ایسنا به نقل از ستاد خبری سی و هفتمین جشنواره جهانی فیلم فجر، کیوان کثیریان مدیر رسانه و ارتباطات سی و هفتمین جشنواره جهانی فیلم فجر گفت: به دنبال وقوع سیل در تعطیلات نوروز در چندین شهر از نقاط مختلف کشور، جشنواره جهانی فیلم فجر ضمن ابراز همدردی با هموطنان آسیب‌دیده وظیفه خود دانست که برای کمک به این افراد قدمی بردارد.
وی ادامه داد: با هماهنگی‌هایی که بین جشنواره جهانی و سازمان هلال احمر انجام گرفت، قرار شد که جشنواره جهانی فیلم فجر به عنوان «سفیر مهربانی» در حوزه بلایای طبیعی با هلال احمر همکاری کند و ضمن معرفی هلال احمر ایران در محافل سینمایی از طریق نمایش آثار تصویری مرتبط، از سال آینده نیز توجه ویژه ای در انتخاب و نمایش فیلم‌های خارجی با موضوعات مرتیط در جشنواره جهانی داشته باشد و از این طریق به تبادل تجربیات بشری در مواجهه با بلایای طبیعی بپردازد.
کثیریان درباره اقدام عملی جشنواره برای کمک به سیل زدگان توضیح داد: هنگامی که این حوادث رخ داد، دبیر جشنواره جهانی فیلم فجر تصمیم گرفت که تمامی عواید بلیت فروشی این رویداد را از طریق هلال احمر به هموطنان سیل‌زده اهدا کند.
وی در پایان گفت: همچنین مقرر شد که عواید حاصل از فروش هدایای جشنواره نیز برای تامین نیازهای هموطنان سیل‌زده در اختیار هلال احمر قرار گیرد.
همچنین اسماعیل رمضانی مدیرکل روابط عمومی و ارتباطات مردمی جمعیت هلال احمر با اشاره به اینکه این جمعیت استفاده از بسترهای فرهنگی و هنری برای ترویج مفاهیم مورد نظر، انجام ماموریت‌ها و تقویت اعتماد مردمی به این نهاد را در دستور کار دارد، گفت: با توجه به ظرفیت گسترده داخلی و بین‌المللی جشنوراه جهانی فیلم فجر در تعامل با عوامل برگزاری این جشنوراه قرار شد در یک فضای همکاری دوسویه، اقدامات مفیدی را ساماندهی کند که تخصیص عواید بلیط فروشی جشنواره به هموطنان سیل زده، یکی از آنهاست.
وی با بیان اینکه فراتر از همکاری‌های که منجر به جمع آوری کمک‌های مالی شود، اقدامات فرهنگی مورد توجه دو طرف است، افزود: امیدواریم با حسن همکاری جناب آقای میرکریمی، عوامل جشنواره و جامعه هنری بتوانیم از این ظرفیت به سود صلح و بشردوستی استفاده کنیم.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام

