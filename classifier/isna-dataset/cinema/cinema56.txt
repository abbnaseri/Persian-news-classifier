اجرای نمایشی با محوریت بحران آب 
نمایش عروسکی «آب و دیگران» به کارگردانی علیرضا ناصحی در کارگاه نمایش تئاتر شهر از بحران آب می‌گوید.
به گزارش ایسنا، نمایش عروسکی «آب و دیگران» به نویسندگی و کارگردانی علیرضا ناصحی که در فستیوال ایشارا دهلی نو هندوستان مورد تقدیر واقع شده است، این روزها روی صحنه کارگاه نمایش تئاتر شهر است.
عروسک‌گردان‌های این نمایش هما خداجوی، مرجان نامور آزاد، فرشاد فرهادپور، امیر نادعلی، مرتضی فرجی، علیرضا ناصحی و مرتضی حسینی هستند.
از دیگر عوامل این نمایش می‌توان به طراح پوستر: محمدرضا محبی، طراح نور: مسلم رضایی، مجری نور صدا: احسان فرهاد پور، طراح عروسک:طلیعه طریقی،ساخت عروسک و اکساسوار عروسکی: هما خداجوی و مرجان نامور ازاد، عکاس: مریم سهیلی و فرشاد فرهاد پور نام برد.
این نمایش از ۹ تا ۲۸ تیرماه و در کارگاه نمایش تئاتر شهر هر شب به مدت ۴۵ دقیقه ساعت ۱۸ اجرا دارد.
در خلاصه داستان این اثر آمده است: آقای "کف پا" برای گل‌اش دنبال آب می‌گردد اما بر سر آب، جنگ در گرفته است. درواقع شخصیت اصلی این نمایش آقای "کف پا" است که کابوس می‌بیند همه شیرهای آب باز است. او از خواب می‌پرد به حمام می‌رود و آب زیادی مصرف می‌کند. آب قطع می‌شود و گل او در حال پژمرده شدن است. آقای "کف پا" به دنبال آب سفری را آغاز می‌کند که اتفاقاتی را در پی دارد.

انتهای پیام
