اولین جشنواره بین‌المللی سینمایی در عربستان
عربستان سعودی که چندی پیش پس از بیش از سه دهه سینماهای خود را به روی مردم گشود حالا قرار است اولین جشنواره بین‌المللی خود را از سال آینده میلادی کلید بزند. 
به گزارش ایسنا، جشنواره بین‌المللی فیلم «دریای سرخ» به عنوان اولین جشنواره بین‌المللی سینمایی در این کشور از ۱۲ تا ۲۱ مارس سال ۲۰۲۰ میلادی در مرکز تاریخی شهر جده، یکی از میراث‌های جهانی یونسکو برگزار می‌شود.
«شیوانی پاندیا» مدیر اجرایی پیشین جشنواره فیلم دوبی به عنوان رئیس این رویداد سینمایی انتخاب شده است و «حسین کاریمبوی» که پیش از این برنامه‌ریز بخش مستند جشنواره فیلم ساندس آمریکا بود نیز کارگردان هنری جشنواره فیلم «دریای سرخ» عربستان سعودی است. طبق اعلام پیشین، «محمود صباغ» کارگردان جوان عربستانی نیز دبیر جشنواره خواهد بود.
قرار است در بخش «The Red Sea Lodge» این جشنواره سینمایی هرساله ۱۲ پروژه شامل شش پروژه سینمایی عربستانی انتخاب شوند و در نهایت دو پروژه کمک‌هزینه ۵۰۰ هزار دلاری برای ساخت فیلم دریافت کنند.
«آنتونی خلیفه» برنامه‌ریز سینمایی کهنه‌کار عرب که چندین سال سابقه همکاری با جشنواره دوبی را داشته، در جشنواره «دریای سرخ» مسئول انتخاب برنامه «سینمای عرب» در جشنواره است.
برگزارکنندگان این رویداد سینمایی اعلام کرده‌اند هدف از برگزاری جشنواره ایجاد سکویی پویا برای فیلم‌های جدید، توسعه استعدادها، ساخت صنعت سینمای داخلی عربستان، تبلیغ آثار سینمای عربستان در سطح منطقه‌ای و بین‌المللی و ایجاد بازاری فعال برای افزایش تبادل‌های فرهنگی است.
البته این نگرانی وجود دارد که قتل «جمال خاشقچی» روزنامه‌نگار منتقد عربستانی که با نقش مستقیم «محمد بن سلمان» ولیعهد سعودی همراه بوده، سایه‌ای سیاه بر بلندپروازی‌های سعودی‌ها برای ایجاد صنعت سینما باشد که از این طریق اعتماد جامعه بین‌المللی را مجدداً جلب کند.
مقامات سعودی که در تلاش‌اند مناسبات فرهنگی بیشتری داشته باشند و از این طریق جایگاهی در عالم هنر و سینما برای خود دست و پا کنند. چندی پیش نیز پس از ۳۵ سال درهای سالن‌های سینما را بر روی مردم عربستان سعودی گشودند و مردم در شهر ریاض به تماشای فیلم هالیوودی «پلنگ سیاه» نشستند.
کمپانی «AMC» که دارنده یکی از بزرگترین سینماهای زنجیره‌ای در آمریکاست اولین سالن‌های سینمایی را در ریاض افتتاح کرده و قرار است تا سال ۲۰۳۰ میلادی حدود ۳۵۰ مجتمع سینمایی در این کشور احداث شود که شامل بیش از ۲۵۰۰ سالن سینمایی خواهد بود.
انتهای پیام

