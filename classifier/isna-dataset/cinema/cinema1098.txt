معرفی سه فیلم دیگر از بخش «جام جهان‌نما» جشنواره‌ی جهانی 
سه فیلم از کشورهای استونی، آرژانتین و نروژ برای نمایش در بخش «جام جهان‌نما» سی‌وهفتمین جشنواره جهانی فیلم فجر انتخاب شدند.
به گزارش ایسنا به نقل از ستاد خبری سی و هفتمین جشنواره جهانی فیلم فجر، سه فیلم از آثار خارجی بخش «جام جهان‌نما» (جشنواره جشنواره‌ها) که از بخش های اصلی سی و هفتمین جشنواره جهانی فیلم فجر است، معرفی شد. این سه فیلم از کشورهای استونی، آرژانتین و نروژ در این بخش به نمایش درمی‌آیند.
«رفیق کوچولو» (The Little Comrade) از کشور استونی اولین فیلم بلند مونیکا سیمتز (Moonika Siimets)، روایتگر زندگی دختربچه ای به نام لیلو است که حکومت وقت، مادرش را در بحبوحه حکومت استالینی دستگیر می کند و او به امید بازگشت مادرش به انتظار می نشیند.
فیلم «رفیق کوچولو» پیش از این در جشنواره بین المللی بوسان ، پالم اسپرینگز و شب های سیاه تالین به نمایش درآمده است.
«حیوان» (Animal) دومین ساخته بلند آرماندو بو (Armando Bo) کارگردان و فیلمنامه نویس آرژانتینی است. شخصیت اصلی این اثر یعنی آنتونیو، مردی است که در وضعیت خوب خانوادگی و اجتماعی قرار دارد با این حال نیاز به پیوند عضو پیدا می کند و برای بهبودی اش با وارد شدن به یک جنگ با انسان ها، ارزش های خانوادگی و اجتماعی را زیر پا می گذارد و  کم کم تبدیل به یک حیوان می شود.
شهرت آرماندو بو بیشتر به واسطه نگارش فیلمنامه های «برد من» (Birdman) و «زیبا» (Biutiful) ساخته الخاندرو گونزالس اینیاریتو است. «حیوان»  در جشنواره های شیکاگو و سیتگس (جشنواره بین المللی کاتالونیایی) به نمایش درآمده است.
«به هنگام سقوط» (As I Fall) اولین فیلم بلند داستانی مگنوس مه یر آرنسن کارگردان نروژی است. این فیلم داستان جوانی بیست و پنج ساله است که با معضل اعتیاد دست و پنجه نرم می کند. وی در پی تماسی از طرف مادر فرزندش که محکوم شده و برای سه سال در زندان است، مجبور می شود نگهداری پسرش را به عهده بگیرد. این موضوع باعث می شود او برای تبدیل شدن به پدری نمونه مصمم شود. در پی این تصمیم سفری پر فراز و نشیب به همراه والدین و پسر پنج ساله ای آغاز می شود که درد را به شکلی عمیق احساس می کنند. این فیلم برای نخستین بار در جشنواره تالین در بخش مسابقه فیلم‌های اول به نمایش درآمده است.
پیش از این نیز فیلم های «نجات یافتگان تابستان» (Summer Survivors) محصول سال ۲۰۱۸ کشور لیتوانی به کارگردانی ماریا کاوتارادزه و «آخرین معامله» (One Last Deal) جدیدترین ساخته کلوس هارو از این بخش اعلام و معرفی شده است.
در بخش «جام جهان‌نما» (جشنواره جشنواره‌ها) سی و هفتمین جشنواره جهانی فیلم فجر 14 فیلم خارجی و 4 فیلم ایرانی حضور دارند.
«جام جهان‌نما» یا «جشنواره جشنواره‌ها» از بخش های اصلی ولی غیررقابتی جشنواره جهانی فیلم فجر است. در این بخش فیلم هایی از ایران و جهان به نمایش درمی آیند که پیش از این از جشنواره های مهم جهان جوایزی را کسب کرده اند.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام 
