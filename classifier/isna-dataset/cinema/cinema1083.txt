 دو بازیگر اسکاری در اقتباس جدید از «مکبث»
«دنزل واشنگتن» و «فرانسس مک‌دورمند» به عنوان بازیگران اقباس جدید سینمایی از نمایشنامه معروف «مکبث» اثر ویلیام شکسپیر انتخاب شدند. 
به گزارش ایسنا به نقل از گاردین، این فیلم جدید را قرار است «جوئل کوئن» همسر «فرانسس مک‌دورمند» با فیلمنامه‌ای به قلم خودش کارگردانی کند و «اسکات رودین» نیز تهیه‌کنندگی جدیدترین اقتباس سینمایی از شاهکار «ویلیام شکسپیر» را بر عهده خواهد داشت که پیش از این در فیلم برنده اسکار «جایی برای پیرمردها نیست» نیز با برادران «کوئن» همکاری داشته است.
هنوز خبر تائید شده‌ای از حضور «اتان کوئن» برادر «جوئل کوئن» در این پروژه سینمایی منتشر نشده است.
آخرین اقتباس سینمایی از نمایشنامه «مکبث» به سال ۲۰۱۵ به کارگردانی «جاستین کرزل» و با بازی «مایکل فسبندر» و «ماریون کوتیلار» بازمی‌گردد که با بازخوردهای مثبتی از سوی منتقدین همراه شد.
«دنزل واشنگتن» بازیگر برنده اسکار که آخرین بار در قسمت دوم فیلم موفق «اکولایزر» بازی کرده است به زودی در فیلم جنایی و هیجانی «چیزهای کوچک» بازی خواهد کرد و پس از آن نیز فیلم خودش را به نام «ژورنال برای جردن» کارگردانی خواهد کرد. «واشنگتن» پیش از این در اقتباس‌هایی از آثار «شکسپیر» بازی کرده است.
وی در سال ۲۰۰۵ در نقش «جولیوس سزار» در تئاتر برادوی به روی صحنه رفت و در سال ۱۹۹۳ نیز در اقتباس سینمایی از نمایشنامه کمدی «هیاهوی بسیار برای هیچ» به کارگردانی «کنت برانا» بازی کرد.
«فرانسس مک‌دورمند» نیز که سال گذشته برای بازی در فیلم «سه بیلبورد خارج از میزوری» برای دومین بار برنده جایزه اسکار بازیگری شد ، پیش از بازی در فیلم «مکبث»، در سریال «نشانه‌های خوب» محصول کمپانی آمازون و همچنین فیلم سینمایی «سرزمین کوچ‌نشینان» ساخته «کلوئی ژائو» بازی خواهد کرد.
«مک‌دورمند» در یک پروژه در سال ۲۰۱۶ در نقش «لیدی مکبث» بازی کرده و در چندین پروژه سینمایی از جمله «فارگو» و «نمونه خون» با برادران «کوئن» همکاری داشته است.
انتهای پیام
