برنامه‌های علمی و دانشگاهی سی‌وهفتمین جشنواره جهانی فیلم فجر اعلام شد
مدیر کمیته علمی و دانشگاهی سی‌و هفتمین جشنواره جهانی فیلم فجر برنامه‌های علمی و آموزشی تدارک دیده شده برای این دوره از جشنواره را تشریح کرد.
به گزارش  ایسنا، به نقل از ستاد خبری سی‌وهفتمین جشنواره جهانی فیلم فجر، شهاب اسفندیاری مدیر کمیته علمی و دانشگاهی جشنواره جهانی فیلم فجر ضمن تشریح برنامه‌های این بخش از جشنواره  گفت: در سی و هفتمین جشنواره جهانی فیلم فجر ۱۵ نشست‌ دانشگاهی با حضور استادان و پژوهشگران صاحب‌نام و هنرمندان مطرح بین المللی در چهار دانشگاه‌ تهران برگزار خواهد شد.  همچنین نشست «مرور ۴۰ سال سینمای پس از انقلاب اسلامی» با حضور استادان و پژوهشگران بین‌المللی از دیگر برنامه‌های این بخش است.
اسفندیاری برگزاری همایش «سیاست‌گذاری سینمایی و راهبردهای حمایت دولت از توسعه سینمای ملی» را از دیگر برنامه‌های کمیته علمی و دانشگاهی جشنواره اعلام کرد و افزود: این همایش با حضور برخی استادان و پژوهشگران صاحب‌نام و مطرح جهان در حوزه «سیاست‌گذاری سینمایی» از کشورهای مختلف برای بررسی تطبیقی تجارب دولت‌های گوناگون در حمایت از سینمای ملی برگزار می‌شود.
عضو هیات علمی دانشگاه هنر همچنین از ترجمه کتاب جدیدی با موضوع راهبردهای حمایت دولت‌ها از توسعه سینمای ملی خبر داد.
به گفته او، این کتاب که در سال ۲۰۱۸ توسط انتشارات بین‌المللی اسپرینگر منتشر شده است، سیاست‌ها و راهبردهای نوین حمایت دولت‌ها از سینما را به تفکیک کشورها مورد بحث و بررسی قرار داده است.
اسفندیاری در توضیح دیگر برنامه‌های علمی سی و هفتمین جشنواره جهانی فیلم فجر اظهار کرد: در دوره گذشته نشستی با عنوان «مطالعات جشنواره‌های سینمایی» برای اولین بار در ایران و با حضور پروفسور دینا یوردانووآ که رییس دپارتمان سینمایی دانشگاه سنداندروز اسکاتلند و یکی از مهم ترین استادان و پژوهشگران در این حوزه است، برگزار شد. در این دوره نیز با حضور دو استاد از کشورهای هلند و کره جنوبی که در حوزه مطالعات جشنواره‌ها تحقیق و فعالیت داشته‌اند، تحولات و ساز و کارهای جشنواره‌های سینمایی مورد بررسی قرار خواهد گرفت.
مدیر کمیته علمی و دانشگاهی جشنواره جهانی فیلم فجر در پایان گفت: به روال سال‌های گذشته در ایام جشنواره کارگاه‌های فیلمنامه نویسی، تهیه‌کنندگی، کارگردانی، فیلمبرداری، تدوین، طراحی صحنه و... با حضور سینماگران بین‌المللی که مهمان جشنواره سی و هفتم هستند برای دانشجویان سینما و تلویزیون برگزار خواهد شد.
آدرس سایت رسمی جشنواره Fajriff.com و پست الکترونیکی جشنواره Info@Fajriff.com است.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
 انتهای پیام
