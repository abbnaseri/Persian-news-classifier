درخواست از هنرمندان پیشکسوت برای حفظ یک موسسه / «اعضاء شایعه‌سازی نکنند»
مراسم تجلیل از هنرمندان پیشکسوت متولد اردیبهشت در حالی برگزار شد که عباس عظیمی از حاضران خواست با همدلی و مهربانی، موسسه پیشکسوتان هنرمند را حفظ کنند.
به گزارش ایسنا، جشن تجلیل از هنرمندان پیشکسوت متولد اردیبهشت شنبه ١۴ اردیبهشت در مجموعه باغ زیبا برگزار شد.
در ابتدای این مراسم، عباس عظیمی مدیرعامل موسسه هنرمندان پیشکسوت که اجرای این مراسم را هم بر عهده داشت، با بیان اینکه موسسه ایام پرمشغله ای را پشت سر گذاشته است، افزود: سفر مشهدی برای پیشکسوتان داشتیم و در هفته تئاتر از ١٩ پیشکسوت هنرمند تئاتر با کمک خانه تئاتر تجلیل کردیم.
او سپس درگذشت استاد ترابی گودرزی از هنرمندان هنرهای سنتی را تسلیت گفت.
عظیمی به فرارسیدن ماه رمضان اشاره کرد و گفت: بسته‌هایی به مناسبت این ماه برای پیشکسوتان تهیه خواهیم کرد. همچنین هدیه روز تولد افزایش یافته است، البته آن موقع که مبلغ هدیه سیصد هزار تومان بود، به اندازه یک نیم سکه ارزش داشت اما هدیه ۵٠٠ هزار تومانی الان، در برابر سکه پنج میلیونی به چشم نمی‌آید.
 مدیرعامل موسسه هنرمندان پیشکسوت با اشاره به اینکه در بحث شروع تولدهای جدید، امسال سال صحبت‌های شماست، خطاب به هنرمندان پیشکسوت گفت: شما نباید شنونده باشید و برای پویانمایی موسسه باید شما نظرات‌تان را به ما بگویید. موسسه برای تیم ما نیست و روزی تیم عوض خواهد شد بنابراین بهتر است ایده و فکر شما بر این موسسه حکمفرما شود.
عظیمی با بیان اینکه در بخش آموزش‌های هنر قرار است اتفاقات خوبی بیفتد، بیان کرد: مرکز علمی کاربردی فرهنگ و هنر در کرج است که به مزایده گذاشته شده، در این مرکز بیش از سی رشته هنری آموزش داده می‌شود. امیدواریم به کمک آقای صالحی وزیر ارشاد آن مکان بدون تشریفات اداری در اختیار ما قرار گیرد تا در حوزه آموزش هنر، کارهایی انجام دهیم.
او درباره کمک هزینه ماهیانه‌ای که به هنرمندان پیشکسوت هدیه داده می‌شود، گفت: این مبلغ ماهیانه که به حساب پیشکسوتان عضو موسسه واریز می‌شود، هدیه‌ای در مقابل عضویت آن‌هاست و نه مستمری است نه حقوق. این مبلغ ثابت نیست و برای هنرمندانی که بیمار می‌شوند و در خانه سالمندان مستقر می‌شوند، افزایش می‌یابد. تمام پول و بودجه این موسسه برای اعضای آن خرج می‌شود.
عظیمی سپس به شایعاتی درباره این موسسه شنیده می‌شود، اشاره کرد و گفت: اعضای موسسه باید منسجم تر عمل کنند. ما همیشه سعی کردیم اختلافات را برطرف کنیم و وحدت ایجاد کنیم. اعضا هم باید بدانند به یکدیگر احترام بگذارند و شایعه‌سازی نکنند تا موسسه را حفظ کنیم. هرچه اختلاف بیشتر شود آینده موسسه به خطر می‌افتد.
سپس از هنرمندان حاضر در این مراسم تجلیل و قدردانی شد.
از هنرمندان اردیبهشتی که در این مراسم حضور داشتند می توان به علی ژکان، اسحاق خانزادی، امیرعلی جوادیان، محمد فلاح‌مراد، جهانگیر رجبی‌خواه، جلیل عندلیبی، ذبیح‌الله شهبازی، باقر کریم‌پور، مهدی شاه‌محمدیان، علاالدین قاسمی، قاسم رفعتی، ایرج راد، رضا صفایی‌پور (توفان)، صادق احمدی، محمد موسوی، فرزانه کابلی (همسرش هادی مرزبان به جای او حضور داشت)، مریم نشیبا، اکبر رحمتی، عباس علی براتی پور، داود فیاضی، احمدرضا اسعدی، عزت‌الله مهرآوران، محمد هادی جمالی، جمال اجلالی، کریم اکبری مبارکه، صفا آقاجانی، حسین محجوبی، حمید انگجی، علیرضا درویش نژاد، جواد انصافی اشاره کرد.
مهدی شاه محمدیان، داود فیاضی، جواد انصافی آواز خواندند و علاالدین قاسمی تعزیه خوانی کرد.
علاالدین قاسمی قبل از شروع تعزیه خوانی گفت: تعزیه را بعضی‌ها جور دیگر نگاه می‌کنند اما ما تعزیه را به تمام اروپا و آمریکا با عباس کیارستمی بردیم. آن چیزی که در موسیقی می‌بینید ابتدا در تعزیه بوده است.
مریم نشیبا گوینده رادیو بعد از تقدیر، به صحبت‌های عباس عظیمی اشاره کرد و گفت: آقای عظیمی به شایعات و صحبت‌ها توجه نکنید.
او در ادامه برای حاضران دعای خیر کرد.
جمال اجلالی هم که او را هنگام تقدیر استاد خطاب کرده بودند، گفت: من استاد نیستم و مقام استاد خیلی والاست.
در پایان مراسم همه هنرمندان متولد اردیبهشتی با کیک تولد خود عکس دسته جمعی گرفتند.
انتهای پیام
