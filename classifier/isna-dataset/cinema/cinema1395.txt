از معرفی داوران "ثمر" تا چند خبر دیگر 
معرفی داوران جشنواره‌ی تئاتر ثمر، اجرای نمایش فیلک در مرکز تئاتر مولوی و اعلام اسامی داوران بخش پایان‌نامه‌ی جشنواره‌ی پویانمایی از جمله خبرهای دریافتی سینما و تئاتر  است.
به گزارش ایسنا و به نقل از روابط عمومی هشتمین جشنواره دانشجویی و مردمی تئاتر ثمر طی احکام جداگانه دکتر رضا دادویی (نویسنده، کارگردان، مترجم و مدرس دانشگاه)، حامد نصرآبادیان (بازیگر، کارگردان، طراح حرکت و مدرس دانشگاه) و معصومه رحمانی (بازیگر و کارگردان) به عنوان داوران بخش مسابقه هشتمین جشنواره دانشجویی و مردمی تئاتر ثمر منصوب شدند.
هشتمین جشنواره دانشجویی و مردمی تئاتر ثمر به دبیری افشین علی اصفهانی با شعار "تئاتر حرفه‌ای ثمره تئاتر دانشجویی" از تاریخ ۸ تا ۱۸ اسفند ماه سال جاری با اجرای ۲۹ نمایش در تماشاخانه عمارت نوفل لوشاتو برگزار می‌شود.

داوران بخش پایان‌نامه‌های جشنواره پویانمایی معرفی شدند
ناصر گل‌محمدی، محمدرضا حسنایی و کیارش زندی در حالی به داوری بخش پایان‌نامه‌های علمی یازدهمین جشنواره‌ بین‌المللی پویانمایی می‌پردازند که احمد سفلایی به عنوان دبیر این بخش از جشنواره معرفی شده است.
 «گسترش پویانمایی» سرفصلی است که دانش آموختگان کارشناسی ارشد و مقطع دکتری، 144 عنوان پایان‌نامه‌ را بر اساس آن خلق کرده‌اند.
بر همین اساس، از بین چکیده‌های رسیده به دبیرخانه‌ جشنواره پویانمایی، 24 اثر برای ارائه پوستر علمی انتخاب، و از میان آن‌ها 6 اثر برای سخنرانی در نشست علمی جشنواره برگزیده شده‌اند.
بر این اساس، احمد سفلایی که به عنوان دبیر بخش پایان‌نامه‌های یازدهمین جشنواره بین‌المللی پویانمایی معرفی شده است، کارشناسی ارشد خود را در رشته‌ ادبیات نمایشی، و مدرک دکترا را در رشته پژوهش هنر دریافت کرده است. او مدرس و عضو هیئت علمی دانشگاه‌های مختلف و نیز نگارنده‌ کتاب‌ها و مقاله‌های تالیفی و ترجمه‌ای پژوهشی است. سفلائی در مقام کارگردان، نویسنده، طراح جلوه‌های ویژه، مدیر تولید، کارشناس فنی، مشاور پروژه و مدیر نرم‌افزار در تولید آثار انیمیشنی زیادی همکاری داشته است.
ناصر گل‌محمدی کارشناس تولید سیما (گرایش کارگردانی پویانمایی) از دانشکده‌ صدا وسیما و عضو هیأت علمی این دانشکده است. وی دکترای هنر خود را در گرایش صنعت و پویمانمایی از دانشگاه ناتینگهام ترنت انگلستان اخذ کرده است. گل‌محمدی عضو انجمن بین‌المللی فیلم‌سازان پویانمایی (آسیفا) و انجمن بین‌المللی پویانمایی (آسا) است.
همچنین محمدرضا حسنایی دکترای پویانمایی خود را از دانشگاه دولتی سینمای روسیه دریافت کرده است. وی عضو هیئت علمی دانشگاه هنر تهران و مدرس پویانمایی در این دانشگاه و نیز دانشگاه تربیت مدرس است.
کیارش زندی دانشجوی دکتری پژوهش هنر است. او در مقام تهیه‌کننده، کارگردان، نویسنده، مدیر تولید، ناظر کیفی هنری و پویانما فعالیت دارد؛ عضویت در هیات علمی دانشگاه سوره و مدیریت گروه آموزش کارشناسی ارشد پویانمایی این دانشگاه، عضویت در انجمن آسیفا، بخشی از فعالیت‌های او عنوان شده است.
این داوران در روز 6 اسفند پایان‌نامه‌ها را داوری می‌کنند.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش میزبان هنرمندان و علاقه‌مندان خواهد بود.

نمایش «فیک» در مرکز تئاتر مولوی به صحنه رفت
به گزارش روابط عمومی مرکز تئاتر مولوی، نمایش «فیک» به نویسندگی و کارگردانی احد خالقی، شب گذشته، یکشنبه 5 اسفندماه در ساعت 20 در سالن اصلی مرکز تئاتر مولوی به صحنه رفت و به این ترتیب اجرای عموم خود را آغاز کرد.
گفتنی ست در این نمایش فرزاد باقری، آسیه سلطانی، زهرا شیروانی، علی نصیری پور به ایفای نقش می پردازند.
همچنین کمیل شهسواری، نازنین صنعت کار (گروه کارگردانی)، احد خالقی (طراح صحنه)، محمد عابدی نسب (طراح نور)، درسا نعیمی (طراح لباس)، مریم ترشیزی (طراح گریم)، جواد ابراهیمی نژاد (طراحی پوستر و گرافیک)، نازنین صنعت کار  (نقاش پوستر)، شروین زرکلام (انتخاب موسیقی)، کاوه صمدی، عرفان صفری (ساخت و نصب دکور)، کاوه صمدی (رنگ آمیزی دکور)، محمد باقر کشاورز (ساخت تیزر)، کمیل شهسواری (مدیر برنامه ریزی) و صدرا صباحی (مدیر تبلیغات) در این نمایش همکاری می‌کنند.
در خلاصه نمایش این اثر آمده: چهار نفر در یک تولیدی پوشاک، درگیر فروش لباس هستند.
علاقه‌مندان برای دیدن نمایش «فیک» که تا 24 اسفندماه هر روز –به جز شنبه ها- در ساعت 20 به صحنه می‌رود، می‌توانند به مرکز تئاتر مولوی دانشگاه تهران به آدرس خیابان انقلاب، خیابان ۱۶ آذر، جنب باشگاه دانشجویان، مرکز تئاتر مولوی مراجعه کنند.



انتهای پیام 


انتهای پیام
