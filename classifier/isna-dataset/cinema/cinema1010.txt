انجمن سینمای جوان برای سیل‌زدگان چه کرد؟
مدیرعامل انجمن سینمای جوانان درباره اقدامات و کمک‌های این انجمن به مناطق سیل‌زده توضیحاتی داد. 
سید صادق موسوی درباره اقدامات و کمک‌های این انجمن به سیل‌زدگان به ایسنا گفت: بعد از اتفاقاتی که سیل و بارش‌های شدید در کشور به دنبال خود داشت، ما هم به عنوان یکی از مؤسسات وابسته سازمان سینمایی، سعی کردیم به مردم مناطق سیل‌زده خدمت‌رسانی کنیم.
او افزود: از طریق دفاتر ما فعالیت‌هایی صورت گرفت. در شورای عالی استان‌ها از برخی از دفاترمان برای همکاری دعوت شده بود. در پاره‌ای از دفاترمان حتی با هزینه‌های کم به صورت نقدی به ستادهای جمع‌آوری کمک به سیل‌زدگان، کمک شد.
موسوی با بیان اینکه " علاوه بر این کمک‌ها، پروژه سینما سیار برای سیل‌زدگان به انجمن سینمای جوانان سپرده شده است" افزود: در پی این اقدام در شهرها و اردوگاه‌هایی که محل استقرار سیل‌زدگان بود، به ویژه در استان‌های خوزستان و گلستان سینما سیار را برپا کنیم.
او ادامه داد: برای سنین کودک و نوجوان تعدادی فیلم‌های کودک روز را پخش کردیم. همچنین از این سیستم‌ها برای پخش دربی فوتبال هم استفاده کردیم. این کم‌ترین فعالیتی بود که انجمن می‌توانست برای سیل‌زدگان انجام دهد.

انتهای پیام
