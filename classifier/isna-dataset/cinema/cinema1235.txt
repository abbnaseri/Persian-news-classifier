/ خبرهایی از تئاتر /
برگزاری کارگاه تخصصی در جشنواره‌ی تئاتر دانشگاهی، اجرای کیومرث مرادی ،تمدید نمایش «جوادیه» و تعطیلی یک روزه تالار مولوی از جمله خبرهای دریافتی تئاتر است.

فرهاد مهندس پور و عباس جمالی در حاشیه برگزاری جشنواره تئاتر مناطق جشنواره بین المللی تئاتر دانشگاهی، کارگاه تخصصی برگزار کردند.
به گزارش ایسنا به نقل از روابط عمومی بیست و دومین جشنواره بین المللی تئاتر دانشگاهی ایران، پس از برگزاری کارگاه «پانتومیم» پیناراَلِو هنرمندی ترکیه‌ای در شهر کرمان، فرهاد مهندس پور کارگردان و مدرس تئاتر و عباس جمالی بازیگر تئاتر دو کارگاه بازیگری و کارگردانی را در حاشیه برپایی جشنواره تئاتر مناطق بیست و دومین جشنواره بین المللی تئاتر دانشگاهی ایران برگزار کردند.
طبق برنامه ریزی‌های انجام گرفته فرهاد مهندس پور مدرس دانشگاه و عضو هیأت داوران جشنواره تئاتر مناطق روز پنجشنبه ۱۵ اسفند کارگاه کارگردانی را در مجموعه یادگاران صنعتی و عباس جمالی بازیگر و عضو هیأت داوران جشنواره تئاتر مناطق روز جمعه ۱۶ اسفند ماه کارگاه بازیگری را در مجموعه یادگاران صنعتی شهر کرمان برگزار کردند. این در حالی است که روزهای ۱۱ تا ۱۵ اسفند ماه نیز کارگاه «پانتومیم» توسط پینار اَلِو هنرمند اهل کشور ترکیه با همکاری دفتر انجمن علمی دانشجویی بازیگری- کارگردانی دانشکده هنر و معماری دانشگاه باهنر کرمان برگزار شده بود.

کیومرث مرادی و اجرای «مرغ دریایی من»
این نویسنده و کارگردان تئاتر پس از گذشت سه سال از اجرای «افسون معبد سوخته» با نمایش «مرغ دریایی من» به تماشاخانه ایرانشهر باز می‌گردد.
به گزارش روابط عمومی نمایش، کیومرث مرادی نمایش‌نامه «مرغ دریایی من» را که بر اساس نمایشنامه «مرغ دریایی» اثر آنتوان چخوف به نگارش در آورده، در تابستان ۹۸ در تماشاخانه ایرانشهر بروی صحنه می‌برد.
"محمد قدس" بعنوان مجری طرح در تولید تازه کمپانی تئاتر امید ایران، کیومرث مرادی را همراهی می‌کند.

نمایش جوادیه تمدید شد
نمایش «جوادیه» تا ۲۴ اسفند در تماشاخانه سپند تمدید شد.
به گزارش روابط عمومی مجموعه تئاتر سپند، نمایش «جوادیه» به کارگردانی رامین معصومیان تا ۲۴ اسفند در این تماشاخانه به اجرای خود ادامه خواهد داد.
این اثر نمایشی روایت چهار جوان در دهه شصت محله جوادیه است که فرهاد مهرخیرانی، ناهید محمودی، حمیدرضا کمالپور و عقیل بهرامی در آن به ایفای نقش می‌پردازند.
سایر عوامل نمایش «جوادیه» عبارتند از: نویسنده: کهبد تاراج، دراماتورژ: مریم یاسین‌زاده، کارگردان: رامین معصومیان، مشاور کارگردان: حمیدرضا کشوردوست، روابط عمومی: سبا حیدرخانی، مشاور رسانه: صادق سیادت، دستیار کارگردان: گلاره روستایی، مدیر تولید: سعید زارع محمدی، مدیر صحنه: عرفان راشد، طراح صحنه و لباس: مرجان سعدالدین، ساخت دکور: حمیدرضا کشوردوست، مرجان سعدالدین، چهره‌پرداز: سپهر بهرامیان، ساخت تیزر: خشایار نصیر، ساخت دکور: حمیدرضا کشوردوست، مرجان سعدالدین، طراح نور: امیر ترحمی، نورپرداز: علیرضا ترحمی، صدا: مجتبی حسنی، پوستر و بروشور: علی دولت‌آبادی، عکاس: علی دولت‌آبادی، چهره‌پرداز: فاطمه علی‌پناهی.
نمایش «جوادیه» تا ۲۴ اسفند هر شب ساعت ۱۸.۴۵ دقیقه در تماشاخانه سپند روی صحنه می‌رود و علاقه‌مندان می‌توانند برای تهیه بلیت این نمایش به سایت تیوال یا به تماشاخانه سپند به نشانی خیابان کریمخان، خیابان عضدی (آبان جنوبی)، خیابان سپند مراجعه کنند.
تالار مولوی فردا تعطیل است
به گزارش روابط عمومی مرکز تئاتر مولوی، اجراهای این مرکز به دلیل مصادف شدن با شب شهادت حضرت امام حسن عسگری (علیه السلام) در روز یک شنبه ۱۹ اسفندماه تعطیل می باشد.
اجرای نمایش «آرایشگر» به کارگردانی حجت حسینی و نیز دومین روز جشنواره تئاتر بانو از روز دوشنبه ۲۰ اسفندماه از سر گرفته خواهد شد.
از علاقمندان دعوت می شود برای دیدن نمایش های دومین روز جشنواره تئاتر بانو و همچنین اجرای عمومی نمایش «آرایشگر» که همه روزه -به جز شنبه ها- در ساعت ۱۸ در مرکز تئاتر مولوی دانشگاه تهران به صحنه می رود به این مرکز به نشانی خیابان انقلاب، خیابان ۱۶ آذر، جنب باشگاه دانشجویان، مرکز تئاتر مولوی مراجعه کنند.
انتهای پیام
