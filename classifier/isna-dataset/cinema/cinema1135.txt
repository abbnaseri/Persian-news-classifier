گلایه از حمایت نشدن فیلم «غلامرضا تختی»
یک پیشکسوت کشتی ایران با بیان این‌که مرام پهلوانی تا همیشه ماندگار است می‌گوید: متاسفم که مردم آن‌طورکه شایسته نام جهان پهلوان تختی است از فیلم حمایت نمی‌کنند.

به گزارش  ایسنا، محمدرضا طالقانی  - پیشکسوت کشتی ایران - که به همراه تعدادی از قهرمانان تیم ملی کشتی ایران روز گذشته(۶ فروردین‌ماه) در سینما آزادی به تماشای فیلم «غلامرضا تختی» نشسته بود، اظهار کرد: «سال گذشته در جشنواره فیلم فجر برای دیدن فیلم آقا تختی به همین سینما آمدم و بعد از دیدنش آن را به همه مردم توصیه کردم زیرا  آقا تختی از مردم است و مردم پهلوانشان را انتخاب کرده‌اند.»
او سپس  با اشاره به حوادث اخیر و مرگ بسیاری ازهموطنان گفت: «سال‌ها پیش بعد از زلزله بم به دلیل همدردی با مردم دوست داشتم کاری انجام بدهم، متاسفانه به‌قدری به من تهمت زدند که  در این شرایط سخت ترجیح می‌دهم  به شکل دیگری کنار مردمم  باشم. امروز با لباس سیاه مقابل شما ایستاده‌ام. متاسفم که در ابتدای سال بسیاری از هموطنان عزیزمان را از دست داده‌ایم.»
طالقانی دیدن فیلم «غلامرضا تختی» را به مردم توصیه کرد و بیان کرد: خوشحالم که امروز در کنار قهرمانان تیم ملی کشتی فیلم را می‌بینم. یادمان باشد که مرام پهلوانی و آقا تختی تا همیشه ماندگار است و به همین دلیل این فیلم چه بخواهیم چه نخواهیم ماندگار است.  متاسفم که تا بحال این فیلم از طرف مردم آن‌طور که شایسته نام جهان پهلوان تختی است حمایت نشده است و شاید تعداد محدود سالن‌ها و سینماها هم مزید بر علت است.»
حسن یزدانی - قهرمان المپیک و قهرمان جهان - ،عباس حاج کناری - مربی تیم ملی بزرگسالان- ، علیرضا کریمی قهرمان سوم جهان، کامران قاسم‌پور - قهرمان امیدهای جهان-، پروزیر هادی - قهرمان سوم بزرگسالان جهان- ، یونس امامی - قهرمان جوانان جهان- ، مصطفی حسین‌خانی - نفر سوم بزرگسالان جهان-، بهنام حسام‌پور -قهرمان بزرگسالان آسیا- و  ابراهیم مهربان -مربی تیم ملی و قهرمان بازی های آسیایی- از حاضران تماشای این فیلم بودند.
انتهای پیام
