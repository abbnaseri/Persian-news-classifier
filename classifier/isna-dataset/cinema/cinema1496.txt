پیشنهادات یک صنف سینمایی برای جشنواره‌ی فیلم فجر
عملکرد جشنواره ملی فیلم فجر در آخرین نشست هیات مدیره انجمن تهیه‌کنندگان مستقل سینمای ایران مورد بحث، بررسی و ارزیابی قرار گرفت.
به گزارش ایسنا،منیژه حکمت نایب رییس این انجمن توضیح داد: علی‌رغم گذشت 37 سال از عمر جشنواره فیلم فجر، متاسفانه این جشنواره فاقد شورای سیاستگذاری بلند مدت است، هر سال جمعی به عنوان شورای سیاستگذاری معرفی میشوند و سال بعد جماعتی دیگر .
هیات مدیره انجمن طی مباحث کارشناسی خود، پیشنهاد می‌کند که شورای سیاست‌گذاری با حضوری حداقل 5 ساله انتخاب شود و این شورا دبیر جشنواره را معرفی کند.
در این شکل شورای برگزاری به مردم باید پاسخگو و دبیر جشنواره نیز ضمن اینکه می‌تواند بلند مدت برنامه‌ریزی کند، باید به شورای برگزاری جوابگو باشد و نه اینکه در هر زمان تصمیمی اتخاذ کند که عملا به اعتبار جشنواره، لطمه اساسی وارد سازد.
حکمت در ادامه افزود: بر اساس گزارش ارائه شده به هیات مدیره ، امسال فقط یک میلیارد و ششصد میلیون تومان برای برگزاری جشنواره استانی آن هم در 33 مرکز جهت صاحبان فیلم در نظر گرفته شده بود. با توجه به اینکه در جشنواره سی و دوم یعنی سال 1392 این مبلغ 3 میلیارد بود ، قاعدأ با توجه به تورم باید به حداقل ده میلیارد تومان افزایش می‌یافت. متاسفانه این مهم از سوی مسئولان به سرپرست معاونت سینمایی دکتر انتظامی منتقل نشده و طی عملیاتی و علیرغم مخالفت برخی از اعضا، قرار داد غیر معقولی منعقد شد. البته تهیه کنندگان سینمای ایران با توجه به چهل سالگی انقلاب اسلامی بدون این مبلغ اندک هم به گمان ما آماده همکاری بودند.
وی افزود : انتظار داریم در سالهای آینده این نقض توسط دکتر انتظامی رفع شود، ضمن اینکه در برخی موارد گفته بودند که اگر بودجه اضافه شود. از پرداختی به خانه سینما کم می‌شود که قطعا سخن ناحق و روش بسیار مردودی است.
نایب رییس هیات مدیره انجمن تهیه کنندگان مستقل سینمای ایران افزود: متاسفانه در برخی موارد حتی این قرار داد ترکمنچای هم به درستی اجرا نشد بطور نمونه در حالیکه طی تفاهم‌نامه برای هر استان، حداکثر 13 فیلم در نظر گرفته بودند، برخلاف قرارداد 27 فیلم به مشهد اختصاص یافت.
وی افزود:در تهران هم بدون هماهنگی با نمایندگان شورایعالی برای بنیاد سینمایی فارابی ، تلویزیون ، شهرداری و....... نمایش فیلم گذاشته شد که اقدامی ضد صنفی بود. بطور مثال با نمایش فیلمهای تهیه کنندگان، هزینه اجاره برج میلاد پرداخت شد و امثال این قبیل اقدامات که البته زیان آن متوجه تهیه‌کنندگان است.
حکمت افزود: البته اشاره کنم که هیات مدیره انجمن از پرداخت وجوه فروش فیلمها در تهران به تهیه کنندگان استقبال کرد و آن را اقدامی منطقی و قابل تحسین دانست اما افزایش تعداد سالن‌ها و سانس های نمایش فیلم و بخصوص سانسهای پردیس‌ها اقدامی غیر معقول بود و به روایتی آتش زدن به اموال تهیه کنندگان که قطعا در نمایش عمومی فیلمها تاثیر منفی خواهد داشت.
نایب رییس هیات مدیره انجمن تهیه کنندگان مستقل در پایان اظهار امیدواری کرد که معاونت سینمایی وسرپرست کنونی سازمان سینمایی با دقت نظر و برنامه ریزی‌های که از ایشان انتظار می‌رود به برگزاری باری به هر جهت جشنواره ملی فیلم فجر خاتمه داده و جشنواره بتواند با سیاستهای دائمی، شورای برگزاری دائمی و دبیر دائمی از شکل کنونی و تا حدی رقت انگیز خلاص شود.
انتهای پیام 
