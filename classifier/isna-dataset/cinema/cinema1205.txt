ارزیابی سالانه‌ی دو سینماگر با طعم انتقاد
نبود یک حمایت حداقلی از آثار غیرکمدی، اکران پشت سرهم و زیاد آثار طنز، بی‌عدالتی و نبود سیاست‌گذاری درست و حتی نبود نظارت کافی بر اکران فیلم‌ها و نداشتن برنامه‌ای برای برگزاری جلساتی با حضور صنوف و سرپرست سازمان سینمایی از نکاتی بود که برخی فیلمسازان در آستانه پایان سال به آنها اشاره کردند.
با نزدیک شدن به پایان سال ۹۷، ایسنا گفت‌وگویی‌هایی داشته با برخی از فعالان سینمایی و از شرایط اکران و گیشه ۹۷ سینما تا ارزیابی فعالیت سرپرست سازمان سینمایی و اکران‌های نوروزی صحبت شد.
کامبوزیا پرتوی کارگردان و تهیه کننده سینمایی در گفت‌وگویی با ایسنا با تاکید بر اینکه "امسال اصلاً سال خوبی برای من نبود" درباره شرایط سینمای امروز ایران بیان کرد: یک سال طول کشید تا یک پروانه نمایش برای فیلم «کامیون» به من بدهند. این در حالی است که نمی‌دانم چند فیلم غیرکمدی داشتند که می‌توانستند به نمایش در بیاورند و فیلم من جزو آنها نبود!؟ من فکر می‌کردم می‌توانم نهایتاً فیلمم را در فصل پاییز نمایش دهم این در حالی است که از جشنواره سال گذشته تا امروز چنین شرایطی برای من ایجاد نشد و یک سال هم زمان برد تا پروانه نمایش به من دهند که واقعاً علت این اتفاق هم مشخص نیست.


با تغییر رئیس سازمان سینمایی مشکلات حل نشد
این تهیه‌کننده و کارگردان با بیان اینکه "تمام آثاری هم که بعد از فیلم من ساخته شدند، توانستند پروانه نمایش بگیرند حتی روی پرده هم رفتند اما «کامیون» نتوانست به این امکان دست پیدا کند" اظهار کرد: نمی‌خواهم نامی از مافیای اکران بیاورم، زیرا فیلم من از جای دیگری مشکل پیدا کرد و وزارت ارشاد می‌گفت که هنوز نوبت اکران فیلم من نشده است! تنها توجیهی که برای من می‌آوردند این بود که نوبت اکران فیلم تو نرسیده و هنوز فیلم‌هایی که قبل از شما نتوانسته‌اند به اکران برسند وجود دارند. با این حال من که نمی‌دانم منظورشان چه فیلمی بوده!
او افزود: حداقل انتظار من این بود که یک حمایت حداقلی از این اثر که در جشنواره فیلم فجر ۳۶ هم توانست موفقیت‌هایی کسب کند، انجام می‌شد. قطعاً این اثر می‌توانست جای خود را به راحتی پیدا کند. اما با وجود تغییر رئیس (سرپرست) سازمان سینمایی نیز مشکلات حل نشد و همچنان درگیر آن بودم و برنامه تازه‌تری وجود نداشت. گویی فقط یک جانشینی اتفاق افتاد و همین امر باعث شد تغییری در سیستم ایجاد نشود.
پرتوی در پایان صحبت‌های خود بیان کرد: به نظر می‌رسد در این سال هیچ برنامه مدون و سیاست‌گذاری درستی برای نمایش فیلم‌ها وجود نداشت و به طور مثال چندین فیلم‌ کمدی همزمان باهم اکران می‌شدند که البته برای آنها هم فیلم سوزی اتفاق می‌افتاد. به نوعی با ایجاد این شرایط و اکران فیلم‌های کمدی می‌خواهند بگوید که ما فقط خیال‌مان از اکران این فیلم‌ها راحت است و نیازی نیست تا جوابگوی کسی باشیم. به واقع اکران این تعداد فیلم کمدی برای چه اتفاق می‌افتد؟ انگار می‌خواهند بگویند و به دیگران بفهماند که این دوران فقط برای فیلم‌های کمدی است؟ البته آن هم نه یک فیلم عمیق و مناسب که بشود به اکران یا تماشای آن افتخار کرد.

ما تذکر دادیم اما توجهی نشد / بی‌عدالتی‌ها هنوز هم دیده می‌شود
مهدی صباغ زاده نیز در گفت‌وگویی دیگری با ایسنا صحبتش را از نحوه برنامه‌ریزی برای اکران‌های نوروزی ۹۸ آغاز کرد و گفت: آقای داروغه‌زاده به عنوان دبیر جشنواره و رئیس شورای عالی اکران دقیق مشخص نکردند که تکلیف اکران‌های نوروزی چه خواهد بود و گفتند فیلم‌هایی می‌توانند در ایام نوروز به نمایش در بیایند که در جشنواره فیلم فجر حضور داشته یا فرم حضور را پر کرده باشد اما اکنون شاهد هستیم که فیلم‌هایی در گزینه‌های اکران قرار دارند که از این قانون تبعیت نکردند. در واقع مدتی پیش، از پخش کننده‌ها سینمایی خواستند تا فیلم پیشنهادی خود را به برای اکران در عید ارائه دهند اما من متوجه شدم که اصلاً فیلمی که پیشنهاد داده‌ام، مطرح نشده است.
او ادامه داد: وقتی ماجرا را پیگیری کردم به من گفتند شورای دیگری آن را بررسی کردند و ارتباطی به کارگروه اکران نداشته است. به این ترتیب به نظر من حق‌کشی اتفاق افتاده و به بخش خصوصی بی‌توجه شده است، این در حالی است که طرحی اعلام شده و اصلاً توجهی به آن نمی‌شود از طرف هم دیگر شورای پخشی تشکیل شده که قانونی و مورد تأیید خانه سینما است اما به پخش بی‌توجهی می‌کنند. نکته دیگری که در اکران‌های نوروزی وجود دارد بحث تعیین سرگروه‌های سینمایی است که در آن سرگروه مهم و تأثیرگذاری مثل کوروش حذف شده است و این بی‌نظمی که برای اکران نوروزی اتفاق افتاده تا جایی پیش رفته که قراردادهای فیلم‌ها در حال بسته شدن است اما هنوز تصمیمات نهایی گفته نشده است. باید تمامی این مشکلات چند ماه پیش از این حل می‌شد، بر این اساس مشخص می‌شود نظارت درستی در این حوزه‌ها صورت نمی‌گیرد و همچنان بی‌عدالتی در جریان است.
صباغ‌زاده با اشاره به دیگر اقدامات سازمان سینمایی بیان کرد: دادن آمارهای رسمی تأثیر چندان مثبتی نداشته و وقتی همچنان شاهد فاسدهای مالی هستیم، ارائه اطلاعات چه فایده می‌توانند داشته باشد. به طور مثال بنیاد سینمایی فارابی تنها پیگیر هزینه‌های کوچک و چند میلیونی خود است و نه پروژه‌های بزرگ. این در حالی است که آقای حسین انتظامی به دلیل اینکه که هنوز خودشان ریاست کامل را نپذیرفتند، ما نمی‌توانیم درد و گرفتاری‌ها و مشکلات سینما را به صورت مستقیم مطرح کنیم و بتوانیم با برگزاری جلساتی با حضور صنوف این موضوعات را به اطلاع این مدیر سینمایی برسانیم.
این کارگردان و تهیه کننده در ادامه صحبت‌های خود به ارزیابی گیشه ۹۷ پرداخت و گفت: امسال تمام فیلم‌های خوب و پرفروش در شش ماهه اول سال به نمایش درآمدند و در شش ماهه دوم سال فیلم خوب نداشتیم. البته ما از اول سال این را گفتیم که شرایط و موقعیت مناسبی را برای ۶ ماهه دوم سال در نظر بگیرید تا حق کسی ضایع نشود. با افزایش قیمت بلیت و همچنین شرایط اقتصادی‌ که در کشور به وجود آمد، شاهد کاهش مخاطب بودیم و در ادامه شرایط سینماگرانی که به خصوص به صورت مستقل کار می‌کنند سخت‌تر شد به نحوی که اکنون با زیر سه میلیارد تومان نمی‌توان پروژه ساخت یک فیلم را به سرانجام رساند و با این اوصافِ وضعیت فروش شرایط کار واقعاً سخت شد به طوری که گاهی تهیه‌کننده پس از نمایش و اکران فیلمش بدهکار هم شد.
انتهای پیام
