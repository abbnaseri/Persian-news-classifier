فتحعلی بیگی برای جشنواره‌ی آیینی سنتی حکم گرفت
داود فتحعلی‌بیگی، دبیر نوزدهمین جشنواره نمایش‌های آیینی و سنتی شد.


به گزارش ایسنا به نقل از روابط اداره کل هنرهای نمایشی، شهرام کرمی، مدیر کل هنرهای نمایشی طی حکمی داود فتحعلی‌بیگی را به عنوان دبیر نوزدهمین جشنواره نمایش‌های آیینی و سنتی منصوب کرد.
در بخشی از این حکم خطاب به فتحعلی‌بیگی آمده است: «هنرهای ملی ایران اسلامی و به ویژه هنرهای نمایشی آیینی و سنتی بی‌گمان از گرانسنگ‌ترین سرمایه‌های فرهنگی کشور است که چونان دُر کمیابی در ساحت هنر جهان می‌درخشد و با گونه‌ها و شاخه‌های متنوع و منحصر به فرد مورد اقبال و استقبال پژوهشگران، هنرمندان و هنر دوستان از سراسر جهان است.
جشنواره نمایش‌های آیینی و سنتی گام ارزشمندی است در راه حفظ و ترویج این گونه‌های ناب هنری و دریچه روشنی برای شناساندن بیش از پیش این سرمایه پر قدر و قیمت و نیز تکریم و پاسداشت هنرمندان توانای این عرصه.»
داود فتحعلی‌بیگی را با عنوان آقای نمایش ایرانی می‌شناسند. او کارگردان، نویسنده، بازیگر، پژوهشگر و مدرس دانشگاه است. فتحعلی‌بیگی دارای مدرک کارشناسی نمایش از دانشکده هنرهای زیبای دانشگاه تهران در سال ۱۳۵۶و مدرک درجه یک هنری (معادل دکتری) از وزارت فرهنگ و ارشاد اسلامی در سال ۱۳۸۰ است.
از جمله فعالیت‌های مدیریتی این محقق و پژوهشگر عرصه نمایش ایرانی می‌توان به مدیریت تالار محراب از ۱۳۶۵ تا ۱۳۷۴، مدیریت اداره تئاتر از ۱۳۷۶ تا ۱۳۸۴، عضو و ریس هیئت‌مدیره انجمن تعزیه ایران از ۱۳۸۴ تا به حال و دبیری جشنواره بین‌المللی تئاتر آئینی و سنتی اشاره کرد.
کانون نمایش‌های آیینی و سنتی و اداره کل هنرهای نمایشی وزارت فرهنگ و ارشاد اسلامی، نوزدهمین جشنواره نمایش‌های آیینی و سنتی را با شعار «نمایش سنتی فرصتی برای تئاتر معاصر ایران»، مرداد ۱۳۹۸ و همزمان با اعیاد سعید قربان و غدیر برگزار می‌کنند.
انتهای پیام

