درخواست خانه تئاتری‌ها از وزیر ارشاد برای حمایت از ثبت قانونی خانه تئاتر
ایرج راد در دیدار وزیر فرهنگ و ارشاد اسلامی با اعضای هیات مدیره خانه تئاتر از صالحی درخواست کرد، از ثبت قانونی خانه تئاتر به عنوان صنف برای بهبود وضعیت هنرمندان حمایت کند. 
به گزارش ایسنا به نقل از روابط عمومی خانه تئاتر، سید عباس صالحی - وزیر فرهنگ و ارشاد اسلامی - در دیدار روز گذشته، دوشنبه ۱۹ فروردین خود از خانه‌تئاتر به همراه سید مجتبی حسینی معاون هنری، شهرام کرمی مدیر اداره‌کل هنرهای نمایشی، سید حسین سیدزاده مدیرعامل صندوق اعتباری هنر گفت: در سال‌های پیشین به دیدار هنرمندان می‌رفتیم اما امسال فرصتی دست داده است تا به دیدار اصناف هنر نیز برویم و خوشحالم که به عنوان اولین صنف در کنار خانه تئاتر هستم، امیدوارم این گفتگو و تعامل هرچه بیشتر شود چرا که تئاتر نمادی از توسعه فرهنگی کشور است.
او در این جلسه به مسائلی همچون نقش تئاتر در رشد و تعالی جامعه و… اشاره کرد و افزود: امیدوارم بتوانیم نگاه و برنامه‌ای مدون جهت حمایت از شرایط کاری و معیشتی هنرمندان داشته باشیم؛ البته ناگفته نماند که در برخی از این امور به کمک و همراهی خود هنرمندان نیز نیاز خواهد بود؛ همچنین امسال بیشتر از هر سالی به برنامه‌های امدادی هنرمندان خواهیم پرداخت و حداکثر تلاش خود را برای هنر به کار خواهیم‌گرفت.
صالحی در حاشیه این دیدار هم بیان کرد: با توجه به شرایط اضطراری کشور به دلیل سیل، امیدواریم تا پایان فروردین شرایط بودجه‌ای و جذب حمایت‌ها به خوبی روشن شود تا سال پیش‌رو برای هنر و هنرمندان سالی بسیار بهتر از گذشته باشد.
او درباره دیدار نوروزی خود با مقام معظم رهبری و رئیس جمهور و اشاره به تئاتر گفت: در دیدار نوروزی با شخص رهبری و رئیس‌جمهور یکی از بخش‌های گزارشم راجع به تئاتر بود، در خصوص میزان اجراها، عناوین، مسائل، مشکلات و توفیقات حوزه هنرهای نمایشی در سال گذشته گزارش‌هایی ارائه دادم که حمایت بیشتر در حوزه‌های کارکردی و معیشتی از این حوزه مورد تعمق و تعلق خاطر ایشان نیز بود؛ در کل حوزه تئاتر از حوزه‌های جدی تعلق خاطر بنده بوده است.
وی درباره برنامه‌هایش برای بهبود شرایط تئاتر در سال جدید هم توضیح داد: بر اساس شرایط بودجه، برنامه‌ها و شرایطی که در سال جاری پیش رویمان است، برنامه‌هایی برای حمایت از حوزه‌های مختلف فرهنگ‌و هنر و به طور خاص تئاتر داریم، هم از محل بودجه مصوب خاص هر حوزه و هم از طریق جذب امکانات و حمایت‌های متفرقه از دیگر محل‌ها که با توجه به شرایط اضطراری کشور به دلیل سیل، امیدواریم تا پایان فروردین ترکیب شرایط بودجه‌ای و جذب حمایت‌ها به خوبی روشن شود تا سال پیش رو برای هنر و هنرمندان سالی بسیار بهتر از سال پیش باشد.
همچنین در این جلسه ایرج راد رئیس هیأت‌مدیره خانه‌تئاتر نیز گفت: مسائل فرهنگی وقتی در جای دقیق خود صورت بگیرد از هرج و مرج دوری می‌شود و برای این امر باید از برنامه ریزی‌ها، اصول و دقت نظرها حمایت شود که این مهم با همراهی مسئولین می‌تواند بسیار راهگشا باشد. هنرمندان با عشق و دغدغه این راه را پی گرفته‌اند و نیازمند حمایت‌های مادی و معنوی مسئولین بوده و هستند.
سپس شهرام گیل آبادی مدیرعامل خانه‌تئاتر با ابراز تأسف در خصوص مصائب پیش آمده برای مردم شهرهای سیل زده گفت: واقعیت این است که مردم این روزها در سختی بسیاری هستند و خانه‌تئاتر از همان روز اول برای کمک و امدادرسانی اعلام آمادگی کرده است. دیدار شخص وزیر با هنرمندان حرکت بسیار مؤثر و شایسته ای است، اتفاقی خوب و بجا که امیدوارم برای هنرمندانی همچون فردوس کاویانی نیز اتفاق بیفتد، هنرمندانی که با دل بزرگ و سقف بلند وجودشان چشم به راه سلامی گرم هستند و ای کاش در این احوالپرسی آنقدر تعلل نکنیم که مانند خانم شهلا ریاحی به طور کل حافظه خود را از دست بدهند و دیگر احوالپرسی ما فرقی به حال آنها نکند.
او در ادامه ضمن اظهار امیدواری بر اینکه چنین احوال پرسی‌هایی تنها منوط به شخص وزیر نشود و دیگر مدیران فرهنگی نیز به دستگیری از هنرمندان پیشکسوت و خانه نشین بپردازند اظهار کرد: به تجربه می‌توان گفت وقتی حرکتی مثبت از بالا دست آغاز شود، دیگر مدیران زیر دست نیز به ادامه آن می‌پردازند و این اکرام و توجه ماندگارتر خواهد بود؛ علی الخصوص با وجود هنرمندان پیشکسوتی که با بیماری‌های پیچیده و صعب العلاج دست به گریبانند و زمینه پشتیبانی از تئاتر آنچنان نحیف و ضعیف است که در برخی موارد واقعاً نمی‌دانیم چه باید کرد.
گیل آبادی در پایان صحبت‌هایش افزود: معاونت هنری وزارت فرهنگ و ارشاد اسلامی و مرکز هنرهای نمایشی تلاشی وافر برای بهبود شرایط تئاتر داشته و دارند اما با این وجود گاهی نیاز است که برخی امور مستقیماً به خود صنوف واگذار شود، چرا که برخی از اتفاقات به شکل دوستانه بسیار راحت تر انجام می‌پذیرد تا به شکل اداری و رسمی، با این واگذاری امور نیروی بالقوه وزارتخانه و مراکز تابعه صرف امور بنیادی و بزرگ‌تر خواهد شد؛ همچنین امیدواریم تا در جشن تئاتر سال جاری فراهم شدن شرایط بیمه رایگان هنرمندان خانه‌تئاتر را اعلام کنیم و قدمی برداریم در راه رهایی هنرمندان از عسر و حرجی که به آن دچارند.
پس از مدیرعامل خانه‌تئاتر سید حسین سیدزاده مدیرعامل صندوق اعتباری هنر گفت: متأسفانه هر چه پیش تر می‌رویم، کاستی‌ها و تضادها در یک رقابت نفس گیر جلوتر می آیند، به طور مثال امسال با افزایش پایه حقوق، حق بیمه نیز رشد خواهد داشت که همین امر بی شک بر اعضایمان تأثیر خواهد گذاشت، با این همه ارتباط ما با خانه‌های اصناف ارتباطی چاره جویانه است و امیدوارم در سال پیش رو این رابطه بهتر شود و تقاضاهای واصله به صندوق را در زمانی کوتاه‌تر و با شرایط بهتری پاسخ دهیم.
همچنین اعضای هیأت مدیره خانه‌تئاتر در این جلسه به بیان نقطه نظرات خود پرداختند و بهزاد فراهانی از اعضای هیأت مدیره این صنف گفت: این روزها روزگار روی خوشی به ما نشان نداده، پیشنهاد می‌کنم وزارت فرهنگ و ارشاد اسلامی در جهت تجهیز گروه‌های تئاتری اقدام کند تا در چهار استان سیل‌زده گروه‌های تئاتری مستقر شوند، چرا که گاه خنداندن و شاد کردن حین مصیبت هم کمک است.
سپس محمودرضا رحیمی با اشاره به سیل و مسائل پیش آمده پس از آن برای هموطنان آرزوی نیک روزی کرده و گفت: امیدوارم نه تنها معضلات این سیل به زودی حل شود، بلکه معضل سیلی که سالهاست به خاطر نبود فرهنگ در کشور جاری است در سال جاری که نامش رونق است برطرف شود.
در ادامه این دیدار حمیدرضا نعیمی با اشاره به اینکه خانه‌تئاتر خانه همه است، تصریح کرد: خواهش می‌کنم به خانه هنرمندانی همچون آرمان امید، منوچهر فرید، حسین کیانی، آرش عباسی، حمیدرضا آذرنگ و دیگرانی که دیگر فعال نیستند سر بزنید و ببینید چه شده که دلسرد شده‌اند، چرا که ما در برابر این هنرمندان مسئولیم و آنها سرمایه‌های کشور هستند، باید تلاش کنیم که از دستشان ندهیم والا جشنواره‌های بسیار به تنهایی، دردی از ما دوا نمی‌کند.
سپس آرش دادگر اظهار امیدواری کرد تا در سال جدید امکان برنامه‌ریزی تقویمی برای تئاتر فراهم شود و افزود: با توجه به اینکه تاکنون تقویمی برای تئاتر نداشته‌ایم امیدوارم برنامه‌ریزی بودجه در سال ۹۸ به گونه‌ای باشد که بتوانیم تقویمی برای فعالیت‌های تئاتری داشته باشیم و مدیریت تئاتر در سال جدید برای تئاتر استراتژی داشته باشد نه اینکه تنها بحران را مدیریت کند، باید برنامه به صورتی باشد که حلقه فعالیت و افراد روز به روز بازتر شود و نه تنگ‌تر.
کوروش نریمانی در این جلسه گفت: بهترین کاری که بخش دولتی می‌تواند برای تئاتر انجام دهد، حمایت مادی و معنوی از گروه‌های اصیل و آثار فرهیخته است، اما متأسفانه شاهدیم که همان معدود سالن‌های دولتی نیز در حال واگذاری به بخش خصوصی است.
او همچنین ادامه داد: اگر از حضور تئاترهای پر زرق و برق اما خالی از مایه گلایه مندیم باید ببینیم که آیا بهایی به تجربیات افراد پیشکسوت داده‌ایم و از اساتید صاحب خرد حمایت کرده‌ایم یا خیر؛ چرا که تنها راه گسترش تئاتر فرهیخته حمایت جامع و کامل مادی و معنوی از افرادی است که در زمینه‌های تئاتر اجتماعی، کمدی، آموزشی و … صاحب تجربه هستند.
مریم کاظمی نیز خطاب به وزیر فرهنگ و ارشاد اسلامی درخواست کرد تا در کنار خانه‌تئاتر و اهدافش بایستد و گفت: در راستای محقق شدن اهداف و برنامه‌های خانه‌تئاتر به کمک وزارت فرهنگ و ارشاد نیازمندیم، مقابلمان نایستید و به ما قدرت دهید، مسیر قدرت دادن نیز از جدی گرفتن می‌گذرد، ما را جدی بگیرید.
مهدی قلعه با اشاره به پیام وزارت فرهنگ و ارشاد به مناسبت درگذشت جمشید مشایخی خاطر نشان کرد: امیدوارم هیچ زمان نیاز نباشد که برای فوت هنرمندان و اتفاقات ناگوار پیام دهید اما اگر زمانی پیام دادید لطفاً اسم تئاتر را از قلم نیندازید، جمشید مشایخی هنرمند برجسته تئاتر بود.
این جلسه با درخواست ایرج راد مبنی بر حمایت وزیر در جهت ثبت قانونی خانه تئاتر به عنوان صنف برای بهبود وضعیت هنرمندان به پایان رسید.
انتهای پیام
