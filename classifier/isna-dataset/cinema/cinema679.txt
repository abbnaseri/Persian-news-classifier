شفاف‌سازی‌ها در جهت حمایت‌ از سینماگران حرفه‌ای باشد
مدیر "هدایت فیلم" با استقبال از شفاف‌سازی‌های مالی در سازمان سینمایی گفت: این موضوع حلقه مفقوده‌ای بود که در سازمان اداری سینمای ایران وجود داشت و به‌حمدلله با ظهور خود روند مطلوبی را در این حوزه حاکم و به سینما کمک شایانی خواهد کرد.
مرتضی شایسته با تاکید بر اینکه شفاف سازی در حوزه اداری سینما کار مثبت و بسیار خوبی است به ایسنا گفت: شفاف سازی رسانه‌ای در حوزه دولتی به طور جدی در سینمای ایران غایب بود و اهتمام وزیر ارشاد و رییس سازمان سینمایی در انجام این امر جای تقدیر فراوان دارد.
تهیه کننده فیلم «روز واقعه» بیان کرد: روشن شدن و شفافیت همراه با جلوگیری از رانت‌خواری و سو استفاده‌ها می‌تواند خیلی از کارها را پیش ببرد و به سینماگران کمک کند، همانطور که شفاف سازی‌های اخیر به تولید کنندگان سینما کمک بسیار کرده است و امیدواریم که اهالی سینما از موهبت این شفافسازی‌ها بهره مند شوند.
وی ادامه داد: در گذشته بسیاری از افراد و موسسات غیر سینمایی از مواهب کمک‌های دولتی بهرمند شده‌اند و امیدواریم این قضیه شفاف سازی در جهت هدایت حمایت‌های سازمان به سینماگران حرفه‌ای باشد.
این تهیه کننده سینما با خرسندی از اعلام جزئیات بودجه سازمان سینمایی در سال ۱۳۹۸ ابراز امیدواری کرد تا همه بخشهای فرهنگی و خصوصاً زیر مجموعه‌های وزارت فرهنگ و ارشاد اسلامی به همین شکل روشن و شفاف عمل کنند چرا که این روشنی جلوی بسیاری از ابهامات و شایعات محفلی و مجازی را گرفته و خنثی خواهد کرد.
مدیر هدایت فیلم در ادامه گفت: شفاف سازی، مدیران فعال و درستکار می‌خواهد و در غیر اینصورت به اصل هدف شفاف سازی خدشه وارد خواهد شد؛ با مدیران صادق و کاربلد این شفاف سازی‌ها می‌تواند خود را به خوبی در روند پیشبرد اهداف کلان فرهنگ در حوزه سینما نشان دهد.
شایسته در پایان گفت: از آنجایی که شفاف‌سازی به تنهایی نمی‌تواند تاثیر گذار باشد، توصیه‌ام این است که در ادامه این کار خوبی که انجام شده باید با برنامه‌ریزی دقیق و هدف گذاری درست و استفاده از مدیران و کارشناسان کاربلد و مناسب، در جهت پیشبرد و تعالی سینمای ایران گام برداشت.
به گزارش ایسنا، بودجه‌ی سال ۹۸ سینما به تازگی با ریز هزینه‌های درنظر گرفته شده، منتشر شد.
انتهای پیام
