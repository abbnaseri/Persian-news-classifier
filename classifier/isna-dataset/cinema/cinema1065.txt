«لوتوس» مسافر بیروت شد
فیلم «لوتوس» به کارگردانی و تهیه‌کنندگی محمدرضا وطن‌دوست در چهاردهمین حضور جهانی خود به بخش رقابتی جشنواره بین‌المللی فیلم «بیروت» راه یافت.
به گزارش ایسنا به نقل از روابط عمومی مرکز گسترش سینمای مستند و تجربی، مستند داستانی «لوتوس» نماینده سینمای مستند ایران در هجدهمین جشنواره بین‌المللی فیلم «بیروت» است که از تاریخ ۲۲ تا ۲۸ آپریل ۲۰۱۹ برابر با ۲ تا ۸ اردیبهشت ۹۸ در کشور لبنان برگزار می‌شود.
نمایش فیلم «لوتوس» برای روز ۲۲ آپریل (‌۲ اردیبهشت‌) پیش‌بینی شده است.
جشنواره بین‌المللی فیلم «بیروت» گفته می‌شود که یکی از معتبرترین فستیوال‌های فیلم در خاورمیانه و آسیا به شمار می‌رود، به جشنواره کارگردان‌ها شهرت دارد؛ این جشنواره در دوره‌های مختلف خود پذیرای میهمانانی همچون عباس کیارستمی، ایزابل هوپرت، فرانسیس فورد کاپولا، ژولیت بینوش و مارکو مولر بوده است. در دوره گذشته این جشنواره بزرگداشتی برای زنده‌یاد عباس کیارستمی برگزار شده است.
«لوتوس» پیش از این، برنده جایزه نگاه هنری از جشنواره فیلم «بیگ‌اسکای» آمریکا، تندیس فیروزه‌ای ویژه‌ی هیات داوران بخش بین‌الملل جشنواره سینماحقیقت، تندیس کتاب زرین بهترین فیلم بخش بین‌الملل جشنواره فیلم رشد و تندیس شایستگی بهترین فیلم دهمین جشن مستقل سینمای مستند خانه سینما شده است. این فیلم نامزد نهایی بهترین فیلم در جشنواره مستند «شفیلد» انگلستان، جشنواره فیلم «لوس‌آنجلس» آمریکا، جشنواره فیلم مستند «ییلهوا» جمهوری چک، جشنواره فیلم کوتاه «منچستر» انگلستان، نامزد کسب چهار جایزه در جشنواره بین‌المللی فیلم «زردآلوی زمستانی» مقدونیه و همچنین کاندیدای بهترین کارگردانی در بیستمین جشن بزرگ سینمای ایران و دهمین جشن مستقل سینمای مستند نیز بوده است.
در این مستند داستانی، زندگی پیرزنی را می‌بینیم که ۱۲ سال در انتظار مجوز ورود به جزیره نشسته است تا به دیدار تنها ساکن آن برود.
مجری طرح این فیلم موسسه فرهنگی و هنری «خانه فیلم وطن‌دوست» است که با حمایت شهرداری ساری و مشارکت حوزه هنری مازندران، در مرکز گسترش سینمای مستند و تجربی تهیه شده است.
انتهای پیام
