«این سو، آن سو» در بخش رقابتی پویانمایی تهران
انیمیشن کوتاه «این سو، آن سو» با موضوع صلح و دوستی در بخش بین‌الملل یازدهمین جشنواره پویانمایی تهران رقابت می‌کند.
به گزارش ایسنا به نقل از اداره کل روابط عمومی و امور بین‌الملل کانون، لیدا فضلی کارگردان انیمیشن کوتاه «این سو، آن سو» که فیلمش در بخش بین‌الملل یازدهمین جشنواره پویانمایی تهران داوری می‌شود، گفت: داستان فیلم به صورت خلاصه این است که هیچ مرزی نمی‌تواند مانع شکل‌گیری دوستی‌ها و محبت بین کودکان شود و کاش دنیای بزرگسالان هم مثل دنیای کودکان پر از صلح و دوستی بود.
وی که فیلمش برای نخستین بار در یازدهمین جشنواره پویانمایی تهران به نمایش درمی‌آید، افزود: جشنواره بین‌المللی پویانمایی تهران یکی از بهترین و باسابقه‌ترین جشنواره‌های تخصصی انیمیشن است و شرکت در آن باعث دیده شدن کار ما توسط اهالی انیمیشن می‌شود.
این انیماتور جوان درباره سابقه حضورش در ادوار پیشین جشنواره پویانمایی تهران گفت: سال ۸۷ با انیمیشن «چرا سگ‌ها از گربه‌ها متنفرند» در این جشنواره شرکت کردم و تندیس طلایی را برای استفاده طنز در پویانمایی دریافت کردم.
وی درباره تغییرات جشنواره طی سال‌های برگزاری آن توضیح داد: جشنواره در این سال‌ها رشد خوبی داشته و رقابت خوب فیلم‌سازان حوزه انیمیشن در این چند سال افزایش یافته و کارهای موفق و خوبی در جشنواره پویانمایی تهران دیده می‌شود. همچنین ورک‌شاپ‌ها و سخنرانی‌های مفیدی در روزهای جشنواره برگزار می‌شود که برای فیلم‌سازان خصوصاً فیلم‌سازان جوان بسیار کاربردی و مفید است.
کارگردان انیمیشن کوتاه «این سو، آن سو» در پایان درباره مشکلات این حوزه بیان کرد: معمولاً ساخت انیمیشن به‌ویژه انیمیشن کوتاه با مشکلات مالی و معیشتی کارگردانان همراه است و به دلیل کمبود منابع مالی تخصیص یافته به انیمیشن، کارگردانان این حوزه همیشه با مشکلات زیادی روبه‌رو هستند.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب با نمایش آثار منتخب داخلی و خارجی در چند بخش، میزبان هنرمندان و علاقه‌مندان خواهد بود.
انتهای پیام
