«دیوید لینچ» اسکار افتخاری دریافت می‌کند
یازدهمین دوره جوایز «گاورنر» آکادمی علوم و هنرهای سینمایی اسکار از اعطای جایزه افتخاری به چهار سینماگر از جمله «دیوید لینچ» کارگردان مطرح آمریکایی خبر داد. 
به گزارش ایسنا به نقل از هالیوود ریپورتر، «دیوید لینچ»، «لینا ورتمولر» (کارگردان ایتالیایی و اولین نامزد زن اسکار کارگردانی)، «جینا دیویس» (برنده اسکار بازیگری با فیلم جهانگرد اتفاقی در سال ۱۹۸۸( و «وس استودی» (بازیگر و تهیه‌کننده تحسین‌شده آمریکایی)، چهار چهره سینمایی هستند که از سوی آکادمی به عنوان دریافت‌کنندگان جوایز افتخاری آکادمی اسکار معرفی شده‌اند.
«لینچ»، «استودی» و «ورتمولر» به پاس یک عمر فعالیت سینمایی خود جایزه اسکار افتخاری دریافت خواهند کرد و «جینا دیویس» به عنوان سی‌و نهمین دریافت‌کننده جایزه «ژان هرشولت» به پاس فعالیت‌های بشردوستانه مورد تقدیر قرار می‌گیرد.
مهم‌ترین دریافت‌کننده جایزه اسکار افتخاری امسال «دیوید لینچ» است که از زمان تحصیل در کنسرواتوار مؤسسه فیلم فیلم آمریکا، صاحب یکی از اصیل‌ترین و منحصر به فرد ترین صداها در عرصه سینمای آمریکا بوده است.
وی متولد سال ۱۹۴۶ میلادی، اوایل دهه ۱۹۷۰ وارد وادی فیلمسازی شد. «مرد فیل‌نما» اولین موفقیت سینمایی او بود که نامزد هشت جایزه اسکار شد. این فیلم جایزه بهترین فیلم خارجی سزار فرانسه را نیز دریافت کرد.
او در اواخر دهه ۸۰ با «مارک فارست»، تهیه‌کننده معروف برای ساختن سریال تلویزیونی «توئین پیکس» قرارداد بست. این مجموعه تلویزیونی در دهه ۹۰ در شبکه ABC به نمایش درآمد و به موفق‌ترین سریال تلویزیونی دهه ۹۰ تبدیل شد. اخیراً نیز پس از حدود ۳۰ سال فصل سوم آن منتشر شده است.
یکی از موفق‌ترین آثار کارنامه سینمایی لینچ «در قلب وحشی» است که در سال ۱۹۹۰ موفق به دریافت جایزه نخل طلای کن شد. در سال ۱۹۹۷ لینچ فیلم «بزرگراه گمشده» را ساخت. این فیلم در گیشه موفقیتی به دست نیاورد و نقدهای متنوع مثبت و منفی دریافت کرد.
در سال ۲۰۰۱ بود که فیلم «جاده مالهالند» به عنوان یکی از آثار ماندگار لینچ به دنیای سینما آمد. این فیلم با نقش‌آفرینی «نائومی واتس» جایزه بهترین کارگردانی جشنواره کن و نامزدی اسکار بهترین کارگردانی را برای لینچ به‌همراه آورد و در جوایز سزار فرانسه بهترین فیلم خارجی انتخاب شد. انجمن منتقدان فیلم لس‌آنجلس فیلم «جاده مالهلند» را به‌عنوان بهترین فیلم دهه گذشته سینمای جهان انتخاب کرد.
در سال ۲۰۰۵ «لینچ» در جشنواره کن اعلام کرد که در حال ساخت اولین پروژه دیجیتالی خود با نام «امپراتوری درون» است. این فیلم در سال ۲۰۰۶ اکران شد و منتقدان استقبال چشمگیری از آن داشتند؛ فیلمی که بنا بر گفته خود «لینچ» آخرین ساخته سینمایی او بوده است اما بعدها حرف خود را پس گرفت و گفت هیچکس نمی‌داند در آینده چه اتفاقی روی می‌دهد. وی در همان سال ۲۰۰۶ جایزه شیر طلای افتخاری جشنواره ونیز را نیز دریافت کرد.
«لینچ» پس از فیلم «امپراطور درون» در سال ۲۰۰۶، هیچ فیلم بلند دیگری نساخته اما چندی پیش چندی پیش فصل سوم شاهکار تلویزیونی خود یعنی سریال «توئین پیکس» را پس از یک وقفه ۲۷ ساله رونمایی کرد.
مراسم یازدهمین دوره جوایز «گاورنر» آکادمی علوم و هنرهای سینمایی اسکار روز ۲۷ اکتبر (۵ آبان) برگزار می‌شود.
انتهای پیام
