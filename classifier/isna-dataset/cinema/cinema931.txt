«پروژه گوتنبرگ» جوایز فیلم هنگ کنگ را درو کرد
فیلم درام اکشن «پروژه گوتنبرگ»‌ به نویسندگی و کارگردانی «فلیکس چونگ» و با بازی «چو یون فات» ‌و «آرون کووک»‌ شب گذشته را با 17 نامزدی و 7 جایزه به پشت سر گذاشت.
به گزارش ایسنا و به نقل از هالیوورد ریپورتر، درام «پروژه گوتنبرگ» که داستانی درباره جعل اسکناس روایت می‌کند، در سی و هشتمین دوره از جوایز فیلم هنگ کنگ ۷ جایزه را برای بهترین فیلم، بهترین فیلم برداری، ‌ بهترین کارگردان هنری، ‌ بهترین طراحی لباس و چهره، بهترین تدوین فیلم و کارگردانی و بهترین فیلمنامه از آن خود کرد.
این فیلم سینمایی که در ۱۷ شاخه نامزد دریافت جایزه شده بود، سال گذشته در سینماهای چین ۱۸۷ میلیون دلار فروخت.
درکنار درخشش «پروژه گوتنبرگ» ‌، جایزه فیلم هنگ کنگ شاهد شکوفایی استعدادهای درخشان کارگردانی نیز بود. جایزه بهترین بازیگری در تمامی شاخه‌ها به جز بهترین بازیگر نقش اول زن، به بازیگران فیلم‌های کارگردان اولی رسید.
«آنتونی وانگ» که پیش از این عنوان بهترین بازیگر مرد را در کارنامه خود داشت، توانست جایزه بهترین بازیگر مرد این جشنواره را برای فیلم «انسان ساکن» به کارگردانی «اولیور چان» کسب کند. این پنجمین مرتبه‌ای است که «وانگ» به عنوان بهترین بازیگر نقش اول مرد فیلم هنگ کنگ برگزیده می‌شود. «اولیور چان» نیز به عنوان بهترین کارگردان فیلم اولی انتخاب شد.
در بخش بهترین بازیگر نقش اول زن نیز «کلوئه مایان» برای فیلمی به کارگردانی «فروت چان» برگزیده شد.
سال ۲۰۱۸ با وجود ساخت ۵۴ فیلم داخلی سال سختی برای صنعت فیلم هنگ کنگ به شمار می‌رود، اما از این حقیقت نمی‌توان چشم پوشی کرد که یک سوم این آثار توسط کارگردانان تازه‌وارد ساخته شده‌اند.
انتهای پیام
