یک مقایسه آماری در سینما + جدول
۲۱۳ میلیارد تومان بودجه سازمان سینمایی در مقایسه با عملکردهای ۹ ماهه یا سالیانه موسسات زیر مجموعه این سازمان می‌تواند نشان دهد که چقدر این سازمان توانسته در عین توجه به بحث شفافیت‌های مالی، نسبت به تخصیص اعتبار موفق عمل کند.
به گزارش ایسنا، در راستای سیاست شفاف‌سازی وزارت فرهنگ و ارشاد اسلامی و در چارچوب قانون انتشار و دسترسی آزاد به اطلاعات، سازمان سینمایی اقدام به انتشار جداولی از عملکرد هرکدام از زیرمجموعه‌های خود کرد.
سال گذشته لایحه بودجه سال ۱۳۹۷ با سقف ۱,۱۹۴ تریلیون تومان ۱۹ آذرماه توسط رئیس جمهور به مجلس شورای اسلامی ارائه شد و سهم وزارت فرهنگ و ارشاد اسلامی از این رقم، هزار و ۳۱۲ میلیارد و ۵۳۹ میلیون تومان برآورد شد. این رقم بودجه برای وزارت فرهنگ و ارشاد اسلامی در سال ۹۶، هزار و ۳۲ میلیارد و ۱۵۰ میلیون تومان مصوب شده بود.
در بخش سینما در سال ۹۷، برای حمایت و گسترش سینمای ملی ۱۶۰ میلیارد تومان اعتبارات هزینه‌ای برآورد شده است، همچنین برای احداث شهرک سینمایی در هشتگرد پنج میلیارد تومان، حمایت از برگزاری جشنواره بین‌المللی فیلم فجر ۱۴ میلیارد تومان، جشنواره‌های فیلم داخلی ۳۲ میلیارد تومان، حمایت گروه هنر و تجربه یک میلیارد و ۵۰۰ میلیون، حمایت توسعه صنعت انیمیشن ایران ۱۵ میلیارد و ۱۰۰ میلیون تومان و کمک‌های فنی و اعتباری به پردیس‌های سینمایی دو میلیارد و ۵۰۰ میلیون تومان برآورد شده است.
مبلغ کل اعتبار سازمان سینمایی در قانون بودجه برای سال ۹۸ نیز ۲۲۰ میلیارد تومان برآورد شده است که از این مبلغ پس از کسر اعتبار آمایش سرزمین در نهایت چیزی حدود ۲۱۳ میلیارد باقی می‌ماند.
در اقدامی برای نخستین بار در ماه‌های ابتدای سال، سازمان سینمایی جدول کلی برنامه و بودجه سال ۹۸ و مؤسسات مرتبط بر اساس مدل بودجه‌ریزی عملیاتی را ۱۵ اردیبهشت‌ماه اعلام کرد.
این جدول که شامل برنامه و بودجه سال ۹۸ سازمان سینمایی است توسط مرکز گسترش سینمای مستند و تجربی، بنیاد سینمایی فارابی، مؤسسه سینما شهر، انجمن سینمای جوانان ایران و خانه سینما به عنوان بازوی اجرایی سازمان سینمایی و محوریت حمایت از سینمای مستند و انیمیشن، سینمای حرفه‌ای، توسعه زیرساخت و سالن نمایش فیلم، فیلم کوتاه و توسعه دانش فیلم‌سازی و فعالیت‌های جمعی و صنفی و رفاهی سینماگران و سایر فعالیت‌ها که توسط ستاد مرکزی سازمان اجرا خواهد شد و همچنین فعالیت ردیف ۴ در بخش سایر فعالیت‌ها در عرصه حفاظت و غنی‌سازی اسناد و میراث سینمایی کشور که توسط موزه سینما اجرا می‌شود، همراه با ارائه توضیحاتی منتشر شد.
در ادامه این گزارش مقایسه‌ای خواهیم داشت بین عملکرد هزینه‌ای مؤسسات زیر مجموعه سازمان سینمایی در سال گذشته و بودجه مصوب امسال.
با نگاهی مقایسه‌ای به ارقام ارائه شده به عنوان عملکردهای چند ماهه و رقم بودجه مصوب هر یک از مؤسسات نکته‌ای که جلب توجه می‌کند فاصله این دو از هم است که گاهی بودجه دوبرابر مقدار گزارش عملکردهای سازمان‌ها در سال ۹۷ است. البته ناگفته نماند که بر اساس گفته‌های معاون توسعه مدیریت و منابع سازمان سینمایی برخی از اقدامات و هزینه‌ها به جهت آنکه پروژه‌ها به طور کامل تمام نشده بودند، در جداول آورده نشده‌اند و این سازمان بنا دارد تا جداولی تفکیک شده حاصل عملکرد ۱۲ ماهه تمام مؤسسات سازمان سینمایی ارائه دهد که در این صورت بخش قابل توجهی از این فاصله پر می‌شود. ضمن اینکه معمولاً رقم اصلی بودجه هم تخصیص نمی‌یابد.
مرکز گسترش سینمای مستند و تجربی؛ جدول عملکرد این مرکز تا پایان بهمن ماه ۹۷، نشان می‌دهد که مرکز گسترش سینمای مستند و تجربی رقمی نزدیک به ۱۱ میلیارد تومان در این سال هزینه کرده است و اکنون در سال ۹۸، ۲۲ میلیارد تومان به این مرکز اختصاص پیدا کرده است.
بنیاد سینمایی فارابی به عنوان یکی از اصلی‌ترین مؤسسات زیر مجموعه سازمان سینمایی که امسال عاملیت جشنواره ملی و خارجی فجر و همچنین جشنواره فیلم کودک و نوجوان را برعهده گرفته است، حدود ۶۰ میلیارد تومان اعتبار دریافت خواهد کرد این در حالی است که با توجه به جدول عملکرد ۹ ماهه‌اش در سال ۹۷، ۲۶ میلیارد تومان هزینه کرده است.
مؤسسه سینما شهر بیش از ۱۶ میلیارد تومان حاصل عملکرد ۹ ماهه‌اش در سال ۹۷ بوده است و اکنون رقمی حدود ۴۲ میلیارد تومان در سال ۹۸ برای این مؤسسه اعتبار در نظر گرفته است.
انجمن سینمای جوان حدود ۱۷ میلیارد تومان رقم هزینه کرد و عملکردش در مدت زمان ۱۱ ماهه سال ۹۷ بوده و در سال ۹۸ نیز با توجه به اینکه بحث تخصیص صددرصدی اعتبارات شهرستان‌ها به صورت جدی در نظر گرفته شده است، ۲۱ میلیارد تومان اعتبار به این انجمن اختصاص پیدا کرده است.
خانه سینما نیز که همچنان آماری از عملکرد سال گذشته خود منتشر نکرده است، با توجه به گفت‌وگوی همایون اسعدیان رئیس فعلی هیأت مدیره خانه سینما بودجه این نهاد زیرمجموعه سازمان سینمایی در این سال‌ها همین مقدار بوده و امسال حدود ۵ میلیارد و ۵۰۰ میلیون تومان خواهد بود.
مؤسسه هنر و تجربه هم که تا سال گذشته به صورت جداگانه بودجه آن محاسبه می‌شده از امسال و با توجه به جداول ارائه شده برای بودجه ۹۸، بندی تحت عنوان حمایت از اکران آثار هنری و تجربی در نظر گرفته شده. به این ترتیب این مؤسسه در عملکرد ۹ ماهه حدود ۲ میلیارد تومان هزینه داشته و امسال با افزایشی ۵۰۰ میلیونی، بودجه این مؤسسه به ۵ میلیارد و ۵۰۰ میلیون تومان افزایش یافته است.
توضیحاتی درباره جداول:
مؤسسه رسانه‌های تصویری و مدرسه ملی سینما در ادامه بحث‌های چابک سازی سازمان سینمایی از جدول بودجه‌ای امسال حذف شده و فعالیت‌های آنها به دیگر مؤسسات مرتبط منتقل شده است و به این ترتیب همچنان برخی وظایف آنها در قالب‌های دیگری ادامه می‌یابد.
در جدولی که برای بودجه سال ۹۸ منتشر شده در جلوی بندهایی از آن علامتی ستاره‌دار قرار گرفته است که درواقع سازمان سینمایی مؤسسات را وادار کرده تا حداکثر خرداد ماه دستورالعمل و الزامات سیاستی و ساز و کارها و شرایط استفاده از حمایت را به صورت شفاف تدوین و منتشر کنند. به طور مثال فیلم سازی که می‌خواهد فیلم سینمایی تولید کند اگر بخواهد از حمایت‌های سازمان سینمایی در هر بخش استفاده کند باید معلوم باشد به کجا مراجعه کند و چه شرایطی داشته باشد.
در این جدول بخشی هم به عنوان هزینه‌های پشتیبانی در نظر گرفته شده است، این بخش درواقع هزینه‌های جاری سازمان‌ها مانند آب، برق، گاز و … را شامل می‌شود که جدایی از هزینه‌کرد تمام بندها قرار گرفته و به این ترتیب اعتبار هر بندی از این جدول به صورت خالص است و نباید از آن هزینه‌های پشتیبانی را کم کرد. به طور مثال بودجه امسال برای حمایت از اکران فیلم‌های هنری و تجربی سه و نیم میلیارد تومان است و این مقدار باید به طور کامل به این بخش اختصاص داده شود.

انتهای پیام
