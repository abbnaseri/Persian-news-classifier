حکم ریاست "حسین انتظامی" بر سینما صادر شد
وزیر فرهنگ و ارشاد اسلامی در حکمی حسین انتظامی را که پیش از این سرپرستی سازمان سینمایی، سمعی و بصری را عهده دار بود به عنوان معاون وزیر و رئیس این سازمان منصوب کرد.
به گزارش ایسنا به نقل از مرکز روابط عمومی و اطلاع رسانی وزارت فرهنگ و ارشاد اسلامی، در حکم سیدعباس صالحی خطاب به حسین انتظامی آمده است:

«نظر به تعهد، سابقه و توانایی مدیریتی ارزشمند جناب عالی به موجب این حکم به سمت معاون وزیر و رئیس سازمان سینمایی، سمعی و بصری منصوب می شوید.

انتظار می رود با بهره گیری از تمامی ظرفیت‌های موجود، در رشد و اعتلای کیفی سینمای کشور و توجه به تولیدات متناسب با سبک زندگی ایرانی اسلامی، صیانت از حریم اخلاق و هنجارهای ملی، شکوفایی اقتصاد سینما و حضور فعال تر در بازارهای جهانی شکوفا باشید.

توفیق جنابعالی را از درگاه خداوند متعال مسالت دارم.»

انتظامی به زودی در یک نشست خبری سیاست‌ها و برنامه های خود در سازمان سینمایی، سمعی و بصری را اعلام خواهد کرد.

حسین انتظامی از آذر ماه سال گذشته به عنوان سرپرست سازمان سینمایی انتخاب شده بود که سرانجام بعد از 5 ماه،حکم ریاست سازمان سینمایی را هم گرفت.
اسفند ماه گذشته نیز ایسنا به مرور برخی اظهارات "انتظامی" درباره‌ی سینما پرداخت که در این لینک قابل مشاهده است.
حسین ترابی، محمد علی نجفی، مهدی کلهر، کمال حاج سید جوادی، فخرالدین انوار، مهدی فریدزاده، عزت‌اله ضرغامی، زنده‌یاد سیف‌الله داد، محمد حسن پزشک، محمد مهدی حیدریان، محمدرضا جعفری جلوه، جواد شمقدری، حجت‌الله ایوبی و دوباره محمد مهدی حیدریان در این سال‌های پس از انقلاب به عنوان معاون سینمایی و در مقاطعی تحت عنوان رییس سازمان بر این مسند حضور داشتند. 
انتهای پیام
