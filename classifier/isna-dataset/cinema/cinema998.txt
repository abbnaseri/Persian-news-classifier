قلم شهید آوینی بیانگر نبردهای حق علیه باطل بود
مراسم بزرگداشت بیست‌وششمین سالگرد شهادت شهید مرتضی آوینی برگزار شد.
به گزارش ایسنا، عصر سه‌شنبه، ۲۰ فروردین مراسم بزرگداشت بیست‌وششمین سالگرد شهادت شهید سیدمرتضی آوینی - روزنامه‌نگار و مستندساز - در بنیاد فرهنگی "روایت فتح" برگزار شد.
در ابتدای این مراسم که اجرای آن را حسن سلطانی بر عهده داشت، کلیپی از سخنان شهید آوینی پخش شد.
در ادامه سیدمحمد نادری _ مدیر بنیاد فرهنگی روایت فتح در سخنانی کوتاه چنین گفت: سید مرتضی آوینی، مردی بود که با قلم و نگاهش پا در میدان مبارزه گذاشت و قلمش بیانگر نبردهای حق علیه باطل و ترسیم‌کننده روشن شرافت و انسانیت بود.
او افزود: آوینی کسی بود که هنر را در جایگاه اصلی خود نشاند. بنا به فرمایش امام (ره) صیقل‌دهنده ناب اسلام محمدی (ص)، اسلام فقرای دردمند و اسلام پابرهنگان بود. مرتضی آوینی کسی بود که با قلم خود راه ستیز بر جهل، تحجر و سازش را آموخت و بیان کرد. هنر زیبا و پاک را نمایان کرد. یادشان را گرامی می‌داریم و امیدواریم راهشان پر رهرو باشد.
سپس حسین محمودیان راوی مستندهای روایت فتح و از اعضای واحد تبلیغات لشکر ۲۷ محمد رسول‌الله (ص) چند جمله‌ای از آوینی گفت و سپس گروهی بر روی صحنه آمدند و سرودهایی را برای حاضران اجرا کردند.
سردار علیزاده یکی از هم‌رزمان شهید مرتضی آوینی به روی صحنه آمد و گفت: رهبر معظم انقلاب بزرگ‌ترین ادیب، شاعر و سیاستمدار هستند، ایشان در وصف سید مرتضی آوینی می‌فرمایند؛ "سید شهیدان اهل قلم". تصورم این است که در جمع ما شهید آوینی را به فیلم‌برداری‌اش مشهور می‌شناسیم.
او ادامه داد: آن زمانی که در سال‌های ۶۸ - ۶۹ حضرت آقا بحث تهاجم فرهنگی را مطرح کردند، افرادی بودند که خود را بزرگ می‌دیدند ولی تهاجم فرهنگی را درک نمی‌کردند. این سید شهیدان اهل قلم بود که با مقالات خودش نشان داد که حرف‌های مقام رهبری را فهمیده است.
علیزاده تصریح کرد: مقام معظم رهبری در سال ۶۴ بحث غرب‌زدگی و مصیبت‌های غرب‌زدگی را مطرح می‌کردند. او در جمله‌ای به اسلام آمریکایی اشاره کرده‌اند و الان ما می‌دانیم اسلام آمریکایی چه بلایی بر سر اسلام ناب آورده است و حالا که رهبر امروز و دوره جهاد کبیر هستند، به نظر می‌آید جنبش سید شهیدانی اهل قلم سید مرتضی نیاز باشد.
وی، سپس خاطراتی از سعید یزدان‌پرست که در کنار شهید مرتضی آوینی به شهادت رسید، تعریف کرد و از ویژگی‌های فردی او گفت‌.
در ادامه با حضور سلیم غفوری مدیر شبکه مستند، محمد نادری، سردار علیزاده و مجید رجبی معمار مدیرعامل خانه هنرمندان، از هنرمندانی همچون بهرام محمدی‌فر عکاس، پرویز رمضانی صدابردار گروه مستند روایت فتح، حسین مسافر آستانه نویسنده و کارگردان، محمدعلی باشه آهنگر نویسنده و کارگردان (در مراسم حضور نداشت)، محمدرضا ابوالحسنی نویسنده و مستندساز و سیدمسعود شجاعی طباطبایی کاریکاتوریست، تقدیر و تجلیل شد.
در بخش دیگر این مراسم از کتابی با عنوان "عکاسان جنگ" تألیف محمدحسین حیدری رونمایی شد. این کتاب مجموعه‌ای از عکس‌های دوران دفاع مقدس است.
محمدحسین حیدری بعد از مراسم رونمایی در سخنانی از خاطرات دوران جنگ و ماجرای عکس‌های این کتاب تعریف کرد.
در بخش پایانی مراسم نیز نمایشی مونولوگ با مضمونی از بخش‌هایی از روزهای پایانی و شهادت شهید آوینی اجرا شد.
در پایان مراسم، وحید یامین پور پژوهشگر حوزه اسلامی درباره نقش آوینی در انقلاب توضیحاتی داد و گفت: زیاد می‌شنویم در چهل سال انقلاب قدرت انقلاب تحلیل رفته و این ادعای مخالفان و دشمنان است. در مطالعات علوم سیاسی قدرت بر سه پایه زور، پول و تبلیغات (هدایت افکار شهروندان) است. یک حکومت برای پایدار ماندن نیازمند این سه رکن است. هر چه به امروز نزدیک می‌شویم ضریب مؤلفه سوم از اول و دوم بیشتر است.
وی افزود: ما متوجه شدیم که افرادی هستند که از طریق رسانه توانستند افکار مردم را هدایت کنند. شهید مرتضی آوینی این موضوع را به بهترین نحو تذکر داد و او معلم این موضوع است و ما تازه آن را درک می‌کنیم. آن زمان خیلی از افراد متوجه این موضوع نبودند و در حال حاضر هم خیلی‌ها متوجه نیستند که قدرت از دل رسانه‌ها می‌جوشد.
وی سپس به یادداشتی از شهید آوینی درباره ویدئو اشاره کرد و گفت: زمانی که ویدئو وارد کشور شد، اولین بحران و معضل مسئولان کشور در آن دوران بود که ترس آن‌ها را برانگیخت. اما شهید آوینی در این یادداشت گفته، این ترس اشتباه است و مسئله ویدئو نیست و مسئله بزرگ‌تری است و یک جهان می‌خواهد شما در خود منحل کند. در حال حاضر با مفهوم جامعه شبکه جهانی که بسیار پیچیده است، روبه‌روییم. سیدمرتضی آوینی اولین مؤذن بود که این اذان را بر کشور ما خواند. ما نیازمند مرزبانان فرهنگی هستیم. هنوز هم باید کتاب‌های آوینی تدریس شود.
همزمان با اجرای این مراسم در قسمت دیگری از مکان برگزاری مراسم، کارگاهی برپا بود که محمود آزادیان در آن در حال نقاشی کردن و خلق اثری بود.
انتهای پیام
