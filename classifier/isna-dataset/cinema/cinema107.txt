لغو شدن فروش بلیت نیم‌بهای سینما به استثناء سه‌شنبه‌ها
سخنگوی شورای صنفی نمایش درباره تخلف بعضی سینماها در ارائه بلیت نیم‌بها و اکران در جمعه شب توضیحاتی را مطرح کرد.  
غلامرضا فرجی در گفت‌وگویی با ایسنا درباره مصوبات جلسه یکشنبه ۹ تیرماه شورای صنفی نمایش بیان کرد: در پی تخلف بعضی از سینماها در ارائه بلیت نیم‌بها در ایام هفته و اعتراض شورایعالی تهیه‌کنندگان، شورای صنفی مقرر کرد برای بها بلیت فقط بر اساس دستورالعمل وزارت فرهنگ و ارشاد اسلامی اقدام شود و فروش بلیت نیم‌بها سه شنبه، غیر از این همین روز سه‌شنبه تخلف محسوب می‌شود.
او در پاسخ به اینکه گفته شده بعضی سینماها در زمانی که اعلام شده بود سینماها به دلیل شهادت امام صادق (ع) باید تعطیل باشند به اکران فیلم اقدام کرده‌اند هم گفت: صاحبان دو فیلم «شبی که ماه کامل شد» و «سرخپوست» از وزارت ارشاد مجوز نمایش گرفته بودند و کمیته تخلفات هم تخلفی را در این باره اعلام نکرد.
فرجی افزود: در این جلسه همچنین قرارداد فیلم «سرکوب» در گروه آستارا برای اکران بعد از «سرخپوست» ثبت شد و فیلم سینمایی «کار کثیف» هم از چهارشنبه ۱۲ تیرماه در سرگروه فرهنگ نمایش داده خواهد شد و اکران فیلم «دختر شیطان» نیز در زیر گروه ادامه دارد.
انتهای پیام
