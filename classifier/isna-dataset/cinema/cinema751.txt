مستند سیامک شایقی درباره‌ی خانه سینما به تدوین رسید
سیامک شایقی مستند داستانی "خانه دوست اینجاست؟" را به مرحله‌ی تدوین رساند.
به گزارش ایسنا، این کارگردان سینما که چندی است در حال ساخت مستندی درباره‌ی ابعاد مختلف خانه سینماست خبر داد که این روزها با همراهی آقای صانعی، مشغول تدوین این مستند است.
به گفته‌ی شایقی؛ این مستند با همراهی یک زوج؛ فاطمه معتمدآریا و همسرش (احمد حامد) ساخته شده و روایتی است از اختلاف نظر این دو پس از برگزاری و اهدای جوایز یکی از جشن‌های خانه سینما که پس از برگزاری به سراغ برخی اهالی سینما می‌روند و نظرشان را می‌پرسند.
او که مستندش را به تهیه‌کنندگی خانه سینما می‌سازد، گفت: هنوز زمان مشخصی برای ارائه این مستند و پخش آن در نظر نگرفتیم و در تلاش هستیم در یک فرصت مناسب آن را آماده کنیم و در یک فرصت مناسب‌تر آن را پخش کنیم.
در مستند «خانه دوست اینجاست؟» آرش صادقی در مقام فیلمبردار، میشا اسلامیه و مازیار شیخ محبوبی به عنوان صدابردار و بهمن اردلان صداگذار همکاری دارند.
سیامک شایقی ساخت فیلم‌های سینمایی چون «باغ فردوس ساعت پنج بعدازظهر»، «مادرم گیسو»، «رنو تهران ۲۹»، «جهیزیه‌ای برای رباب» و… را در کارنامه‌ی هنری‌اش دارد.


انتهای پیام
