بررسی ۶۶ نمایش در بخش «سعدی افشار» جشنواره آیینی و سنتی
۶۶ اثر متقاضی شرکت در بخش مرور جشنواره نمایش‌های آئینی و سنتی توسط هیأت انتخاب بررسی می‌شوند.
به گزارش ایسنا به نقل از ستاد خبری نوزدهمین جشنواره نمایش‌های آئینی و سنتی، آثار بخش مرور این دوره از جشنواره که به نام «یادواره زنده‌یاد سعدی افشار» است، توسط ابراهیم گله‌دارزاده (کارگردان، پژوهشگر و استاد دانشگاه)، علی شمس (نویسنده و کارگردان) و خیرالله تقیانی‌پور (نویسنده و کارگردان) ارزیابی و انتخاب می‌شوند.
این گروه که پیش‌تر کار خود را آغاز کرده، ۶۶ اثر رسیده به دبیرخانه جشنواره را بررسی کارشناسی می‌کند و به زودی آثار نهایی معرفی می‌شوند.
بخش مرور جشنواره، شامل نمایش‌های آئینی و سنتی می‌شود که از تاریخ ۱۱ شهریورماه سال ۱۳۹۶ تا ۳۰ اردیبهشت سال ۱۳۹۸ در یکی از تالارهای تئاتر کشور حداقل ۱۰ اجرا داشته‌اند.
از بین ۶۶ اثر رسیده به دبیرخانه، ۲۲ نمایش از تهران و ۴۴ نمایش از دیگر استان‌های کشور بوده‌اند.
نوزدهمین جشنواره نمایش‌هایی آئینی و سنتی به دبیری داود فتحعلی‌بیگی از عید قربان تا عید غدیر در مردادماه برگزار می‌شود.
انتهای پیام
