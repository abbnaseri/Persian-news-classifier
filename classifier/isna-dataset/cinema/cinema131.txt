از تقدیری برای «قصر شیرین» تا سکوت جشنواره‌های اروپایی 
امیر اسفندیاری در پی دریافت جوایز جشنواره‌ی فیلم شانگهای برای فیلم «قصر شیرین» نقطه‌نظراتش را مطرح کرد. 
این گفته‌ها که در ادامه می‌آید اظهارات امیر اسفندیاری (فعال بین‌المللی سینمای ایران و مدیر سابق بخش بین‌الملل بنیاد سینمایی فارابی) است که در پی جوایز اخیر فیلم «قصر شیرین» به کارگردانی رضا میرکریمی در جشنواره‌ی فیلم شانگ‌های مطرح کرده است.
اسفندیاری درباره "اهمیت حضور در جشنواره‌ی بین‌المللی فیلم شانگهای" به ایسنا گفت: حضور در یکی از جشنواره‌های به اصطلاح الف یا رقابتی تقویم فیاپف (فدراسیون بین المللی تهیه کنندگان فیلم) که در مشرق زمین برگزار می‌شود، با توجه به مشترکات فرهنگی و تاریخی نزد کشورهای آسیایی از اهمیتی ویژه برخوردار است. در راستای همکاری‌های گسترده قبلی با کشورهای آسیایی، از سالها پیش ارتباط نزدیک با جشنواره فیلم آسیا و اقیانوسیه مورد توجه قرار گرفت و در نتیجه این حضور فعال، عضویت در هیات مدیره اتحادیه تهیه کنندگان فیلم آسیا و اقیانوسیه و همچنین برگزاری یکی از ادوار این جشنواره قدیمی که پل ارتباطی کشورهای مشرق زمین در زمینه سینما تلقی می‌شود به میزبانی شهر شیراز در کشورمان در گذشته انجام شد.
توجه خاص به حضور در جشنواره‌های فیلم در کشورهای هندوستان، چین، کره جنوبی و ژاپن هم همیشه از اهمیتی فوق العاده برخوردار بوده است. ولی در این دوره جشنواره شانگهای، توجهی ویژه به این امر مهم وجود داشت: نمایش فیلم‌های «قصر شیرین» در بخش مسابقه اصلی، «همچنان که می مردیم» و یک فیلم کوتاه در بخش رقابتی استعدادهای آسیایی، مجموعه‌ای از فیلمهای ایرانی از جمله «سال دوم دانشکده من» که قبل از این در جشنواره مسکو جایزه بهترین بازیگر زن را دریافت کرده بود در بخش پانوراما و «ما همه با هم هستیم» در بخش راه جدید ابریشم، حضور یک کارشناس و منتقد از ایران به عنوان داور رسانه ای در این بخش و برگزاری نشست‌های تخصصی ایران و چین در زمینه تولید مشترک از همین موضوع حکایت داشت.
او یادآور شد: خوب است اشاره کنم به مذاکراتی که به دنبال سفر هیاتی از جشنواره بین المللی فیلم شانگهای در جریان ملاقات در دفتر ریاست وقت سازمان سینمایی، بنیاد سینمایی فارابی و جشنواره جهانی فیلم فجر به عمل آمد و امکان این همکاری‌های گسترده را فراهم کرد. همچنین عضویت جشنواره جهانی فیلم فجر در اتحادیه همکاری‌های جشنواره‌ای که شانگهای پایه گذاری کرده است، امکان هماهنگی‌های جشنواره‌هایی بزرگ را خارج از گردونه جشنواره های کن، ونیز و برلین تدارک می‌بیند. به علاوه، پیشنهاد رضا میرکریمی در جریان نشستهای تخصصی برای تاسیس فرهنگستان علوم و هنرهای سینمایی آسیا که باعث شود آشنایی فیلمسازان قاره کهن در رویدادهایی آسیایی تحقق پیدا کند، از اهمیت فوق العاده‌ای برخوردار است.
اسفندیاری در پاسخ به اینکه نقش موفقیت فیلم «قصر شیرین» را در شانگهای چگونه ارزیابی می‌کنید؟ پاسخ داد: به هر حال، همانطور که نوری بیلگه جیلان (رییس هیات داوران) گفته است، فیلم «قصر شیرین» به راحتی میتوانست در بخش رقابتی کن باشد اما در زمانی که سکوت جشنواره های اروپایی در قبال فیلمهای ایرانی شدت گرفت، شاید تقدیر این بود که فیلم در جشنوارهای با همسویی بیشتر در زمینه های فرهنگی و تاریخی به نمایش در بیاید و آنچنان بدرخشد که بتواند تیترهای مهم نشریات و خبرگزاری های سینمایی در سراسر جهان را به خود اختصاص دهد. در شرایط موجود، کسب سه جایزه بهترین فیلم، بهترین کارگردان و بهترین بازیگر مرد برای «قصر شیرین» در شانگهای و جایزه بهترین بازیگر زن برای «سال دوم دانشکده من» در مسکو دستاوردهای بزرگ سینمای ایران در مجامع جهانی در شش ماهه نخست سال ۲۰۱۹ میلادی هستند. بالطبع این چهار جایزه از دو جشنواره در کلاس الف بین المللی از اهمیت شایان توجهی برخوردار هستند.
او در پایان درباره‌ی محتوای پیام تبریک رئیس سازمان سینمایی به دست‌اندرکاران «قصر شیرین» گفت: اهمیت واقع بینی و درک شرایط بین‌المللی به نحوی که بیشترین منافع برای ایران و سینمای ایران حاصل شود. ورود به بازارهای گسترده جدید موضوعی است که رییس سازمان سینمایی به کرات در جریان مذاکرات مورد تاکید قرار داده اند.


انتهای پیام
