اکران در «هنر و تجربه» را به فال نیک می‌گیریم
کارگردان مستند "اسرار دریاچه" از نحوه تامین بودجه این مستند و همچنین وضعیت اکران آن در گروه «هنر و تجربه» سخن گفت.
این روزها مستندی با نام «اسرار دریاچه» در سینماهای گروه هنر و تجربه در حال اکران است، این مستند به کارگردانی آرمین ایثاریان در مدت زمان ۷۲ دقیقه، به بیان اسرار دریاچه تخت سلیمان واقع در استان آذربایجان غربی می‌پردازد.
«تخت سلیمان» از مناطق باستانی با اهمیت در تاریخ کشور ایران است. ویژگی اصلی این منطقه، دریاچه‌ی اسرارآمیزی است که در میان این ارگ عظیم قرار گرفته و طبق روایت‌ها و افسانه‌ها، مدفن گنج‌های حضرت سلیمان و گنجینه‌های حکومت‌های هخامنشی و ساسانی است. بخاطر عمق زیاد و آغشته بودن به سم آرسنیک، این دریاچه دست‌یافتنی نیست و تاکنون بشر به ژرفای آن نرسیده است.


آرمین ایثاریان در گفت‌وگویی با ایسنا، درباره محوریت مستند «اسرار دریاچه» گفت: این مستند درباره منطقه باستانی تخت سلیمان واقع در ۴۵ کیلومتری منطقه "تکاب" در استان آذربایجان غربی واقع شده است. محور اصلی این فیلم معرفی منطقه باستانی تخت سلیمان و مراحل اکتشاف دریاچه است و رسیدن به اعماق آن برای اولین بار.
این کارگردان در ادامه به حضور مستند «اسرار دریاچه» در جشنواره‌های مختلف ایرانی و بین‌المللی و کسب جوایز متعدد اشاره کرد و توضیح داد: این مستند در جشنواره دوازدهم حقیقت جایزه بهترین تحقیق و پژوهش، بهترین فیلمبرداری و بهترین فیلم هنر و تجربه را گرفت و در بخش کارگردانی و بهترین فیلم هم کاندید بود. همچنین به تازگی در جشنواره "وارش" حضور یافت و جایزه بهترین تحقیق و پژوهش و جایزه انجمن منتقدین سینما و بهترین فیلم این جشنواره را ازآن خود کرد. همچنین در جشنواره سینمای مستند ایران هم جایزه بهترین فیلمبرداری را گرفت و در جشن خانه سینما نامزد بهترین فیلم مستند شد.
او افزود: در جشنواره‌های خارجی در اسپانیا و پرتغال نیز جایزه بهترین فیلم در بخش تاریخ و تمدن بشر گرفت. اخیراً هم در جشنواره" آلامتز" جمهوری چک حضور یافت و با فیلم‌های تولید شده توسط "بی‌بی‌سی"، "نشنال جئوگرافیک" و "دیسکاوری" رقابت کرد.




   آرمین ایثاریان
  


ایثاریان درباره منابع تحقیقاتی و پژوهشی برای ساخت مستند «اسرار دریاچه» بیان کرد: تحقیقات و توان علمی مجموعه‌های علمی متنوع و متکثری از دانشگاه‌های ایران از جمله دانشگاه تهران، شهید بهشتی، صنعتی شریف، دانشگاه قزوین، صنعتی اصفهان و … پشتوانه ما بودند. یک بخش بزرگی از این پژوهش هم مربوط به تز دکترای دکتر سروش مدبری از دانشگاه تهران بود. همچنین بخش مربوط به تحقیقات آب توسط دپارتمان آب دانشگاه تهران انجام شد.
او ادامه داد: اساتید و دوستان پژوهشگر در ساخت این فیلم نیز همراه ما به منطقه آمده‌اند و از مباحث تخصصی ایشان بطور کامل فیلمبرداری شد ولی در نسخه فعلی فیلم، این بخش‌ها حضور ندارد. در عین حال ما آنقدر امکان بصری داریم که در عرصه‌های مختلف از این مجموعه پنج، شش قسمت سریال درباره منطقه باستانی تخت سلیمان داشته باشیم. مجموعه تحقیقات ما متنوع بود و من تحقیقات انجام شده در سال‌های گذشته را تدوین کردم تا فیلم فعلی را از آن استخراج کنم.

این مستندساز درباره تأمین بودجه ساخت این فیلم بیان کرد: برای تأمین بودجه ساخت این مستند معاونت علمی و فناوری ریاست جمهوری برای ساخت این فیلم به ما وام دادند و ما با گرفتن این وام ساخت «اسرار دریاچه» را آغاز کردیم اما در حین کار بودجه ما تمام شد و برای به پایان رساندن آن مجبور شدم از سرمایه شخصی خودم استفاده کنم.
ایثاریان درباره وضعیت اکران مستند «اسرار دریاچه» در گروه هنر و تجربه گفت: من تا قبل از این تجربه حضور اکران در گروه هنر و تجربه را نداشتم. حالا که امکان اکران این مستند میسر شد، امکان ارتباط‌گیری با مخاطب را نیز از طریق هنر تجربه پیدا کرده ام. اما طبیعتاً نمی‌توان انتظار بازگشت مالی را از فروش یک فیلم مستند داشت، چراکه این مستند نمی‌تواند مانند یک فیلم سینمایی بفروشد. اما اکران در هنر و تجربه را به فال نیک می‌گیرم و این آغاز راه است چرا که این اتفاق فرخنده و ارزشمند است.
او با بیان اینکه "ما برای بازگشت سرمایه این فیلم تحقیقاتی و پژوهشی (که ساخت آن سه سال و نیم طول کشید) در فکر فروش آن به شبکه‌های بین المللی بودیم" افزود: حتی گفت‌وگوهای اولیه با "نشنال جئوگرافیک" انجام شد و پیش قراردادهایی با آنها امضا کردیم اما وقوع اتفاقات اخیر و تحریم‌های ظالمانه که برای کشور اتفاق افتاد، این قراردادها را تحت تأثیر خود قرار داد و آن‌ها متوقف شدند. مسئولین این مؤسسه هم به ما گفتند که ما با یک ایرانی نمی‌توانیم قرارداد ببندیم و از ما خواستند صبر کنیم، اما من نمی‌دانم تا کی باید صبر کرد؟

ایثاریان درباره حمایت هنر و تجربه از اکران‌مستندش بیان کرد: من جز همکاری و لطف و محبت از گروه هنر و تجربه چیزی ندیدم. حتی بدون اینکه من درخواست کنم به جز سانس‌های دو روز در هفته ما، با توجه به استقبال مردم سانس‌های اضافه به ما اختصاص دادند.
این مستندساز به نوع تبلیغاتی که برای اکران «اسرار دریاچه» انجام شده اشاره کرد و گفت: بیشتر در عرصه تبلیغات فضای مجازی توانستیم عمل کنیم، چرا که عرصه‌های دیگر تبلیغاتی بسیار هزینه بر و گران هستند که ما قادر به پرداخت آن هزینه‌ها نیستیم.
عوامل تولید این مستند عبارتند از: پژوهشگر، کارگردان و تهیه‌کننده: آرمین ایثاریان، تصویربردار و تدوین‌گر: پویان آقابابایی، صداگذار: محمدمهدی جواهری‌زاده، آهنگساز: صدرالدین طاهری، مدیر تولید: غلامرضا احمدی، دستیار کارگردان: کامیار لطفی، عکاسی: عباس کوثری، حسام موفق، آرش محرمی.
آرمین ایثاریان ساخت مستندهایی چون «اصفهان نصف جهان»، «ایران سرزمین رازها- شیراز»، «تهران امروز»، «بزرگ‌ترین فرش زمین»، «گرم‌خانه»، «آرزوها در اعماق» و «وقت شام» را در کارنامه فیلمسازی خود دارد.
در ادامه می‌توانید تیزر مستند «اسرار دریاچه» را ببینید:


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
