بدرقه پیکر جمشید مشایخی زیر نم نم باران / نصیریان: جای مشایخی پُر نمی‌شود
پیکر جمشید مشایخی با حضور مسوولان،هنرمندان و مردم در حالی به سوی آرامگاه ابدی بدرقه شد که سام مشایخی (فرزند این هنرمند) در این مراسم گفت: "خیلی‌ها دوست دارند بگویند جمشید مشایخی، کمال الملک سینمای ایران بود اما با احترام به این هنرمند می‌خواهم بگویم ما که کمال الملک داشتیم، الان جمشید مشایخی سینمای ایران را از دست داده‌ایم."
به گزارش ایسنا، مراسم تشییع پیکر جمشید مشایخی ۱۷ فروردین ماه ساعت ۹:۳۵ با حضور سید عباس صالحی (وزیر ارشاد) زیر بارش نم نم باران و با حضور جمعی از هنرمندان و مردم علاقه‌مند با تلاوت آیاتی از قرآن کریم آغاز شد.
پیکر مرحوم این هنرمند هم در همان دقایق اولیه به جایگاه آورده شد و خانواده‌اش از جمله پسرش نادر مشایخی (هنرمند عرصه موسیقی) در این مراسم حضور داشتند.


بهمن فرمان آرا، علی نصیریان، داریوش اسدزاده، اکبر زنجانپور، منوچهر اسماعیلی، لیلا حاتمی، شهرام کرمی، ایرج راد، حسن پورشیرازی، پرویز پورحسینی، قطب الدین صادقی، فرشته طائرپور، محمد ساربان، حسن فتحی، فرزانه کابلی، هادی مرزبان، منوچهر شاهسواری، احترام برومند، مهدی شفیعی، داریوش فرهنگ، جمشید گرگین، عزت الله رمضانی فر، علی دهکردی، سیاوش تهمورث، فریبا کوثری، ابوالفضل پورعرب، ستاره و لاله اسکندری، همایون اسعدیان، حبیب رضایی، مازیار میری، خسرو احمدی، حبیب اسماعیلی، رضا بنفشه‌خواه، سعید امیرسلیمانی، محمد پنجعلی (بازیکن سابق پرسپولیس) و… از حاضران بودند.
حسین فریدون نماینده رییس جمهور، حسین انتظامی سرپرست سازمان سینمایی، پیروز حناچی شهردار تهران، محمدرضا جعفری‌جلوه مدیر شبکه ۲، سید مجتبی حسینی معاون هنری وزارت ارشاد، علیرضا تابش مدیرعامل بنیاد سینمایی فارابی، احمد مسجد جامعی، علی اصغرکاراندیش،علی مرادخانی هم حضور داشتند.
اجرای مراسم را برخلاف پیش‌بینی‌ها که انتظار می‌رفت یکی از هنرمندان تئاتر و سینما برعهده بگیرد، عباس سجادی برعهده داشت.
گیل‌آبادی: ضایعه درگذشت مشایخی برای خانواده تئاتر جبران‌ناپذیر است
در ابتدای این مراسم، شهرام گیل آبادی مدیر عامل خانه تئاتر در سخنانی از پهلوانی جمشید مشایخی گفت و تاکید کرد: ضایعه درگذشت این هنرمند برای خانواده تئاتر جبران ناپذیر است.
او افزود: آغاز این بهار دهشتناک با سیل و سفر این هنرمند ناب مردمی همراه بود و خانواده تئاتر تلاش می‌کند به تاسی از این هنرمند پیشاهنگ همراهی با مردم ایران باشد. همچنین خانه تئاتر تلاش می‌کند زبان صادقانه ملت باشد و بهترین سرسلامتی برای خانواده مشایخی، امتداد راه این بازیگر است و خانواده تئاتر نصیحت‌های او را آویزه گوش خود خواهد کرد.


ایرج راد: صحنه‌ی تئاتر برای او مقدس بود
سپس ایرج راد رییس هیات مدیره خانه تئاتر با اشاره به اینکه دردانه‌ای دیگر از عالم هنرهای نمایشی از میان ما رفت، گفت: چنین هنرمندانی عاشق مردم و عاشق کار فرهنگی و هنری بودند و جمشید مشایخی یکی از شایسته‌ترین‌هایی است که همیشه همراه مردم بود. صحنه تئاتر برای او مقدس بود و همیشه وقتی به صحنه می آمد خاک صحنه را می بوسید. او زندگی خود را سالها وقف هنر کرد و اینجا همه با عشق آمدند.
وی اضافه کرد: جمشید مشایخی همواره در تاریخ هنرهای نمایشی این مملکت باقی می‌ماند و ما باید مکان‌هایی را به نام چنین هنرمندانی نامگذاری کنیم. البته در سالن‌های تئاتر این اتفاق افتاده ولی چرا در سالنهای سینما این کار صورت نمی‌گیرد؟ هرچند امیدوارم بحثهایی که برای نامگذاری کوچه محل زندگی‌اش شده، عملی شود تا آن کوچه که با حرف جیم و شروع نام جمشید است به اسم او ثبت شود. جمشید مشایخی زنده و پایدار است و همواره در ذهن ما باقی می‌ماند.


شاهسواری: مشایخی نان به نرخ روز نخورد
منوچهر شاهسواری مدیر عامل خانه سینما هم گفت: جمشید مشایخی از آنان بود که نان به نرخ روز نخورد و نان به خون جگر خورد. ماندگاری فرهنگ و هنر جز به خون جگر خوردن حاصل نمی‌شود و ما ریزه خواران سفره این هنرمندان هستیم.
او در بخش دیگری از سخنانش گفت: چیزی ندارم بگویم جز سپاس از کسانی که در این ایام و سالهای بیماری از این هنرمند مراقبت کردند. آنچه اینجا حاصل شده و جمعیتی که حاضر است همه محصول دل پاک و آداب و منش اوست و امیدوارم برای همه ما هم باقی باشد.‌


علی نصیریان: جای مشایخی پُر نمی‌شود
در ادامه علی نصیریان هنرمند پیشکسوت عرصه بازیگری به جایگاه آمد و گفت: اول از مردم نازنین تشکر می‌کنم که در مراسم وداع ایشان تشرف آوردند و نیز از دیگر هنرمندان و مسئولان.
او در حالی که متاثر بود خطاب به پیکر جمشید مشایخی گفت: سر مراسم تشییع آقای انتظامی هم گفتم که من انتظار نداشتم اینجا بیایم. من می‌خواستم برای روی صحنه رفتن کنار شما بیایم. من این چند صباح حال خوشی نداشته و ندارم چون همسری که یار و یاورم بود را از دست دادم. بعد مشایخی، رشیدی و انتظامی. این‌ها ضربه هایی به پیکر من بودند چون من از این‌ها بودم.
علی نصیریان سپس با بیان خاطره‌ای یادآور شد: قبل از اینکه دولت و هنرهای زیبا در تئاتر کار جدی کنند، ما در یک خانه‌ای تئاتر تمرین می‌کردم. سال ۳۶ با آقای مشایخی آنجا آشنا شدم که آن زمان کارمند تشکیلات تئاتر بود. برای کاری یک بازیگر کم داشتیم که از ایشان دعوت کردم و او استقبال کرد و بعد در چند دوره جدا با هم کار کردیم. این کار کردن ما چند حُسن داشت، یکی تمرین کردن ما با هم بود و بعد معرفی شدن به مردم. آقای مشایخی در آن دوران خوش درخشید مخصوصاً که خوش تیپ هم بود.
وی ادامه داد: او بعدها در سنگلج هم خوش درخشید و سپس به سینما رسید که در این سه مقطع به جایگاه و درخشش ویژه‌ای دست یافت. یک‌بار دیگر فیلم «گاو» را ببینید که در همان نقش کوتاه چه کرد و می‌بینیم که واقعاً نقش کوچک وجود ندارد اما بازیگر کوچک ممکن است داشته باشیم. آقای مشایخی عزیز یکی از ستون‌های اساسی هنرهای نمایشی ایران بود و وقتی این‌ها می‌روند، این بنا به نظرم سست می‌شود. هر چند مطمئنم هر نسلی هنرمندان با استعداد و خلاق خود را دارد و جای ما پُر می‌شود اما این را هم نمی‌شود نگفت که هر کس جایی دارد و کسی مثل مشایخی جایش پُر نمی‌شود. آقای مشایخی علم عشق را از دفتر نیاموخت و خودجوش بود و این ویژگی را همه ندارند. مرام او بسیار پایبند سنت‌های پسندیده انسانی و اخلاقی بود که حافظ و سعدی می‌گویند و من ایشان را در این جهت تکریم می‌کنم.‌
جعفری‌جلوه: پهلوانان هرگز نمی‌میرند
در بخشی دیگر، محمدرضا جعفری جلوه به یادآوری برخی صحبتها و جملات این هنرمند بویژه در برنامه‌های تلویزیونی اخیر و هنگام سال نو اشاره کرد و ضمن تسلیت از سوی صدا و سیما گفت: پهلوانان هرگز نمی‌میرند.
سپس حمیدرضا نوربخش مدیرعامل خانه موسیقی ایران با خواندن قطعه شعر «ارغوان» از هوشنگ ابتهاج به اتفاقات سیل اخیر در کشور و درگذشت جمشید مشایخی اشاره کرد و افزود: کسانی که این هنرمند را از نزدیک می‌شناختند، می‌دانند که امضای او همیشه خاک پای مردم بود.
او در پایان صحبت هایش قطعه شعری را به صورت آواز به یاد این هنرمند فقید خواند.


سام مشایخی: مطمئنم پدرم از این شکوه حضور ملت خوشحال است
در پایان سام مشایخی فرزند این بازیگر با حضور در جایگاه گفت: دوست داشتم از مردم عزیز و مهربان که قدر هنر و هنرمند را می‌دانند تشکر کنم، مخصوصاً در این سال‌ها که فضای مجازی رونق گرفت مردم به پدر من خیلی محبت داشتند.
او با قدردانی از دست اندرکاران برگزاری مراسم پدرش، گفت: من مطمئنم پدرم از این شکوه حضور ملت خیلی خوشحال است.
سام مشایخی همچنین بیان کرد: خیلی‌ها دوست دارند بگویند جمشید مشایخی کمال الملک سینمای ایران بود اما با احترام به این هنرمند می‌خواهم بگویم ما که کمال الملک داشتیم، الان جمشید مشایخی سینمای ایران را از دست داده‌ایم.
پایان بخش مراسم قرائت نماز میت توسط حجت‌الاسلام دعایی بود و بعد پیکر جمشید مشایخی برای خاکسپاری در قطعه هنرمندان بهشت زهرا (س) بدرقه شد.
*********
یک ساعت قبل از آغاز مراسم تشییع پیکر جمشید مشایخی، پیکر این بازیگر تئاتر، سینما و تلویزیون طی تمهیداتی زودتر به تالار وحدت رسید تا با حضور همکاران و علاقه‌مندانش به سمت بهشت زهرا (س) بدرقه شود.
با توجه به بارانی بودن هوا و ترافیک صبحگاهی اولین روز کاری پس از پایان تعطیلات نوروز، پیش‌بینی‌های لازم صورت گرفته بود تا تأخیری در انتقال پیکر این بازیگر نباشد.
این مراسم با استقبال زیاد مردم همراه بود و ازدحام معیتی که می‌خواستند به هر ترتیبی به جایگاه در محوطه تالار وحدت نزدیک شوند سبب بروز درگیری‌های فیزیکی و لفظی هم شد.
همچنین چند نفری که به جایگاه ویژه راه پیدا کرده بودند در تمام زمان برگزاری مراسم مشغول فیلمبرداری و عکسبرداری بودند که هنگام سخنرانی علی نصیریان ممانعت نیروهای حفاظتی از ادامه کار یکی از این افراد، گله‌گذاری پر سر و صدای این شخص را به همراه داشت که بی‌نظمی‌ای را هم به وجود آورد.
جمشید مشایخی، بازیگر پیشکسوت سینما، تئاتر و تلویزیون، ۱۳ فروردین ماه از دنیا رفت.































این گزارش از دقایقی قبل از آغاز مراسم تشییع ساعت ۸:۵۰ تا ساعت ۱۱ صبح دقایقی بعد از مراسم تشییع بروز رسانی شده است.
انتهای پیام
