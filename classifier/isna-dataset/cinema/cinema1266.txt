نمایش 25 اثر ایرانی در جشنواره‌ی جهانی فیلم فجر
بخش «نمایش بازار» سی‌وهفتمین جشنواره جهانی فیلم فجر شاهد نمایش ۲۵ اثر ایرانی برای نمایندگان جشنواره‌ها و پخش کننده‌های بین‌المللی خواهد بود.
به گزارش ایسنا به نقل از ستاد خبری سی و هفتمین جشنواره جهانی فیلم فجر، ۵۲۶ عنوان فیلم ایرانی برای شرکت در بخش‌های مختلف سی و هفتمین جشنواره جهانی فیلم فجر ثبت‌نام کرده‌اند.
از میان این آثار ۶ فیلم (شامل ۳ فیلم بلند و ۳ فیلم کوتاه) در بخش «سینمای سعادت» (مسابقه بین المللی)، ۶ فیلم (شامل ۳ فیلم بلند و ۳ فیلم کوتاه) در بخش «جلوه گاه شرق» (پانورامای سینمای کشورهای آسیایی و اسلامی) و حد اکثر ۱۴ فیلم برای سایر بخش های جشنواره انتخاب خواهند شد.
بخش «نمایش بازار» سی و هفتمین جشنواره جهانی فیلم فجر نیز از میان آثار متقاضی، حداکثر ۲۵ فیلم را برای نمایش انتخاب خواهد کرد. این بخش ضمن برنامه ریزی نمایش آثار ایرانی، امکان ارتباط مستقیم صاحبان آثار ایرانی را با پخش‌کنندگان بین‌المللی و مدیران جشنواره‌های خارجی فراهم می‌کند، این بخش در دوره های اخیر با استقبال خوب صاحبان آثار و مهمانان خارجی مواجه شده است.
صاحبان آثاری که فیلم آنها در بخش «نمایش بازار» به نمایش درنمی آید می توانند از امکانات کتابخانه ویدیویی برای معرفی فیلم خود به پخش‌کنندگان بین‌المللی و نمایندگان جشنواره‌های جهانی استفاده کنند.
سی‌وهفتمین دوره جشنواره جهانی فیلم فجر از ۱۸ تا ۲۶ آوریل ۲۰۱۹ (۲۹ فروردین تا ۶ اردیبهشت ۱۳۹۸) به دبیری رضا میرکریمی در تهران برگزار می‌شود.
انتهای پیام
