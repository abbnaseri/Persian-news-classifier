جایزه ویژه هیات داوران "طرابلس" برای فیلم‌ساز ایرانی 
«بنفشه افریقایی» به کارگردانی مونا زندی حقیقی در ادامه حضور بین‌المللی خود در جشنواره‌های جهانی، جایزه ویژه هیات داوران جشنواره طرابلس را از آن خود کرد.
به گزارش ایسنا به نقل از روابط عمومی فیلم، «بنفشه افریقایی» در بخش مسابقه این جشنواره حضور داشت و موفق به دریافت جایزه ویژه هیات داوران به عنوان بهترین فیلم شد.
این جشنواره که از نهم تا نوزدهم ماه ژوئن در شهر طرابلس لبنان برگزار می‌شود از سال ۲۰۱۴ با هدف ارائه تصویری نو از این شهر در قالب رویدای سینمایی و در سه بخش داستانی، مستند و فیلم کوتاه آغاز به کار کرده است.
فیلم‌های «شناور» محصول مشترک ایتالیا، بوسنی و آمریکا، «فریدا» محصول مشترک مکزیک و کاستکاریکا، «تیراندازی» از کشور مصر، «بمب مقدس» محصول مشترک یونان، آلبانی و قبرس، «برج» محصول مشترک فرانسه، سوئد و نروژ از رقبای «بنفشه آفریقایی» در این جشنواره بودند.
«بنفشه آفریقایی» داستان «شکو»، زنی میانسال است که متوجه می شود همسر اولش فریدون توسط فرزندانشان به خانه سالمندان منتقل شده است. او به همراهی همسر دومش رضا تصمیم می‌گیرند تا مرد را به خانه خود بیاورند. با حضور فریدون در خانه، رابطه شکو و فریدون تغییراتی می‌کند که در زندگی با رضا هم تاثیر می‌گذارد و اتفاقات تازه ‌ای در زندگی هر سه رخ می ‌دهد.
فاطمه معتمدآریا، رضا بابک و سعید آقاخانی بازیگران دومین ساخته مونا زندی حقیقی به تهیه‌کنندگی علیرضا شجاع‌نوری هستند.
پخش بین‌المللی این فیلم برعهده نسرین میرشب است.
انتهای پیام
