اعلام آخرین فعالیت‌های بنیاد "کیارستمی" و مراسم سومین سالروز درگذشت‌اش
سومین سالگرد درگذشت عباس کیارستمی روز جمعه ١۴ تیرماه از ساعت ۱۸:۳۰ تا ۱۹:۳۰ در آرامستان ترک مزرعه واقع در لواسان برگزار می‌شود. 
به گزارش ایسنا، احمد کیارستمی مدیر بنیاد عباس کیارستمی ضمن اعلام این خبر درباره فعالیت‌های این بنیاد در سال گذشته گفت: با پیگیری بنیاد عباس کیارستمی و همکاری با شرکت‌های ام کا ۲ فرانسه و جنوس فیلم / کرایتریان آمریکا، کار بازسازی تمامی آثار این کارگردان، از جمله همه فیلم‌های کوتاهی که برای کانون پرورش فکری کودکان و نوجوانان ساخته است بعد از ۲ سال به پایان رسید.
او ادامه داد: این فیلم‌ها نمایش خود را در ماه آینده در آمریکا در IFC در نیویورک، و Berkeley Film Archive در کالیفرنیای شمالی، شروع خواهند کرد و در سال آینده در اروپا به نمایش در خواهند آمد. همچنین در آوریل سال آینده در پاریس و در مرکز ژرژ پمپیدو، با همکاری بنیاد و ام کا ۲، بزرگداشتی برای عباس کیارستمی برپا می‌شود که نه تنها تمام فیلم‌هایش را به نمایش می‌گذارد که سایر کارهای این کارگردان از جمله نقاشی، عکس، شعر، ویدیو و … نیز در معرض تماشای علاقمندان گذاشته خواهد شد.

به گفته‌ی کیارستمی؛ علاوه بر این، «۲۴ فریم» آخرین اثر عباس کیارستمی که توسط این بنیاد به پایان رسید و در کن ۲۰۱۷ به نمایش درآمد، امسال توسط کرایتریان بر روی دی وی دی و بلوری منتشر و پخش شد. کرایتریان ماه آینده نسخه بازسازی شده سه‌گانه کوکر را نیز بر روی دی وی دی و بلوری پخش خواهد کرد.
او همچنین خبر داد: همزمان با سومین سالگرد درگذشت عباس کیارستمی، بنیاد کیارستمی سایت «عافیت» را نیز برای استفاده محدود راه‌اندازی خواهد کرد. این سایت سامانه ارزیابی سرویس‌های درمانی و پزشکی و محلی برای ثبت نظر مردم درباره خدمات بهداشتی و درمانی خواهد بود تا با شفاف‌سازی کیفیت این خدمات، محلی برای شناسایی پزشکان و مراکز درمانی برتر شود و به بستری برای گفتگو درباره بهبود ساختار سرویس‌دهی مراکز درمانی تبدیل شود. این سایت در روز پزشک برای استفاده عموم باز خواهد شد.
به گزارش ایسنا، عباس کیارستمی، کارگردان «خانه دوست کجاست؟» از اسفند سال ۹۴ تا اوایل اردیبهشت ۹۵ به دلیل انجام چند عمل جراحی در ناحیه روده در بیمارستان بستری شد و پس از آن هم چند بار دیگر به بیمارستان مراجعه کرد تا اینکه سرانجام هشتم تیرماه ۹۵ برای تکمیل مراحل درمان به پاریس رفت ولی چند روز بعد (۱۴ تیر) در همان شهر پاریس و در سن ۷۶ سالگی درگذشت.
انتهای پیام
