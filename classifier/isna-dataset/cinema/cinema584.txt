یک گزارش مالی "کلی" از جشنواره تئاتر فجر
اداره کل هنرهای نمایشی در گزارشی هزینه‌های جشنواره سی‌وهفتم تئاتر فجر را اعلام کرد؛ گزارشی که خیلی کلی است و تفاوت فاحشی با گزارش ‌هزینه‌کرد یک رویداد دیگر وزارت فرهنگ و ارشاد اسلامی یعنی جشنواره فیلم فجر دارد.
به گزارش ایسنا، در راستای تاکید وزیر فرهنگ و ارشاد اسلامی بر شفاف‌سازی، شرح هزینه‌های انجام شده در سی‌وهفتمین جشنواره بین‌المللی تئاتر فجر از سوی انجمن هنرهای نمایشی با تأخیر نسبت به زمانی که باید منتشر می‌شد، اعلام شد آن هم در حالی که فقط به کلیات پرداخته و در مقایسه با گزارش عملکرد سی‌وهفتمین جشنواره فیلم فجر انگار فقط برای رفع تکلیف منتشر شده است.
براساس این گزارش و به نقل از به نقل از روابط عمومی اداره کل هنرهای نمایشی، انجمن هنرهای نمایشی مبلغ ۶۵،۵۰۱،۰۷۶،۹۶۲ ریال (۶ میلیارد و ۵۵۰ میلیون تومان) را به عنوان جمع کل هزینه‌های صورت گرفته برای برگزاری سی و هفتمین جشنواره بین‌المللی تئاتر فجر اعلام کرد.
به این ترتیب هزینه بخش‌های مختلف جشنواره به ریال به این شرح است:
۱- هزینه‌های دبیرخانه ۱،۵۹۰،۶۵۴،۲۰۰
۲- هزینه‌های مربوط به ارزیابی، انتخاب و داوری آثار ۳،۳۷۷،۰۵۰،۰۰۰
۳- کمک هزینه‌های مربوط به آثار منتخب نمایشی در هشت بخش ۱۲،۴۱۵،۰۰۰،۰۰۰
۴- روابط عمومی و تبلیغات به همراه هزینه‌های برگزاری مسابقه پوستر و عکس جشنواره و هزینه‌های سامانه فروش بلیت ۶،۹۰۷،۲۹۴،۶۰۰
۵- هدایا و جوایز و هزینه‌های امور اجرایی ۱۲،۱۷۱،۹۷۳،۸۱۴
۶- امور بین‌الملل ۱۴،۲۷۹،۱۴۳،۳۸۶
۷- تشریفات (پیوست‌های تشریفاتی همه بخش‌ها) ۸۰۷،۸۵۱،۰۴۴
۸- انتشارات و پژوهش ۵۴۸،۹۷۰،۰۰۰
۹- ویژه برنامه‌های چهل سالگی انقلاب اسلامی (کمک‌هزینه تولید پنج اثر، برگزاری سمینار ویژه چهل سالگی، نمایشگاه اسناد بخش چهل سالگی و تاریخ شفاهی تئاتر ایران) ۲،۳۳۷،۴۰۳،۰۰۰
۱۰- بخش به‌علاوه فجر ۱،۷۴۰،۰۰۰،۰۰۰
۱۱- همایش استانی ۷،۱۵۴،۳۶۴،۰۰۰
۱۲- فجر استانی ۲،۱۷۱،۳۷۲،۹۱۸
جمع کل ۶۵،۵۰۱،۰۷۶،۹۶۲
این ارقام و هزینه‌ها برای بخش‌های مختلف جشنواره بدون اشاره به تعداد گروه‌های نمایشی شرکت‌کننده در جشنواره، تعداد مهمانان خارجی، تعداد آثار اجرا شده در جشنواره و… منتشر شده در صورتی که از همان زمان برگزاری جشنواره همانند سال‌های قبل میزان هزینه‌ای که برای نمایش‌های خارجی صرف می‌شود یکی از مواردی بوده که مورد پرسش اهالی تئاتر و نیز رسانه بوده است.
همچنین با توجه به اشاره شهرام کرمی، مدیرکل هنرهای نمایشی در آخرین روز سمینار آسیب‌شناسی جشنواره تئاتر فجر (شنبه ۲۱ اردیبهشت‌ماه) مبنی بر آماده شدن گزارش هزینه‌های جشنواره انتظار می‌رفت جزئیات این گزارش خیلی بیشتر باشد.
گزارش هزینه‌های جشنواره تئاتر فجر از این جهت بیشتر قابل تأمل است که آن را با گزارش جشنواره فیلم فجر  سال قبل و نیز گزارش مربوط به حشنواره تئاتر فجر در سال 96 مقایسه کنیم.


بخشی از گزارش مربوط به جشنواره فیلم فجر




بخشی از گزارش مالی جشنواره تئاتر فجر در سال 96



انتهای پیام
