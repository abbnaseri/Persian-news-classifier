چند درصد از ایرانی‌ها به تئاتر نرفته‌اند؟
نتایج یک نظرسنجی ملی نشان می‌دهد تاکنون حدود ۹۰ درصد مردم ایران به تماشای تئاتر نرفته‌اند.  
به گزارش ایسنا، نتایج نظرسنجی ملی اسفندماه مرکز افکارسنجی دانشجویان ایران (ایسپا)، که یکی از مراکز وابسته به جهاد دانشگاهی است به تئاتر رفتن مردم ایران اختصاص داشته است.
نتیجه این نظرسنجی که اطلاعات قابل تأملی را ارائه می‌کند، نشان می‌دهد ۸۸.۶ درصد مردم ایران تاکنون به تئاتر نرفته‌اند.
از دیگر نتایج این نظرسنجی به موارد زیر می‌توان اشاره کرد:
۶.۳ درصد پاسخگویان اعلام کرده‌اند که هرچند سال یک بار به تئاتر می‌روند.
۳.۱ درصد اعلام کرده‌اند سالی یک بار به تئاتر می‌روند.
۱.۳ درصد از پاسخگویان اعلام کرده‌اند هرچند ماه یک بار به تئاتر می‌روند.
۰.۵ درصد نیز اعلام کرده‌اند هر ماه یک بار به تماشای تئاتر می‌روند.
۰.۲ درصد نیز اعلام کرده‌اند هر ماه چند بار به تئاتر می‌روند.
از مهم‌ترین نکات قابل توجه این نظرسنجی این است که اگر زیرساخت‌های لازم برای اجرای تئاتر در شهرهای مختلف فراهم شود آمار دیگری را از میزان مخاطب و تعداد دفعاتی که به تماشای تئاتر می‌نشیند شاهد خواهیم بود، ضمن این‌که علاوه بر دولت، هنرمندان این عرصه هم وظیفه سنگینی بر دوش دارند تا با تولید آثار باکیفیت مخاطب بیشتری را ترغیب به رفتن به سالن‌های تئاتر کنند. این نکته از آن جهت اهمیت دارد که در تهران هم با وجود اجرای حدود یکصد نمایش در هر شب، تعداد مخاطب چندان رشدی نداشته است.
انتهای پیام
