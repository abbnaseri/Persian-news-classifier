واکنش رسول صدرعاملی و طائرپور به اکران یک فیلم
رسول صدرعاملی با اشاره به فیلم سینمایی «یه وا» گفت:من فیلم آناهید آباد را دیده‌ام، فریم به فریم فیلم او دانایی، آگاهی و درک درست از سینماست و فرشته‌طائرپور هم نسبت به وضعیت اطلاع‌رسانی این دست فیلم‌ها در صدا و سیما گلایه کرد.
به گزارش ایسنا، طبق گزارش رسیده شامگاه ۱۸ اسفند ماه آیین دیدار فیلم سینمایی «یه‌وا» به کارگردانی آناهید آباد در سینما فرهنگ برگزار شد و در رویداد برخی از چهره‌های سینمای ایران و جامعه ارامنه حضور داشتند.
در آغاز این مراسم، رسول صدر عاملی با اشاره به این نکته که آناهید آباد سالم‌ترین مسیر رسیدن به سینمای بلند و فیلم‌سازی را طی کرده است گفت: آناهید آباد شاگرد مکتب درست بهرام بیضایی است.
وی همچنین افزود: من فیلمش را دیده‌ام فریم به فریم فیلم او دانایی، آگاهی و درک درست از سینماست.
فرشته طائرپور نیز با اشاره به سخت‌کوشی و تلاش آناهید آباد در سال‌های متمادی در کنار کارگردانان بزرگ سینمای ایران در مورد وضعیت اطلاع رسانی این دست از فیلم‌ها گفت: این یک ننگ برای صداوسیماست که اجازه نمی‌دهد مخاطبان از انواع فیلم‌ها مطلع شوند. همه می‌گویند مخاطب سینما علاقه‌ای به دیدن این فیلم‌ها ندارد اما این در صورتی است که وقتی اکران این فیلم‌ها به مردم اطلاع رسانی نمی‌شوند و آن‌های بی اطلاع هستند حق دارند به تماشای این فیلم‌های نیاییند. اما حتماً اگر روند اطلاع رسانی یکسان و سالمی طی شود اتفاقاً مخاطب ما علاقه بیشتری به دیدن این فیلم‌ها دارد.
در این آیین چهره‌های سینمایی و فرهنگی چون واروژ کریم مسیحی، جعفر پناهی، رسول صدر عاملی، فرشته طائرپور، منوچهر شاهسواری، همایون ارشادی، علیرضا تابش، شهیندخت ملاوردی، احمد مسجد جامعی، حمید قربانی، مریم نراقی، آندرانیک خچومیان، علی ژکان، سیروس الوند، سحر صباق سرشت، سحر مصیبی، حبیب ایل‌بیگی، مونا زندی، علیرضا شجاع نوری، فرشته صدر عرفایی، راد فریدزاده، حسن کریمی، مریم هژیروند، دانش اقباشاوی، علی قائم مقامی، میلاد صدر عاملی، جعفر صانعی مقدم، دکتر کارن خانلری - نماینده ارامنه در مجلس شورای اسلامی، نمایندگان باشگاه فرهنگی ورزشی آرارات، نمایندگان شورای خلیفه گری ارامنه تهران، نمایندگان روزنامه ارمنی زبان آلیک، نمایندگان انجمن های مختلف فرهنگی ارامنه حضور داشتند.
اکران سراسری «یه‌وا» از بیست و پنجم اسفندماه در گروه هنر و تجربه آغاز خواهد شد.
«یه وا» نخستین فیلم آناهید آباد که محصول مشترک ایران و ارمنستان است در کشور ارمنستان فیلمبرداری شده است، از جمله فعالیت‌های بنیاد سینمایی فارابی در حوزه تولید مشترک محسوب می‌شود و روایت داستانی است که به مسائل اجتماعی انسان معاصر می‌پردازد.
نارینه گریگوریان، شانت هوانیسیان، سرگی توماسیان، ورژ کاسونی، مارجان آودیسیان، روزا آویدیسوا، دیگران داویدیان، نانور پطروسیان، اولینا آدامیان، یلونا ملیک ستیان، پاول مگردیچیان، مارات داویدیان و … بازیگران این فیلم سینمایی هستند.
سایر عوامل این فیلم عبارتند از: مجری طرح: بهروز پاک‌نهاد، مدیر فیلمبرداری: حسن کریمی، مدیر هنری: بهزاد کزازی، صدابردار: بابک اردلان، طراح چهره پردازی: میشا جودت، دستیار اول و برنامه‌ریز: بهداد امینی، منشی‌صحنه: محسن بهاری.



انتهای پیام
