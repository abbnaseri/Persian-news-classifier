 کارگردان رکورددار اسکار درگذشت 
«جان سیگلتون» سینماگر آمریکایی و رکورددار جوان‌ترین کارگردان نامزد اسکار در سن ۵۱ سالگی درگذشت. 
به گزارش ایسنا به نقل از ورایتی، «جان سینگلتون» که به عنوان اولین سیاه پوست و همچنین جوان‌ترین چهره نامزد اسکار کارگردانی در تاریخ جوایز سینمایی اسکار شناخته می‌شود، در سن ۵۱ سالگی بر اثر بروز سکته درگذشته است.
«سینگلتون» در جنوب و مرکز لس‌آنجلس بزرگ شد، جایی که منبع الهام نگارش و ساخت بسیاری از فیلم‌های او بود وی تحصیلات خود را در دانشکده هنرهای سینمایی دانشگاه کالیفرنیا به پایان برد و متن پایان‌نامه خود را به فیلمنامه فیلم موفق «پسران در محله» محصول سال ۱۹۹۱ میلادی تبدیل کرد.
فیلم «پسران در محله» که نگاهی به زندگی جوانان سیاه پوست در جوامع درگیر خشونت و مصرف مواد مخدر است، نامزدی جایزه اسکار بهترین کارگردانی و بهترین فیلمنامه‌اصلی را برای وی به ارمغان آورد تا «سینگلتون» دو رکورد را نیز به نام خود ثبت کند: اولین کارگردان سیاه پوست نامزد اسکار کارگردانی و جوان‌ترین نامزد اسکار کارگردانی با ۲۴ سال.
«راجر ایبرت» منتقد سرشناس فیلم درباره فیلم «پسران در محله» گفته بود با تمام شدن فیلم متوجه شدم نه تنها یک فیلم اول درخشان بلکه یک فیلم آمریکایی بسیار مهم را تماشا کردم.
«سینگلتون» پس از آن به ساخت موزیک ویدئو روی آورد و با «مایکل جکسون» برای آهنگ «زمان را به خاطر بسپار» همکاری کرد و در ادامه نیز چندین فیلم شامل «عدالت شاعرانه» (۱۹۹۳)، «یادگیری عالی» (۱۹۹۵)، «شَفت» (۲۰۰۰) و همچنین دومین قسمت از مجموعه فیلم‌های سریع و خشن (۲۰۰۳) را کارگردانی کرد.
انتهای پیام
