حمایت از آثار  مرتبط با طرح «گفت‌وگوی ملی خانواده» در تئاتر دانشگاهی
معاون رئیس جمهور در امور زنان و خانواده در دیدار با اعضای ستاد برگزاری بیست و دومین جشنواره بین المللی تئاتر دانشگاهی بر لزوم حمایت این نهاد از آثار نمایشی مرتبط با طرح «گفتگوی ملی خانواده» تاکید کرد.
به گزارش ایسنا به نقل از روابط عمومی بیست و دومین جشنواره بین المللی تئاتر دانشگاهی ایران، اعضای ستاد برگزاری بیست و دومین جشنواره بین‌المللی تئاتر دانشگاهی با معصومه ابتکار معاون امور زنان و خانواده رییس جمهور دیدار کردند.
امین مختاری دبیر بیست و دومین جشنواره بین المللی تئاتر دانشگاهی در ابتدای این برنامه ضمن ارائه گزارشی از روند برگزاری جشنواره تئاتر دانشگاهی طی ادوار گذشته و دوره جدید، از معاون امور زنان و خانواده رییس جمهور در حمایت از فعالیت‌های فرهنگی هنری دانشجویان قدردانی کرده و گفت: جشنواره تئاتر دانشگاهی از جمله رویدادهای تحت مدیریت اداره کل فرهنگ و اجتماعی وزارت علوم، تحقیقات و فناوری است که به یکی از مهم‌ترین رویدادهای مرتبط با هنر تئاتر کشورنیز بدل شده است. این جشنواره هر ساله در کنار رویدادهای مهم و بین المللی دیگری چون جشنواره تئاتر فجر میزبان تعداد زیادی از دانشجویان تمامی رشته‌های تئاتری و غیرتئاتری استُ، به طوری که طی برگزاری این جشنواره بیش از چندین هزار دانشجو در بخش‌های مختلف درگیر این رویداد مهم فرهنگی می‌شوند.
وی ادامه داد: از آنجایی که هنر تئاتر از ذاتی اجتماعی برخودار است، با توجه به نیاز روز جامعه و مشورت اساتید صاحب نظر، اخلاق اجتماعی و به ویژه ارتباط آن با نهاد خانواده با درنظرگرفتن محورهای مختلف، یکی از اهداف مهم ما در دوره بیست و دوم جشنواره تئاتر دانشگاهی بوده که از همان ابتدا و در تنظیم فراخوان چنین رویکردی را آغاز کردیم و امیدوارم توانسته باشیم صرف یک تلنگر به دانشجویان مخاطب جشنواره را نیز به این رویکرد مهم جلب کرده باشیم. به همین منظور محورهای اصلی رویکرد جشنواره بیست و دوم شامل «اخلاق فردگراینه و بیگانگی از جامعه»، «ضد اخلاقیت امر اخلاقی»، «فرد و بیگانگی با خانواده»، «فرد و از خود بیگانگی دینی» و «بی‌خانمانی انسان و بیگانگی با طبیعت» در نظر گرفته شده است.
دبیر جشنواره تئاتر دانشگاهی در رابطه با تشریح رویکردهای ویژه دوره بیست و دوم اشاره کرد: رقابتی کردن بعد بین‌الملل جشنواره با ایجاد بخش جدید «تئاتر دورنما» و حضور گروه‌های مختلف داخلی و خارجی در کنارهم از دیگر مباحثی بوده که در این دوره به آن توجه داشته‌ایم. امیدوارم ایجاد این فضای رقابتی ویژه تدارک دیده شده در این بخش جدید بتواند منجر به تشکیل گروه‌های مشترک تئاتری میان هنرمندان ایرانی و سایر کشورهای شرکت کننده شده و در نهایت منجربه تولید آثار مشترک شود.
مختاری ادامه داد: ما از سوی دیگر با جدیت نسبت به موضوع تمرکززدایی توجه و تاکید داریم به طوری که در این دوره تلاش کردیم تا با برگزاری کارگاه‌ها و برنامه‌های مختلف تخصصی و بین المللی در مراکز دانشگاهی خارج از تهران در ارتقای سطح علمی و هنری تئاتر دانشگاهی و گستره آن در سراسر کشور فعالیت‌های لازم را در این حوزه انجام دهیم. همچنین طی فراخوانی خطاب به تشکل‌های تئاتر دانشگاهی کل کشور از نیازهای دانشجویان فعال عرصه تئاتر پرس‌وجو کردیم تا نیازهای آنها را تا حد امکان توسط دبیرخانه و یا با تعامل و رایزنی با سایر دستگاه‌های اجرایی کشور مرتفع کنیم.
وی در رابطه با میزبانی جشنواره مناطق این دوره از جشنواره تصریح کرد: در این دوره دانشگاه شهید باهنر کرمان با حمایت نهادهایی همچون استانداری میزبان تعدادی از آثار نمایشی تئاترمناطق خواهد بود. این بخش جشنواره از ۱۴ تا ۱۸ اسفندماه برگزار خواهد شد.
معصومه ابتکار معاون امور زنان و خانواده رییس جمهور نیز در این دیدار ضمن قدردانی از تلاش‌های انجام گرفته در ستاد برگزاری بیست و دومین جشنواره بین المللی تئاتر دانشگاهی، گفت: بسیار خوشحالم که مجموعه ستاد برگزاری جشنواره تئاتر دانشگاهی متشکل از دانشجویان رشته‌های مختلف، با علاقه و انگیزه فراوان سعی در برگزاری یک رویداد مهم بین المللی دارند.

وی با اشاره به سال‌های نوجوانی خود گفت: از دوران نوجوانی به تئاتر علاقه‌مند بودم و خوب به خاطر دارم که چه در آن دوران و چه در دوران دانشجویی تلاش می‌کردم تا از نمایش‌های خوب دیدن کنم. تئاتر همچنان یکی از علاقه مندی های من است که هرگاه فرصت داشته باشم از آثار نمایشی روی صحنه دیدن می‌کنم. اکنون نیز بسیار خوشحالم که با تلاش هنرمندان پیشکسوت و جوان این حوزه شرایط به گونه‌ای رقم خورده که ما شاهد اجراهای خوبی در طول سال چه در تهران و چه در شهرستان‌ها هستیم.
وی با اشاره به روند رو به رشد جریان تئاتر دانشگاهی طی سال‌های اخیر اظهارکرد: امروزه به همت شما دانشجویان عزیز فضای مثبتی در جریان تئاتر دانشگاهی ایجاد شده که مسیر امید بخشی است. بنابراین باید به همه فعالان این عرصه یک خسته نباشید ویژه بگویم.
ابتکار تاکید کرد: توجه خاص ستاد برگزاری جشنواره به موضوعات اجتماعی به ویژه اخلاق اجتماعی و ارتباط آن با نهاد خانواده نکته بسیار مهمی است. البته معتقدم به این موضوعات نه فقط از زاویه آسیب بلکه باید از زاویه مباحث اجتماعی و مهارت‌های زندگی توجه کنیم. قطعاً توجه به مسائل مبنایی جامعه بسیار مهم است و در این راه هنر تئاتر می‌تواند قبل از پرداختن به آسیب، نقش ارزشمند و مهمی را ایفا کند. البته معاونت امور زنان و خانواده ریاست جمهوری طی ماه‌های اخیر پروژه‌های مشترکی را با وزارت آموزش و پرورش در حوزه مهارت زندگی، گفتگوی بین نسل‌ها، تنهایی شهروندان در زندگی شخصی و گفتگوی خانواده طراحی کرده است. البته این موارد مربوط به ایران نیست و بروز و ظهور جهانی دارد که جامعه ایرانی را نیز تحت تاثیر قرار داده است.
معاون امور زنان و خانواده رییس جمهور در بخش دیگری از صحبت‌های خود گفت: البته که جامعه ایرانی یک جامعه عاطفی و دینی است. نگاه اغلب مردم ما به خانواده با تقدس و عاطفه صورت می‌گیرد. اما باید این نکته را هم بپذیریم که جامعه تحت تاثیر معضلات مختلف اجتماعی قرار دارد و دقیقاً اینجاست که هنر تئاتر می‌تواند روی توجه به مهارت‌های زندگی، معایب و محاسن موجود توجه کرده و در قالب یک درمانگر هنری به کمک نهادها و مجموعه‌های مختلف بیاید. به اعتقاد من طرح «گفتگوی ملی خانواده» که اخیراً در معاونت امور زنان و خانواده ریاست جمهوری مطرح شده می‌تواند در حوزه تئاتر نیز مورد توجه قرار گیرد و چه بهتر که در این راه هنرمندان عزیز دانشجو در قالب رویداد مهمی چون جشنواره تئاتر دانشگاهی کنار ما حضور داشته باشند.
وی تصریح کرد: من امیدوارم مجموعه معاونت امور زنان و خانواده ریاست جمهوری بتواند در کنار شما عزیزان در هرچه بهتر برگزار شدن این رویداد حضور داشته باشد. ما بر این باوریم شما دانشجویان عزیزی که در بیست و دومین جشنواره بین المللی تئاتر دانشگاهی حضور پیدا کردهاید، همگی سفیران گفتگو برای حل بسیاری از اختلافات و معضلات اجتماعی هستید. خوشحالم که در این دوره مباحث اجتماعی در اولویت قرار می‌گیرد.
بیست و دومین جشنواره بین المللی تئاتر دانشگاهی ایران به دبیری امین مختاری پنجم تا چهاردهم اردیبهشت ماه سال ۱۳۹۸ به همت اداره کل فرهنگی وزارت علوم، تحقیقات و فناوری در بخش‌های مختلف الف: مناطق «تئاتر صحنه» و ب: سراسری و بین‌المللی «تئاتر صحنه»، «تجربه های اجرا»، «نمایشنامه نویسی (جایزه استاد اکبررادی)، «پژوهش (جایزه دکتر فرهاد ناظر زاده کرمانی)»، «ترجمه نمایشنامه»، «عکس، پوستر و تیزر»، «غیر رقابتی»، «کارگاه ها و درس گفتارها»، «مدرسان»، «جشنواره جشنواره ها» و «پایان نامه‌های برگزیده» ویژه دانشجویان و فارغ التحصیلان برگزار خواهد شد. بخش تئاتر صحنه مناطق نیز نیمه اول اسفند ماه سال ۱۳۹۷ میزبان هنرمندان فعال عرصه تئاتر دانشگاهی خواهد بود.
انتهای پیام
