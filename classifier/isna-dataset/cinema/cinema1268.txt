پروژه جدید «کریستوفر نولان » با الهام از ساخته «هیچکاک»
جدیدترین پروژه سینمایی «کریستوفرو نولان» به زودی مقابل دوربین می‌برد و گفته می‌شود یک فیلم دلهره‌آور و عاشقانه است. 
به گزارش ایسنا به نقل از اسکرین رَنت، این فیلم جدید که هنوز نامی برای آن انتخاب نشده قرار است از ماه ژوئن مقابل دوربین برود و به عنوان آمیزه‌ای از فیلم «آغاز» ساخته «نولان» و «شمال از شمال غربی» به کارگردانی «آلفرد هیچکاک» توصیف شده است و جدیدترین پروژه سینمایی «نولان» پس از فیلم موفق جنگی «دانکرک» محسوب می‌شود.
این فیلم جدید نیز همچون فیلم «آغاز» از فناوری «آیمکس» برای فیلمبرداری استفاده خواهد کرد تا تماشاچی را هر چه بیشتر به چندین لایه درون فیلم فرو ببرد.
نکته جالب آن است که این فیلم یک اثر دلهره‌آور- رومانتیک است، گونه سینمایی که خیلی با فضای فیلم‌های «نولان» همخوانی ندارد. وی که ساخت فیلم در ژانرهای مختلف از اقتباس از کتاب‌های مصور تا داستان‌های علمی تخیلی را در کارنامه دارد در پروژه جدید خود فضایی متفاوت را تجربه خواهد کرد.
کمپانی برادران وارنر که از سال ۲۰۰۲ توزیع تمام ساخته‌های «نولان» شامل «بی‌خوابی»، «پرستیژ»، «بین‌ستاره‌ای»، «بتمن آغاز می‌کند»، «آغاز»، «شوالیه تاریکی»، «شوالیه تاریکی برمی‌خیزد» و «دانکرک» را بر عهده داشته است اعلام کرده فیلم جدید «نولان» نیز برای اکران در سال ۲۰۲۰ آماده خواهد بود.
«نولان» اولین فیلمش را در سال ۱۹۹۸ با عنوان «تعقیب» و با بودجه ۳۰۰۰ پوندی در طول یک سال ساخت و فیلم روانشناختی «ممنتو» در سال ۲۰۰۰ دومین تجربه کارگردانی نولان بود که با نمایش در جشنواره ونیز با بازخورد بسیار مثبت منتقدین همراه شد.
وی در سال ۲۰۰۲ فیلم جنایی «بی‌خوابی» را بازی «آل‌پاچینو» مقابل دوربین برد. پس از آن فیلمنامه‌ای بر اساس زندگی «هاوارد هیوز» - خلبان و کارگردان آمریکایی - نوشت و «جیم کری» را برای نقش اصلی آن برگزید اما زمانی که متوجه شد «مارتین اسکورسیزی» در حال ساخت فیلم «هوانورد» با بازی «لئوناردو دی‌کاپریو» درباره همین شخصیت است، ناچار فیلمنامه را رها کرد و به سراغ پروژه دیگری رفت.
وی پس از رد پیشنهاد ساخت فیلم «تروی» در سال ۲۰۰۳، فیلم «بتمن آغاز می‌کند» را ساخت و این فیلم موفقیت تجاری فراوانی برای وی به همراه داشت. این فیلم در سال ۲۰۰۵ به عنوان نهمین فیلم پرفروش سال دست یافت و نامزد اسکار بهترین فیلمبرداری و سه جایزه بفتا شد.
این کارگردان انگلیسی-آمریکایی در قدم بعدی فیلم معمایی و دلهره‌آور «پرستیژ» (حیثیت) را با بازی «هیو جکمن» و «کریستین بیل» در نقش دو شعبده‌باز رقیب در قرن ۱۹ مقابل دوربین برد که با بودجه ۴۰ میلیون دلاری در نهایت به فروش ۱۰۹ میلیون دلار رسید.
سال ۲۰۰۸ همزمان با ساخت قسمت دوم از مجموعه فیلم‌های بتمن بود که این بار «نولان» نام «شوالیه تاریکی» را برای آن برگزید. این فیلم که از آن به عنوان یکی از برترین فیلم‌های ابرقهرمانی تاریخ سینما یاد می‌شود، رکوردهای فراوانی را شکست و در نهایت به مجموع فروش جهانی بیش از یک میلیارد دلار دست یافت.
پس از موفقیت فیلم «شوالیه تاریکی»، نولان نگارش فیلمنامه فیلم تحسین‌شده‌ی «آغاز» را شروع کرد که در سال ۲۰۱۱ در هشتاد و سومین دوره مراسم اسکار برنده جایزه اسکار بهترین فیلم‌برداری، بهترین جلوه‌های تصویری و بهترین تدوین صدا شد.
«آغاز» با بازی چهره‌های شاخصی چون «دی‌کاپریو»، «ماریو کوتیلار» و «تام هاردی» به فروشی بالغ بر ۸۰۰ میلیون دلار در سینماهای جهان دست یافت.
وی در ادامه سال ۲۰۱۲ را برای ساخت آخرین فیلم از مجموعه فیلم‌های بتمن، عنوان «شوالیه تاریکی برمی‌خیزد» انتخاب کرد. این فیلم نیز مانند دو قسمت قبلی با موفقیت تجاری و تحسین منتقدین همراه شد و به فروش بیش از یک میلیارد دلار رسید.
سال ۲۰۱۴ نیز فیلم علمی، تخیلی و فضایی «بین ستاره‌ای» از «نولان» در سینماهای جهان اکران شد و با بازخوردهای مثبتی از سوی منتقدین نیز همراه شد و فیلم جنگی «دانکرک» (۲۰۱۷) نیز آخرین اثر اکران شده «نولان» در سینماست که در جوایز اسکار در ۸ شاخه از جمله بهترین فیلم و کارگردانی نامزد اسکار شد و با بودجه ۱۰۰ میلیون دلاری به فروشی بالغ بر ۵۲۶ میلیون دلار در سینماهای جهان دست یافت.
انتهای پیام
