تابش: رجوع به فرهنگ و تمدن شرقی درک تاریخ و هستی انسان را ممکن می‌سازد
مدیرعامل بنیاد سینمایی فارابی در مراسم نمایش آثاری از سینمای ژاپن در سالن زنده‌یاد عباس کیارستمی با اشاره به خاستگاه فرهنگ مشرق زمین عنوان کرد: رجوع به فرهنگ و تمدن شرقی درک و فهم تاریخ و هستی انسان را ممکن می‌سازد.
به گزارش ایسنا و به نقل از روابط عمومی بنیاد سینمایی فارابی، مراسم افتتاحیه نمایش آثار سینمای ژاپن به مناسبت نودمین سالگرد روابط دیپلماتیک این کشور و جمهوری اسلامی ایران عصر سه شنبه در سالن زنده یاد عباس کیارستمی بنیاد سینمایی فارابی برگزار شد.
در ابتدای این مراسم «علیرضا تابش» مدیرعامل بنیاد سینمایی فارابی خطاب به وزیر مختار سفارت ژاپن در ایران، اهالی فرهنگ و هنر و میهمانان این مراسم اظهار کرد: مقدم شما را در بنیاد سینمایی فارابی به مناسبت رویداد نمایش فیلم‌های سینمایی امروز ژاپن متقارن با نودمین سالگرد روابط دیپلماتیک ایران و ژاپن گرامی می‌دارم.
وی یادآور شد: با اینکه روابط رسمی سیاسی ایران و ژاپن با انعقاد قرارداد مودت در سال ۱۳۰۸ خورشیدی برقرار شد، لیکن پیوند دوستی و روابط بازرگانی و فرهنگی به سالیان بسیار دور باز می‌گردد؛ پیوندی که تأثیر خود را بر روی هر دو فرهنگ و تمدن برجا نهاده است.
مدیرعامل بنیاد سینمایی فارابی تصریح کرد: سرزمین آفتاب (نیهون Nihoon) زادگاه نور و خورشید است؛ مشرق که با «سر منشأ و سرچشمه» هم ریشه است، به درستی نکته ظریفی را یادآور می‌شود: اگر کسی در پی کشف و رسیدن به سرچشمه و سر منشأ (تمدن بشری) است، می‌باید به مشرق رجوع کند.
تابش ادامه داد: رجوع به فرهنگ و تمدن شرقی درک و فهم تاریخ و هستی انسان را ممکن می‌سازد. بدون شناخت «مشرق جان» مختصات وجودی انسان موجه نمی‌شود و معنایی نمی‌یابد. شناخت وجه بشری با درک درست از مشرق محقق می‌شود و پس از آن است که طی طریق به سمت «مغرب عقل» میسور می‌شود.
وی عنوان کرد: انسان به گفته بزرگی «ملتقای مشرق جان است و مغرب عقل». ایران دقیقاً از نظر جغرافیایی و تاریخی و فرهنگی در میانه مشرق و مغرب است؛ نقش فرهنگ و تمدن ایرانی – اسلامی «میان گویی» و ترجمان فکر و فرهنگ دیگری بوده است. نقشی که نه تنها وجوه فرهنگی، که وجوه سیاسی و اقتصادی را نیز در بر می‌گیرد.
مدیرعامل بنیاد سینمایی فارابی تاکید کرد: ایران درگاه اصلی دیدار مشرق و غرب است و گفت‌وگوی فرهنگی بی‌واسطه در هنر محقق می‌شود. هنر تصویر با نمایش وجوه مختلف زندگی و آداب و سنن هر ملتی مخاطب را با فرهنگ آن کشور آشنا می‌کند و روایت‌گر حدیثی آشنا می‌شود و «با یار آشنا سخن آشنا» می‌گوید: ما محرمان خلوت انسیم غم مخور، با یار آشنا سخن آشنا بگو.
تابش در ادامه با اشاره به نمایش تعدادی از آثار سینمای ژاپن در بنیاد سینمایی فارابی گفت: رویداد نمایش آثار سینمایی امروز ژاپن دعوت به دیدار و استماع سخن آشنا از یار آشنا است و شما را به دیدن این آثار دعوت می‌کنیم.

آشنایی با زندگی مردم ژاپن
«تورو موریکاوا» وزیر مختار سفارت ژاپن در ایران در مراسم آغاز نمایش فیلم‌های سینمای ژاپن در بنیاد سینمایی فارابی به مناسبت نودمین سالگرد روابط دیپلماتیک کشورهای ایران و ژاپن عنوان کرد: به افتتاحیه نمایش فیلم ژاپن خوش آمدید. امسال نودمین سالگرد برقراری روابط دیپلماتیک ایران و ژاپن است. با وجود به اینکه روابط بین دو کشور برقرار است، سفارت ژاپن به منظور پیشرفت هرچه بیشتر تبادلات بین مردم دو کشور، رویکردهای مختلفی را در پیش رو قرار داده است.
وی ادامه داد: در این میان آنچه سفارت ژاپن بر آن تاکید دارد کسب اطلاعات درباره زندگی ژاپنی‌ها توسط مردم ایران به خصوص جوانان ایرانی است.
وزیر مختار سفارت ژاپن در ایران یادآور شد: دیدن فیلم‌های سینمایی و انیمیشن می‌تواند مخاطبان را با زندگی و فرهنگ ژاپنی‌ها آشنا شد. با دیدن شخصیت‌های فیلم‌های سینمایی می‌توان با مردم ژاپن و احساسات آنان بیشتر آشنا شد.
موریکاوا تاکید کرد: امروز فیلم «صدای استاد او» به نمایش در می‌آید. موضوع این فیلم هنرهای نمایشی سنتی ژاپن است. مخاطب با دیدن این فیلم می‌تواند طرز فکر ژاپنی‌ها در زندگی را برداشت کند. چهارشنبه نیز فیلم «اوشین» به نمایش در می‌آید و مدعوین می‌توانند به تماشای این اثر سینمایی بنشینند.
وی گفت: ۹ اسفند دو فیلم با موضوع «گربه» پخش می‌شود. در ژاپن سگ و گربه دو حیوان خانگی پرطرفدار هستند. ژاپنی‌ها گربه‌های پرشین را از زیباترین گربه‌ها می‌دانند.
موریکاوا در ادامه با تشکر از بنیاد سینمایی فارابی و دست‌اندرکاران این بنیاد به دلیل نمایش آثار سینمای ژاپن در سالن زنده‌یاد عباس کیارستمی اظهار امیدواری کرد مخاطبان از تماشای آثار سینمای ژاپن لذت ببرند.
چهارشنبه فیلم «اوشین» به کارگردانی شین توگاشی و پنجشنبه «رادولف گربه سیاه» به کارگردانی
کُنی هیکو یویاما و «گربه سامورایی» به کارگردانی یوشیتا یاماگوچی در سالن زنده‌یاد عباس کیارستمی نمایش داده می‌شود.
رائد فریدزاده معاون امور بین‌الملل بنیاد سینمایی فارابی، حبیب ایل بیگی قائم مقام بنیاد سینمایی فارابی، کامادا دبیر اول و رئیس بخش فرهنگی سفارت ژاپن در ایران، کنتا بامه مسؤول بخش فرهنگی، شیمیزو مگومی مسؤول فرهنگی سفارت ژاپن در ایران، سید علی پاکدامن مدیرکل دیپلماسی عمومی وزارت امور خارجه، محمد جواد شریعتی رئیس اداره امور همکاری‌های دینی، فرهنگی، هنری و ورزشی وزارت خارجه، آیدا پناهنده، آناهید آباد، سیروس حسن‌پور و جمعی از اهالی فرهنگ در این مراسم حضور داشتند.
فیلم‌هایی از سینمای امروز ژاپن از ۷ تا ۹ اسفند با همکاری بنیاد سینمایی فارابی و سفارت ژاپن در سالن زنده یاد عباس کیارستمی نمایش داده خواهد شد.
انتهای پیام
