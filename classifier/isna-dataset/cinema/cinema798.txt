کودکی هستم که کودکی در راه دارم...
اخیرا نمایشی در تماشاخانه مهرگان روی صحنه است که به موضوع "کودک‌همسری" می‌پردازد.
به گزارش ایسنا، "کودک‌همسری" موضوعی است که در ماه‌های اخیر با واکنش‌های متفاوتی از سوی بخشی از افکار عمومی همراه شد و حتی در پی این اتفاقاتT طرحی با مضمون "ممنوعیت کودک‌همسری" در مجلس مطرح شد.
امیرعباس رنجبر، نویسنده و کارگردان تئاتر با بیان این‌که قبل از مطرح شدن چنین مباحثی، "کودک‌همسری" دغدغه فکری‌اش بوده، می‌گوید طرح یک‌صفحه‌ای نمایشی با این موضوع را در سال ۸۹-۹۰ نوشته و سرانجام امسال با همکاری ۱۰ بازیگر توانسته این نمایش را با عنوان "نه نه نه" روی صحنه ببرد.
او که معتقد است "تئاتر هم رسانه‌ای برای فرهنگ‌سازی است"، در این نمایش سعی کرده به تمام زوایایی که منجر به "کودک‌همسری" می‌شود، بپردازد و دنبال نشان دادن مقصر نباشد و قضاوت را به مخاطب خود بسپارد.
در نمایش "نه نه نه" ۹ بازیگر زن و یک مرد نقش‌آفرینی می‌کنند و اسامی و شخصیت‌های داستان برگرفته از اساطیر یونان است.


«در زمان و مکانی که معلوم نیست در کجای این کهکشان قرار دارد،
در قبیله‌ من و در خانواده من تمام دختران باید در سن ۹ سالگی ازدواج کنند. تمام این دختران فقط یک طفل به دنیا می‌آورند و آن هم دختر است، سپس نازا می‌شوند.
هیچ‌کس هم دلیلش را نمی‌داند، می‌گویند ما را طلسم کرده‌اند.
طلسمی سیاه…»
این داستانی است که در "نه نه نه" روایت می‌شود.


در این نمایش دو گروه زن در مقابل یکدیگر وجود دارند؛ یک گروه که ویژگی‌های منفی بارزی همچون حسادت و جاه‌طلبی دارند و با کشیدن نقشه‌های شوم می‌خواهند جایگاه خود را حفظ کنند و گروه دیگر که با عشق و مهربانی زندگی می‌کنند و حاضر نیستند برای رسیدن به منافع خود یا رهایی از رنج، کسی را آزار دهند.


یکی از شخصیت‌های این نمایش "پرسفون" نام دارد، کودکی که در سال نه‌سالگی ازدواج کرده و حالا کودک دیگری در راه دارد. "پرسفون" در یونان باستان هم نماد کودکی بوده که مورد آزار و اذیت جنسی قرار گرفته است.

"نه نه نه" نمایشی فیزیکال و کلامی است که بازیگران آن گریم‌های جالبی دارند. این نمایش با وجود اینکه از لحاظ محتوایی قابل توجه است اما نقاط ضعفی هم در دل خود دارد و شاید یکی از آن‌ها به نوع روایت برخی دیالوگ‌ها برگردد.
شیرین عطاءاللهی، فائزه محمدنجار، ناهید عساکره، راحله امیری، میترا مسائلی، نگین وکیلی، مرضیه محمدپناه، سپیده ساعدی، زهرا فدوی صامتی و رضا افشار از بازیگران این نمایش ۷۰ دقیقه‌ای هستند.
نمایش «نه نه نه» هر روز ساعت ۱۸ در تماشاخانه مهرگان به روی صحنه می‌رود.



انتهای پیام
