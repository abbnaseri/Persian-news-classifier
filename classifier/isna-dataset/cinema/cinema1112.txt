 اولین اکران «روزی روزگاری در هالیوود» تارانتینو در جشنواره کن ۲۰۱۹
 «روزی روزگاری در هالیوود» جدیدترین اثر «کوئنتین تارانتینو» که ستارگان بزرگی همچون «‌آل پاچینو »، «‌لئوناردو دیکاپریو» و «‌برد پیت» در آن در کنار یکدیگر به ایفای نقش می‌پردازند، برای اولین بار در جشنواره کن امسال به نمایش گذاشته خواهد شد.
به گزارش ایسنا و به نقل از ایندیپندنت، «پالپ فیکشن» دیگر اثر این کارگردان پیش‌تر و در سال ۱۹۵۴ فیلم افتتاحیه جشنواره کن بود و توانست جایزه نخل طلا را نیز برای «تارانتینو» به ارمغان بیاورد.
به دلیل عدم حضور هیچیک از آثار کمپانی نتفلیکس در جشنواره کن، این جشنواره امیدوار است فیلم‌های بزرگ دیگری را به نمایش بگذارد. پیش از این اعلام شده بود، مذاکرات جشنواره کن و کمپانی نتفلیکس بار دیگر به بن بست رسیده است و کن ۲۰۱۹ میزبان هیچ فیلمی از محصولات این کمپانی در جشنواره نخواهد بود.
داستان فیلم «روزی روزگاری در هالیوود» درباره گروه تبهکار «منسون» به سرکردگی «چارلز منسون» است که در اوت ۱۹۶۹ در یک شب چندین نفر را در یک سکونت‌گاه هالیوودی متعلق به «رومن پولانسکی» کارگردان مطرح لهستانی- فرانسوی سلاخی کردند که یکی از این افراد «شارون تیت» همسر باردار «پولانسکی» بود. «پولانسکی» برای مدتی به اشتباه تصور می‌کرد که «بروس لی» احتمالاً قاتل همسر وی بوده است.
دار و دسته «منسون» در سال ۱۹۷۱ در دادگاه گناهکار شناخته شدند و «چارلز منسون» رهبر این گروه در نوامبر سال ۲۰۱۷ میلادی در زندان درگذشت.
«تارانتینو» پیش از این درباره فیلمش توضیح داده بود: "حوادث این فیلم در زمان انقلاب هیپی‌ها و در دوران اوج هالیوود روی داد و سبک و طرح داستان فیلم «روزی روزگاری در هالیوود» شباهت زیادی با فیلم «داستان‌های عامه پسند» (پالپ فیکشن) دارد.
«آل پاچینو»، «مارگو روبی»، «کرت راسل»، «داکوتا فانینگ»، «تیم رأس» و «بروس درن» ترکیب بازیگران مطرح این فیلم را در کنار «لئوناردو دی‌کاپریو» و «برد پیت» تشکیل می‌دهند.
هفتاد و دومین جشنواره فیلم کن از تاریخ ۱۴ تا ۲۵ می (۲۴ اردیبهشت تا ۴ خرداد) در کشور فرانسه برگزار می‌شود و امسال «الخاندرو گونزالز ایناریتو» کارگردان برنده اسکار مکزیکی ریاست هیأت داوران بخش رقابتی را بر عهده دارد.
انتهای پیام
