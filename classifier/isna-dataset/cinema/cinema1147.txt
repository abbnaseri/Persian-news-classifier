روایتی از مشکلات "طلاق" روی پرده هنر و تجربه
فیلم کوتاه «تو فقط مادر من باش» به کارگردانی رقیه توکلی همراه با چهار فیلم کوتاه دیگر در بسته «فیلم‌های کوتاه روز» از ۱۶ اسفند ماه در گروه هنر و تجربه در حال اکران است.
کارگردان این اثر در گفت‌وگو با ایسنا، درباره موضوع فیلمش گفت: «تو فقط مادر من باش» در مورد زنی است که از همسرش جدا شده و فرزندش با همسر جدیدش ارتباط برقرار نمی‌کند و او باید بین آن‌ها یکی را انتخاب کند.
او با بیان اینکه «تو فقط مادر من باش» را سال ۹۴ ساختم، افزود: این فیلم در جشنواره‌های مختلفی حضور داشته و سارا بهرامی که در آن ایفای نقش کرده است، در جشنواره‌ی پرتغال جایزه بهترین بازیگر زن را از آن خود کرد.
توکلی در ادامه درباره وضعیت استقبال مردم از فیلم کوتاه گفت: مراسم افتتاحیه اکران بسته «فیلم‌های کوتاه روز» بسیار خوب بود. به نظر می‌آید مردم به تدریج با فیلم کوتاه آشنا می‌شوند. اکران در "گروه سینمایی هنر و تجربه" این امکان را برای علاقه‌مندان حوزه فیلم کوتاه به وجود آورده که فیلم کوتاه را در سینما ببینند.
این کارگردان اضافه کرد: در گذشته زمانیکه فیلم کوتاهی می‌ساختیم و در جشنواره‌ای پذیرفته می‌شد، یکی از خوشحالی‌هایمان این بود که فیلم ما را عده‌ای در این جشنواره می‌بینند. اما حالا که "هنر و تجربه" امکان اکران فیلم کوتاه را ایجاد کرده، خوشحالی ما دوچندان شده است، چراکه تعداد بیشتری از مردم فیلم‌مان را می‌بینند.
عوامل فیلم کوتاه «تو فقط مادر من باش» عبارتند از فیلم‌نامه و کارگردانی: رقیه توکلی، مدیر تصویربرداری: بهروز بادروج، صدابردار و صداگذار: علی عبدالحسینی، تدوین: محدثه گلچین عارفی، موسیقی: علی مزیدی، بازیگران: سارا بهرامی، جمال دهقان، سجاد اسماعیلی، تهیه‌کننده: محمد قانع فرد.
انتهای پیام
