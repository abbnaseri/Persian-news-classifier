سه اثر ایرانی در جشنواره معتبر انیمیشن «انسی» فرانسه
جشنواره بین‌المللی انیمیشن «انسی» فرانسه امسال میزبان سه فیلم ایرانی در بخش رقابتی آثار کوتاه است. 
به گزارش ایسنا، جشنواره بین‌المللی و معتبر انیمیشن «انسی» فرانسه به عنوان یکی از چهار جشنواره تحت حمایت انجمن بین‌المللی انیمیشن، فهرست آثار حاضر در جدیدترین دوره خود را اعلام کرد و انیمیشن «گرگم و گله می‌برم» به کارگردانی امیر هوشنگ معین و «پسر دریا» ساخته عباس جلالی یکتا در بخش «چشم‌انداز» به نمایندگی از ایران این رویداد سینمایی به روی پرده خواهند رفت.
همچنین انیمیشن «گرسنگی» ساخته زهرا رستم‌پور نیز در بخش آثار دانشجویی جشنواره انیمیشن «انسی» پذیرفته شده است.
در بخش رقابتی فیلم‌های بلند این جشنواره پویانمایی نیز آثاری از کشورهای اسپانیا، رومانی، فرانسه، دانمارک و چین به همراه سه انیمیشن ژاپنی برای کسب جایزه نخست رقابت می‌کنند.
جشنواره بین‌المللی فیلم «انسی» از تاریخ ۱۰ تا ۱۵ ژوئن ۲۰۱۹ (۲۰ تا ۲۵ خرداد) در کشور فرانسه برگزار می‌شود.
انتهای پیام
