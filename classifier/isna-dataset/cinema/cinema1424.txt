آثار سینمای ژاپن براساس تنوع ژانر و موضوع انتخاب شده‌اند 
معاون بین الملل بنیاد سینمایی فارابی درباره همکاری این بنیاد با سفارت ژاپن و نمایش آثاری از سینمای امروز ژاپن توضیحاتی را ارائه کرد.
دکتر رائد فریدزاده، معاون امور بین‌الملل بنیاد سینمایی فارابی، در گفت‌وگو با ایسنا، درباره نمایش فیلم‌هایی از سینمای ژاپن اظهار کرد: به مناسبت نودمین سالگرد روابط دیپلماتیک کشورهای ایران و ژاپن برنامه‌ای مشترک برای نمایش آثار سینمای ژاپن درنظر گرفته شده است.
وی در ادامه گفت: فیلم‌هایی از سینمای امروز ژاپن از ۷ تا ۹ اسفند با همکاری بنیاد سینمایی فارابی و سفارت ژاپن در سالن زنده یاد عباس کیارستمی نمایش داده خواهد شد.
دبیر شورای عالی بین‌الملل سینمای ایران با اشاره به نحوه انتخاب آثار برای نمایش در این سه روز اظهار کرد: تلاش شده تا فیلم‌هایی که در سال‌های اخیر تولید شده‌اند طی این سه روز نمایش داده شوند؛ همچنین این آثار بر اساس تنوع ژانر و موضوع انتخاب شده تا علاقه‌مندان به سینمای ژاپن را جلب کند.  
فریدزاده ضمن دعوت از علاقه مندان جدی سینما برای تماشای آثار سینمای امروز ژاپن، اظهار امیدواری کرد که دوستداران و مخاطبان سینما از این فرصت به وجود آمده استفاده و بهره کافی را ببرند.
وی گفت: روز سه شنبه ۷ اسفند، فیلم «صدای استاد او» به کارگردانی هیرو یوکی ایتایا، عصر چهارشنبه ۸ اسفند، فیلم «اوشین» به کارگردانی شین توگاشی و عصر پنجشنبه ۹ اسفند، نیز فیلم‌های «رادولف گربه سیاه» به کارگردانی کُنی هیکو یویاما و «گربه سامورایی» به کارگردانی یوشیتا یاماگوچی در سالن زنده یاد عباس کیارستمی بنیاد سینمایی فارابی برای علاقه‌مندان به نمایش درخواهد آمد.
دکتر رائد فریدزاده در پایان اظهار کرد: در دوره جدید فعالیت‌های معاونت بین‌الملل بنیاد سینمایی فارابی، برنامه‌هایی از این دست که در قالب تعامل با کشورهای دوست و صاحب هنر صنعت سینما، بیش از پیش در دستور کار قرار خواهد داشت.
انتهای پیام
