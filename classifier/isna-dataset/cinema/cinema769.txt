داوران اصلی کن ۲۰۱۹ را بشناسید 
هیات داوران بخش رقابتی جشنواره فیلم کن ۲۰۱۹ شامل چهار سینماگر مرد و چهار سینماگر زن به ریاست «الخاندرو گونزالز ایناریتو» کارگردان برنده اسکار مکزیکی، سرانجام معرفی شدند. 
به گزارش ایسنا، امسال «الخاندرو گونزالز ایناریتو» کارگردان برنده اسکار، رئیس هیأت داوران بخش رقابتی هفتاد و دومین جشنواره بین‌المللی فیلم کن را بر عهده خواهد داشت تا کارگردان مکزیکی باشد که در رأس هیأت داوران بخش رقابتی این رویداد مهم سینمایی قرار می‌گیرد.
«ایناریتو» از چهره‌های محبوب جشنواره کن است. فیلم «عشق سگی» ساخته وی در سال ۲۰۰۰ در جشنواره کن و در بخش هفته منتقدین رونمایی شد در نهایت جایزه بزرگ هیأت داوران این جشنواره را کسب کرد و در جوایز اسکار آن سال نامزد شاخه بهترین فیلم خارجی شد.
«ایناریتو» در سال ۲۰۰۶ نیز با فیلم «بابل» جایزه کارگردانی کن را به خود اختصاص داد و این فیلم در جوایز اسکار نامزد هفت شاخه شد. این کارگردان مکزیکی در سال ۲۰۱۰ بار دیگر با فیلم تحسین‌شده «زیبا» با بازی «خاویر باردم» قدم به جشنواره کن گذاشت و این فیلم جایزه بهترین بازیگر مرد کن را کسب کرد و در ادامه نیز نامزد اسکار شد.
«بردمن» (۲۰۱۵) و «بازگشته» (۲۰۱۶) نیز چندین جایزه اسکار را از جمله دو اسکار پیاپی بهترین کارگردانی برای «ایناریتو» به ارمغان آورد و پروژه واقعیت مجازی «گوشت و شن» نیز در سال ۲۰۱۷ جایزه دستاورد ویژه هنری را از آکادمی اسکار دریافت کرد.
«ال فانینگ» بازیگر زن آمریکایی، «مایمونا ان دیایه» بازیگر و کارگردان زن اهل کشور بورکینافاسو، «کلی رایکارد» کارگردان، فیلم نامه‌نویس و تدوینگر آمریکایی، «آلیس رورواچر» کارگردان و فیلم نامه‌نویس ایتالیایی، «انکی بیلال» نویسنده فرانسوی رمان‌های مصور، «رابین کامپیو» کارگردان و فیلم نامه‌نویس اهل فرانسه، «یورگس لانتیموس» کارگردان یونانی و «پاول پالیکوفسکی» کارگردان برنده اسکار لهستانی، چهره‌هایی هستند که «الخاندرو گونزالز اینارینو» را در امر انتخاب برنده نخل طلای بهترین فیلم و دیگر برندگان بخش رقابتی کن ۲۰۱۹ یاری می‌کنند.
«‌یورگس لانتیموس» سینماگر متولد آتن، تاکنون چهار بار نامزد کسب جایزه آکادمی اسکار شده است. وی در سال ۲۰۰۸ با ساخت فیلم «داگ بوث» با کسب جایزه بخش نوعی نگاه کن توجهات را به خود جلب کرد و این فیلم نامزد جایزه اسکار بهترین فیلم خارجی نیز شد. «خرچنگ» اولین فیلم انگلیسی‌زبان وی بود که در بخش رقابتی شصت و هشتمین جشنواره کن رونمایی شد و جایزه هیأت داوران را به خود اختصاص داد.
وی همچنین در سال ۲۰۱۷ برای فیلم «کشتن آهوی مقدس» نامزد اسکار بهترین فیلمنامه اصلی شد. آخرین ساخته «لانتیموس» به نام «سوگلی» در ۱۰ شاخه از جمله بهترین فیلم و کارگردانی نامزد اسکار ۲۰۱۹ بود که در نهایت اسکار بهترین بازیگر زن (اولیوا کولمن) را کسب کرد.

«پاول پالیکوفسکی» کارگردان مطرح لهستانی در دهه ۹۰ میلادی برای ساخت چندین مستند و همچنین فیلم‌های «آخرین چاره» (۲۰۰۱) و «تابستان عشق من» (۲۰۰۴) مورد توجه و تحسین بسیاری قرار گرفت. وی در سال ۲۰۱۵ با ساخت فیلم شاهکار «آیدا» جایزه بهترین فیلم اسکار خارجی را برای اولین بار برای سینمای لهستان به ارمغان آورد. جدیدترین ساخته «پالیکوفسکی» نیز فیلم «جنگ سرد» نام دارد که در جشنواره کن سال گذشته برنده جایزه بهترین کارگردانی شد و در سه بخش کارگردانی، فیلمبرداری و فیلم خارجی نامزد اسکار شد. «جنگ سرد» در جوایز فیلم اروپا ۲۰۱۸ نیز پنج جایزه از جمله بهترین فیلم، کارگردانی و فیلمنامه‌نویسی را دریافت کرد.

«کلی رایکارد» کارگردان و فیلم نامه‌نویس تحسین‌شده آمریکایی که در حوزه سینمای مستقل آمریکا فعالیت می‌کند، اولین فیلم بلند خود را در سال ۲۰۱۹ با نام «رودخانه روی علفزار» ساخت و فیلم «اولد جوی» در سال ۲۰۰۶ به کارگردانی وی با کسب چندین جایزه، اولین فیلم آمریکایی نام گرفت که برنده جایزه ببر طلایی بهترین فیلم از جشنواره روتردام هلند شد. «وندی و لوسی» فیلم بعدی «رایکارد» بود که در سال ۲۰۰۸ در بخش نوعی نگاه کن رونمایی شد و در جوایز فیلم اسپریت نیز در چند بخش نامزد کسب جایزه شد. ساخته بعدی وی فیلمی با عنوان «میانبر میک» بود که در جشنواره ونیز ۲۰۱۰ یکی از نامزدهای دریافت شیر طلای بهترین بود. آخرین فیلم او «برخی زن‌ها» نام داشت که در سال ۲۰۱۶ در جشنواره فیلم ساندنس رونمایی شد و جایزه اصلی جشنواره فیلم لندن را نیز دریافت کرد. وی در حاضر در مراحل پایانی ساخت فیلم جدیدش «اولین گاو» قرار دارد.

«الیس رورواچر» از چهره‌های پیشگام در سینمای مؤلف ایتالیاست که در رشته ادبیات و فلسفه دانشگاه تورین ایتالیا تحصیل کرده است. وی اولین فیلم خود را در سل ۲۰۱۱ با نام «جرم آسمانی» نوشت و کارگردانی کرد که در بخش مستقل "دو هفته کارگردانان کن" به روی پرده رفت و برنده جایزه «Nasrto D`argento» شد. «رورواچر» در سال ۲۰۱۴ این بار با فیلم «شگفتی‌ها» در بخش رقابتی کن پذیرفته شد که با بازی خواهرش «آلبا رورواچر» و «مونیکا بلوچی» همراه بود. این فیلم در نهایت جایزه بزرگ هیئت داوران کن را به خود اختصاص داد و نام وی را به عنوان یکی از فیلمسازان مطرح نسل نو تثبیت کرد. فیلم «لازاروی خوشحال» سومین ساخته وی نیز سال گذشته در کن به نمایش گذاشته شد و جایزه بهترین فیلمنامه را به خود اختصاص داد.

«انکی بیلال» چهره‌ای شناخته در سراسر جهان است و تاکنون نویسندگی بیش از ۳۰ آلبوم و رمان گرافیکی و مصور را بر عهده داشته است. وی که متولد کشور یوگسلاوی است پس از مهاجرت به فرانسه در دانشگاه هنر پاریس مشغول به تحصیل شد و اولین کارش در مجله پیلوت منتشر شد و سپس به حرفه موفق خود در عرصه رمان‌های گرافیکی ادامه داد. «انکی بیلال» ساخت سه فیلم بلند «هتل بانکر» (۱۹۸۹)، «تیکو مون» (۱۹۹۶) و «نامیرا» (۲۰۰۴) را نیز در کارنامه دارد.

«روبن کامپیو» در سال ۲۰۱۷ با فیلم «۱۲۰ تپش در دقیقه» در جشنواره کن درخشش خود را آغاز کرد. وی که متولد سال ۱۹۶۲ در کشور مراکش است در دهه ۱۹۸۰ میلادی با «لورن کانته» آشنا شد و نویسندگی مشترک و تدوین چند اثر وی از جمله «تایم اوت» (۲۰۰۱)، «به سوی جنوب» (۲۰۰۵) و «کلاس» (برنده نخل طلای بهترین فیلم کن ۲۰۰۸) را بر عهده داشت. «کامپیو» اولین فیلمش را در سال ۲۰۰۴ با عنوان «آنها بازگشتند» ساخت و دومین فیلم او «پسرهای شرقی» در جشنواره ونیز ۲۰۱۳ رونمایی شد و جایزه بهترین فیلم بخش افق‌های جشنواره را از آن خود کرد. جدیدترین فیلم او «۱۲۰ تپش در دقیقه» نام دارد که در سال ۲۰۱۷ جایزه بزرگ هیأت داوران کن را از آن خود کرد. این فیلم بسیار مورد توجه مخاطبان و منتقدان قرار گرفت و به جوایز زیادی در سطح بین‌المللی دست یافت.
 «اِل فانینگ» بازیگر شناخته شده آمریکایی اولین تجربه خود را به عنوان بازیگر کودک در فیلم‌هایی چون «به خاطر وین-دیکسی» (۲۰۰۵) و «بابل» از «ایناریتو» داشت که در بخش رقابتی کن حاضر شد و سپس در فیلم‌هایی دیگری از جمله «فوبی در سرزمین عجایب» (۲۰۰۸) و فیلم «یک جایی» به کارگردانی «سوفیا کاپولا» (۲۰۱۰) نقش آفرینی کرد. این بازیگر جوان در سال ۲۰۱۱ در فیلم «سوپر ۸» نقش متفاوتی را ایفا کرد و در فیلم‌های «ما یک باغ وحش خریدیم» (۲۰۱۱)، «جینجر و روزا» (۲۰۱۲)، «شیطان صفت» (۲۰۱۴)، «سه نسل» (۲۰۱۵)، «زن قرن بیستمی» (۲۰۱۶) و «مری شلی» به عنوان یکی از نقش‌های اصلی مقابل دوربین رفت. «اِل فانینگ» در سال ۲۰۱۶ با فیلم «شیطان نئونی» ساخته «نیکلاس ویندینگ رفین» و در سال ۲۰۱۷ نیز با فیلم «فریب خورده» ساخته «سوفیا کاپولا» در بخش رقابتی کن حاضر بود.

«میامونا ان دیایه» بازیگر و کارگردان بورکینافاسویی در کشور گینه بزرگ شد و پس از ورود به دانشگاه و تحصیل در رشته زبان فرانسه، اولین حضور خود را مقابل دوربین در فیلم «در تعقیب پروانه‌ها» ساخته «اوتار لوسلیانی» (۱۹۹۲) تجربه کرد و در سال ۲۰۰۶ نیز در انیمیشن «کریکو» صداپیشگی کرد.
وی سپس به کشور ساحل عاج نقل مکان کرد و در آنجا چندین اثر مستند از جمله «وارباسانگو» (۱۹۹۸) را ساخت. «ان دیایه» به عنوان بازیگر نیز در تلویزیون، فیلم‌های کوتاه و بلندی نقش‌آفرینی کرده که از آن جمله می‌توان به «ظرف عشق» از «ژاک ترابی»، «باغ‌ها در پاییز» (۲۰۰۵) ساخته «اوتار لوسلیانی»، «زنی شبیه هیچکس دیگر» (۲۰۰۸) از «عبدول‌ایه دائو» و همچنین فیلم جدید «tourne a ouaga» ساخته «آیرین تاسمبدو» اشاره کرد.
 هفتاد و دومین جشنواره فیلم کن از تاریخ ۱۴ می (۲۴ اردیبهشت) با نمایش فیلم «مرده‌ها نمی‌میرند» به کارگردانی «جیم جارموش» در مراسم افتتاحیه آغاز به کار می‌کند و تا ۲۵ می (۴ خرداد) ادامه خواهد داشت.

انتهای پیام 
