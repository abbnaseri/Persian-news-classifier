رونمایی از فیلم مشترک ایران و آذربایجان
مراسم رونمایی از فیلم «قلعه عشق» تولید مشترک سینمای ایران و جمهوری آذربایجان در باکو برگزار شد.
به گزارش ایسنا به نقل از روابط عمومی بنیاد سینمایی فارابی، فیلم سینمایی «قلعه عشق» به کارگردانی الهام قاسم اف و تهیه‌کنندگی امیر شهاب رضویان، با مشارکت بنیاد سینمایی فارابی و سرمایه‌گذاری مشترک ایران و جمهوری آذربایجان که تیرماه سال جاری همزمان با سفر سیدعباس صالحی وزیر فرهنگ و ارشاد اسلامی به جمهوری آذربایجان کلید خورده بود، طی مراسمی رونمایی شد.
مراسم فرش قرمز و آغاز اکران فیلم «قلعه عشق» در آذربایجان با حضور عوامل ایرانی و امیر شهاب رضویان تهیه‌کننده ایرانی فیلم، رائد فریدزاده معاون بین‌الملل بنیاد سینمایی فارابی و اصغر فارسی رایزن فرهنگی ایران در مرکز سینمایی نظامی شهر باکو برگزار شد. این فیلم در سینماهای باکو، گنجه و لنکران اکران می‌شود.
در آغاز این مراسم الهام قاسم اف کارگردان آذربایجانی این فیلم با سپاس از حمایت و مشارکت ایران در این پروژه، تولید فیلم «قلعه عشق» را گامی مهم در تعمیق روابط دو کشور برشمرد و ابراز امیدواری کرد که اکران این فیلم در آذربایجان و ایران فصل تازه‌ای از همکاری‌های مشترک سینمایی را رقم بزند و مسیر تولید مشترک را هموارتر سازد.
عوامل ایرانی فیلم «های ولتاژ» عبارتند از: تهیه کننده: امیرشهاب رضویان، مجری طرح: بابک شیرین صفت، مدیر فیلمبرداری: مهدی پریزاد، فیلمنامه‌نویس: مشترک: بابک شیرین، مدیر تولید: مجید فردی انور، صدابردار: مرتضی نجف‌لو، طراح گریم: حمید یوسف، طراح صحنه و لباس: روزبه جعفرزاده، دستیار یک و برنامه‌ریز: حمید عزیزی، دستیار صدا: امیر رضا قلی‌زاده، مجری گریم: مریم رخام، دستیار گریم: نگار شیرین صفت، دستیاران فیلمبردار: فرزاد نه‌کاخ، غفور شیرین‌صفت و امیر ساکی، دستیاران صحنه و لباس: ساسان رونق و ریحانه محمدوف و بازیگر ایرانی: رضا ناجی.
همچنین از چهره‌های بازیگری جمهوری آذربایجان، علم‌الدین جعفروف، چناره ملک‌زاده، ضیا آقا و کماله پیریوا در فیلم بازی می‌کنند. کارگردان فیلم الهام قاسم‌ اف چهره شناخته‌شده رسانه‌ای و فیلمساز جمهوری آذربایجان است.
انتهای پیام
