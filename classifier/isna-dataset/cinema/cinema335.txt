نمایش و نقد مستند بهمن کیارستمی در «کانون سینما حقیقت»
برنامه‌ی این هفته کانون فیلم «سینماحقیقت» مرکز گسترش سینمای مستند و تجربی به نمایش و نقد فیلم مستند بلند «اِکسُدوس» ساخته بهمن کیارستمی اختصاص یافته است.
به گزارش ایسنا به نقل از روابط عمومی مرکز گسترش سینمای مستند و تجربی، این فیلم مستند ۷۷ دقیقه‌ای از ساعت ۱۷:۳۰ عصر روز دوشنبه ۲۰ خرداد ۹۸ در سالن سینماحقیقت این «مرکز» به نمایش عمومی درآمده و سپس با حضور بهمن کیارستمی (کارگردان و تهیه‌کننده)، ناصر صفاریان (مسئول نمایش و نشست فیلم‌ها) و پوریا جهانشاد (منتقد سینما) مورد بحث و بررسی قرار می‌گیرد.
موضوع «اِکسُدوس» درباره‌ی مرکز بازگشت مهاجران افغان است که توسط اداره اتباع خارجی وزارت کشور گردانده می‌شود. این مرکز مسئولیت ثبت‌نام و اعزام مهاجران افغان که بصورت غیرقانونی وارد ایران شده‌اند را برعهده دارد...
این فیلم در اولین نمایش خود در دوازدهمین دوره جشنواره بین‌المللی فیلم مستند ایران «سینماحقیقت»، موفق به کسب جایزه بزرگ بخش مسابقه بین‌الملل این جشنواره شد.
«اِکسُدوس» در اولین حضور بین‌المللی خود نیز در بخش مسابقه بیست و ششمین دوره جشنواره بین‌المللی فیلم مستند «هات‌داکس» که ماه گذشته در شهر تورنتو کانادا برگزار شد، روی پرده رفت.
عوامل تولید مستند «اِکسُدوس» عبارتند از: پژوهشگر، کارگردان، تدوینگر و تهیه‌کننده: بهمن کیارستمی، فیلمبردار: داود ملکی، صدابردار: علی علوی، صداگذار: امیرحسین قاسمی، مدیرتولید: کامبیز صفاری
عموم علاقمندان جهت تماشای این فیلم مستند و شرکت در جلسه نقد و بررسی آن می‌توانند از ساعت ۱۷:۳۰ عصر دوشنبه (۲۰ خرداد) به کانون فیلم «سینماحقیقت» واقع در خیابان سهروردی شمالی، میدان شهید قندی، شماره ۱۵، مرکز گسترش سینمای مستند و تجربی مراجعه نمایند.
شرکت در این برنامه برای عموم آزاد است.
انتهای پیام
