مجید قناد:‌ جشنواره تئاتر کودک و نوجوان یعنی همبستگی و اتحاد
دبیر بیست‌وششمین دوره جشنواره بین‌المللی تئاتر کودک و همدان همبستگی و وحدت در حوزه تئاتر کودک و نوجوان استان‌های مختلف یکی از مهم‌ترین رویکردهایش در این رویداد دانست.
مجید قناد که به عنوان دبیر این دوره از جشنواره پذیرفته شده است، در گفت‌وگویی با ایسنا درباره این مسئولیت و مهم‌ترین برنامه‌اش در جشنواره امسال بیان کرد: وقتی پیشنهاد دبیری جشنواره تئاتر کودک و نوجوان مطرح شد با مسئله‌ای روبرو بودم که با آن آشنایی داشتم؛ من هم تحصیلکرده در حوزه تئاتر هستم و هم کار اصلی‌ام بازیگری و کارگردانی تئاتر بوده و سال‌ها پیش اولین تئاترم را همراه با آقای مجید جعفری در تالار وحدت اجرا کردم، بنابراین با این مقوله آشنا بودم ضمن اینکه در چند سال اخیر در جشنواره‌های تئاتر کودک و نوجوان همدان و نیز جشنواره تئاتر شهر و چند جشنواره دیگر به عنوان داور حضور داشتم.
او افزود: حال که این مسئولین را پذیرفته‌ام قبل از هر چیز می‌دانم که در هر گوشه‌ای کم و کسری‌هایی هست ولی سعی کنیم برنامه را طوری تنظیم کنیم تا ان شاالله با کمک مسئولان تئاتر و دست‌اندرکاران استان همدان اتفاق خوبی رخ دهد، بویژه انکه امسال به دوره بیست‌وششم رسیده‌ایم و این شوخی نیست که نشان از تلاش مسئولان همدان و نیز فعالیت وزارت ارشاد و اداره کل هنرهای نمایشی دارد.
وی که قرار است همین هفته به شهر همدان سفر کند و جلسه‌ای با مسئولان مرتبط با جشنواره داشته باشد، گفت: تفکر و ایده من در این جشنواره ایجاد همبستگی میان تئاتر کودک و نوجوان در تمام استان‌های کشور است که در جشنواره شرکت می‌کنند. جشنواره تئاتر کودک و نوجوان یعنی همبستگی و باید از جهات مختلف فرهنگی و هنری همبستگی و اتحاد خوبی میان گروه‌های این حوزه چه آن‌هایی که در استان‌های جنوبی کشور هستند و چه آن‌هایی که در شمال کشور فعالیت می‌کند وجود داشته باشد. در این راستا سعی ما بر این است که اگر از سال‌های پیش مشکلاتی وجود داشته آن‌ها را نبینیم و همه با هم جلو برویم تا با کمترین مشکل جشنواره را به خوبی سال‌های قبل برگزار کنیم.
انتهای پیام
