روایتی از آتشی که بر جان سینما "بهمن" شیراز افتاد 
از روزی که خیابان زند امپراطوری سینماهای شیراز شد، حدود 90 سال می گذرد؛ از روزی که سینما هنوز ناشناخته بود و یکی از تماشاچیان بعد از غرش شیر تارزان برای نجات جان خود و دیگران با چوب دستی، پرده سینما پارس را شکافت.
به گزارش ایسنا، مدت زمان زیادی نگذشت که دلاوران جنگجو و دختران عاشق پیشه بر پرده سینما جان گرفتند و خیابان زند شیراز تا صبح بیدار می‌ماند و با دیدن مشتاقان هنر هفتم شگفت زده می‌شد.
تقویم‌ها ورق خوردند و سالن‌های باشکوه نمایش فیلم، یکی پس از دیگری آوار شدند. حالا دیگر سینماهای این خیابان سالخورده صف طولانی ندارند، ساندویچ کالباس ندارند، بلیت چاپی و مُهر خورده ندارند، پا فیلم و میان پرده ندارند، آنتراکت ندارند، رزرو صندلی ندارند، آپارات و آپاراتچی هم ندارند!
بامداد روز جمعه ۱۰ خرداد سینما «بهمن» که پیش تر از سینماهای "پرسیا" و "حافظ" قفل تعطیلی را بر قواره خود دیده بود و در شمایل مخروبه ای روزگار ملال آور می‌گذراند، طعمه حریق شد.
آخرین فیلم‌هایی که کمتر از ۱۰ سال قبل در این سینما اکران می‌شد، حتی از فهرست ویدئو کلوپ ها هم حذف شده بودند؛ «گروگان» یکی از آخرین‌ها بود که از دوران خوش جمشید هاشم پور و سر تراشیده‌اش در اوایل دهه ۷۰ آمده بود.
چندی پیش، این سینمای متروکه با سینمای فروریخته "پرسیا" تعویض و به «کریم تیموری» واگذار شد. سینما «مترو» سابق که با سرمایه «رحیم ایروانی» صاحب کارخانه کفش ملی در سال‌های دور نمایش فیلم را شروع کرده بود، حالا به توده‌ای سیاه در قلب خیابان زند تبدیل شده است.
ابتدا حوزه هنری قصد داشت، سینما بهمن را پس از تغییر کاربری به بخش خصوصی واگذار کند و با سرمایه گذاری در پردیس سینمایی اوضاع این سینمای قدیمی را نونوار کند، اما تصمیم آنها تغییر کرد و با ملک سینما "پرسیا" معاوضه شد.
عصر روز پنجشنبه گروه پیمانکار با مجوزهای مربوطه در حال تخریب سینما بودند که قسمتی از سالن دچار حریق می‌شود.
طبق گفته «اسدالله بهاری» آپاراتچی سینما پرسیا و نگهبان فعلی سینما بهمن که در محل حادثه حاضر بود، وسعت شعله‌های آتش تا اندازه‌ای نبوده که به خدمات اطفاء حریق توسط آتش نشانان نیاز باشد و با آب آتش را خاموش کردند.
اما او قبل از خواب متوجه دود و بوی آتش شده و بعد از گذشت چند دقیقه توسط ماموران آتش نشان با تجهیزات ویژه از محل حادثه نجات داده می‌شود.
در این عملیات بیش از ۱۲ خودرو اطفایی حضور داشتند و از سرایت آتش به منازل همجوار سینما جلوگیری کردند و خوشبختانه در این حادثه به هیچکدام از شهروندان آسیبی وارد نشد.
مدیرعامل سازمان آتش نشانی و خدمات ایمنی شهرداری شیراز به ایسنا گفت: هنوز گزارش کارشناسی در مورد علت وقوع آتش سوزی اعلام نشده است.
محمدهادی قانع با بیان اینکه حریق سینما بهمن، علی رغم وسعت، با تلاش آتش نشان‌ها ابتدا مهار و از سرایت آن به دیگر اماکن تجاری و مسکونی مجاور، ممانعت شد و در نهایت به شکل کامل اطفاء شد.
گزارش از: امیر عفاف خبرنگار ایسنا
انتهای پیام
