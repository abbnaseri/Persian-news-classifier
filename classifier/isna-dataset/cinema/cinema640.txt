مهدی نادری: هیچ ادعایی درباره‌ی «سامورایی در برلین» ندارم 
مهدی نادری گفت: من برای مسئولیت اجتماعی فیلم «سامورایی در برلین» را ساختم تا در این فضای غمگین، جامعه را شاد کنم و سعی هم نکردم که از عواطف آدم‌ها سوءاستفاده کنم.


به گزارش ایسنا، فیلم سینمایی «سامورایی در برلین» به کارگردانی مهدی نادری همزمان با شروع ماه رمضان از چهارشنبه ۱۸ اردیبهشت ماه بر روی پرده سینماها به نمایش درآمد.
این فیلم در ژانر کمدی ساخته شده و بازیگرانی چون حمید فرخ نژاد، امیرمهدی ژوله، میرطاهر مظلومی، هومن حاجی عبداللهی، میترا حجار، گوهر خیراندیش، نادر مشایخی و سامان صفاری در آن ایفای نقش کرده‌اند.
مهدی نادری ساخت فیلمی چون «بدرود بغداد» را در کارنامه سینمایی‌اش دارد و بعد از سال‌ها فیلم سینمایی «سامورایی در برلین» را ساخته است.
این کارگردان در گفت‌وگویی با ایسنا، دلیل اینکه این بار ژانر کمدی را برای فیلم‌سازی انتخاب کرده است، اینطور بیان کرد: ما سینماگر هستیم و اینکه بین کار ما کارشکنی می‌کنند و بین یک فیلم سینمایی جنگی تا یک فیلم کمدی در سینما چنین فاصله‌ای افتاده، در نهایت چنین سوالی را ایجاد می‌کند.
نادری درباره دلیل ساخت «سامورایی در برلین» گفت: من برای مسئولیت اجتماعی‌ام فیلم «سامورایی در برلین» را ساختم تا در این فضای غمگین، جامعه را شاد کنم و سعی هم نکردم که از عواطف آدم‌ها سوءاستفاده کنم.
او با بیان اینکه "شوخی‌های لفظی در فیلم‌های کمدی، "مطایبات کلامی" نام دارد و یک اصل در طنز و کمدی است" ادامه داد: در ایران از زمان "عبید" تاکنون نیز این زبان طنز را داشته‌ایم. اگر عده‌ای نسبت به این موضوع گله می‌کنند ادبیات مکتوب و شفاهی ایران را نمی‌شناسند. چرا که یک ایرانی از هرچیزی برای به تعویق انداختن درک واقعیت به مصابه ابزار طنز استفاده می‌کند.
این کارگردان افزود: شاید برخی از اعتراضات مردم به این نوع طنز به دلیل سوءاستفاده از آن است و اگر آزادی بیان بیشتری وجود داشت، تمام کمدی‌ها و طنزها به سمت شوخی‌های کلامی نمی‌رفت.
نادری در ادامه تصریح کرد: در عین حال من در فیلم سینمایی «سامورایی در برلین» از این مطایبات کلامی استفاده نکردم و سعی کردم از یک کمدی_گنگستری الگوبرداری ایرانی کنم. من هیچ ادعایی درباره «سامورایی در برلین» ندارم و این فیلم فقط یک فضای تنفس برای کارگردان، تهیه کننده و مخاطبان است.
او درباره تمهیداتی که برای تبلیغات «سامورایی در برلین» انجام شده است، بیان کرد: من و ابوالفضل صفاری تهیه کننده فیلم «سامورایی در برلین» وظیفه داشتیم این فیلم را از لحاظ فنی و کیفی بسازیم و برای اکران به دست پخش کننده فیلم بسپاریم. در این زمینه هم آنقدر به کار ایشان اطمینان داریم که دخالتی نمی‌کنیم.
نادری در بخش دیگری از صحبت‌هایش گفت: امیدوارم ژانر کمدی با سعی نسل جدید به شکلی جدی در جامعه ما جا بیفتد و مقطعی شاهد موج فیلم‌های کمدی نباشیم. امیدوارم هر ژانری سر جای خودش ساخته شود و آرزو می‌کنم فیلم‌سازان ما هر فیلمی که دوست دارند بسازند، چراکه با این اتفاق عیار جامعه مشخص می‌شود.
او در پایان با بیان اینکه "تهیه کننده «سامورایی در برلین» برای ساخت این فیلم ریسک بالایی کرد" افزود: من از ابوالفضل صفاری ممنونم که در این بحران اخلاقی و کیفی چنین ریسکی کرد. ایشان کاری کرد که باید بقیه هم یاد بگیرند، او پای دوستش ایستاد تا فیلمش را بسازد.

انتهای پیام
