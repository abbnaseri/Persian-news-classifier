پاسخ صالحی به ادغام جشنواره فیلم فجر و توقیف یک فیلم
وزیر فرهنگ و ارشاد اسلامی با حمایت تلویحی از ادامه روند فعالیت برگزاری جشنواره جهانی فجر، بر اعتماد میان سینماگران و مدیران تاکید کرد و گفت: نیاید در اکران فیلم‌های سینمایی فضا به سمت مچ گیری برود.
به گزارش ایسنا، سید عباس صالحی عصر پنجشنبه پنجم فروردین ماه در حاشیه جشنواره جهانی فیلم فجر در پاسخ به سوال ایسنا درباره توقیف فیلم رحمان ۱۴۰۰ و چرا توقیف نتیجه یک تخلف می‌شود؟ گفت: من در جزئیات این فیلم نیستم و نمی‌خواهم درباره یک فیلم قضاوت کنم اما مسیر حرفه‌ای بودن را در کل کار باید تعقیب کنیم و حرفه‌ای بودن هم این است که مقررات اکران با دقت رعایت شود.
 او افزود: من مسیر این فیلم را به طور شخصی تعقیب نکردم اما مسئله این است چیزی که مجوز گرفته باید همان عرضه شود و این نوعی اعتماد سازی ایجاد می‌کند. ما نباید فضا را به سمتی ببریم که مچ‌گیری بعد از اکران داشته باشیم. همه ما باید به سینماگران و پخش کننده ها اعتماد کنیم و پخش کننده هم به ما اعتماد کند.
 وی خاطرنشان کرد: مواردی از این دست، نظام اعتماد را مختل می‌کند و وقتی هزینه‌های یک مسئله بر همه مکشوف باشد که اگر تخلفی صورت گرفت از آن اغماض نمی‌شود بعداً ما می‌توانیم سیستم اعتماد به هم را بالا ببریم.
وزیر فرهنگ و ارشاد درباره ادغام دو جشنواره ملی و جهانی فجر که در سال‌های گذشته برگزاری جشنواره با بحث و حاشیه‌های مختلفی همراه بوده است هم توضیح داد: این بحث چندین سال است مطرح شده، آن هم به اعتبار دوره‌ای طولانی که این دو جشنواره با هم برگزار می‌شدند.
 از چهار سال قبل که این جشنواره جدا شد مثل هر اتفاق دیگری موافقین و مخالفینی داشت و هر کدام استدلال‌های خود را دارند و باید احترام گذاشت، اما اینکه در این چهار سال ادامه پیدا کرده با سیاست وزارت ارشاد بوده و برهمان اساس چهارمین دوره را هم برگزار کرده است. او گفت: با این حال به طور طبیعی این تصمیم ممکن است منتقدان و مخالفانی داشته باشد و با نگاهی که الان بوده، این مسیر تعقیب شده و تا الان هم تغییری در این تصمیم پدید نیامده است. صالحی در پاسخ به صادر نشدن حکم رسمی حسین انتظامی به عنوان رئیس سازمان سینمایی توضیح داد: سرپرست از لحاظ اختیارات و وظایف همان اختیارات و وظایف رئیس سازمان سینمایی را دارد و میزان پرداختن به کارها هم با همان جدیت است. گاهی گفته می‌شود سرپرست یک زمان موقتی به لحاظ اختیارات دارد که اینگونه نیست چون فقط وزیر به لحاظ قانونی تا سه ماه مقید شده اما برای سازمانها و مؤسسات این طور نیست. لذا آقای انتظامی در این مسئله به لحاظ حقوقی و کاری مشکلی نداشته است و همانطور که ایشان مطرح کردند، زمانی را می‌خواستند که به جمع‌بندی برسند و امیدوارم هم ما و هم ایشان به نتیجه نهایی برسیم.
او درباره عملکرد شورای پروانه نمایش و تغییرات در بخش‌های مختلف سازمان سینمایی هم اظهار کرد: در این باره چند نکته به عنوان تصمیم سال‌های قبل بوده و الان جدی تر تعقیب خواهد شد. اما حوزه استان‌ها و شهرستانها در مسیر اتفاقات تولید و اکران در آنها جدی است. همچنین نوع توزیع بودجه سازمان سینمایی بخشی قابل توجه بردی حمایت و تولید است. در این باره برآوردی که وجود دارد این است که حدود ۳۰ درصد حمایت از تولید به ۵۰ درصد ارتقا پیدا کند.
 او افزود: کوچک سازی و چابک سازی سازمان سینمایی مسیر دیگری است که مورد توجه قرار دارد. مسیر شفافیت مسیر وزارتخانه هم در این دو سال اخیر وجود داشته و در سال سوم با جدیت بیشتری دنبال می‌شود.
صالحی گفت: اینکه فاصله زمانی زیادی بین مرحله صدور پروانه ساخت و نمایش نداشته باشیم هم از نکات مهم دیگر است. تاکید من و سازمان سینمایی به شورای پروانه ساخت همین است که در عین کم نشدن دقت زمان را هم از دست ندهیم، به گونه‌ای که کارگردان و سرمایه گذار در یک زمان روشن‌تری بتوانند به پاسخ برسند. انتهای پیام
