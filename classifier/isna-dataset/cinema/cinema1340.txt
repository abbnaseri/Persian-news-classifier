رایزنی‌ها برای اکران نوروزی ادامه دارد / تلاش برای آغاز نمایش فیلم‌ها از 22 اسفند ماه
سخنگوی شورای عالی اکران ضمن اعلام نام فیلم‌های کاندید شده برای اکران نوروز گفت: فیلم‌های نوروز از ۲۲ اسفندماه روی پرده خواهند رفت و به این ترتیب شاید بتوانیم گیشه اسفند را هم نجات دهیم.
علی سرتیپی _سخنگوی شورای عالی اکران_ در گفت‌وگو با ایسنا درباره آخرین تصمیمات برای اکران فیلم‌های نوروزی بیان کرد: هنوز نمایش هیچ فیلمی برای اکران نوروز قطعی نشده است و حتی سر گروه‌ها هم مشخص نشده‌اند اما بنا است تا ۲۲ اسفندماه این آثار روی پرده بروند.
او ادامه داد: قرار است فردا (۱۳ اسفند ماه) جلسه‌ای درون صنفی برگزار شود و نهایتاً تصمیم گیری در روز سه‌شنبه در شورای عالی اکران اتفاق بیفتد و در حال حاضر تا الان ۱۶ فیلم به طور قطعی نامزد نمایش در نوروز هستند که از طرف پخش کننده‌ها به کارگروه اکران معرفی شده‌اند که نام آنها به این ترتیب است: ایکس لارج به کارگردانی محسن توکلی، تگزاس ۲، به کارگردانی مسعود عطیابی، زیرنظر به کارگردانی مجید صالحی، شبی که ماه کامل شد به کارگردانی نرگس آبیار، غلامرضا تختی به کارگردانی بهرام توکلی، پیشونی سفید ۳ به کارگردانی سیدجواد هاشمی، دیدن این فیلم جرم است به کارگردانی رضا زهتاب‌چیان، متری شیش و نیم به کارگردانی سعید روستایی، زندانی‌ها به کارگردانی مسعود ده‌نمکی، رحمان ۱۴۰۰ به کارگردانی منوچهر هادی، ژن خوک به کارگردانی سعید سهیلی، سامورایی در برلین به کارگردانی مهدی نادری، چهار انگشت به کارگردانی حامد محمدی، تیغ و ترمه به کارگردانی کیومرث پوراحمد، در خونگاه به کارگردانی سیاوش اسعدی، به دنیا آمدن به کارگردانی محسن عبدالوهاب.
سخنگوی شورای عالی اکران درباره اینکه چه اولویت‌هایی برای نمایش فیلم‌ها در ایام نوروز در نظر گرفته خواهد شد توضیح داد: همچنان تصمیم قطعی گرفته نشده است اما وزارت ارشاد اعلام کرده که اولویت باید بر فیلم‌هایی باشد که در جشنواره شرکت کردند اما هنوز این امر قطعی نیست و در حد یک پیشنهاد به ما بیان شد. امسال تعداد سرگروه‌ها همان هفت سرگروه سینمایی خواهد ماند و بر این اساس از بین این ۱۶ اثر، تنها ۷ فیلم به عنوان فیلم‌های نوروزی روی پرده خواهند رفت.
سرتیپی در پایان گفت: امیدواریم سریعتر این تصمیم گیری‌ها انجام شود تا به فروش فیلم‌ها در ماه اسفند هم کمک کنند زیرا این طور که به نظر می‌آید شرایط اکران خوبی در این ماه نداشتیم و شاید بتوانیم گیشه اسفند را به این طریق تاحدودی نجات دهیم. امیدواریم تصمیم گیری‌ها درباره فیلمها در جلسه این هفته مشخص شوند اما با این حال این احتمال هم وجود دارد که فیلم‌ها نهایی نشوند.
انتهای پیام
