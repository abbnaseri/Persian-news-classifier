انتشار یک گزارش تحلیلی از وضعیت سالن‌های سینمایی در کشور
وضعیت سالن‌های سینما در کشور تا پایان سال ۹۷ بررسی و منتشر شد.
به گزارش ایسنا به نقل از روابط عمومی سازمان سینمایی، محمود اربابی معاون توسعه فناوری و مطالعات سینمایی در مقدمه این گزارش آورده است: یکی از نیازهای مهم سینمای ایران، ارائه آمارهای دقیق و به روز و استفاده از این آمار در ایجاد تغییرات و سیاست‌گذاری‌ها و متعاقب آن، نتایج بوجود آمده از تغییرات و سیاست‌گذاری‌ها در بروز آمار جدید است.
این سیکل بطور مداوم در حال انجام بوده و به طور دائم اثرات خود را بر یکدیگر می‌گذارند. تسلط بر این تغییرات آماری و تحلیل های متعاقب آن می‌تواند مهمترین نقطه قوت هر سازمانی باشد. 
معاونت توسعه فناوری و مطالعات سینمایی حسب وظایف محوله، جمع آوری آمار دقیق و متعاقب آن تدوین و تحلیل گزارش‌های سینمایی را در دستور کار دارد. هدف از این گزارش‌ها فراهم‌آوری آورده‌ای علمی و کارشناسی برای مدیران و سیاست‌گذاران سینمای ایران و آگاهی بخشی و توسعه دانش سینماگران و فعالان این عرصه است. 
گزارش پیش رو به "وضعیت سالن های سینما در کشور در سال ۱۳۹۷" اختصاص دارد. در سال ۱۳۹۶ و ۱۳۹۵ گزارشاتی با هدف آشنایی با وضعیت مکان‌های نمایش آثار سینمایی، پراکندگی در سطح کشور و وضعیت مالکیت آنها، تولید و منتشر شده بود. در این گزارش، به عنوان نسخه روزآمد گزارش قبلی، آخرین تغییرات در ساخت و توسعه مکان های نمایش فیلم در کشور، با همان چارچوب ارائه خواهد شد.
امیدواریم این گزارش نیز بتواند نظر خوانندگان را جلب نماید و دریچه‌ای باشد برای انجام پژوهش‌های مختلف در این زمینه در سینمای ایران
به پیوست گزارش کامل وضعیت سالن‌های سینما در کشور تا پایان سال ۹۷ منتشر می‌شود.

انتهای پیام
