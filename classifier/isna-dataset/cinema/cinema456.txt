ساداتیان: باید جشنواره‌ی فیلم شهر را موضوعی کنیم
سید جمال ساداتیان معتقد است که موضوع هر دوره از جشنواره فیلم شهر از پیش مشخص شود تا فیلمسازان فرصت داشته باشند که درباره آن فکر کنند، فیلم بسازند و در جشنواره شرکت کنند.
این تهیه‌کننده و عضو هیأت انتخاب مسابقه سینمایی دوره ششم جشنواره بین‌المللی فیلم شهر به ایسنا گفت: با توجه به اینکه غیر از توسعه فیزیکی شهر باید به فرهنگ سازی و رفتارشناسی مردم هم فکر کرد و برای آن برنامه داشت، از این رو برگزاری جشنواره فیلم شهر می‌تواند بسیار مؤثر باشد. بد نیست کارگردانان و تولیدکنندگان به موضوعاتی مثل اصلاح امور شهری و رفتارشناسی مردم نیز توجه کنند و این موضوعات را دستمایه کارشان قرار دهند. شاید بهتر باشد که فیلم‌ها به صورت موضوعی ارائه شوند. با این رویکرد عموماً فیلم‌های کوتاه و یا کارگردانانی که تاکنون چندان فرصت دیده شدن نداشتند نیز می‌توانند خودی نشان دهند.
وی افزود: همچنین شهرداری تهران می‌تواند از طریق جشنواره فیلم شهر و مؤسسه تصویر شهر با حمایت‌های مالی از فیلمسازان منتخب جشنواره برای ساخت فیلم‌های بعدی به آنها کمک کند، این موضوع شاید حضور تولیدکنندگان را در جشنواره پررنگ‌تر کند، به موضوعاتی که خود شهرداری برای سال‌های آینده تعریف می‌کند، بپردازند و فیلم‌هایی بسازند که به لحاظ اصلاح امور شهری کمک حال مدیران اجرایی شهرداری باشد.
تهیه‌کننده فیلم سینمایی «متری شیش و نیم» با اشاره به موضوعاتی که باید در فیلم‌های این جشنواره نمایش داده شود عنوان کرد: اینکه ما لوکیشن‌های معرفی شهر را در فیلم‌هایمان کم داریم ممکن است مربوط به توسعه شهری باشد. مثلاً ما المان‌های شهری کلان شهری مثل تهران را معمولاً در فیلم‌هایمان داریم. گاهی ممکن است موضوعی مثل بافت‌های قدیمی تهران در فیلم‌هایمان نمود داشته باشد و همین باعث شود کسانی که ملک‌های قدیمی دارند از طریق همین فیلم‌ها با حفظ این ابنیه آشنا شوند.
ساداتیان ادامه داد: همچنین موضوعاتی مثل معضلات اجتماعی می‌تواند موضوع فیلم‌های این جشنواره باشد. به هر حال تهران کلان شهری است که دچار نوعی به هم ریختگی اجتماعی است و بازخورد آن را در رفتارهای شهری و شهرنشینی می‌بینیم. فرهنگ‌های زیادی در شهر تهران جمع شده‌اند و هر بخش از تهران فرهنگ خاصی دارد که هر کدام از خود رفتارهایی را بروز می‌دهند. همه این موضوعات می‌تواند دستمایه موضوع یک سال جشنواره باشد. وی خاطرنشان کرد: شاید توقع اضافه باشد ولی اگر برنامه‌ریزی چند ساله داشته باشیم، هر سال را به یک موضوع اختصاص دهیم و جوایز خوب مالی به برگزیدگان اختصاص دهیم قطعاً نتیجه بهتری از جشنواره خواهیم گرفت. باید کارگردانان را تشویق کنیم تا فیلمسازان زیادی با موضوعات اجتماعی در جشنواره شرکت کنند و جشنواره رنگ و رخ بهتری به خود بگیرد. موضوعات شهری نیز گسترده است و فیلم‌های زیادی می‌توانند در جشنواره خود را نشان دهند. تهیه‌کننده فیلم سینمایی «برف روی کاج‌ها» درباره بین المللی بودن جشنواره فیلم شهر یادآور شد: به نظر من ابتدا باید مسائل مربوط به برگزاری این جشنواره و فیلم‌هایش را حل کرد. اگر بخواهیم به بحث جهانی آن بیاندیشیم باید به المان‌های شهرهای بزرگ بیشتر توجه کنیم یا برند شهر تهران را بیشتر به مخاطبان جهانی معرفی کنیم. ساداتیان همچنین درباره نحوه برگزاری جشنواره بین‌المللی فیلم شهر پیشنهاد داد: به نظر من باید باید غنای بیشتری به محتوا بدهیم. فکر می‌کنم باید جشنواره را موضوعی کنیم و موضوع را نیز از پیش مشخص کنیم. بدین ترتیب برای تولیدکنندگان مشخص خواهیم کرد که مثلاً در سال آینده می‌خواهیم روی موضوع خرده فرهنگ‌ها یا بافت فیزیکی شهر و ابنای قدیمی تمرکز کنیم. باید موضوعات را معرفی کنیم تا فیلمسازان فرصت داشته باشند که درباره آن فکر کنند، فیلم بسازند و در جشنواره شرکت کنند. هفتمین جشنواره بین‌المللی فیلم شهر ۲۶ تا ۳۱ تیرماه سال جاری به دبیری هاشم میرزاخانی در تهران پردیس سینما گالری ملت برگزار می‌شود.
انتهای پیام
