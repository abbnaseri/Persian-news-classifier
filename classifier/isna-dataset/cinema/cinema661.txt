نمایش و نقدو بررسی «خانه پدری» کیانوش عیاری 
فیلم سینمایی «خانه پدری » در چهارمین نشست سینماتک پانتئون نقد و بررسی می‌شود.
به گزارش ایسنا طبق گزارش رسیده، در چهارمین نشست سینماتک پانتئون به دبیری زینب لک و محمدحسین میربابا ، فیلم سینمایی «خانه پدری» به کارگردانی کیانوش عیاری در خانه اندیشمندان علوم انسانی اکران و تحلیل می‌شود.
«خانه پدری» روایت پنج نسل از خانواده‌ای است که در یک خانه زندگی می‌کنند. فیلم با قتل دختر خانواده به دست پدر و برادر کوچکتر آغاز می‌شود و از اینجا به بعد فیلمساز روایتی از نزدیک به هشتاد سال زندگی پنج نسل در این خانه را به تصویر می‌کشد. کودکانی که در این خانه به دنیا آمده و بزرگ می‌شوند ولی هیچ‌یک از حقیقتی که در زیرزمین خانه‌ی اجدادی مدفون است خبردار نمی‌شوند. عیاری با دستمایه قرار دادن این روایت نقبی به تاریخ زده است.
این نشست با برگزاری پنل تحلیل با عنوان «سنگ عقیده بر جمجمه زندگی» با حضور محمدحسین میربابا ، کیانوش عیاری و مرضیه وفامهر روز چهارشنبه مورخ ۱۸ اردیبهشت ساعت ۱۵ الی ۱۹در سالن فردوسی خانه اندیشمندان علوم انسانی برگزار می‌شود.
پوستر این نشست را آرمین رنگانی مدیر هنری سینماتک طراحی کرده است.
علاقه مندان به حضور در این نشست می توانند برای رزرو بلیت به سایت تیوال مراجعه کنند.
انتهای پیام 
.
