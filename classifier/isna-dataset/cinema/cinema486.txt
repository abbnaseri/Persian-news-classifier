معرفی مخفیانه فیلم جدید «پولانسکی» در کن 
فیلم «یک افسر و یک جاسوس» جدیدترین ساخته «رومن پولانسکی» برای منتخبی از خریداران بین‌المللی در بازار جشنواره فیلم کن ۲۰۱۹ معرفی و به نمایش گذاشته شد. 
به گزارش ایسنا به نقل از هالیوود ریپورتر، داستان فیلم «یک افسر و یک جاسوس» درباره زندگی واقعی «آلفرد دریفوس» افسر ارتش فرانسه است که به اشتباه و به جرم جاسوسی برای آلمان‌ها در دهه ۱۸۹۰ میلادی محکوم شد و پس از گذشت چند سال بی‌گناهی‌اش به اثبات رسید.
گفته می‌شود برای دعوت خریداران به تماشای این فیلم در بازار جشنواره کن از ایمیل‌هایی با عنوان "محرمانه" استفاده شده است.
«ژان دوژاردن» بازیگر فرانسوی برنده اسکار که در این فیلم در نقش افسر ضدجاسوس بازی می‌کند نیز با حضور در جشنواره کن در معرفی این فیلم جدید به خریداران بین‌المللی در کنار «آلن گلدمن» تهیه‌کننده این فیلم حضور داشت اما «رومن پولانسکی» به عنوان کارگردان در این رویداد غایب بود.
خریداران بین‌المللی پس از تماشای این فیلم که با بودجه ۲۵ میلیون دلاری ساخته شده بسیار تحت تأثیر آن قرار گرفتند و یکی از نمایندگان کمپانی‌های توزیع‌کننده اروپایی اعلام کرد که هیچ تردیدی برای اکران فیلم «پولانسکی» ندارد، علی رغم این‌که پولانسکی به سبب اعتراف به تجاوز در سال ۱۹۹۷ میلادی از آمریکا فرار کرده و آمریکا همواره در تلاش برای استرداد این کارگردان لهستانی-فرانسوی است. آکادمی اسکار نیز سال گذشته و در سایه جنبش #MetooT، «پولانسکی» را از عضویت در این نهاد سینمایی اخراج کرد.
تاکنون همه آثار «پولانسکی» در اروپا اکران شده است و فیلم جدید «یک افسر و یک جاسوس» نیز از این قاعده مستثنا نخواهد بود. با این وجود کمپانی‌ها آمریکایی علاقه‌ای به این فیلم نشان ندادند چرا که معتقدند اکران آن در مقطع کنونی در آمریکا غیرممکن است.
«پولانسکی» پس از اعتراف به جرم تجاوزش در سال ۱۹۷۷ میلادی، ۴۲ روز را در زندانی در ایالت کالیفرنیا سپری کرد و سپس آزاد شد؛ اما در سال ۱۹۷۸ زمانی که یک قاضی در تلاش بود مجدداً پرونده او را به جریان بیاندازد و مجازاتی سنگین برای او صادر کند به فرانسه گریخت.
این کارگردان برنده اسکار در سال ۲۰۰۹ در سوئیس دستگیر شد و ۱۰ ماه را در حصر خانگی به سر برد اما دولت سوئیس در نهایت تقاضای دولت آمریکا مبنی بر استرداد «پولانسکی» را نپذیرفت و او را آزاد کرد. آمریکا در سال ۲۰۱۵ از دولت لهستان نیز خواست تا «پولانسکی» را تحویل دهد اما دادگاه عالی این کشور اعلام کرد او دوران محکومیت خود را با توافق طرفین دعوا گذرانده است و در نهایت «سامانتا گیمر» شاکی این پرونده خواستار پایان دادن به این پرونده شد.
چندی پیش نیز چند اتهام جنسی جدید علیه «پولانسکی» مطرح و موجب شد بحث اتهام‌های جنسی علیه او دوباره داغ شود.
انتهای پیام
