«دلبند» به بخش رقابتی جشنواره فیلم استانبول راه یافت
مستند «دلبند» به کارگردانی یاسبر طالبی در بخش رقابتی بین‌الملل سی‌ و هشتمین جشنواره فیلم استانبول در کشور ترکیه به روی پرده می‌رود. 
به گزارش ایسنا، «دلبند» در بخش رقابتی بین‌الملل جشنواره فیلم استانبول به عنوان نماینده سینمای ایران با ۱۱ فیلم دیگر از کشورهای مختلف برای کسب جایزه اول جشواره رقابت می‌کند.
فیلم «مرز» به کارگردانی علی عباسی نیز به نمایندگی از سینمای سوئد در بخش رقابتی جشنواره استانبول حضور دارد.
مستند «دلبند» قصه زندگی دشوار اما دلخواه یک مادر هشتادساله و تنها به نام فیروزه است؛ پیرزنی که زندگی منحصر به فردی در دل رشته‌کوه‌های البرز دارد. او همراه با گله گاوهایش، به تنهایی در دامنه کوه زندگی می‌کند و علی‌رغم اصرار فرزندان و دوستان خود حاضر نیست محل زندگی‌اش را ترک کند. این فیلم چهار فصل زندگی فیروزه در بستر مهربانی، تلاش، شجاعت و قدرتش در برخورد با موانع پیش رو را بازگو می‌کند. فیروزه آگاهانه این سبک زندگی را انتخاب کرده و خوشبختی زندگی را در قناعت، کار و تلاش می‌داند.
این مستند به تهیه‌کنندگی الهه نوبخت از تولیدات مشترک مرکز گسترش سینمای مستند و تجربی و الی ایمیج است.
«دلبند» اولین نمایش جهانی خود را در بخش رقابتی آثار نیمه بلند جشنواره بین‌المللی مستند آمستردام (ایدفا) تجربه کرد و در بخش سینما و فرهنگ غذا «Culinary Cinema» شصت و نهمین دوره‌ی جشنواره فیلم برلین نیز پذیرفته شد.

سی و هشتمین جشنواره بین‌المللی فیلم استانبول از تاریخ (۵ تا ۱۶ آوریل )۱۶ تا ۲۷ فروردین در ترکیه برگزار می‌شود.
انتهای پیام
