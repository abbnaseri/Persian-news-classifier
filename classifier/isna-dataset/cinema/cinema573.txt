روایتی از «اکلیل» و میزان مخاطبانش / «هیچ گفتمانی نداریم»
کارگردان نمایش «اکلیل» مطرح کرد: با وجود اینکه اجرای نمایش ما در ماه رمضان است اما استقبال تماشاگران از این نمایش خوب بوده و فروش خوبی داشتیم.
به گزارش ایسنا، این روزها نمایشی به نام «اکلیل» به نویسندگی مهدی کوشکی و کارگردانی مهتاب شکریان هر روز ساعت ۱۸:۳۰ در تئاتر مستقل تهران روی صحنه است.
«اکلیل» ماجرای زوج جوانی را روایت می‌کند که در زندگی مشترک خود به پوچی رسیدند و دنبال هیجان هستند، آن‌ها برای رسیدن به آن دست به هر کاری می‌زنند.
مهتاب شکریان درباره «اکلیل» به ایسنا گفت: این نمایش تمام معضلاتی که زوج‌های جوان با آن روبرو هستند را نشان می‌دهد. در حال حاضر در جامعه ما هیچ گفتمانی بین افراد نیست و در میهمانی‌ها همه با گوشی‌های موبایل خود سر می‌کنند.
این کارگردان تئاتر درباره استقبال تماشاگران از نمایش «اکلیل» بیان کرد: با وجود اینکه اجرای نمایش ما در ماه رمضان است اما استقبال تماشاگران از این نمایش خوب بوده و فروش خوبی داشتیم.
او به دلایل اجرای «اکلیل» در ماه رمضان اشاره کرد و گفت: ما از قبل با سالن نمایش قرارداد بستیم و زمان‌بندی که سالن برای ما در نظر گرفت از ۱۶ اردیبهشت بود. همچنین آقای کوشکی (نویسنده و بازیگر نمایش) پر مشغله بودند و ناگزیر شدیم که این زمان را قبول کنیم.
شکریان با بیان اینکه "نمایش «اکلیل» بازخورد خوبی داشته و من خیلی خوشحالم" افزود: یکی از گروه‌های تماشاگر این نمایش گروهی از بچه‌های دبیرستانی بودند که با صحبت با آن‌ها متوجه شدم این نمایش بازخورد خیلی خوبی برای آن‌ها داشته و این موضوع برای من کافی است که نمایشم بر این بچه‌ها تأثیرگذار بوده است.
او در پایان گفت: من از مهدی کوشکی برای ایده‌های خلاقانه‌اش در نویسندگی و بازیگری و نگار عابدی سپاس‌گزارم و امیدوارم استقبال بیشتری از «اکلیل» شود.
به گفته کارگردان نمایش «اکلیل» این نمایش تا ۲۷ خرداد ماه روی صحنه است و از شنبه ۲۸ اردیبهشت ماه زمان اجرای نمایش به ساعت ۱۹ تغییر می‌کند.


انتهای پیام
