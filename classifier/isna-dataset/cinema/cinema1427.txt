برگزیده‌های قضایی فیلم فجر معرفی شدند / «توصیه‌پذیری مخاطب سینما»
فیلم‌های "متری شیش و نیم"، "قسم" و "جاندار" برگزیده چهارمین جشنواره پیشگیری از جرم و آسیب‌های اجتماعی معاونت اجتماعی و پیشگیری از وقوع جرم قوه قضاییه شدند.
به گزارش ایسنا، آیین اختتامیه چهارمین جشنواره تقدیر از آثار برتر سی و هفتمین جشنواره فیلم فجر با رویکرد پیشگیری از جرم و آسیب‌های اجتماعی، یکشنبه ۵ اسفندماه در سالن «ایران» فرهنگستان هنر برگزار شد.
در این مراسم محمود اربابی معاون توسعه و فناوری مطالعات سینمایی سازمان سینمایی، منوچهر شاهسواری مدیرعامل خانه سینما، محسن تنابنده، محمد کارت، جلیل شعبانی، پوران درخشنده، حسین و پدرام امیری دوماری، کامران مجیدی، محسن خان‌جهانی، بهروز شعیبی، سید محمود رضوی، محمدصادق آذین، اکبر نبوی، حضور داشتند.
مهدی افتخاری دبیر این دوره جشنواره در سخنانی بیان کرد: امسال چهارمین سالی است که بُعد اجتماعی فیلمها را مورد ارزیابی قرار می‌گیرد و لوح سپاس اهدا می‌شود و آثاری که به موضوعات واقعی پرداخته‌اند را مستحق تحسین می‌داند.
او ادامه داد: صنعت سینما در خدمت سیاست و اجتماع کشور است. سینما در فرهنگ‌سازی و تاثیر اقناعی آن بسیار تاثیر گذار است و به اعتماد مردم کمک می‌کند تا باعث مصونیت کشور در مقابل هجمه‌ها باشد. هنرمندان جامعه به عنوان زبان گویا باید درخدمت جامعه باشند و برای پویایی آن تلاش کنند.
افتخاری همچنین افزود: در سال جاری بر اساس آمارها، فیلم‌هایی که در حوزه اجتماعی ساخته شده بیشتر بوده و امیدوارم در سالهای آینده شاهد پویایی بیشتری باشیم. ما در سال ۹۶، صد و ده هزار ثانیه برنامه تلویزیونی پخش کردیم. برنامه "دو صفر ۹۸" را ساختیم که گفت‌وگو محور است و می‌خواهیم با آن فرهنگ گفت‌وگو در جامعه را بالا ببریم.
سردار منتظر المهدی معاون پیشین اجتماعی ناجا و مشاور فرمانده ناجا در ادامه این برنامه بر توجه ویژه به بحث پیشگیری تاکید کرد و گفت که باید جلوتر از آسیب‌های اجتماعی باشیم و در این مسیر رسانه‌ها به خصوص سینما، سهم مهمی دارند و بر ضمیر ناخودآگاه مخاطبان خود تاثیر گذار هستند.
طیبه سیاوشی نماینده مجلس و رییس کمیته زنان، جمعیت و خانواده کمیسیون فرهنگی مجلس که در این مراسم حضور داشت، در سخنانی به تاثیر سینما و هنر در کاهش آسیب‌های اجتماعی و مشکلات خانوادگی اشاره کرد و گفت: سینما توانسته آموزش دهنده باشد که البته نمی‌توان گفت فعالیت‌هایش جامع بوده اما توانسته اثر مهمی بر کاهش آسیب‌ها داشته باشد. عرصه سینما به دلیل حضور هنرمندان دغدغه‌مند خدمات مناسبی در این زمینه داشته و در جشنواره فجر امسال شاهد فیلم‌هایی بودیم که البته جوایز حداقلی را هم به خود اختصاص دادند.
او همچنین گفت: یکی از مباحث مهمی که در فیلم‌ها به آنها پرداخته شده و بر آگاهی و فرهنگسازی تاثیر گذاشته است بحث آگاهی بخشی برای زنان و کودکان و همچنین تکدی‌گری و کودکان کار بوده است.
سیاوشی در پایان صحبت‌های خود به تصویب لایحه حمایت از حقوق کودکان و جوانان که بعد از ۱۱ سال در مجلس انجام شده است نیز اشاره کرد.

سپس با حضور محمدباقرالفت، طیبه سیاوشی، سعید منتظر المهدی از هدیه حیدری که در حوزه کودکان کار و کمک به آنها فعالیت دارد، تقدیر شد.
او در سخنانی بیان کرد: من به کودکان کار قول دادم که آنها را نجات خواهم داد. فیلمی ساختم و ۳۰ میلیون بار بازدید داشته و مدعی هستم با این فیلم هزاران کودک‌کار از این شرایط نجات پیدا کردند.
در ادامه مراسم محمدباقر الفت معاون اجتماعی و پیشگیری از وقوع جرم قوه قضاییه در سخنانی به علت توجه قوه قضاییه به سینما و همچنین انتخاب سینما به جای فضای مجازی که اکنون مخاطب زیادی دارد اشاره کرد و گفت: مخاطب سینما با مخاطب فضای مجازی متفاوت است زیرا مخاطب سینما توصیه پذیر است و می‌توان مفاهیم را به او منتقل کرد.
الفت افزود: در قوه قضاییه تلاش می‌کنیم رویکرد سینماگران را در پیگیری از آسیب‌های اجتماعی فعال‌تر و از آنها حمایت کنیم. اگر فیلمی را در جشنواره نپذیرفتیم به معنای ارزش هنری نداشتن نیست بلکه ابعاد کنترل آسیب‌های اجتماعی در آن کمتر است.
پوران درخشنده، محمود اربابی، بهروز شعیبی، سیدمحمود رضوی و اکبر نبوی هیئت داوران این جشنواره بودند که پس از قرائت بیانیه توسط بهروز شعیبی جوایز این دوره را به برگزیدگان اهدا کردند.
از فیلم "مردی بدون سایه" و "جمشیدیه" تقدیر شد.
جایزه ویژه هیئت داوران به فیلم "جان‌دار" برای کارگردانی حسین امیری دوماری و پدرام امیری اهدا شد.
جایزه بیشترین تاثیر فرهنگی در پیشگیری از وقوع جرم به فیلمنامه فیلم "قسم" محسن تنابنده تعلق گرفت.
جایزه کوشش خلاقانه برای نشان دادن چهره منفی مواد مخدر و بزه‌های اجتماعی به سعید روستایی برای فیلم "متری شیش و نیم" اهدا شد که جمال ساداتیان تهیه کننده این اثر، جایزه را دریافت کرد.
جایزه ادراک یک مساله اجتماعی و پیشگیری از وقوع جرم به جلیل شعبانی تهیه کننده فیلم " قسم" تعلق گرفت‌.
فیلم‌های طلا، متری شیش و نیم، جان دار، جمشیدیه، یلدا، قسم، مردی بدون سایه، حمال طلا، تیغ و ترمه، درخونگاه در این رقابت شرکت کرده بودند.
علیرضا غفاری اجرای این مراسم را برعهده داشت.







انتهای پیام
