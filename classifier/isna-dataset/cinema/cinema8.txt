/ در سینما و تئاتر چه خبر است؟/
«شاه ماهی» نادر مقدس در مرحله پیش تولید، ادامه فیلمبرداری «زنبور کارگر»، انتشار پوستر «مارلون براندو» و... از جمله خبرهای سینما و تئاتر است.
به گزارش ایسنا، فیلم سینمایی " شاه ماهی " به کارگردانی نادر مقدس و تهیه کنندگی افسانه منادی هم اکنون در مرحله پیش تولید است و مرداد ۹۸ کلید می‌خورد.
" شاه ماهی " داستان تارا و دوستانش است که در آستانه ورود به دانشگاه هستند، آنها برای حل بحران عطا، دوست دوران کودکی‌شان سفر پر ماجرایی را آغاز می کنند….
فیلمنامه این فیلم به قلم افسانه منادی است و لوکیشن‌های آن از جنگلها و جاده های شمال تا خیابان های تهران خواهد بود.
نادر مقدس کارگردان فیلم سینمایی "شور عشق " که با آن فیلم نقش پررنگی در به شهرت رسیدن بهرام رادان و مهناز افشار داشت تصمیم دارد همچون گذشته از بازیگران نوجوان و جوان آموزش دیده و مستعد که تاکنون بر پرده سینما ظاهر نشده اند استفاده کند.
مقدس معتقد است سینما در عرصه بازیگری به نفس تازه نیاز دارد تا بتواند از تکرار فاصله بگیرد و مخاطبان جوان بیشتری را جذب سینما کند.



با پایان بیش از ۳۰ درصد از فیلمبرداری فیلم سینمایی «زنبور کارگر»، سه بازیگر دیگر جلوی دوربین رفتند.
به گزارش ایسنا به نقل از روابط عمومی پروژه، فیلمبرداری فیلم سینمایی «زنبور کارگر» به نویسندگی سعید نعمت الله و تهیه کنندگی و کارگردانی افشین صادقی چندی پیش در تهران آغاز شده و همچنان در حال انجام است. حسین مهری، ستایش موسوی و مجید نوروزی به تازگی جلوی دوربین رفته‌اند. مهری پیش از این در سریال «زیر هشت» و نوروزی نیز در سریال «لبخند رخساره» از نوشته های سعید نعمت الله بازی داشته‌اند.
خشایار موحدیان نیز تدوین همزمان فیلم را آغاز کرده است.
حمید فرخ نژاد، شبنم مقدمی، سعید آقاخانی، حسین مهری، علیرضا آرا، مارال فرجاد، مجید نوروزی، ستایش موسوی و … پگاه آهنگرانی گروه بازیگران متفاوت این درام اجتماعی را تشکیل میدهند.
در خلاصه قصه این فیلم آمده است: بیوک که سال‌ها پیش زنش را به دلیل اهمال پزشکی از دست داده، در نزاعی کشته می شود. حالا دختر او درصدد قصاص قاتل است. در این میان تنها شاهد، دوست دختر قاتل است…
«زنبور کارگر» بعد از «حوالی اتوبان» و «طاووس های بی پر»، سومین فیلم سینمایی سعید نعمت الله در مقام سناریست به شمار می‌رود. افشین صادقی نیز دو فیلم سینمایی «داشتن و نداشتن» و «مقلد شیطان» و بیش از ۳۰ فیلم تلویزیونی را در جایگاه کارگردان در کارنامه خود دارد. «مقلد شیطان» در زمان اکران در سال ۸۹ نقدهای مثبتی از سوی منتقدان گرفت.
برخی از عوامل اصلی پروژه عبارتند از: تهیه کننده و کارگردان: افشین صادقی، نویسنده و مدیر هنری: سعید نعمت الله، سرمایه گذاران: مهرداد سلیمی (صنایع غذایی انجمن)، امیر حسن امامی و افشین صادقی، مشاور تهیه کننده: غلامرضا گمرکی، مدیر فیلمبرداری: روزبه رایگا، صدابردار: سعید احمدی، طراح صحنه: محمدرضا میرزا محمدی، طراح لباس: آزاده قوام، طراح چهره پردازی: کامران خلج، جلوه های ویژه میدانی: آرش آقا بیک، تدوین: خشایار موحدیان، جلوه های ویژه بصری: فرید ناظر فصیحی، دستیار نویسنده: وحید فعال، مدیر برنامه ریزی و دستیار اول کارگردان: فرزاد رحمانی، دستیار برنامه ریز: پونه جروقی، منشی صحنه: ساناز هرندی، دستیار دوم کارگردان: احسان طرخورانی، عکاسان: تارا قنواتی زاده، اسرافیل قاسمی، جانشین تولید: مهرداد مهرپویان، مدیر تدارکات: رامین بهزادی، دستیار تولید: امیرحسین کلهر، دستیار تهیه: مجید صادقی، تصویربردار پشت صحنه: علی یعقوبی، مسئول هنروران: الناز عطایی و مشاور رسانه ای: هادی اعتمادی مجد.



انتشار پوستر «مارلون براندو» / تاریخ آغاز اجرا تغییر کرد
پوستر نمایش «مارلون براندو» به کارگردانی مهران رنج‌بر که طبق تغییر ایجاد شده در تاریخ آغاز اجرای عمومی از ۳۰ تیر در تماشاخانه سپند به صحنه می‌رود، منتشر شد.
به گزارش روابط عمومی نمایش «مارلون براندو»، پوستر نمایش «مارلون براندو» با طراحی محمدصادق زرجویان منتشر شد. این اثر نمایشی بعد از اجرای نمایش «استیو جابز»، جدیدترین تجربه کارگردانی مهران رنج‌بر است که لحظه مرگ براندو در سال ۲۰۰۴ را به تصویر می‌کشد.
مهران امام‌بخش، سارا رسول‌زاده، یلدا عباسی، امین میری و علی پویاقاسمی بازیگران نمایش «مارلون براندو» هستند.
پیش از این قرار بود این اثر نمایشی از ۲۶ تیر اجرای عمومی خود را آغاز کند که به دلیل تغییر ایجاد شده در گروه بازیگری اثر، «مارلون براندو» از ۳۰ تیر، ساعت ۲۱ در سالن شماره یک تماشاخانه سپند به صحنه می‌رود.

 نمایش «لیگ قهرمانان، مرحله گروهی» به صحنه می‌رود
نمایش «لیگ قهرمانان، مرحله گروهی» به نویسندگی داریوش علیزاده و کارگردانی سعید دشتی و داریوش علیزاده از مردادماه سال جاری به صحنه می‌رود.
به گزارش ایسنا به نقل از روابط عمومی نمایش «لیگ قهرمانان، مرحله گروهی»، این اثر نمایشی به کارگردانی سعید دشتی و داریوش علیزاده از مردادماه ۱۳۹۸ به صحنه می‌رود.
در نمایش «لیگ قهرمانان، مرحله گروهی» علاوه بر داریوش علیزاده به‌عنوان نویسنده این اثر، رها جهانشاهی به‌عنوان مجری طرح و مدیر تولید، حمید ملکی و امیرحسین انصاری تهیه‌کنندگان نمایش و مسعود سقلاطون نیا به‌عنوان جانشین تهیه حضور خواهند داشت. اسامی گروه بازیگران، سایر عوامل اجرایی و همچنین مکان اجرای این نمایش پس از بازبینی آن اعلام خواهد شد.
سعید دشتی و داریوش علیزاده پیش‌ازاین در نمایش «دریبل» همکاری موفقی را با یکدیگر داشته‌اند. همچنین سعید دشتی در اردیبهشت‌ماه سال جاری نمایش «مار بازی» را در تماشاخانه ایرانشهر به صحنه برده است.
شب چراغ نمایش "مضحکه بادسوار" برگزار می شود
نمایش "مضحکه بادسوار" نوشته و کارگردانی هما جدیکار روز دوشنبه ۱۷ تیر ماه جاری با حضور داوود فتحعلی بیگی و همراه با مراسم ویژه شبچراغ در تالار سنگلج اجرای عمومی خود را آغاز می کند.
هما جدیکار مدرس، نویسنده و کارگردان تئاتر در مضحکه باد سوار از تکنیک‌های نمایش سنتی و مدرن در کنار هم بهره برده است. این نمایش برای اولین بار در هفدهمین جشنواره بین المللی نمایش عروسکی تهران مبارک رونمایی شده و مورد توجه منتقدان و تماشاگران قرار گرفت.
شب چراغ نمایش مضحکه بادسوار روز دوشنبه ۱۷ تیر ماه، ساعت ۱۸.۳۰ در محل تماشاخانه سنگلج و با حضور هنرمندان و اصحاب رسانه برگزار می شود. در این مراسم استاد فتحعلی بیگی چراغ نمایش را افروخته، درباره این نمایش صحبت کرده و در ادامه مهمانان حاضر در مراسم به تماشای این اثر ۵۰ دقیقه ای می نشینند.
بازی‌دهندگان عروسک (به ترتیب حروف الفبا) امیرحسین انصافی، امیرمحمد انصافی، مریم ایرانمنش، حامی علیزاده هستند.
در این اثر نمایشی دستیار کارگردان مینا مقامی زاده، روابط عمومی زهرا شایان فر، طراح عروسک ستاره خرمزاده، مسئول کارگاه ساخت عروسک زهرا شیخ الحکمایی، ساخت عروسک زهرا شیخ الحکمایی، بیتا پهلوانی، هدا چاهوشی، سمیه گلباز، سعیده دهقان نژاد، طراحی لباس و دوخت لباس سپیده داداش پور، طراح صحنه سینا ییلاق بیگی، دستیار طراحی صحنه لیلا طاهری، ساخت دکور گروه طراحی صحنه ایگو، طراح نور مصطفا مرادیان، دستیار طراحی نور محمدرضا ایزدی، ساخت اکسسوار غزاله مهربان یکتا، آزاده حیدری، موسیقی علی جباری، امیرحسین انصافی، نوازندگان کمانچه علی جباری، تنبک حسین فضل اللهی و عکاس سمیرا انصافی، سلما پورامین، مشاور رسانه و تبلیغات مجازی احمدرضا حجارزاده، طراح پوستر و بروشوررفعات هاشمی سی سخت و مرضیه سرمشقی همکاری می کنند.
فروش اینترنتی بلیت این نمایش از طریق سایت تیوال فعال شده و علاقه مندان می توانند نسبت به خرید بلیت اقدام کنند.

 «لولیتا نسخه‌ی ۱۲» بازیگران و عوامل خود را معرفی کرد
بازیگران و عوامل نمایش «لولیتا نسخه‌ی ۱۲» به کارگردانی بهنام احمدی که قرار است از ۲۶ تیر در تماشاخانه سپند روی صحنه برود، معرفی شدند.
نمایش «لولیتا نسخه‌ی ۱۲» نوشته فرشاد جعفری است که با دراماتورژی و کارگردانی بهنام احمدی و تهیه کنندگی شهاب بهزادی، اجرای عمومی خود را از ۲۶ تیر در تماشاخانه سپند آغاز می‌کند.
در این اثر نمایشی کتایون سالکی، مهدی شاهدی، فرزانه زینتی و الهه اکبری به ایفای نقش می‌پردازند.
مژده رنجبر دستیار کارگردان، طاهر نیکخواه ابیانه طراح صحنه، لباس و آکس‌سوآر، امین مانیان آهنگساز، آرتا میرآفتابی مدیر صحنه، صبا کسمایی طراح نور، سمیه فراهانی طراح گریم، سیاوش تصاعدیان طراح گرافیک، آرش پاشایی ساخت دکور، محمد سخن‌ور و بهنام احمدی ویدئوآرت و تیزر و کیارش مسیبی عکاس عوامل نمایش «لولیتا نسخه‌ی ۱۲» را تشکیل می‌دهند.
بهنام احمدی پیش از این تجربه کارگردانی چندین اثر نمایشی از جمله نمایش‌های «جنی» و «حقایقی درباره یک ماهی مرده» را در کارنامه کاری خود به ثبت رسانده است.
انتهای پیام 
