چرا "خجالت نکش" در پخش تلویزیونی سانسور شد؟
کارگردان فیلم سینمایی "خجالت نکش" که نسبت به نمایش نسخه‌ی سانسور شده‌ی فیلمش از تلویزیون معترض است گفت: نسخه‌ی کامل این فیلم در همه جای ایران قابل دسترس است و ماهواره بارها آن را پخش کرده است اما چرا تلویزیون آن را سانسور می‌کند؟!
رضا مقصودی که با ایسنا گفت‌وگو می‌کرد با اشاره به برخی سکانس‌های حذف شده از فیلمش از جمله سخنرانی احمدی‌نژاد درباره‌ی لزوم فرزند آوری تصریح کرد: ممیزان تلویزیون نگران چه چیزی هستند؟! قطعاً نگران حرکت‌های مردمی، فرهنگ و مردم این سرزمین نیستند؟! چون نسخه‌ی اصلی این فیلم در حال پخش است و هیچ اتفاقی هم نیفتاده است. آنها (ممیزان) نگران یک عده خاص هستند بنابراین دغدغه‌ی مردم را ندارند.
کارگردان "خجالت نکش" با بیان اینکه "مطرح کردن این گلایه‌ها بیشتر به نق زدن شبیه شده است" خاطرنشان کرد: چون اثری ندارد اما ما آن را مطرح می‌کنیم تا شاید گوش شنوایی وجود داشته باشد.
مقصودی در پایان گفت: صدا و سیما اموال عده‌ی خاصی شده است و اگر رسانه‌ی مردمی بود قطعاً مفیدتر می‌بود.
فیلم سینمایی «خجالت نکش» که بازیگران اصلی آن شبنم مقدمی و احمد مهران فر هستند، داستان زندگی زن و شوهری را روایت می‌کند که با داشتن پسر و عروس، در سن میانسالی بچه‌دار می‌شوند. این اتفاق در روستایی کوچک می‌افتد که هیچ چیز از دید اهالی پنهان نمی‌ماند.
انتهای پیام

