به تماشای «نار و نی» فردا در خانه سینما بروید
کانون فیلم خانه سینما در برنامه آینده خود، در تاریخ یکشنبه، 22 اردیبهشت، ساعت 17، نسخه ترمیم‌شده فیلم «نار و نی» ساخته سعید ابراهیمی‌فر را به نمایش می‌گذارد.
به گزارش ایسنا، پس از نمایش فیلم هم نشستی با حضور سعید ابراهیمی‌فر، حسین ایری و احمد طالبی‌نژاد برگزار خواهد شد.

حضور در این برنامه برای همه آزاد و رایگان است و علاقه‌مندان می‌توانند روز نمایش به نشانیِ خانه سینما مراجعه کنند: تهران، خیابان بهار جنوبی، خیابان سمنان، شماره 29، خانه سینما.
«نار و نی»، محصول سال 1367، نوشته مشترک سعید ابراهیمی‌فر، حسین ایری و عزیز ترسه است و این بازی‌گران در فیلم حضور دارند: جهانگیر الماسی، علی‌اصغر گرمسیری، رسول نجفیان، حسین پناهی و محسن قاضی‌مرادی. تهیه فیلم هم به صورت مشترک با سعید ابراهیمی‌فر و حسین ایری بوده و دیگر عوامل تولید عبارتند از: راوی: احمدرضا احمدی، موسیقی: فریبرز لاچینی، فیلم‌برداری: همایون پایور، تدوین: ژیلا ایپکچی، صدابرداری: اصغر شاهوردی، طراحی صحنه و لباس: کیهان مرتضوی و مدیریت تولید: مهوش شیخ‌الاسلامی.
داستان فیلم درباره عکاس جوانی‌ست که در جستجوی  عکس‌های مناسبی برای نمایشِ در دستِ تمرینِ «قضیه اوپنهایمر» است و به‌طور اتفاقی با پیرمرد ناشناسی که دچار عارضه قلبی شده، مواجه می‌شود. عکاس جوانی، شب هنگام، او را به بیمارستان می‌رساند و بر نیمکت انتظار بیمارستان، با مرور دفترچهٔ خاطرات این پیرمرد، مسیر جدیدی پیشِ روی خود می‌بیند.
«نار و نی» که یکی از فیلم‌های جریان‌ساز سینمای ایران در سال‌های پس از انقلاب است، در جشنواره فیلم فجر در سال 1367، مورد توجه قرار گرفت و موفقیت‌هایی کسب کرد: برنده جایزه ویژه هیئت داوران،برنده سیمرغ بلورین بهترین تدوین،برنده سیمرغ بلورین بهترین صدابرداری،نامزد بهترین فیلم
نامزد بهترین کارگردانی،نامزد بهترین فیلم‌نامه،نامزد بهترین موسیقی متن ،نامزد بهترین فیلم‌برداری،نامزد بهترین بازی‌گر نقش اول مرد.
انتهای پیام 
