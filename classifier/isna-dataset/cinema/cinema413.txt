دعوت فارابی از سینماگران برای حضور در راهپیمایی روز قدس
بنیاد سینمایی فارابی در اطلاعیه‌ای از اهالی سینما برای حضور باشکوه در راهپیمایی روز جهانی قدس و حمایت خود از مردم مظلوم فلسطین و ابراز انزجار از جنایات رژیم صهیونیستی دعوت کرد.
به گزارش ایسنا به نقل از روابط عمومی بنیاد سینمایی فارابی، در متن این اطلاعیه آمده است:
روز قدس، پیام بیداری ملت‌های اسلامی و روز مقابله با مستکبران و ظالمان است و حضرت امام خمینی (ره) بنیانگذار جمهوری اسلامی ایران با تعیین آخرین جمعه ماه مبارک رمضان به عنوان روز جهانی قدس، مبارزه با رژیم اشغالگر قدس را در جهان گسترش داد و همه مسلمانان را برای مقابله و مبارزه با مستکبران دعوت کرد و خواستار ایجاد وحدت امت اسلامی در برابر رژیم صهیونیستی بود.
سرزمین قدس متعلق به مردم فلسطین است، روز قدس نماد آزادی‌خواهی جهان اسلام و روز همبستگی و یکپارچگی در برابر رژیم ضدبشری اسرائیل است.
ملت شریف ایران نیز همپای تمامی مسلمانان جهان افتخار دفاع از فلسطین مظلوم را دارند و برای دفاع از سرزمین قدس به پا خواهند خواست و بار دیگر برای آزادی قدس شریف، با آزادی خواهان و حق‌طلبان جهان هم صدا می‌شوند و اعتراض خود را علیه ظلم و جور و تجاوز رژیم صهیونیستی ابراز می‌کنند.
بنیاد سینمایی فارابی نیز ضمن دعوت از اصناف و خانواده فهیم و دردمند سینمای ایران برای حضور در این راهپیمایی، حمایت خود را از مردم مظلوم فلسطین اعلام کرد.
انتهای پیام
