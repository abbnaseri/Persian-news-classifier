سینما فرصت ثبت" سیل" در حافظه جمعی است 
جعفر صانعی مقدم  بر اهمیت دیدن و توجه به پیامدهای مثبت سیل  تاکید و پیشنهاد کرد که در فیلم‌هایی کوتاه وقایع مربوط به این رویداد طبیعی ثبت و ضبط و در رقابتی مجزا شرکت داده شوند.
به گزارش ایسنا،مدیر گروه هنر و تجربه درباره نهمین جشنواره بین المللی فیلم وارش بیان کرد: جشنواره بین المللی فیلم وارش از سال ۷۸ کار خود را آغاز کرده و تاکنون ۲۰ سال از عمر آن و ۹ دوره از برگزاری آن می‌گذرد. در همان اولین دوره که آقای قربان پور دبیری آن را برعهده داشتند، احساس کردم که نام وارش که در مازندرانی به معنای باران است چقدر شایسته انتخاب شده است. زیرا بحران کم آبی و خشکسالی همیشه برای کشورمان یک مساله بوده و هست و حالا سیل و تبعات ناشی از آن، این اهمیت را تأیید می‌کند.
وی افزود: مستندسازان خوب کشورمان تاکنون در فیلم‌هایشان با پرداختن به دریاچه‌ها، تالاب‌ها، دریاها و… به این مساله اشاره داشته‌اند و بعضی از فیلم‌ها بحث‌های چالشی را هم به دنبال داشته است. همچنین در آئین‌ها و آداب و رسوم کهن سرزمین‌مان نیز دعای جمعی برای باران مورد توجه بوده و در برخی از فیلم‌ها نیز بازتاب داده شده است. البته باید گفت برخی از این آئین‌ها با خرافه‌ها نیز همراه شده و در فیلم‌ها نیز آمده‌اند.
این عضو شورای سیاستگذاری جشنواره با اشاره بر لزوم بهره برداری از وجوه مثبت سیل که همان پر آبی و اتحاد برای رفع مشکلات است، عنوان کرد: اگرچه سیل پیامدهای آسیب زننده‌ای نظیر تخریب خانه‌ها و حتی خسارات جانی را به همراه داشته است، اما می‌توان در کنار همه این تلخی‌ها وجوه مثبت آن را هم دید. سیل‌های اخیر بین مردم همبستگی برای کمک رسانی خودجوش ایجاد کرده است. ضمن اینکه سازمان هلال احمر نیز با اتحاد و همکاری مناسبی توانسته است در کنار مردم کمک رسانی به مناطق آسیب دیده را سرعت ببخشد.
او ادامه داد: جریان آموزش و هشدار به مردم حین عملیات امدادرسانی، به اشتراک گذاشتن تجربه‌ها توسط خود مردم به کسانی که در معرض سیل احتمالی قرار دارند، همگی می‌تواند از وجوه مثبت این اتفاقات باشد. همچنین همراهی هنرمندان با مردم و انتشار وضعیت و شرایط مناطق سیل زده و مردم دچار آن به طور گسترده در فضای مجازی، چگونگی برخورد مردم با این بحران از جمله نکاتی است که می‌تواند در جشنواره فیلم وارش که یک جشنواره مرتبط با حوزه زیستی مردم است بازتاب داده شود.
صانعی مقدم همچنین خاطر نشان کرد: به نظر می‌رسد می‌توان بخشی را برای تولید فیلم‌های بسیار کوتاه در این جشنواره در نظر گرفت که مردم یا مستندسازان و کسانی که از نزدیک در مناطق سیل دیده قرار دارند، با نظرات و رویکردهای مختلف این اتفاق را به تصویر بکشند و در یک رقابت سینمایی نیز شرکت کنند. این اقدام در عین حال که به ثبت خاطره‌ای جمعی در حافظه مردم و مستندسازی نیز منجر می‌شود، می‌تواند ایده‌هایی را برای تهیه فیلم‌های بلند سینمایی در آینده نیز به سینماگران ارائه کند.
وی ادامه داد: شاید مشارکت عمومی و همگانی مردم برای کمک به هموطنان‌شان شبیه به چیزی است که نمونه آن را در جبهه‌های جنگ هم دیده‌ایم و حالا در کنار همه پیامدهای منفی این اتفاق تلخ می‌توان نکات مثبت آن را هم دید.
نهمین جشنواره بین المللی فیلم وارش به دبیری مهدی قربانپور ۹ الی ۱۳ اردیبهشت ماه در مازندران و شهر بابل برگزار می‌شود.
انتهای پیام
