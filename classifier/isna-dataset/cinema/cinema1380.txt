جواد شمقدری : تحریف اطلاعات دوران مدیریت‌ ما/ اسناد محفوظ است
جواد شمقدری که در دولت دهم رییس سازمان سینمایی وزارت ارشاد بود، پس از گذشت حدود ۵ سال از دوران مدیریت‌اش ، کتابی را از دوران مدیریت‌اش در سینما رونمایی کرد.
به گزارش ایسنا، کتاب «سینمانامه» شامل گفت‌وگوها، سخنرانی‌ها، نامه‌ها، اظهارات و یادداشت‌های مدیر سینمایی دولت دهم و اولین رئیس سازمان سینمایی بود که به دوران مدیریت چهارساله‌اش در سینما (۸۸-۹۲) می‌پردازد.
 مراسم رونمایی 6 اسفند ماه در سالن سرای کتاب خانه کتاب برگزار شد.
جواد شمقدری نویسنده کتاب در سخنانی بیان کرد: دهه اول انقلاب که به سال ۶۰ برمی‌گردد، بحث‌هایی درباره ظرف و مظروف بودن سینما و رابطه سینما با انقلاب مطرح می‌شد و برخی معتقد بودند که سینما مسیری دارد که با ارزش‌های انقلاب اسلامی همسو نیست‌. دو هزار فیلم سینمایی بعد انقلاب ساخته شده است و ما اکنون سینما را برای خود کرده‌ایم‌. سینما مثل هر چیز دیگری می‌تواند هم ویژگی‌های مثبت داشته باشد و هم منفی.
او درباره علت نگارش این کتاب توضیح داد: من ترجیح دادم مقداری از زمان مدیریت‌ام فاصله بیفتد و از التهابات کم شود و بعد شروع به نوشتن بکنم تا با حس و ذهن شفاف و صادقانه‌ای به بیان روایات آن دوران بپردازم. احساس می‌کردیم که اتفاقات دوره ما درحال تحریف شدن و پنهان کاری است و بنابر این حق آینده سینما است این اطلاعات در آن نوشته شود.
شمقدری با بیان اینکه این کتاب دو بخش دارد،توضیح داد: در قسمت اول رویکردها و سیاست‌هاست و بخش دوم رویکردهای مبانی اندیشه انقلاب و سینما است. در این کتاب به برخی پیوندها و ارتباطاتی که در سینمای ایران به وجود آمده پرداخته شده و سعی کردم مباحثی که بیانش باعث روشن‌تر شدن امور می‌شود را بیاورم که اسناد آن نیز در پیش خودم محفوظ است.
وی افزود: تحقیقات میدانی کردم و برای شروع به سراغ کسانی رفتم که آن دوران را پشت سر گذاشتند. با استاد کلهر و توکلی گفت‌وگو هایی داشتیم و تحت عنوان جریان شناسی سینمای ایران و معماران سینمایی پس از انقلاب با آنها صحبت کردیم، زیرا ما با دو مقطع قبل انقلاب و حین آن مواجه بودیم.
این مدیر سینمایی اضافه کرد: پاورقی‌های این کتاب قابل توجه هستند و به بخشی از تاریخ سینمای ایران اشاره دارند که می‌توانند قابل توجه باشند. همچنین بزرگترین مخاطبین من مدیران سینمایی و سینماگران هستند و در عین حال محققان و پژوهشگران را هم مد نظر قرار دادم. در سالهای اخیر اطلاعات ناقص در اختیار افراد قرار می‌گیرد اما ما در دوران خودمان مردم را امین خودمان می‌دانستیم و همه مطالب را صریح و شفاف در اختیار مردم قرار می‌دادیم و اکنون بخش‌هایی از آن را در کتاب آورده‌ایم.
شمقدری در بخش دیگری از سخنانش یادآور شد: یکی از حوزه‌هایی که در آن زمینه کار کردیم و اول به نظرمان‌نمایشی می‌آمد اما بعد جدی گرفته شد نوشتن یک سند سینما بود. ساعتها برای آن جلسه گذاشته شد و حساسیت قضیه را احساس کردند و یک سال طول کشید و در ۳۲ ماده نوشته شد اما این اتفاق نیفتاد که در صحن شورای عالی انقلاب فرهنگی ورود پیدا نکرد.
او ادامه داد: در اقدامی دیگر نیز اساسنامه خانه سینما تنظیم شد اما وقتی به فرآیند اجرایی رسید افرادی شروع به سنگ اندازی کردند و موضوع از دستورکار کنار رفت. ما می‌خواستیم خانه سینما را قانونی کنیم و اعتبار پیدا کند اما آن موقع نشد و الان هم که زیر مجموعه وزارت کار رفته است، امیدوارم موفق باشند.
شمقدری اظهار کرد: شش ماه بعد از حضورم در این سمت اطلاعاتی برای مقام معظم رهبری فرستادم و تقاضای جلسه کردم که اول تیر ماه میسر شد. برداشت اولیه من این بود که صحبت‌ها بازتاب رسانه‌ای داشته باشد اما محرمانه تلقی شد و چند ماه بعد هم متن صحبت‌ها به دست ما رسید و آنرا با مهر محرمانه به به برخی مسئولان دادیم و در سه حوزه دسته بندی کردیم که این صحبت‌ها باید اجرایی شود، اما بعد در دولت یازدهم دیدم که همین صحبت‌ها در جلسات بیان شد.
او همچنین درباره بندهای این صحبت‌ها گفت: دشمن برای رسانه سینما برنامه دارد، ظرفیتی برای استفاده از بودجه های دولتی به وجود نیاید، نقد برون گفتمانی به وجود نیاید، سینماگران انقلابی بدون کار باقی نمانند و از اینکه دفاع مقدس را محدود کنیم، پرهیز شود.
شمقدری در پایان صحبت‌های خود بیان کرد: این کتاب مقطعی از سینمای انقلاب را در برداشته باشد که امیدوارم توانسته باشیم، نگاهی به تمام اتفاقات آن دوران داشته باشیم. در این کتاب سعی نکردم از بیان اسامی پرهیز کنم و اگر در جایی راجع به فردی یا فیلمی خطایی بود حتما به من اطلاع دهند تا در نسخه‌های بعدی آن را اصلاح کنم.
جمال شورجه کارگردان نیز در سخنانی بیان کرد: من در جریان مدیریت ۴ ساله جواد شمقدری بودم و می‌دانم چه فرازهایی در این کتاب وجود خواهد داشت. این ۴ سال از حاشیه‌ساز ترین دوره‌های بعد از انقلاب بود و در آن دوران اتفاقاتی از جمله بسته شدن خانه سینما که هر کسی از ظن خود صحبتهایی را درباره آن بیان کرده است، رخ داد.
او ادامه داد: این کتاب اکتشاف و نقبی به آن دوران و اختلافات آن است. این کتاب به صورت تحلیلی نوشته شده است. در آن دوران یک طرف آقای احمدی نژاد به عنوان ریس جمهور حضور داشتند و در طرف دیگر سینمایی‌ها. به تعبیری یک جبهه اپوزیسیون بودیم و بیشترین ملاقات‌ها را با رئیس‌جمهور داشتیم زیرا در آن دوره دسترسی به مقامات ارشد کشور سهل الوصول بود.
این کارگردان سینمایی با تاکید بر اینکه " اهالی سینما در آن دوران به راحتی به رئیس جمهور دسترسی داشتند" گفت: شورای عالی سینما هم به همین دلیل تشکیل شده بود و این کتاب حاصل زحمات عده ای است که مدیریت این جریان را خود آقای شمقدری برعهده داشتند.
هوشنگ توکلی که در نگارش بخش‌هایی از این کتاب همکاری داشته، در سخنانی گفت: او (شمقدری ) یکی از افرادی است که وجدانش نا آرام است. در دوران مدیریت او حوادث بسیار مهمی رخ داد اما دست تنها بود. نویسندگان و هنرمندان نیز به همین شکل هستند و وجدان نا آرامی دارند. اگر زیربنا هایی در سینمای ایران باشد به دوران مدیریت ایشان برمی‌گردد.
در پایان مراسم از کتاب جواد شمقدری رونمایی شد.
انتهای پیام
