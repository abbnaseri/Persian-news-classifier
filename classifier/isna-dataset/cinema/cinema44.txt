امضاء یک تفاهم‌نامه برای امنیت شغلی در سینما
انجمن صنفی عکاسان سینما و کانون کارگردانان سینمای ایران در خصوص امنیت شغلی تفاهم نامه امضا کردند.
به گزارش ایسنا به نقل از روابط عمومی انجمن صنفی عکاسان سینما،هیات مدیره انجمن صنفی عکاسان سینما در تداوم فعالیت صنفی و حرفه‌ای در زمینه ایجاد امنیت شغلی اعضای خود، جلسه مشترکی با حضور اعضای هیات مدیره کانون کارگردانان سینمای ایران در محل این کانون تشکیل داد.
این جلسه پیرامون مسائل و مشکلات موجود و نحوه همکاری متقابل  برگزار شد.در این جلسه  تفاهم نامه مشترک دو صنف که در تاریخ 24 اردیبهشت ماه به امضای روسای وقت هر دو صنف رسیده بود،مورد بررسی قرار گرفت و در مورد ادامه این همکاری صحبت شد.
پیرو این تفاهمنامه در فیلمهای سینمایی کارگردانان فقط با عکاسان عضو صنف عکاسان سینما  همکاری خواهند کرد. همچنین جهت تداوم این همکاری جلسات مشترک ادامه یافته و جلسات مشابهای با سایر صنوف برگزار می شود.
انتهای پیام 
 
