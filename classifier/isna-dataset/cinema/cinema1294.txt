دو فیلم دیگر به گزینه‌های اکران نوروزی اضافه شدند
دو فیلم سینمایی «پیشونی سفید ۳» به کارگردانی سیدجواد هاشمی و «زهر مار» به کارگردانی سیدجواد رضویان هم به گزینه‌های اکران نوروزی اضافه شدند.
علی سرتیپی - سخنگوی شورای عالی اکران - طی تماسی به ایسنا با اعلام این خبر که دو فیلم دیگر به فهرست گزینه‌های اکران نوروزی اضافه شده است، گفت: از طرف رئیس شورای عالی اکران یعنی آقای ابراهیم داروغه‌زاده صلاح دیده شد که دو فیلم سینمایی «پیشونی سفید ۳» به عنوان یک فیلم کودک و نوجوان در جدول گزینه فیلم‌های اکران نوروزی قرار بگیرند و همچنین به دلیلاینکه فیلم «زهر مار» هم در جشنواره فیلم فجر حضور داشته و متقاضی اکران نوروزی بود، به این فهرست اضافه شوند.
او افزود: این آثار نیز مانند همان ۱۲ اثر اعلام شده، باید شرایط مشخص شده را رعایت کنند.
به گزارش ایسنا با اضافه شدن این دو فیلم، اکنون ۱۴ فیلم سینمایی به عنوان گزینه‌های اکران نوروزی معرفی شده‌اند و این اتفاق در حالی رخ داده است که فیلم سینمایی «زهر مار» جزو فیلم‌هایی که سخنگوی شورای اکران در روز ۱۲ اسفندماه به عنوان گزینه‌های قطعی اکران نوروزی اعلام کرده بود، قرار نداشت.
پیش‌تر، فیلم‌های سینمایی غلامرضا تختی به کارگردانی بهرام توکلی، متری شیش و نیم به کارگردانی سعید روستایی، دیدن این فیلم جرم است به کارگردانی رضا زهتابچیان، زیر نظر به کارگردانی مجید صالحی، تگزاس ۲ به کارگردانی مسعود اطیابی، زندانی‌ها به کارگردانی مسعود ده‌نمکی، ایکس لارج به کارگردانی محسن توکلی، ژن خوک به کارگردانی سعید سهیلی، چهار انگشت به کارگردانی حامد محمدی، تیغ و ترمه به کارگردانی کیومرث پوراحمد، درخونگاه به کارگردانی سیاوش اسعدی و رحمان ۱۴۰۰ به کارگردانی منوچهر هادی به‌عنوان ۱۲ فیلم گزینه اکران نوروزی معرفی شده بودند.
انتهای پیام
