«پارازیت» در مسیر پرفروش‌ترین برندگان نخل طلا
فیلم «پارازیت» برنده نخل طلای کن ۲۰۱۹ با فروش آغازین و رکوردشکن ۲۵ میلیون دلاری در مسیر تبدیل شدن به پرفروش‌ترین فیلم در میان همه برندگان نخل طلا در گیشه جهانی قرار گرفته است. 

به گزارش ایسنا به نقل از اسکرین، این فیلم به کارگردانی «بون جونگ-هو» که اولین جایزه بهترین فیلم جشنواره کن را برای سینمای کره جنوبی به ارمغان آورد با فروش ۲۵ میلیون دلاری و گذر از فروش ۲۴ میلیون دلاری مستند «فارنهایت ۱۱/‏۹» و ۹.۳ میلیون دلاری‬ «داستان عامه‌پسند»، ‬ هم اکنون پرفروش‌ترین فیلم برنده نخل طلا در هفته نخست اکران است.
«پارازیت» اولین فیلم غیرانگلیسی ساخته «بونگ جون-هو» پس از فیلم‌های «اوکجا» و «برف‌شکن» است و داستان آن درباره مردی بیکار است که به همراه خانواده‌اش به شکل عجیبی با یک خانواده ثروتمند و متفاوت از لحاظ طبقه اقتصادی رابطه برقرار می‌کند.
کمپانی «CJ Entertainment» تاکنون حق نمایش فیلم «پارازیت» را به حدود ۲۰۰ کشور فروخته است و اکران آن از این هفته در سینماهای فرانسه و از ماه اکتبر در آمریکا آغاز می‌شود اما شرایط اکران آن در چین به عنوان یکی از تعیین‌کننده‌ترین بازارهای سینمایی هنوز مشخص نیست و باید منتظر ماند و دید این فیلم می‌تواند رکورددار فروش جهانی در میان همه آثار برنده نخل طلا شود یا خیر.
هم‌اکنون پرفروش‌ترین فیلم برنده نخل طلا در تمام ادوار برگزاری جشنواره کن یک مستند است که از قضا پرفروش‌ترین مستند تاریخ سینما نیز است. «فارنهایت ۹.۱۱» نام این مستند معروف به کارگردانی «مایکل مور»، سینماگر سیاسی و سرشناس آمریکایی است که نگاهی انتقادی به عملکرد «جورج بوش»، جنگ با تروریسم و پوشش‌های خبری رسانه‌ها در آمریکا دارد.
این فیلم در سال ۲۰۰۴ در بخش مستند جشنواره کن به روی پرده رفت و موفق به کسب نخل طلا، ارزشمندترین جایزه این رویداد سینمایی شد و با تشویق ۲۰ دقیقه‌ای حضار در سالن محل نمایش مورد تقدیر قرار گرفت. این مستند با بودجه شش میلیون دلاری بالغ بر ۲۲۲ میلیون دلار در گیشه جهانی فروخت.
«داستان عامه‌پسند»، برترین ساخته «کوئنتین تارانتینو» تا به امروز که وی را به اوج شهرت رساند یکی دیگر از برندگان پرفروش نخل طلایی جشنواره کن است. این فیلم محصول سال ۱۹۹۴ در حالی معتبرترین جایزه سینمایی جهان را برای تارانتینوی جوان به ارمغان آورد که فیلم «قرمز» ساخته «کیشلوفسکی» دیگر نامزد کسب این جایزه بود. «داستان عامه‌پسند» با بازیگرانی چون «جان تراولتا»، «ساموئل ال.جکسون» و «اما تورمن» با فیلم‌نامه‌ای از تارانتینو شامل سه اپیزود با سه قصه مرتبط با هم است. «داستان عامه‌پسند» با بودجه ۸.۵ میلیون دلاری موفق به ثبت فروش نزدیک به ۲۱۴ میلیون دلار در سراسر جهان شد.
در رتبه بعدی، یکی از برترین آثار جنگی تاریخ سینما به کارگردانی «فرانسیس فورد کاپولا» و با نقش آفرینی «مارلون براندو» با عنوان «اینک آخرالزمان» قرار دارد که پس از نمایش به سبب تأثیر فرهنگی و مضمون فلسفی‌اش مورد توجه و تحسین فراوانی قرار گرفت تا اینکه موفق به کسب نخل طلا و همچنین جایزه فیپرشی جشنواره کن در سال ۱۹۷۹ شد. این فیلم برداشتی آزاد از رمان «قلب تاریکی»، نوشته «جوزف کونراد» است و با بازی «مارلون براندو»، «مارتین شین» و «رابرت دووال» داستانی را نقل می‌کند که در میانه جنگ ویتنام روی می‌دهد. این فیلم با هزینه تولید ۳۱ میلیون دلاری‌اش به فروش ۱۵۰ میلیون دلار در سینماهای جهان دست یافت.
«جین کمپیون»، کارگردان نیوزلندی با ساخت فیلم «پیانو» و کسب نخل طلای چهل و سومین دوره جشنواره کن نام خود را به عنوان تنها فیلمساز زنی ثبت کرد که در تمام ادوار برگزاری جشنواره کن موفق به کسب نخل طلا شده است. این فیلم با فیلمنامه‌ای از «کمپیون» که جایزه اسکار بهترین فیلمنامه اصلی را نیز به دست آورد، به مقطعی از زندگی یک بانوی پیانیست لال به نام «آدا» در اواسط قرن نوزدهم میلادی می‌پردازد. این فیلم گرچه به هیچ عنوان یک فیلم تجاری محسوب نمی‌شود، اما با هزینه تولید هفت میلیون دلار در نهایت به فروشی بالغ بر ۴۰ میلیون دلار دست یافت تا یکی از موفق‌ترین برندگان جایزه نخل طلا نام گیرد.
اما «پیانیست» فیلمی که «رومن پولانسکی» آن را مهمترین دستاورد سینمایی خود قلمداد می‌کند، در سال ۲۰۰۲ جایزه نخل طلای بهترین فیلم جشنواره کن را از آن خود کرد و پس از آن ۱۲۰ میلیون دلار در سینماهای جهان فروخت. این فیلم بر مبنای داستان واقعی زندگی نوازنده پیانو به نام «ولادیسلاو اشپیلمن» در دوران جنگ جهانی دوم در لهستان و اشغال این کشور توسط آلمان به قلم خودش ساخته شده است.
«راننده تاکسی» ساخته «مارتین اسکورسیزی»، کارگردان صاحب‌نام سینمای جهان با بازی «رابرت دنیرو» از جمله فیلم‌هایی است که منتقدین سینمایی آن را به عنوان یکی از برترین فیلم تاریخ سینما معرفی می‌کنند. گرچه این فیلم نامزد ۴ جایزه اسکار شد ولی نتوانست هیچ کدام را تصاحب کند. درعوض با درخشیدن در فستیوال فیلم کن (۱۹۷۶) توانست جایزه نخل طلا این جشنواره را از آن خود کند و نام اسکورسیزی را بر سر زبان‌ها انداخت. این فیلم با بودجه اندک ۱.۳ میلیون دلار در نهایت به فروشی بالغ بر ۲۸ میلیون دلار دست یافت.
انتهای پیام

