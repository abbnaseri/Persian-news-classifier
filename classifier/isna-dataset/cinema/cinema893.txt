 عواید فروش یک نمایش با موضوع کودک همسری برای سیل زدگان
کارگردان نمایش «نه نه نه» که اجراهای خود را در سالن مهرگان آغاز کرده است، بیان کرد: کلیه عواید حاصل از فروش این نمایش به کودکان سیل زده سرزمین‌مان تقدیم خواهد شد. 
به گزارش ایسنا،طبق گزارش رسیده؛ عصر روز گذشته (۲۹ فروردین‌ماه) مراسم افتتاح این نمایش، در سالن مهرگان با حضور هنرمندان تئاتر، سینما و تلویزیون مانند رضا فیاضی، بهزاد خداویسی، ناصر سهرابی و امیر حسین غفاری و… برگزار شد.
امیر عباس رنجبر، نویسنده و کارگردان نمایش «نه نه نه»، با اشاره به اینکه هنرمندان در همه جای دنیا دغدغه اصلاح امور را دارند، بیان کرد: بحث کودک همسری یک موضوع در ابعاد جهانی است و مختص به یک نقطه جغرافیایی خاص نیست.
وی در ادامه اظهار کرد: در اتفاقات مهم جهان، کودکان، رسانه‌ای برای رساندن فریاد مظلومیت‌شان ندارند. تئاتر این پتانسیل را دارد که ضمن فرهنگ‌سازی، اطلاع رسانی شفاف هم ارائه دهد و بقیه کار با مدیران کاربلد و دلسوز و متخصص است.
رنجبر در پایان با اشاره به سیل‌های اخیر در کشور و ابراز همدردی با هم‌وطنان گفت: بازیگران و عوامل نمایش «نه نه نه» تصمیم گرفتند که کلیه عواید حاصل از فروش این نمایش را به کودکان سیل زده سرزمین‌مان تقدیم کنند.
گفتنی است نمایش «نه نه نه» هر روز، ساعت ۱۸ در تماشاخانه مهرگان به روی صحنه می‌رود.


انتهای پیام
