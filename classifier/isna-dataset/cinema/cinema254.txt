تلاش برای ایجاد پایگاه تئاتر کودک در شرق تهران
مدیر سالن «پرواز» ابراز امیدواری می‌کند، با احیای فعالیت عصرگاهی این سالن تئاتری این مکان به پایگاهی برای تئاتر کودک در شرق تهران تبدیل شود.
قرار است به زودی نمایش «جادوی پاهای من» از گروه تئاتر صلح، بعد از ظهرها در سالن پرواز واقع در منطقه پیروزی روی صحنه رود که در این باره سیامک موحدی مدیر این سالن در گفت‌وگویی با ایسنا توضیح داد: در حالی حاضر بیشتر صبح‌ها در این سالن نمایش اجرا می‌شد و قبلاً در یک بازه زمانی، بعد از ظهرها هم نمایش‌های مذهبی و کودک روی صحنه می‌رفتند، اما این روند چند سالی متوقف شده بود و حالا می‌خواهیم دوباره اجرا در بعد از ظهر را احیا کنیم.
او با اشاره به اینکه از اجرای نمایش‌های کودک در نوبت صبح در سالن پرواز به خوبی استقبال می‌شد و مدارس هم از متقاضیان جدی برای حضور دانش‌آموزان بودند، گفت: در حال حاضر قرار است نمایش «جادوی پاهای من» (از دوم تیرماه) روی صحنه رود و بعد آثار دیگری هم آماده اجرا هستند که از آن جمله به نمایش «دهکده هاپو خان» به کارگردانی حسین عالم‌بخش می‌توان اشاره کرد.
وی افزود: در این منطقه سالنی که استانداردهای لازم برای اجرای تئاتر را داشته باشد چندان موجود نیست و سالن پرواز هم یک سالن قاب صحنه‌ای و تقریباً مشابه تالار سنگلج است، در واقع در شرق تهران اصلاً سالن تئاتری با استانداردهای لازم برای اجرای تئاتر نداریم و این محل با توجه به ویژگی‌هایی که دارد شرایط مناسبی را می‌تواند مهیا کند. البته ما برای اجرای نمایش‌های بزرگسالان هم درخواست داشته‌ایم ولی مشکلاتی بوده که این امکان فراهم نشد و بیشتر وقت‌ها در نوبت صبح فقط آثار کودک داشتیم. با این حال در همین مجموعه یک بلک‌باکس هم داریم که امکان مناسبی برای اجرای برخی آثار می‌تواند باشد.
موحدی که خودش کارگردان تئاتر هم هست، ادامه داد: این سالن و مدیریت هنری آن متعلق به ارتش است و اگر اداره کل هنرهای نمایشی حمایت کند اتفاقات خوبی در این منطقه رخ خواهد داد چون ما هیچ بودجه‌ای از وزارت ارشاد نمی‌گیریم و اگر حداقل کمک هزینه‌ای به گروه‌های تئاتری این سالن شود شرایط برای اجرا راحت‌تر و به رونق تئاتر در این منطقه هم کمک خواهد شد.
نمایش «جادوی پاهای من» به کارگردانی زهرا شایان فر و سیاوش قلعه وردی از دوم تیر ماه با بازی شهرام نیک کار، فرهاد شکرالله زاده، منیر چراغی، فاطمه رستمی، سدنا محبی، شهرزاد کلانتری، میلاد رخش بهار، امیر محمد ملکی، علی صالحی، خورشید شایان‌فر، ماهان شکرالله زاده، خرداد شایان‌فر، امیر شیخ‌زاده، فرزانه کاظمی و آرمان کارخانه بازی می‌کنند.
انتهای پیام

