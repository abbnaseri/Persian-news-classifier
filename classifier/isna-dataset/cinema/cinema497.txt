برگزاری جشن مستقل سینمای مستند در نیمه‌ی دوم مرداد ماه
رییس یازدهمین جشن مستقل سینمای مستند ایران درباره زمان برگزاری و همچنین اعلام فراخوان این جشنواره گفت: این رویداد در نیمه دوم مردادماه برگزار خواهد شد و فراخوان آن اواخر خردادماه اعلام می‌شود که یکی از تفاوت آن با دوره‌های گذشته زمان هر یک آثار کوتاه، بلند و متوسط خواهد بود.
محمد صوفی رئیس یازدهمین جشن مستقل سینمای مستند در گفت‌وگو با ایسنا درباره جزئیاتی از برگزاری این آیین بیان کرد: حدود سه سال است که این رویداد به صورت جشن مستقل و با مشارکت هر دو صنف انجمن تهیه‌کنندگان سینمای مستند و انجمن کارگردانان سینمای مستند برگزار می‌شود بنابراین امسال یازدهمین دوره و سومین دوره‌ای است که این جشن به طور مستقل برگزار خواهد شد.
او درباره تاریخ برگزاری و همچنین زمان اعلام فراخوان نیز توضیح داد: جشن امسال نیمه دوم مرداد ماه برگزار خواهد شد اما تاریخ دقیق آن تا دو هفته آینده به صورت رسمی اعلام خواهد شد. احتمالاً از اواخر خردادماه فراخوان جشنواره اعلام می‌شود، در تیرماه نیز مراحل انتخاب و داوری صورت خواهد گرفت و در نهایت برگزیدگان ما در جشن مشخص خواهند شد.
رئیس این دوره جشن مستقل سینمای مستند درباره هیئت انتخاب و داوری این رویداد توضیح داد: باید ابتدا آثار به دبیرخانه برسد زیرا داوران و هیئت انتخاب این جشن از بین برترین مستندسازان هستند، بنابراین باید مشخص شود چه کسانی در این دوره شرکت خواهند کرد و سپس اعضای هیئت انتخاب و داوری مشخص خواهند شد.
این مستندساز درباره کلیات فراخوان این جشن نیز بیان کرد: فراخوان مانند دوره‌های گذشته خواهد بود و تنها تغییرات در زمان فیلم‌های کوتاه، متوسط و بلند خواهد بود. به این معنی که با دیگر جشنواره‌های مستند هماهنگ‌تر به یک نُرم بین‌المللی نزدیک شده‌ایم. بنابراین فیلم‌های کوتاه را تا حداکثر ۴۰ دقیقه، فیلم‌های نیمه بلند بین ۴۰ تا ۷۰ دقیقه و فیلم‌های بلند بالای ۷۰ دقیقه در این رویداد پذیرفته خواهند شد. در این دوره نیز مانند سال‌های گذشته تنها کسانی می‌توانند در این جشن شرکت کنند که اعضای خانه سینما باشند و در حوزه مستند فعالیت می‌کنند.
صوفی در پایان با اشاره به لزوم داشتن یک دبیرخانه دائمی برای این جشن عنوان کرد: داشتن دبیرخانه دائمی برای این جشن احتیاج به یک سری امکانات فیزیکی مانند ساختمان اداری و بحث‌های دبیرخانه‌ای و نیروهای دائمی دارد که امیدواریم شرایط آن برایمان ایجاد شود. البته همین الان هم دبیری از هیئت رئیسه جشن انتخاب می‌شود و بین انتخاب دو رئیس مسئولیت کارها را دبیرخانه برعهده دارد اما اینکه به صورت جدی‌تر و کامل‌تر کارهایمان انجام شود نیاز به مقدماتی دارد که در این سالها کارهای اولیه آن انجام شده و امیدواریم بتوانیم در یکی دو سال آینده آن را نهایی کنیم.
انتهای پیام
