«اندوه نبود او در جهان‌مان ماندگار است»
مدیرکل هنرهای نمایشی در پیام تسلیتی برای درگذشت جمشید مشایخی از جوانانی گفت که این پیشکسوت دنیای هنر، حمایت از نمایش‌های روی صحنه‌شان را با حضور در مراسم افتتاحیه آن‌ها به سادگی می‌پذیرفت. 
به گزارش ایسنا به نقل از روابط عمومی اداره کل هنرهای نمایشی، در پی درگذشت جمشید مشایخی، بازیگر پیشکسوت عرصه تئاتر، سینما و تلویزیون، شهرام کرمی، مدیر کل هنرهای نمایشی در پیام تسلیتی به شرح زیر، چنین نوشت:
«درگذشت جمشید مشایخی پیشکسوت عرصه هنر؛ تئاتر، سینما و تلویزیون اندوهی عمیق در جان دوست‌داران و علاقه‌مندانش و همه کسانی نشاند که با تک‌تک نقش‌هایی که این هنرمند بر صحنه تئاتر، پرده سینما و قاب تلویزیون به آن‌ها جان بخشیده بود، زیسته بودند.

او که تئاتر حرفه‌ای را ۶۲ سال پیش از امروز با نمایش «وظیفه پزشک» آغاز و پس از آن در نمایش‌های بسیاری از جمله «آی باکلاه، آی بی‌کلاه»، «چوب به دست‌های وَرَزیل»، «لونه شغال و افعی»، «مرده‌های بی‌کفن و دفن»، «شب روی سنگفرش خیس» و… بازی کرد و در تئاتر، همواره حمید سمندریان را معلم خود می‌دانست، در طول عمر خود که لحظه لحظه‌اش پرثمر بود به نقش‌هایی جان بخشید که گذر زمان هیچ گاه در ذهن انسان هنردوست ایرانی، کمرنگ‌شان نخواهد کرد.

جمشید مشایخی چه پیش از انقلاب و چه پس از آن، با جان آنان که به تماشایش نشستند چنان کرد که هرگز خان دایی، رضا تفنگچی / خوشنویس، کمال‌الملک، حبیب آقا ظروفچی، شازده احتجاب و ده‌ها رنگ و نقش ماندگار دیگری را که آفرید از یاد نبرند. این گونه بود که نه یک بار، که ده‌ها و صدها بار زیست و اندوه کوچ‌اش، نه یک غم، که ده‌ها و صدها غم در جان‌مان نشاند.
او حتی اگر دیگر بر صحنه تئاتر نباشد، یک تماشاخانه و یک سالن، اولی در چهارراه ولیعصر و دیگری در پردیس تئاتر تهران (خاوران) به نامش مزین است و صفا و صمیمتش در عین بزرگی، در یاد و خاطره جوانانی که این پیشکسوت دنیای هنر، حمایت از نمایش‌های روی صحنه‌شان را با حضور در مراسم افتتاحیه آن‌ها به سادگی می‌پذیرفت جاودانه خواهد ماند و افسوس که اسفند ۹۷ و حضورش در تماشاخانه سنگلج آخرین آن‌ها بود.
اندوه نبود او را که اگرچه در جهان‌مان نیست، در ذهن و قلب‌مان ماندگار است بر خانواده و فرزندانش، دوستداران و علاقه‌مندانش و خانواده تئاتر، سینما و تلویزیون تسلیت می‌گویم. »

جمشید مشایخی ۱۳ فروردین ماه از دنیا رفت.
انتهای پیام
