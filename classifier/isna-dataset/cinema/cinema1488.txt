«آدم خانگی» و «روباه» به جشنواره‌ی «آتن» یونان راه یافتند
دو فیلم انیمیشن «آدم خانگی» و «روباه» از تولیدات مرکز گسترش سینمای مستند و تجربی، به بخش رسمی جشنواره فیلم‌های انیمیشن «آتن» یونان راه یافتند.
به گزارش ایسنا به نقل از روابط عمومی مرکز گسترش سینمای مستند و تجربی، چهاردهمین دوره جشنواره فیلم‌های انیمیشن «آتن» از ۲۳ تا ۲۶ اسفندماه ۹۷ در کشور یونان برگزار می‌شود و در بخش رسمی این جشنواره، فیلم‌های انیمیشن «آدم خانگی» ساخته مرضیه ابرار پایدار و «روباه» به کارگردانی صادق جوادی به نمایش درمی‌آیند.
در این دوره از جشنواره «آتن» ۳۴۰ فیلم کوتاه انیمیشن از ۴۹ کشور دنیا روی پرده می‌روند.
انیمیشن آدم خانگی، داستان یک مرد فروشنده حیوانات است که در مغازه‌اش به خواب رفته و خود را گرفتار در قفس حیوانات و کابوسی ترسناک می‌بیند. او در پی نجات از حیوانات می‌گریزد، ولی هربار به مانعی برخورد می‌کند...
در خلاصه داستان انیمیشن "روباه" هم آمده است: «روباه جوان و چالاکی هنگام تجربه‌ی اولین عشق به دست شکارچی اسیر می‌شود. شکارچی زنگوله‌ای بر گردنش آویخته و رهایش می‌کند. روباه زنگوله بر گردن توانایی زندگی در جنگل، شکار و... را از دست می‌دهد و تنها راه نجاتش، اهلی شدن و بازگشت نزد شکارچی است...»
انتهای پیام 
