/ خبرهایی از سینما و تئاتر /
خبرهایی از جشن خانه تئاتر،اکران خصوصی «متری شش و نیم» و آغاز دور جدید نمایش‌های فیلم کانون سینما حقیقت از جمله خبرهای سینما و تئاتر است.
اعلام فهرست داوران و دبیر شورای پژوهش جشن هفته تئاتر و همچنین همکاری مابین هنرمندان و شهرداری  از جمله خبرهای شانزدهمین جشن خانه تئاتر است.

به گزارش ایسنا به نقل از روابط‌ عمومی این جشن، قطب‌الدین صادقی، شهرام زرگر، محمد حسین ناصربخت و رحمت امینی داوران جشن خانه تئاتر در بخش پژوهش هستند.
محمودرضا رحیمی همینطور بهروز بختیاری را به عنوان دبیر علمی و مجید کریمی را به عنوان مسئول بخش پژوهش جشن تعیین کرد.
دبیر این جشن اعلام کرد تاکنون بیست و پنج عنوان چکیده مقاله به ستاد رسیده است که با توجه به فرصت اندک اعلام شده، از مقالات آماده محسوب می‌شوند. 
فهرست مقالات پذیرفته شده به زودی از طرف ستاد برگزاری اعلام خواهد شد.
گفتنی است شانزدهمین دوره جشن‌های خانه تئاتر، ویژه هفته گرامیداشت روز جهانی و روز ملی تئاتر به همت خانه تئاتر از ۷ تا ۱۴ اردیبهشت ماه ۹۸ برگزار خواهد شد.
همچنین در خبر دیگری از این جشن، رییس کمیسیون فرهنگی شورای شهر تهران طی اعلام همکاری سه جانبه در برگزاری جشن هفته تئاتر، اضافه کرد: طبق پیشنهاد ایرج راد و خانه‌تئاتر مبنی بر تغییر نام خیابان جیم به جمشید مشایخی این تغییر اتفاق خواهد افتاد. 
محمد جواد حق شناس در گفت‌وگویی مطرح کرد: کمیسیون فرهنگی شورای شهر، به پیشنهاد ایرج راد و خانه‌تئاتر مبنی بر نام‌گذاری خیابان محل سکونت خانواده مشایخی به نام این هنرمند عمل خواهد کرد و در آینده‌ای نزدیک "خیابان ج" به «خیابان جمشید مشایخی» تغییر خواهد یافت. 
وی همچنین افزود: این حرکت در همین‌جا متوقف نخواهد شد و بنا داریم تا پنج خیابان را به نام پنج بازیگر محوری داوود رشیدی، عزت الله انتظامی، جمشید مشایخی، محمدعلی کشاورز و علی نصیریان مزین کنیم.
حق شناس در پایان گفت: براساس الویت‌های همکاری مابین هنرمندان و شهرداری، جشن هفته تئاتر با همکاری این کمیسیون و خانه‌تئاتر برگزار خواهد شد.



اکران خصوصی متری شیش و نیم در سینما آستارا
انجمن صنفی شرکت‌ها و مؤسسات فیلمسازی ایران، روز یکشنبه ۲۵ فروردین ماه فیلم «متری شیش و نیم» را با حضور عوامل سازنده، جمعی از هنرمندان و اصحاب رسانه در سینما آستارا (تجریش) به نمایش در می‌آورد.

اکران خصوصی فیلم سینمایی «متری شیش و نیم» با حضور عوامل سازنده فیلم، جمعی از هنرمندان و اصحاب رسانه روز یکشنبه ۲۵ فروردین ماه ساعت ۲۰ در سینما آستارا (تجریش) برگزار می شود.
علی شیرمحمدی عضو هیئت مدیره این انجمن با ابراز امیدواری درباره برگزاری هرچه بهتر شب های آیفیک در سال ۹۸ گفت: فیلم سینمایی《متری شیش و نیم》در اولین شب آیفیک در سال جاری، با همکاری سیدجمال ساداتیان تهیه کننده این اثر نمایش داده خواهد شد. هدف آیفیک از اجرای این برنامه علاوه بر گرد هم آوردن تولید کنندگان آثار تلویزیونی، ویدیویی و سینمایی ایجاد بستر مناسبی برای تولیدات مشترک در سینما و ویدیو است.

وی افزود: در حال حاضر آیفیک با سرمایه‌گذاران داخلی با سرمایه های سالم که علاقه‌مند به مشارکت در بخش فرهنگی به خصوص حوزه سریال های شبکه نمایش خانگی هستند، ارتباط خوبی دارد. امیدواریم از این طریق بتوان سرمایه‌های بخش خصوصی را در این راستا هدفمند کرد.

دوره جدید کانون فیلم سینماحقیقت مرکز گسترش از هفته آینده آغاز می‌شود
دوره جدید کانون فیلم «سینماحقیقت» مرکز گسترش سینمای مستند و تجربی از هفته آینده آغاز می‌شود.
مدیر روابط عمومی مرکز گسترش سینمای مستند و تجربی با اعلام این خبر اظهار کرد: کانون فیلم سینماحقیقت ویژه نمایش و نقد فیلم‌های مستند برگزیده‌ی یکسال اخیر است که هر هفته با حضور مستندسازان، منتقدان سینما و علاقمندان فیلم مستند در سالن سینماحقیقت این مجموعه برگزار می‌شود.
شهنام صفاجو تاکید کرد: برنامه‌ی این دوره‌ی کانون فیلم سینماحقیقت از روز یکشنبه، به دوشنبه هر هفته انتقال یافته و ساعت نمایش و نقد فیلم‌ها نیز از 17:30 تا 20 است.
وی افزود: مسئول نمایش‌ها و مجری- کارشناس جلسات نقد و بررسی فیلم‌ها، ناصر صفاریان نویسنده و منتقد سینما و مستندساز است.
صفاجو در پایان گفت: شرکت در این برنامه برای عموم آزاد است و علاقمندان می‌توانند از ساعت 17:30 عصر روزهای دوشنبه به کانون فیلم سینماحقیقت واقع در خیابان سهروردی شمالی، میدان شهید قندی، شماره 15، مرکز گسترش سینمای مستند و تجربی مراجعه نمایند.
انتهای پیام 
