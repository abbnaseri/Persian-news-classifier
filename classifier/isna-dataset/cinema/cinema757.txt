تقدیر از علی نصیریان و اهدای جوایز برگزیدگان جشنواره‌ی فیلم‌های ایرانی استرالیا
با تقدیر از علی نصیریان و اهدای جوایز برگزیدگان، هشتمین جشنواره فیلم‌های ایرانی استرالیا به سکانس پایانی رسید.
به گزارش ایسنا، طبق گزارش رسیده، مراسم اهدای جوایز هشتمین جشنواره فیلم‌های ایرانی استرالیا با حضور محمود کلاری، بهمن فرمان‌آرا، علی نصیریان، امیرپوریا، امیر اسفندیاری، جعفر پناهی، محمد اطبایی، غلامرضا موسوی، سارا بهرامی، محسن تنابنده، برادران محمودی، گوهر خیراندیش، بهناز جعفری، سحر دولت‌شاهی، مستانه مهاجر، عباس یاری و… شامگاه دوشنبه ۹ اردیبهشت در باغ سفارت استرالیا برگزار شد.
یان بیگز، سفیر استرالیا در ابتدای این مراسم با خوشامدگویی به حاضران گفت: ما ۵۰ سال است که در تهران حضور داریم و روابط دیپلماتیک بدون وقفه با ایران داشته‌ایم. لازم نیست من به شما بگویم، سینمای ایران بسیار معروف است و من احساس غرور می‌کنم که ارتباط سینمایی بین دو کشور وجود دارد.
او ادامه داد: همانطور که می‌دانید افراد بسیاری درگیر برگزاری یک جشنواره می‌شوند، می‌خواهم از از همه کسانی که برای برگزاری این جشنواره فیلم زحمت کشیدند، تشکر کنم.
سفیر استرالیا عنوان کرد: من فیلم‌های ایرانی را دنبال می‌کنم ولی در این زمینه صاحب‌نظر نیستم. امشب افراد صاحب‌نظر بسیاری در اینجا حضور دارند که مطمئنن از نظرات آن‌ها بهره‌مند خواهیم شد.
آرمین میلادی، مدیر جشنواره فیلم‌های ایرانی استرالیا هم به مهمانان خوشامد گفت و تاکید کرد: امسال سومین سالی است که افتخار برگزاری این مراسم را در خانه سفیر استرالیا داریم. دوست دارم از آقای سفیر و همسرشان به خاطر این مهمان‌نوازی تشکر کنم.
او ادامه داد: جشنواره فیلم‌های ایرانی استرالیا یک نهاد مستقل فرهنگی است و از سمت هیچ‌نهاد دیگری در داخل یا خارج از ایران حمایت نمی‌شود. هدف ما معرفی فرهنگ و سینمای ایران در فضای خارج از کشور است. امشب این افتخار را دارم که مراسم را با قدردانی و بزرگداشت یکی از سینماگران بزرگ کشور آغاز کنم، مردی که با فیلم‌های خوبی که بازی کرده، خاطرات ماندگاری برایمان رقم زده است.
وی ادامه داد: هشتمین دوره جشنواره فیلمهای ایرانی استرالیا از ۱۸ اکتبر الی ۱۸ نوامبر ۲۰۱۸ در شش شهر سیدنی، ملبورن، آدلاید، بریزبرن، کمبرا، پرت برگزار شد و ۱۲ فیلم سینمایی مارموز، سه رخ، شکستن همزمان بیست استخوان، خوک، امیر، هتریک، هندی و هرمز، دارکوب، تنگه ابوقریب، روسری آبی، همچنان که می مردم، حکایت دریا به نمایش در آمد.
میلادی از بهمن فرمان‌آرا برای اهدا جایزه علی نصیریان دعوت کرد تا به روی سن برود.
فرمان‌آرا درباره نصیریان گفت: برای من حضور در کنار آقای نصیریان افتخار بزرگی است. خوشحال هستم که به من این فرصت را دادید که این جایزه را به او تقدیم کنم.
اهدای جوایز هشتمین جشنواره فیلم‌های ایرانی استرالیا با جایزه فیلم منتخب تماشاگران شروع شد. دبیر جشنواره از سفیر استرالیا دعوت کرد تا برای اهدا این جایزه روی سن بیاید
جایزه فیلم منتخب تماشاگران به فیلم «سه رخ» به کارگردانی جعفر پناهی رسید.
پناهی با تشکر از سفیر استرالیا گفت: این دومین باری است که جایزه تماشاگران می‌گیرم، برای اولین بار از کشور چک این جایزه را دریافت کردم. هر کدام از این جوایز مفهوم خودش را دارد.
میلادی با معرفی رؤیا تیموریان، باران کوثری و امیر پوریا به عنوان داوران این دوره گفت: متاسفانه باران کوثری و رؤیا تیموریان در خارج از کشور هستند و نتوانستند ما را همراهی کنند.
او از پوریا دعوت کرد که برای اهدا جایزه بهترین کارگردان روی سن بیاید.
پیش از اهدای جایزه بهترین کارگردان، کلیپی از رؤیا تیموریان پخش شد.
جایزه بهترین کارگردان به مانی حقیقی برای فیلم «خوک» اهدا شد که به علت حضور نداشتن این کارگردان، محمود کلاری جایزه را دریافت کرد.
غلامرضا موسوی، تهیه‌کننده سینما برای اهدا تقدیر ویژه فیلمنامه و جایزه بهترین فیلمنامه به روی سن رفت. تقدیر ویژه فیلمنامه به جمشید محمودی برای فیلم «شکستن همزمان بیست استخوان» رسید. محمودی از برادرش، نوید محمودی برای حمایت‌های همه جانبه‌اش و بازیگران فیلم تشکر کرد.
جایزه بهترین فیلمنامه به عباس امینی برای فیلم «هندی و هرمز» رسید.
محمود کلاری جایزه تقدیر ویژه بهترین بازیگر زن را به سحر دولت‌شاهی برای فیلم «امیر» اهدا کرد. دولت شاهی از کارگردان فیلم تشکر کرد و گفت: از اعتماد و راهنمایی‌هایت بسیار تشکر می‌کنم. امیدوارم که همیشه و در هر شرایطی سهم کوچکی از سینمای درجه یک ایران داشته باشم.
سارا بهرامی برای بازی در فیلم «دارکوب» جایزه بهترین بازیگر زن را دریافت کرد و گفت: هیجان گرفتن این جوایز هیچ‌وقت از بین نمی‌رود.
گوهر خیراندیش برای اهدا جایزه بهترین بازیگر مرد روی سن رفت و گفت: بسیار خوشحال هستم که امشب در این جمع حضور دارم. می‌خواهم از دبیر جشنواره تشکر ویژه کنم که این تعامل را همیشه به وجود می‌آورد. سینما زبان مشترکی بین همه کسانی است که زبان تصویر را می‌فهمند، حتی گاهی این زبان تصویر نیاز به دیالوگ یا ترجمه ندارد.
محسن تنابنده و حسن معجونی مشترکا جایزه بهترین بازیگر مرد را دریافت کردند. حسن معجونی که در مراسم حضور نداشت، کلیپی برای حاضران فرستاده بود که پخش شد.
در ادامه این مراسم امیر پوریا برای اهدای جایزه ویژه هیات داوران روی سن رفت و بیانیه داوران را خواند: جایزه ویژه هیات داوران برای تلاش منحصر به فرد در فیملنامه نویسی، کارگردانی و تهیه‌کنندگی به فیلم «حکایت دریا» به خاطر ثبت شرایط و احوال جامعه روشنفکری کنونی ایران به بهمن فرمان‌آرا تقدیم می‌شود.
بهمن فرمان‌آرا با تشکر از داوران گفت: جایزه من مردم ایران و واکنش آن‌ها نسبت به فیلم‌هایم است.
علی نصیریان جایزه بهترین فیلم هشتمین جشنواره فیلم‌های ایرانی استرالیا را به جعفر پناهی برای فیلم «سه رخ» اهدا کرد.
در ادامه پناهی از تمام عوامل خواست که برای گرفتن عکس یادگاری به روی سن بروند.

اسامی برندگان جشنواره‌ی استرالیا بدین شرح است:
- جایزه یک عمر دستاورد هنری: علی نصیریان
- جایزه فیلم منتخب تماشاگران – استرالیا: سه رخ ساخته جعفر پناهی  
- بهترین کارگردان: مانی حقیقی برای فیلم خوک
- تقدیر ویژه بهترین فیلمنامه: جمشید محمودی برای فیلم رونا: مادر عظیم
- بهترین فیلمنامه: عباس امینی و حسین فرخ زاده برای فیلم هندی و هرمز
- تقدیر ویژه بهترین بازیگر زن: سحر دولت شاهی برای فیلم امیر
- بهترین بازیگر زن: سارا بهرامی برای فیلم دارکوب
- بهترین بازیگر مرد: حسن معجونی برای فیلم خوک و محسن تنابنده برای فیلم رونا: مادر عظیم
- جایزه ویژه هیات داوران: بهمن فرمان آرا برای فیلم حکایت دریا
- بهترین فیلم: سه رخ ساخته جعفر پناهی
هشتمین جشنواره فیلم‌های ایرانی در استرالیا به مدیریت آرمین میلادی و با داوری رویا تیموریان، امیر پوریا و باران کوثری برگزار شد.
انتهای پیام






