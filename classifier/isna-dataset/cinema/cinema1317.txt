انتظامی: حمایت از انیمیشن / بودجه سال 98 را فروردین ماه اعلام می‌کنیم
رئیس سازمان سینمایی از یازدهمین جشنواره بین‌المللی پویانمایی تهران بازدید و درباره سیاست‌های جدید سازمان سینمایی در حمایت از انیمیشن صحبت کرد و خبر داد که بودجه سال 98 را در فروردین رسما اعلام می‌کنیم.
به گزارش ایسنا، حسین انتظامی، رئیس سازمان سینمایی در بازدید از یازدهمین جشنواره بین‌المللی پویانمایی تهران درباره حمایت سازمان سینمایی از حوزه انیمیشن، گفت: در برنامه جامع سازمان سینمایی که پیش‌تر اعلام شده، توجه به بعضی حوزه‌ها خیلی جدی‌تر مورد نظر قرار گرفته است که انیمیشن نیز از آن جمله است.
وی افزود: انیمیشن ایران ظرفیت‌های بالایی دارد که تمرکز روی آن موجب می‌شود علاوه بر جنبه‌های فرهنگ‌سازی داخلی، بازار خوبی هم در خارج از کشور برای سینما شکل بگیرد.
انتظامی با اشاره به این‌که توسعه بازارهای جهانی سینما در دستور کار سازمان سینمایی است، بیان کرد: نظر به این‌که انیمیشن ظرفیت بالایی برای ورود به بازارهای جهانی دارد، سازمان سینمایی در ادامه برنامه‌های خود توجه بیش‌تری به حوزه انیمیشن خواهد داشت.
وی تاکید کرد: من شب گذشته نیز اعلام کردم که ما بودجه سال ۹۸ را در فروردین رسماً اعلام می‌کنیم و در آنجا صدق این ادعا مشخص خواهد شد که ما چقدر برای حوزه‌های متفاوتی چون انیمیشن بودجه در نظر گرفته و برنامه‌ریزی کرده‌ایم.
یازدهمین جشنواره بین‌المللی پویانمایی تهران از ۱۲ تا ۱۶ اسفند ۱۳۹۷ در مرکز آفرینش‌های فرهنگی هنری کانون پرورش فکری کودکان و نوجوانان واقع در خیابان حجاب میزبان هنرمندان و علاقه‌مندان است.
انتهای پیام
