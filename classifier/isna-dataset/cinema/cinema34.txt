جدیدترین خبر از «سرخپوست» و حکایت یک پخش جهانی‌
فیلم سینمایی «سرخپوست» به کارگردانی نیما جاویدی که به فروش بیش از 8 و نیم میلیارد تومان دست یافته است،آلبوم موسیقی‌اش پخش جهانی شده است. 
به گزارش ایسنا، فیلم سینمایی «سرخپوست» با بازی نوید محمدزاده، پریناز ایزدیار، آتیلا پسیانی، ستاره پسیانی و حبیب رضایی با حضور مانی حقیقی این روزها روی پرده سینماهاست و طبق اعلام روابط عمومی اش، پخش جهانی آلبوم موسیقی متن فیلم «سرخ پوست» توسط کمپانی پلازامایر از روز گذشته در بازارهای دیجیتال معتبر دنیا همچون آی تونز، اپل موزیک، آمازون موزیک، اسپاتیفای و … به صورت گسترده آغاز شده است.
این آلبوم در ١٦ تراک شامل موسیقی متن کل فیلم در دسترس علاقه مندان قرار گرفته است.
موسیقی متن فیلم سرخ پوست را آهنگساز جوان ایرانی ساکن آمریکا رامین کوشا ساخته است.
کارگردان فیلم "سرخپوست" با بیان اینکه تجربه تماشای «سرخپوست» بر پرده سینما خیلی متفاوت است به ایسنا گفته بود: فیلم «سرخ‌پوست» برای همه سنین است و فیلم مناسب برای خانواده‌هاست. من درحین نگارش و موقع اجرا تمام تلاشم را کردم که این فیلم، همه نوع طیف از مخاطب را درگیر کند و اینگونه نباشد که فقط برخی از مخاطبان آن را ببینند. در هدف ما، طیف خاصی از مخاطب مدنظر نبوده است.
نیما جاویدی همچنین گفت که سعی کرده «در «سرخپوست» رومنسی را تجربه کند که فکر می‌کند جایش در "ملبورن" خالی بوده و باید رگه‌هایی از رومنس در آن می‌بود.»
انتهای پیام
