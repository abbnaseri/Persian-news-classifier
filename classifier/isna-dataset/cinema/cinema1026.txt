/ در سینما و تئاتر چه خبر است؟/
پایان تصویربرداری فیلم کوتاه «شب»، آغاز اجرای نمایشی با حضور مرضیه برومند، اجرای مجدد اپرای عروسکی «عشق» از جمله خبرهای سینما و تئاتر است.
تصویربرداری فیلم کوتاه «شب» به کارگردانی ریحانه پارسا در شمال کشور به پایان رسید.
به گزارش ایسنا، ریحانه پارسا که سال گذشته با بازی در نقش لیلای سریال «پدر» بازی کرد، در اولین تجربه‌اش در مقام کارگردان فیلم کوتاه «شب» را به تهیه کنندگی موسسه مهر طاها جلوی دوربین برده است.
فیلمنامه این فیلم را ریحانه پارسا و خاطره عباسی نوشته‌اند و ابوالفضل عباسی فیلمبرداری و عرفان ابراهیمی صدابرداری آن را برعهده داشتند.
نکته جالب درباره این فیلم حضور پدر هنرپیشه سینما و تلویزیون پژمان بازغی در این فیلم به عنوان بازیگر است.
فریبرز بازغی که پیش از این در فیلم‌هایی مثل «زندگی خصوصی» و «سلام برعشق» بازی کرده ایفای نقش کاراکتر اصلی این فیلم را برعهده دارد. پادینا کیانی دیگر بازیگر این فیلم است که تدوین آن را محمد کریمپور برعهده دارد و قرار است به زودی برای حضور در جشنواره‌های داخلی و خارجی آماده نمایش شود.
امیراحمد قزوینی مشاور کارگردان، افشین قلی‌پور مدیر تولید، راحیل یوسفی دستیار کارگردان، علی کوهستانی طراح صحنه و لباس و رامین کرمانیان مدیر تدارکات از دیگر عوامل این فیلم کوتاه هستند.
مرضیه برومند در افتتاحیه‌ی «سیمین و فرزان» چه گفت؟
نمایش «سیمین و فرزان» به کارگردانی فهیمه عابدینی یکشنبه هجدهم فروردین ماه با حضور تعدادی از هنرمندان شاخص تئاتر و سینما در تالار قشقایی اجرای خود را آغاز کرد.
به گزارش روابط عمومی مجموعه تئاتر شهر، نمایش عروسکی «سیمین و فرزان» به کارگردانی فهیمه عابدینی یکشنبه هجدهم فروردین ماه با حضور تعدادی از هنرمندان شاخص تئاتر و سینما از جمله مرضیه برومند، میترا حجار، شاهرخ فروتنیان، افسانه چهرآزاد و محمد رضا مالکی در تالار قشقایی اجرای خود را آغاز کرد.
مرضیه برومند کارگردان و دبیر جشنواره تئاتر عروسکی در آیین افتتاح این اثر نمایشی گفت: امیدوارم به یمن اجرای عمومی نمایش «سیمین و فرزان» در تالار قشقایی مجموعه تئاتر شهربتواند سال مبارکی برای نمایشگران عروسکی باشد. به هرحال خیلی ها فکر می کنند نمایش عروسکی فقط ویژه کودکان و خردسالان است اما هنرمندان فعال این عرصه باید تلاش خود را بیشتر کنند که مخاطبان بزرگسال به این نکته برسند که می توان با مفاهیم و ابزار نمایش های عروسکی هم مفاهیم جدی را دریافت کنند.
وی افزود: گرچه این روزها به دلیل حادثه سیل در کشور همه ناراحتیم اما باعث خرسندی است که یک اثر نمایشی عروسکی به عنوان اولین نمایش تالار قشقایی در سال ۹۸ روی صحنه می رود. نمایش «سیمین و فرزان» یکی ازکارهای خوب جشنواره تئاتر عروسکی بود که با ایمان کامل این اثر را مانند کارهای خودم دوست دارم و امیدوارم با حمایت شما تماشاگران بتوانیم معرف خوبی برای یک اثر نمایشی ارزشمند باشیم.
نمایش عروسکی «سیمین و فرزان» به کارگردانی فهیمه عابدینی هر روز ساعت ۲۰ به مدت ۴۰ دقیقه با بازی سازی فهیمه عابدینی، صادق صادقی‌پور در تالار قشقایی مجموعه تئاتر شهر به صحنه می رود.

 اجرای مجدد اُپرای عروسکی «عشق»
اُپرای عروسکی «عشق» دهمین اثر از گروه اپرای عروسکی آران به سرپرستی، نویسندگی و کارگردانی بهروز غریب پور از یک شنبه ۲۵ فروردین ماه الی ۶ اردیبهشت در سالن فردوسی ساعت ۱۹:۳۰ اجراهای عموم خود را مجدد در قالب برنامه رپرتوار آغاز می‌کند.
اپرای عروسکی «عشق» «براساس داستان شیخ صنعان عطار نیشابوری، از یک شنبه شب مورخ ۲۵ فروردین ماه در تالار فردوسی اجراهای عموم خود را مجدداًدر قالب رپرتوار آغاز و بمدت ۱۲ اجرا به روی صحنه می برد.
همچنین پیش فروش اینترنتی این اپرا از امروز دوشنبه مورخ ۱۹ فروردین ساعت ۱۴ بر روی سایت تیوال آغاز میشود و علاقه‌مندان برای تماشای اپرای عروسکی عشق می‌توانند از ۲۵ فروردین ماه هر شب ساعت ۱۹:۳۰ به تالار فردوسی بنیاد رودکی مراجعه و برای رزرو و تهیه بلیت به سایت تیوال مراجعه کنند.
 شورای کریمی آهنگساز و آواگرانی چون، داوود آزاد، روشنک کی منش، رهام خورشیدوند، سینا سازگاری، محمدرضا موسوی وحسین پیر حیاتی و بیش از چهارده آواگر دیگر نقشهای متعدد این اپرا را ایفا کرده و علی پاکدست، مریم اقبالی، علی ابوالخیریان، قاسم رحمتی دستیاران این اپرا هستند و گروه سی نفره بازی دهندگان و صحنه یاران این اثر آن را به صحنه می‌برند.

جالب اینکه در میان ده اپرای عروسکی این گروه دو اثر بنام حضرت حافظ وجود دارد و در سال ۱۳۹۸ حافظ به خوانندگی علیرضا قربانی و آهنگسازی امیر پور خلجی را رونمایی خواهد کرد.
بهروز غریب پور در این باره می‌گوید: پیش از این مرسوم بود که در رثای این بزرگان مجالسی بر پا بشود و با یک رشته سخنرانی ارزش و اهمیت این بزرگان را به اثبات برسانند و این نخستین بار در تاریخ هنر تئاتر ایران است که آثار دراماتیک این بزرگان را به مخاطبان ایرانی عرضه میکنند.
انتهای پیام
