دعوت جشنواره انیمیشن سئول کره جنوبی از ۷ اثر ایرانی 
سینمای انیمیشن ایران با ۷ فیلم، حضور پُررنگی در بیست و سومین دوره جشنواره فیلم انیمیشن و کارتون سئول در کشور کره‌جنوبی دارد.
به گزارش ایسنا، در بیست و سومین دوره جشنواره فیلم انیمیشن و کارتون سئول (SICAF) که از ۲۶ تا ۳۰ مردادماه ۹۸ در پایتخت کره‌جنوبی برگزار می‌شود، فیلم‌های کوتاه انیمیشن «خورده شده» به کارگردانی محسن رضاپور در بخش مسابقه فیلم‌های کوتاه و «پسر دریا» ساخته عباس جلالی یکتا در بخش مسابقه فیلم‌های کودک و نوجوان این رویداد به نمایش درمی‌آیند. این دو فیلم از تولیدات مرکز گسترش سینمای مستند و تجربی است.
این جشنواره میزبان ۵ انیمیشن دیگر ایرانی شامل «سیاه و سفید» از محمدعلی سلیمان‌زاده، «آقای گوزن» ساخته «مجتبی موسوی و «خرگوش شکارچی» به کارگردانی محمدامین کمالی در بخش مسابقه فیلم‌های کوتاه و «هیولای سیاه» به کارگردانی مشترک ریحانه کاوش و علی رئیس و «ناقص» ساخته عرفا پارس‌پور در بخش مسابقه فیلم‌های کودک نیز است.
امسال ۱۰۳ فیلم انیمیشن از ۹۳ کشور جهان در جشنواره بین‌المللی انیمیشن سئول (سیکاف) به روی پرده می‌روند.
انتهای پیام
