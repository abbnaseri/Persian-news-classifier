تدارک جشنی برای شبکه نمایش خانگی 
 نخستین جشن شبکه نمایش خانگی (آیفیک) به دبیری سیدامیر پروین حسینی، اواخر خرداد ماه ۱۳۹۸ برگزار خواهد شد.
به گزارش ایسنا، بنا بر اعلام دبیر این رویداد، در جشن بزرگ آیفیک، کلیه آثار تولیدی در شبکه نمایش خانگی، شامل سریال‌ها، فیلم‌های داستانی، مستندها، انیمیشن‌ها و … مورد داوری قرار خواهد گرفت.
بر این اساس و در راستای دستیابی به وظایف تعریف شده انجمن صنفی شرکت‌ها و موسسات فیلمسازی ایران، قرار است در جشن آیفیک از صاحبان آثار برتر در این حوزه، توسط آکادمی متخصصین حرفه‌ای منتخب انجمن، قدردانی شود.
شورای سیاستگذاری جشن آیفیک، متشکل از مهدی یزدانی، مهدی کوهیان، ایرج محمدی، علیرضا شجاع نوری، اسماعیل عفیفه، محمدجواد شکوری و سید امیر پروین حسینی، عهده‌دار برگزاری جشن در سال ۹۸ خواهد بود.
بنا بر این گزارش، این جشن به تازگی در تقویم جشن‌ها و جشنواره‌های رسمی کشور به ثبت رسیده است.
زمان دقیق برگزاری، مقررات و شرایط حضور در بخش مسابقه جشن، متعاقباً اعلام خواهد شد.
انتهای پیام


