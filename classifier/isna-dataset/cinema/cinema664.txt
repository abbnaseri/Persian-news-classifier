آغاز مقدمات برگزاری جشنواره‌ی ملی تئاتر فتح خرمشهر 
دبیر بیست و دومین «جشنواره ملی تئاتر فتح خرمشهر» با سفر دو روزه به منطقه آزاد اروند فعالیت رسمی خود را آغاز کرد.
به گزارش ایسنا به نقل از روابط عمومی اداره کل هنرهای نمایشی، مطابق برنامه‌ریزی صورت گرفته از سوی دبیرخانه بیست و دومین «جشنواره ملی تئاتر فتح خرمشهر»، پس از اعلام رسمی فراخوان این دوره از جشنواره، حمیدرضا آذرنگ، دبیر این رویداد برای بازدید از فضای سخت‌افزاری و همچنین دیدار با هنرمندان و اعضای دبیرخانه استانی، طی روزهای شنبه و یکشنبه (۱۴ و ۱۵ اردیبهشت) به منطقه آزاد اروند سفر کرد.
او در این سفر، ضمن دیدار با مدیر فرهنگ و ارشاد اسلامی منطقه آزاد اروند و گفت‌وگو در خصوص وضعیت و شرایط کنونی شهرهای خرمشهر و آبادان برای برگزاری بیست و دومین «جشنواره ملی تئاتر فتح خرمشهر»، شنونده گزارش ارائه شده از نقاط قوت و کاستی‌های دوره‌های قبل از سوی مسئولین و معاونین نیز شد.
در این نشست حمیدرضا آذرنگ با اشاره به دلایل پذیرفتن این مسئولیت و همچنین اشاره به دغدغه‌های شخصی خود برای حفظ شان و منزلت مردم جنوب کشور به ویژه استان خوزستان و شهرهای خرمشهر و آبادان، مبنای هر اقدام فرهنگی را در این دوره از جشنواره احترام مطلق به شهروندان و هنرمندان میزبان دانست.
دبیر این دوره از جشنواره در جمع هنرمندان حاضر در نخستین دیدار رسمی، ضمن تشریح بخش‌های مختلف فراخوان، قسمتی از برنامه‌های اجرایی خود را تشریح کرد و همکاری موثر، مشارکت دغدغه‌مند و مشورت تخصصی، توسعه‌دهنده و قدرتمندتر از دوره گذشته را از برگزارکنندگان این دوره از جشنواره خواستار شد.
در ادامه این دیدار، هنرمندان شرکت‌کننده به آسیب‌شناسی دوره‌های قبل پرداختند و ضمن اشاره به ابراز خرسندی از حضور حمیدرضا آذرنگ به عنوان دبیر این دوره از جشنواره، انتظارات و نگاه سازنده خود را برای هر چه بهتر برگزار شدن جشنواره مطرح کردند.
همچنین دبیر بیست و دومین دوره «جشنواره ملی تئاتر فتح خرمشهر» در مدت زمان اقامت خود از دبیرخانه مرکزی، سالن‌های نمایشی، کنفرانس و محل برگزاری کارگاه‌های آموزشی، شهرهای خرمشهر، آبادان و منطقه ویژه اروند بازدید کرد.
قرار است طی ماه‌های آینده نیز بررسی و نیازسنجی به صورت میدانی صورت گرفته و تامین امکانات و تجهیزات نرم‌افزاری و سخت‌افزاری مورد نیاز گروه‌های شرکت‌کننده به شکل مناسب‌تری انجام شود.
بیست و دومین «جشنواره ملی تئاتر فتح خرمشهر» در بخش‌های صحنه‌ای، نمایش کوتاه، نمایشنامه‌نویسی و محیطی، آبان سال جاری به دبیری حمیدرضا آذرنگ در منطقه آزاد اروند برگزار می‌شود.
انتهای پیام
