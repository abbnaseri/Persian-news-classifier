پیگیری پخش فیلم‌ها در شبکه مجازی 
مرتضی شایسته با بیان اینکه امروز (۴تیرماه) اولین جلسه رسمی انجمن صنفی کارفرمایی مؤسسات پخش در عمارت پیرنیا خانه سینما برگزار شد از انعقاد قراردادی برای تنظیم و پیگیری پخش فیلم‌ها در شبکه‌های مجازی خارجی خبر داد.
سخنگوی انجمن صنفی کارفرمایی مؤسسات پخش در گفت‌وگو با ایسنا با بیان اینکه جلسه این صنف برای اولین بار در عمارت پیرنیا برگزار شد توضیح داد: این ساختمان که از طرف خانه سینما در اختیار انجمن صنفی موسسات پخش قرار گرفته است امروز سه‌شنبه چهارم تیرماه برای نخستین بار با حضور اعضای هیئت مدیره یعنی آقای علی سرتیپی، بیژن امکانیان، سعید سعدی، سعید خانی، همایون امکانیان و مهدی صباغ‌زاده، صبحان عباسی و داریوش بابائیان و همچنین بنده، جلسه هفتگی‌مان در این ساختمان برگزار شد.
شایسته با بیان اینکه "بعد از افتتاح این خانه که اول تیرماه با حضور رئیس سازمان سینمایی صورت گرفت، این اولین جلسه رسمی است که یک صنف در این ساختمان برگزار کرده است"، درباره شرایط عمارت پیرنیا گفت: ساختمان جدید طراحی بسیار خوبی ضمن حفظ بنای تاریخی‌اش دارد که برای کار کردن و حضور اصناف و گروه‌های سینمایی بسیار مطلوب است. امکانات خوبی هم در اختیار ما قرار گرفته است و ازین بابت از اعضای هیئت مدیره خانه سینما تشکر می‌کنم.
مرتضی شایسته درباره جلسه امروز (۴ تیرماه) موسسات پخش نیز توضیح داد: در این جلسه مدیران پخش دعوت شده بودند تا اهداف انجمن برایشان تشریح شود و نظرات خود را اعلام کردند و در نتیجه مقرر شد که ماهی یک بار این جلسه با حضور تمامی مدیران پخش برگزار شود و مسئولیت آن را سعید خانی، همایون امکانیان و داریوش بابائیان برعهده خواهند داشت.
سخنگوی انجمن صنفی کارفرمایی مؤسسات پخش افزود: امروز قراردادی هم با یک شتاب‌دهنده فناوری به نام شرکت «آذرخش» ثبت شد که بنا است تا پخش فیلم در شبکه‌های مجازی خارج از کشور را انجام دهد. این کار بدین جهت انجام شد که بسیاری از فیلم‌های سینمایی ایران به صورت غیر قانونی در این شبکه‌ها به نمایش درمی‌آید و هیچ سهمی به فیلمساز داده نمی‌شود بنابر این این شرکت وظیفه دارد تا ازین پس فیلم‌های ایرانی را کپی رایت کند و با متخلفان در سراسر دنیا برخورد کنند و درآمد حاصل از فروش فیلمهای ایرانی را در شبکه‌هایی مانند نت فلیکس یا یوتیوب به فیلمسازان بپردازند.
همچنین رسول بهشتی سرپرست مدیرعامل شتاب‌دهنده فناوری آذرخش درگفت‌وگو با ایسنا درباره فعالیت‌های این شرکت توضیح داد: همه خدمات ما در راستای انتشار، فروش، تبلیغات و … فیلم‌ها و همچنین رساندن تولیدات سینمایی به ایرانیان خارج از کشور خواهد بود. شرکت ما یک تفاهم‌نامه همکاری با شرکتی در ابوظبی امضا کرده تا بتواند از منظر حقوقی از آثار سینمایی ایرانی در کشورهای خارجی حمایت کند. قرار است تا کانال‌های نشر غیرقانونی آثار پیدا و از آنها شکایت شود و جایگزین و راه‌های قانونی مشخص شوند.
به گزارش ایسنا، سومین ساختمان خانه سینما در یکی از عمارت‌های قدیمی تهران به نام عمارت پیرنیا یکم تیرماه با حضور رؤسای صنوف سینمایی، اعضای هیأت مدیره مرکزی خانه سینما، رئیس سازمان سینمایی و محمدجواد حق شناس عضو شورای شهر تهران افتتاح شد.
انتهای پیام
