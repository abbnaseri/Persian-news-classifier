مجید مجیدی برگزیده جشنواره فیلم قونیه شد
جشنواره جهانی فیلم قونیه در مراسمی که در مرکز فرهنگی مولانا در قونیه برگزار شد تندیس «بهترین کارگردان» این جشنواره را به مجید مجیدی اهدا کرد.
به گزارش ایسنا به نقل از روابط عمومی بنیاد سینمایی فارابی، در دومین جشنواره جهانی فیلم قونیه دو فیلم از مجید مجیدی کارگردان سینمای ایران نمایش داده شد.
در این مراسم عبدالستار یارار دبیر جشنواره جهانی قونیه در سخنانی با تقدیر از نقش مجید مجیدی در ساخت آثار سینمایی شاخص با پیام‌های انسانی و اخلاقی، سینمای نوین ایران را پیام آور معنویت دانست.
امسال دبیرخانه جشنواره جهانی فیلم قونیه، مجید مجیدی را با فیلم‌های «بید مجنون» و «بچه‌های آسمان» به این رویداد سینمایی دعوت کرده است. فیلم‌های «بچه‌های آسمان» و «بید مجنون» با حضور این کارگردان به نمایش درآمد و مورد استقبال تماشاگران قرار گرفت.
در مدت حضور مجیدی در قونیه چند نشست دانشگاهی و رسانه‌ای نیز برگزار می‌شود.
مجید مجیدی را با فیلم "بچه‌های آسمان" می‌شناسند. او به خاطر این فیلم تحسین‌برانگیز به عنوان نخستین کارگردان ایرانی در فهرست پنج فیلم نامزد دریافت جایزه اسکار ۱۹۹۸ قرار گرفت.
مجید مجیدی تنها کارگردان ایرانی است که امسال جایزه ویژه جشنواره جهانی فیلم قونیه را دریافت کرد.
این جایزه برای قدردانی از کارگردان‌هایی است که به ریشه‌ها و باورهایی معنوی و دینی خود وفادار مانده‌اند.
جشنواره فیلم قونیه در روزهای یازدهم تا شانزدهم اردیبهشت، به مناسبت ورود خانواده مولانا به شهر قونیه، برگزار می‌شود. در جشنواره جهانی عرفانی فیلم قونیه فیلم‌هایی که درون مایه معنوی و عرفانی دارند، پذیرفته می‌شوند. کارگردانان برجسته‌ای از ترکیه، فیلم‌ها و کارگردان‌هایی را برمی‌گزینند.
انتهای پیام
