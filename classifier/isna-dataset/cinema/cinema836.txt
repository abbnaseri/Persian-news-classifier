/ در سینما و تئاتر چه خبر است؟/
برپایی کارگاه آشنایی با نمایش میم و پانتومیم و نمایش کمدیا دل آرته، رقابت 58 فیلم کوتاه در جشنواره نماز و نیایش، نمایش مستند پدر طالقانی و... از جمله خبرهای سینما و تئاتر است.
کارگاه یک روزه آشنایی با نمایش میم و پانتومیم وآشنایی با نمایش کمدیا دل آرته و همچنین ساخت ماسک های نمایشی، جمعه 13 اردیبهشت ماه برگزار می‌شود.
به گزارش ایسنا،مدرس کارگاه، داوود رشیدی، سالهاست که در ارتباط با نمایش با ماسک فعالیت می کند و قصد دارد تجربیات خود را با علاقه مندان به این حیطه نمایشی در میان بگذارد.
وی می گوید: تجربه نمایش با ماسک های کمدیا دل آرته، در وهله نخست دریچه ای است برای کشف احساسات عمیق و پنهان در زندگی جمعی و نیز در بدن بازیگر و در وهله بعد، تلاش و جستجو است برای نمایش شخصیت خودساخته از طریق نقش و نظاره کردن آن از جایگاه تماشاچی.
مجری برگزاری این کارگاه آموزشی، مرکز آفرینش‌های هنری تئاتر مان و محل برگزاری کارگاه، تماشاخانه استاد جمشید مشایخی می باشد.
خاطرنشان می شود، شرکت در این کارگاه یک روزه برای علاقه مندان به صورت رایگان است.
رقابت 58 فیلم کوتاه در یک جشنواره نماز و نیایش
58 فیلم کوتاه در سه بخش داستانی، مستند وپویانمایی در بخش مسابقه هشتمین جشنواره  ملی «نماز و نیایش به روایت دوربین» رقابت می‌کنند.
به گزارش روابط‌ عمومی انجمن سینمای جوانان ایران، هیئت انتخاب و داوری بخش فیلم سومین هشتمین جشنواره  ملی «نماز و نیایش به روایت دوربین» متشکل از: رقیه توکلی، غلامرضا حیدری و میرعباس خسروی‌نژاد ازمیان ۲۵۷ فیلم کوتاه ثبت شده در دبیرخانه این جشنواره، تعداد 58 اثر را برای حضور در بخش نهایی این جشنواره برگزیدند.
براساس این گزارش 32 فیلم کوتاه در بخش داستانی، 18 فیلم در بخش مستند و ۸ فیلم در بخش پویانمایی برای کسب جوایز این رویداد ملی با هم به رقابت خواهند پرداخت.
فهرست فیلم‌های راه‌یافته به بخش مسابقه هشتمین جشنواره  ملی «نماز و نیایش به روایت دوربین» در وب‌سایت انجمن سینمای جوانان ایران(www.iycs.ir)  درج شده است.
این جشنواره از نهم تا دوازدهم اردیبهشت ۹۸ در قم برگزار می‌شود.

نمایش مستند پدرطالقانی در خانه مهر رضا
مستند «پدر طالقانی» به کارگردانی محمدعلی محمد دوست و تهیه کنندگی اباذر صالحیان در خانه مهر رضا به نمایش در می آید.
پدر طالقانی که روایتگر زندگی و زمانه آیت الله طالقانی است در ششمین جلسه نقد و بررسی خانه مهر رضا با حضور کارگردان محمدعلی محمد دوست، مهدی  طالقانی فرزند آیت الله طالقانی و محمدرضا کایینی، چهارشنبه چهار اردیبهشت ۱۳۹۸ ساعت ۱۷ برگزار می شود.
حضور برای افراد آزاد و رایگان است.

برپایی سمینار مطالعات اجرا
اولین سمینار پژوهشی «مطالعات اجرا» که به همت کانون تئاتر دانشگاهی اداره کل هنرهای نمایشی و با همکاری معاونت پژوهشی دانشگاه هنر (دانشکده سینما و تئاتر) برگزار می‌شود، پذیرای مقالات علاقه‌مندان خواهد شد.
به گزارش روابط عمومی اداره کل هنرهای نمایشی، کانون تئاتر دانشگاهی بنا دارد مرداد سال جاری سمیناری با مساله چیستی اجرا (Performance) و با عنوان «مطالعات اجرا» برگزار کند.  
تقویت فعالیت‌های فکری، پژوهشی با در نظر گرفتن نیاز جامعه دانشگاهی تئاتر به تبادل ایده‌های مرتبط با نظریه تئاتر، در نظر گرفتن مفهوم یا مقوله اجرا و ظهور آن به عنوان یک گرایش در تولیدهای تئاتری روز ایران و به بحث گذاشتن معانی نظری و تاریخی آن از جمله اهداف برگزاری اولین سمینار «مطالعات اجرا» است که به همت کانون تئاتر دانشگاهی اداره کل هنرهای نمایشی و با همکاری معاونت پژوهشی دانشگاه هنر (دانشکده سینما و تئاتر) برگزار خواهد شد.
محوریت این سمینار متوجه آن بخش از هنر نمایش است که انشقاقی از تئاتر دراماتیک، بازنمایانه و متعارف محسوب می‌شود و خود را با اعتباربخشی به مفهوم اجرا و با تلاش برای دستیابی به معنای محض آن معرفی کرده است.
موضوعات این سمینار شامل دو محور مطالعات بومی و غیربومی است. در مطالعات غیربومی که با عنوان «اجرا در جهان» مشخص شده است بررسی تاریخی و نظری ظهور مقوله اجرا در تئاتر، بررسی بینارشته‌ای و بینامتنی مقوله اجرا در جامعه، فلسفه، هویت، ملیت، جنسیت، سیاست، اقتصاد و ... و همچنین معرفی نظریه یا تجربه‌های مهم و موثر در حیطه اجرا مورد توجه قرار می‌گیرد.
مطالعات بومی نیز که با عنوان «اجرا در ایران» شناخته می‌شود بر بررسی ظهور و تطور مقوله اجرا در تاریخ تئاتر  ایران، بررسی مقوله اجرا در مناسبات غیرتئاتری ایران در جامعه، فلسفه، هویت، ملیت، جنسیت، سیاست، اقتصاد، آموزش، تعلیم، درمان و...، بررسی تطبیقی مقوله اجرا در تئاتر ایران و جهان و همین طور بررسی مقوله اجرا در انواع نمایش ایرانی و گفتمان فرهنگ نمایشی ایران متمرکز است. به دلیل تعامل مطالعات اجرا با حوزه‌های دیگر در زمینه‌های عملی و نظری، این سمینار پذیرای پژوهش‌های تخصصی در سایر رشته‌ها با در نظر گرفتن موضوعات سمینار نیز خواهد بود.
چکیده‌های دریافتی پس از تائید هیئت علمی سمینار به این رویداد راه می‌یابند و در قالب سخنرانی توسط پژوهشگر ارائه می‌شوند. همچنین به شرکت‌کنندگان در سمینار گواهی‌نامه معتبر پژوهش دانشگاهی اعطا می‌شود. مقالات مورد تائید هیئت علمی سمینار در کتاب کانون تئاتر دانشگاهی منتشر خواهد شد.
متقاضیان می‌بایست تا ۲۷ اردیبهشت چکیده خود را به همراه مشخصات فردی، نشانی ایمیل و شماره تلفن در دو فرمت pdf و Word به نشانی ایمیل‏ universitycenter@theater.ir ارسال کنند. اعلام نتایج چکیده‌های پذیرفته شده نیز اول خرداد صورت می‌گیرد.
زمان و مکان برگزاری سمینار ۵، ۶ و ۷ مرداد سال جاری در سالن مشاهیر مجموعه تئاتر شهر  خواهد بود. 
انتهای پیام 
