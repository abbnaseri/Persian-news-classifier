بازگشت ۱۰۰ میلیون دلاری «مردان سیاه پوش» به سینما 
جدیدترین قسمت از سری فیلم‌های کمدی-اکشن و علمی تخیلی «مردان سیاه پوش» در هفته نخست اکران به فروش جهانی بالغ بر ۱۰۰ میلیون دلار دست یافت. 
به گزارش ایسنا به نقل از ورایتی، «مردان سیاه‌پوش: بین‌المللی» محصول کمپانی سونی که چهارمین قسمت از این سری فیلم است، در نخستین هفته اکران همزمان با سینماهای آمریکا در ۵۸ کشور خارجی نیز اکران خود را آغاز کرد و با فروش ۷۴ میلیون دلاری صدرنشین جدول فروش هفتگی گیشه بین‌الملل نام گرفت.
علی‌رغم فروش خوب «مردان سیاه‌پوش: بین‌المللی» در کشورهای خارجی، این فیلم در سینمای آمریکا آغاز ناامیدکننده‌ای داشت و تنها به فروش ۲۸ میلیون دلاری اکتفا کرد تا فروش جهانی هفته نخست نمایش این فیلم به ۱۰۲ میلیون دلار برسد.
این فیلم که با بودجه ۱۱۰ میلیون دلاری ساخته شده، در نیویورک، مراکش، ایتالیا و لندن فیلمبرداری شده است و روایتگر عملیات‌های طلایی مردان سیاه‌پوش برای به دام انداختن خلاف‌کاران در سراسر جهان است و «تسا تامپسون»، «کریس همسورث» و «ربکا فرگوسن» بازیگران اصلی آن هستند و جای بازیگران سرشناسی چون «ویل اسمیت» و «تام لی جونز» را گرفته‌اند که ۲۲ سال پیش در اولین قسمت «مردان سیاه‌پوش» مقابل دوربین رفتند.
«مردان سیاه‌پوش: بین‌المللی» بهترین عملکرد خارجی را با ۲۶.۳ میلیون دلار در سینماهای چین ثبت کرد و روسیه (۵.۱ میلیون دلار)، کره جنوبی (۴.۹ میلیون دلار)، مکزیک (۳.۹ میلیون دلار)، ژاپن _۳.۵ میلیون دلار و بریتانیا (۳.۴ میلیون دلار) از دیگر بازارهای موفق این فیلم در هفته نخست اکران بودند.
مجموع فروش جهانی فیلم‌های «مردان سیاه‌پوش» تاکنون به ۱.۷۵ میلیارد دلار رسیده است.
انتهای پیام
