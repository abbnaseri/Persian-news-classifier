موضوع مهاجرت سوژه‌ی یک انیمیشن شد
انیمیشن «مرز» به کارگردانی هاجر آقایی و محمدعلی عباس که در مرکز گسترش سینمای مستند و تجربی تهیه می‌شود، به موضوع مهاجرت اجباری زنان، دختران و کودکان به هنگام جنگ می‌پردازد.
به گزارش ایسنا به نقل از روابط عمومی مرکز گسترش سینمای مستند و تجربی، در خلاصه داستان انیمیشن کوتاه «مرز» آمده است: «دختری به اجبار جنگ قصد عبور از مرز را دارد اما سربازی که دلبسته اوست بر حسب انجام وظیفه مانع رفتن او می‌شود…»
هاجر آقایی با بیان اینکه «مرز» با تکنیک دو بُعدی ساخته می‌شود، درباره‌ی مراحل تولید آن اظهار کرد: طراحی بک‌گراندهای این انیمیشن کامل شده اما هنوز انیمیت کار شروع نشده چرا که به خواست مرکز گسترش ممکن است تغییراتی در فیلمنامه داشته باشیم و اگر انجام این تغییرات در شورای انیمیشن مرکز تصویب شود، مدت زمان تولید «مرز» یک سال افزایش خواهد یافت.
وی درخصوص دلیل انتخاب این موضوع توضیح داد: محمدعلی عباس (کارگردان دیگر فیلم) خود درگیر جنگ و شاهد مشکلات زنان به هنگام مهاجرت اجباری بود و به همین دلیل تصمیم گرفتیم این سوژه را به انیمیشن تبدیل کنیم.
آقایی درباره‌ی عوامل تولید انیمیشن «مرز» گفت: لی‌آوت کار را رامین شرفی انجام داده و اجرای بک‌گراند برعهده محسن ملکوتی بوده است، اما هنوز دیگر عوامل تولید این انیمیشن قطعی نیستند.
انتهای پیام
