نوبخت: دو سوم وابستگی بودجه به نفت را تقلیل دادیم
رئیس سازمان برنامه و بودجه گفت: از ۱۴۸ هزار میلیارد تومان میزان وابستگی نفت، حدود ۵۵ هزار میلیارد تومان را تقلیل دادیم، یعنی تلاش کردیم که تنها یک سوم از منابع نفتی را در بودجه قرار دهیم و دو سوم را خارج کردیم.
به گزارش ایسنا، محمدباقر نوبخت امروز در حاشیه شورای برنامه‌ریزی و توسعه استان خراسان رضوی در جمع خبرنگاران، اظهار کرد: برنامه‌ریزی استان در دو بخش انجام می‌شود، یک بخش در محدوده جغرافیایی خراسان رضوی صورت می‌گیرد و بخش دیگر نیز برنامه‌های ملی است که برای استان در نظر می‌گیریم.
وی با بیان اینکه سفرهایی که رئیس‌جمهور انجام می‌دهد، نوعی برنامه‌ریزی برای تکمیل توسعه استان است، عنوان کرد: رئیس‌جمهور در این سال‌ها دو سفر کاری برای توسعه به این استان داشتند. در سفر نخست حدود ۲ هزار میلیارد تومان برای طرح‌های مختلف تعهد شده بود که باید صورت گیرد، تا این تاریخ برای آن ۲ هزار میلیارد تومان، بالغ بر ۲,۴۰۰ میلیارد تومان پرداخت شد، البته برخی طرح‌ها نیازمند مساعدت‌های مالی هستند تا پیشرفت آن‌ها کامل شود.

نوبخت افزود: غیر از این سفر، سفر دیگری در اردیبهشت سال قبل داشتند که حدود ۱,۷۰۰ میلیارد تومان جزو تفاهمات و توافقاتی بود که باید برای توسعه به استان کمک می‌شد که تا این تاریخ حدود ۹۴۶ میلیارد تومان پرداخت شده است.

رئیس سازمان برنامه و بودجه ادامه داد: خوشبختانه استان غیر از برنامه‌های توسعه ملی، برنامه‌های ویژه‌ای توسط استاندار در ارتباط با منابع آب و صیانت از آن و نیز طرح توسعه سه وجهی دارد. مجموعه اتفاقات در استان حکایت از این دارد که با همه مضایق و محدودیت‌ها دستگاه‌های اجرایی در راستای توسعه کمک خواهند کرد.

وی در خصوص اعتبارات اشتغالزایی در سال رونق تولید، گفت: حدود ۳۲ هزار میلیارد تومان به صورت ویژه در آخرین مصوبه ابلاغی در نظر گرفته شد و حدود ۹۸۸ هزار میلیارد تومان فرصت شغلی برای هشت برنامه در سازمان برنامه و بودجه بین دستگاه‌ها توافق شد. اکنون هر استان یک برنامه اشتغال دارد که در این جلسه برنامه اشتغال استان و تسهیلات و کمک‌های بلاعوض در نظر گرفته شده از سوی دولت برای استان، منعکس گردید.

نوبخت خاطرنشان کرد: ما از این ارقام برای اعتبارات ۲۰ درصد را در قسط اول به همه هشت دستگاهی که برنامه‌ها را انجام می‌دهند، پرداخت کردیم، اکنون منتظر هستیم تا گزارشات کار خود را اعلام کنند، در نهایت به میزان پیشرفت، اقساط بعد را دریافت خواهند کرد. این رقم برای استان بالغ بر ۲,۳۰۰ میلیارد تومان است. در سال گذشته برای طرح جاری ۸ درصد بیش از سال گذشته و در اعتبارت عمرانی ۸۰ درصد افزایش پرداخت وجود داشته است.

رئیس سازمان برنامه و بودجه با اشاره به اینکه برای پیشرفت کار نمی‌توانیم از روش متمرکز گذشته استفاده کنیم، تصریح کرد: سازمان برنامه و بودجه اعلام آمادگی کرد تا تمام اختیاراتی که استان‌ها می‌خواهند تا کارها را در داخل خود انجام دهند، جزو یکی از مصوبات این جلسه بود. سازمان برنامه و بودجه اختیارات خود را به استان‌ها واگذار کرد.

وی در خصوص عدم وابستگی بودجه به نفت، بیان کرد: از ۱۴۸ هزار میلیارد تومان میزان وابستگی نفت، حدود ۵۵ هزار میلیارد تومان را تقلیل دادیم، یعنی تلاش کردیم که تنها یک سوم از منابع نفتی را در بودجه قرار دهیم و دو سوم را خارج کردیم. در این صورت هم بودجه خود را از نفت مستقل می‌کنیم و هم نسبت به نوسانات و تحریم مصون می‌شویم. می‌توانیم انتظار داشته باشیم با برنامه فعلی و اصلاح ساختاری ظرف سال‌های آینده به صورت مستقیم از نفت و بودجه استفاده نکنیم.

در ادامه علیرضا رزم‎حسینی، استاندار خراسان رضوی، در جمع خبرنگاران، اظهار کرد: باید فضای کسب و کار استان را افزایش دهیم، برای این کار دو روز گذشته توافقی با دستگاه قضا صورت گرفت. چند پروژه بسیار مهم در شهر مشهد تعطیل شده بود و با توجه به اینکه امسال سال رونق تولید است، با دستگاه قضا توافق کردیم تا هیچ پروژه‌ای در سطح استان تعطیل نشود، مگر اینکه با هماهنگی مسئول استان باشد.

وی ادامه داد: این پروژه‌ها باید طبق مقررات جاریه دولت و حکومت کار انجام دهند. قرار شد هم مجریان سرمایه‌گذار و هم بخش دولتی همکاری کنند تا هیچ پروژه‌ای در سطح استان به دلیل مسائل قضائی تعطیل نشود که در این صورت رونق اشتغال در استان ایجاد می‌شود.

 انتهای پیام
