 قیمت ارز حج ۹۸ اعلام شد
بانک مرکزی نرخ ارز برای حجاج را ۱۲ هزار و ۷۹۰ تومان تعیین کرده و زائران از امروز می‌توانند نسبت به دریافت این ارز اقدام کنند.
به گزارش ایسنا، ارائه ارز مسافرتی برای زائران حج تمتع از امروز آغاز شده و شعب ارزی بانک ملی ایران به عنوان بانک عامل ارائه‌کننده ارز حجاج، نسبت به تشکیل پرونده و ارائه ارز به آن‌ها اقدام می‌کنند.
بر اساس اعلام این بانک، پرداخت ارز به زائران حج تمتع در تمامی شعب ارزی بانک ملی ایران و حداکثر برای هر زائر ۲۰۰ دلار آمریکا انجام می‌شود.
میزان ارز پرداختی به زائران حج تمتع در سال گذشته نیز ۲۰۰ دلار بوده که نسبت به سال ۱۳۹۶ به میزان ۱۰۰ دلار کاهش داشته است، به طوری که در سال‌های پیش از آن ۳۰۰ دلار به عنوان ارز مسافرتی به حجاج پرداخت می‌شده است.
بنا بر تاکید بانک ملی ایران، دریافت ارز زائران تنها پس از ارائه کارت ملی و احراز هویت امکان‌پذیر است، بنابراین افرادی که کارت ملی هوشمند ندارند باید با اصل شناسنامه و رسید پیگیری کارت هوشمند خود به شعب ارزی بانک‌ها مراجعه کنند.
همچنین در صورتی که مدیر کاروان از سوی سازمان حج و زیارت کتباً به عنوان نماینده زائران به بانک معرفی شده باشد، پرداخت ارز زائران کاروان مربوطه به وی و به شرط ارائه فرم‌ها و اسناد تکمیل شده نیز امکان‌پذیر است.
فروش ارز به زائران حج تمتع در سال جاری فقط به بانک ملی ایران محول شده است.
این در حالی است که قیمت فروش دلار در صرافی‌های ملی امروز ۱۲ هزار و ۸۰۰ تومان است؛ در واقع به نظر می‌رسد که بانک مرکزی رقم ارز حجاج را در سال جاری در نزدیکی بازار آزاد در نظر گرفته است.
انتهای پیام
