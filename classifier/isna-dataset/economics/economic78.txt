صادرات سیب‌زمینی مشمول پرداخت عوارض صادراتی شد
ستاد تنظیم بازار با هدف کنترل قیمت سیب‌زمینی در بازار خواستار وضع عوارض صادراتی بر این محصول کشاورزی شد.
به گزارش ایسنا به نقل از وزارت صنعت، معدن و تجارت، اعضای این ستاد در نشست اخیر خود تاکید کردند با عنایت به گزارش‌های ارائه شده به جلسه در خصوص افزایش غیرمتعارف قیمت محصول سیب‌زمینی و برنامه تولید و آسیب‌های بروز کرده در استان‌های سیل زده مقرر شد، صادرات سیب‌زمینی سریعاً مشمول پرداخت عوارض صادراتی شود.
همچنین در این نشست مقرر شد اقدامات لازم برای پیشگیری از دموراژ و رسوب کالا در گمرک در دستور کار قرار گرفته و شرایط برای تسریع در تخلیه و حمل کالاها فراهم شود.
بر این اساس مقرر شد دستگاه‌ها و وزارتخانه‌های مسئول ثبت سفارش نسبت به مدیریت تقسیم ورودی کالاهای مختلف به بنادر کشور با اولویت بندر چابهار، اقدام کنند. همچنین سازمان بنادر و دریانوردی و گمرک نیز حداکثر تلاش خود را برای ایجاد زیرساخت‌ها و ظرفیت‌های مناسب برای ورود کالا و تخلیه و بارگیری در بندر چابهار و ایجاد انگیزه‌های اقتصادی مناسب برای بخش خصوصی در این بندر به کار گیرند.
هزینه‌های انبارداری در گمرک تصاعدی شد
در این نشست با تاکید بر تصمیمات پیشین این ستاد مقرر شد هزینه انبارداری برای صاحبان محموله‌های کالاهای اساسی که با منع قانونی برای ترخیص مواجه نیستند، تصاعدی محاسبه شود.
در این قالب روند تصاعدی افزایش هزینه‌ها، بعد از روز ۳۰ سی‌ام محاسبه خواهد شد. این موضوع بر محموله‌هایی که مراحل ترخیص آنها در دستگاه‌های اجرایی مختلف طی نشده و خارج از کنترل صاحب کالا بوده است، دلالت ندارد.
تأمین دام زنده برای عید قربان
در این نشست همچنین با توجه به نزدیکی ایام عید قربان و افزایش مصرف دام زنده و نیاز به پیش‌بینی راهکارهای مناسب برای اجتناب از افزایش نامتعارف قیمت دام زنده در این ایام مقرر شد وزارت جهاد کشاورزی نسبت به تأمین نیاز ایام مذکور اقدام و برای انجام هماهنگی‌های لازم، جلسه‌ای با حضور سازمان حمایت مصرف‌کنندگان و تولیدکنندگان، وزارت جهاد کشاورزی، تشکل‌های مربوطه، سازمان دامپزشکی کشور، سازمان میادین میوه و تره‌بار، شرکت پشتیبانی امور دام با مسئولیت دبیرخانه کارگروه تنظیم بازار تشکیل و ضمن انجام اقدام لازم گزارش آن به جلسه بعدی کارگروه تنظیم بازار ارائه شود.
بررسی آخرین وضعیت صنعت لوازم خانگی
ستاد تنظیم بازار همچنین پس از بررسی گزارش سازمان حمایت مصرف‌کنندگان و تولیدکنندگان از وضعیت بازار لوازم خانگی پرمصرف و لزوم برنامه‌ریزی تنظیم بازار سالانه این محصولات، مقرر کرد معاونت امور صنایع وزارت صنعت، معدن و تجارت با همکاری دبیرخانه تنظیم بازار، برنامه خود و آخرین وضعیت تولید، توزیع، تأمین مواد اولیه و قیمت انواع لوازم خانگی کوچک و بزرگ را در قالب گزارشی تهیه کند تا برای تصمیم‌گیری به جلسات آتی ستاد تنظیم بازار ارائه شود.
انتهای پیام
