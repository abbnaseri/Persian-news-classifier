ورود به تراکنش‌های بانکی خریداران سکه از صرافی‌ها
وزیر امور اقتصادی و دارایی از راه‌اندازی صندوقی برای پرداخت وام به مستأجران خبر داد و اعلام کرد: سعی داریم برای اخذ مالیات از کسانی که سکه از صرافی‌ها خریده‌اند به تراکنش‌های بانکی آنها ورود کنیم.
به گزارش ایسنا، فرهاد دژپسند امروز (سه‌شنبه) در نشستی خبری با بیان اینکه سرمایه‌گذاری خارجی در سال گذشته به چهار میلیارد دلار رسیده است، در مورد شاخص کسب و کار اظهار کرد: با اینکه ایران در آمارها چهار رتبه تنزل داشته اما این ناشی از امتیاز نیست، چراکه امتیاز ایران افزایش هم داشته است و در تجارت برون مرزی ۴۹ رتبه پیشرفت داشته‌ایم.
دژپسند با بیان اینکه برای تأمین درآمدهای مالیاتی به دنبال آسیب زدن به فعالان اقتصادی نیستیم، گفت: با اینکه به دنبال افزایش درآمدهای مالیاتی هستیم اما نمی‌خواهیم به فعالان خوش‌حساب و با عملکرد شفاف آسیب بزنیم.
او همچنین به پیشنهادات خود برای حمایت از اقشار آسیب‌پذیر هم اشاره کرد و گفت: برای حمایت از مستأجران قصد داریم صندوقی راه‌اندازی کنیم که با وام دادن به مستأجران به تأمین رهن آنها کمک کنیم.
تشکیل ۸۰ هزار پروند برای پرداخت خسارت سیل
وزیر امور اقتصادی و دارایی در پاسخ به ایسنا مبنی بر پرداخت نشدن بخشی از خسارت‌های سیل اخیر توسط برخی از شرکت‌های بیمه اظهار کرد: حدود ۸۰ هزار پرونده در این زمینه تشکیل شده و حدود ۳۸۱ میلیارد تومان خسارت برآورد شده که حدود ۱۸۰ میلیارد تومان از آن پرداخت شده است.
او یادآور شد: ارزیابی خسارت در برخی از استان‌ها از جمله خوزستان همچنان ادامه دارد.
رشد اقتصادی بدون نفت منفی ۲.۴ درصد است
دژپسند درباره علت رشد منفی اقتصادی ۴.۹ درصدی و تأثیر نفت بر این موضوع اظهار کرد: می‌خواهیم سهم نفت در بودجه را کنار بگذاریم اما باید توجه داشت که می‌خواهیم از مزیت‌های اقتصادی و سرمایه نفت در اقتصاد استفاده کنیم. سهم نفت در بودجه حدود ۱۱ درصد است. رشد اقتصادی کشور بدون نفت منفی ۲.۴ درصد است و بدون نفت اثر کمتری دارد. ما نمی‌توانیم و نباید نقش نفت را یک شبه در اقتصاد کم کنیم.
وزیر امور اقتصادی و دارایی در پاسخ به سوال دیگر ایسنا درباره علت ابلاغ طرح مالیات بر سکه قبل از طرح مالیات بر عائدی سرمایه نیز گفت این طرح در حال حاضر نیز دارای مبانی قانونی است که البته طرح مالیات بر عایدی سرمایه هم در آینده‌ای نزدیک برای ارائه به مجلس آماده خواهد شد.
دژپسند درباره مالیات بر معاملات سکه که توسط دلالان در بازار رسمی معامله می‌شود نیز گفت: سعی داریم برای اخذ مالیات از کسانی که سکه از صرافی‌ها خریده‌اند نیز به تراکنش‌های بانکی آنها ورود کنیم.
نقشه جامع بهبود محیط کسب و کار هفته آینده رونمایی می‌شود؛ فعالان اقتصادی مشارکت کنند
وی در پاسخ به سوال دیگر ایسنا درباره نتایج حذف مقررات زائد برای بهبود محیط کسب و کار که وی در اوایل وزارتش روی آن تاکید کرده بود، بیان کرد: نقشه جامع بهبود محیط کسب و کار هفته آینده رونمایی می‌شود. در این جهت از تمامی فعالان اقتصادی می‌خواهم هر مانعی مشاهده کردند را به ما اعلام کنند تا در ستاد مقررات زدایی برای آن تصمیم‌گیری کنیم.
وزیر امور اقتصادی و دارایی درباره مکاتبات برخی از نمایندگان مجلس برای پرونده‌های کلان ملی از جمله قاچاق کالا گفت: بکارگیری فناوری نو در گمرک خیلی مهم است؛ باید گمرک هوشمند داشته باشیم. در این زمینه حتی در حال استفاده از ظرفیت بخش خصوصی برای استفاده از دستگاه‌های ایکس ری هستیم تا برای‌مان خریداری و نصب کنند.
دژپسند با بیان اینکه قاچاق مقوله‌ای است که باید به روش‌های مختلف و متفاوت با آن برخورد شود، گفت: گمرکات در دوره جدید با اهتمام جدی در حال انجام این کار هستند.
دستور قضائی مانع ترخیص خودروهای وارداتی است
وزیر امور اقتصادی و دارایی همچنین درباره آخرین وضعیت خودروهای وارد شده به کشور که در گمرک توقیف شده‌اند نیز اظهار کرد: ناچار هستیم ورود خودرو به کشور را متوقف کنیم، چرا که دستور حقوقی قوه قضائیه در این زمینه دست ما را بسته است.
او درباره رسوب ۱۰۱ هزار تُن کالا در گمرکات کشور هم به تفاوت رسوب کالا و موجودی گمرک اشاره کرد و گفت: دو مفهوم داریم؛ یکی رسوب و دیگری موجودی کالا در گمرکات. وقتی کالایی در بنادر است و هنوز به گمرکات اظهار نشده است، گمرک وظیفه‌ای در قبال آن ندارد ولی وقتی اظهار شد، گمرک بر آن نظارت خواهد کرد.
دژپسند همچنین با بیان اینکه هیچ‌گونه فشاری برای حضور آقای امیدعلی پارسا در سازمان امور مالیاتی نبود، گفت: سابقه رفاقتی ۳۰ ساله با آقای پارسا دارم و چون او نیروی بسیار خوبی در مرکز آمار بوده است، دوست نداشتم ایشان را از آنجا جدا کنم.
وزیر امور اقتصادی و دارایی همچنین گفت: برای تسریع در کار بانک‌ها، دولت مطابق با درخواست وزارت اقتصاد به بانک‌های دولتی اجازه داد که بانک‌ها برای واگذاری‌های خود از دستورالعمل‌های خصوصی سازی و اصل ۴۴ استفاده کنند.
انتهای پیام
