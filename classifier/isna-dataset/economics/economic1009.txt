افتتاح «ترمینال سلام» فرودگاه امام (ره) با حضور رئیس جمهوری
«ترمینال سلام» فرودگاه امام خمینی (ره) صبح امروز با حضور رئیس جمهوری و مقامات کشوری افتتاح شد.
به گزارش ایسنا، طرح ساخت پایانه سلام فرودگاه امام خمینی (ره) که احداث آن از سال ۱۳۸۸ در دستور کار قرار گرفت با حضور رئیس جمهوری، وزیر راه و شهرسازی و سایر مقامات کشوری افتتاح شد تا پس از نزدیک به ۱۰ سال ساخت این پروژه خاتمه یافته و به بهره‌برداری برسد.
با افتتاح ترمینال سلام زمینه انتقال برخی از پروازهای داخلی بین ساعت ۱۲ شب تا ۵ صبح به این فرودگاه فراهم می‌شود زیرا توقف پروازها در فرودگاه مهرآباد از ساعت ۱۲ شب تا ۵ صبح خلائی را در تهران به وجود می‌آورد که با انتقال برخی از پروازهای داخلی به ترمینال سلام می‌توان این کاستی را جبران کرد. این ترمینال برای پنج میلیون مسافر ظرفیت دارد و همچنین ظرفیت فرودگاه امام با بهره‌برداری از ترمینال سلام ۵۰ درصد افزایش پیدا می‌کند.
ترمینال گالری سلام نخستین پایانه هوایی در کشور است که طراحی، ساخت و تجهیز آن به دست متخصصان کشورمان صورت گرفت و این پایانه هوایی که در سه طبقه و با مساحت ۵۵ هزار متر مربع احداث شده، ظرفیت اعزام و پذیرش سالیانه پنج میلیون مسافر را دارد.
نصب ۱۲ هزار و ۵۰۰ متر مربع کاشی، ۳۴ هزار متربع سنگ کف و دیوار، ۱۱ هزار و ۸۰۰ متر مربع ورق آلومینیومی، ۱۱ هزار و ۱۲۷ متر مربع شیشه، ۳۲ هزار متر مربع سقف کاذب، ۶۴ هزار متر مربع اجرای آسفالت و بیش از ۱۰ کیلومتر کابل کشی تنها بخشی از عملیات عمرانی صورت گرفته در این پروژه ملی است.
انتهای پیام
