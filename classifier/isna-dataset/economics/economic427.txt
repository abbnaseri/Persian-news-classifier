جهان فقط یک گام دیگر با رکود بزرگ اقتصادی فاصله دارد
یک بانک سوئیسی نسبت به رکود قریب الوقوع در اقتصاد جهان هشدار داد.
به گزارش ایسنا به نقل از یاهو فاینانس، تشدید اختلافات تجاری بین چین و آمریکا در شرایطی که رشد اقتصادی در بسیاری از کشورهای جهان شدیداً رو به کاهش است باعث شده تا بسیاری از تحلیل‌گران مالی نسبت به کاهش بیشتر رشد اقتصادی جهان هشدار دهند. در تازه‌ترین هشدار، بانک سوئیسی یو بی اس اعلام کرده است که به زودی بانک‌های مرکزی جهان ناچار خواهند شد تا نرخ بهره را کاهش دهند و این مساله بدون ضرر نخواهد بود.
به نظر می‌رسد که دو اقتصاد نخست جهان به امضای یک موافقت نامه تجاری جدید چندان نزدیک نیستند و حتی احتمال هدف قرار گرفتن ۳۰۰ میلیارد دلار دیگر از محصولات چینی توسط آمریکا نیز وجود دارد. تحلیل گران بانک یو بی اس در همین رابطه نوشتند: مساله تعرفه‌ها خیلی به ما مربوط نیست اما اگر تنش‌ها در طول هفته‌های پیش رو مهار نشود باید انتظار تغییرات زیادی در نرخ رشدهای پیش بینی شده برای اقتصاد جهانی داشت.
این بانک با کاهش ۰.۷۵ درصدی پیش بینی خود از رشد اقتصادی جهان گفته است که جهان تنها یک گام دیگر تا رکود بزرگ فاصله دارد و سطح بدهی‌ها در اروپا نیز به میزان کم سابقه‌ای افزایش یافته است.
انتظار می‌رود که بانک مرکزی آمریکا در ماه ژوئیه نرخ بهره را کاهش دهد که در این صورت و طبق گفته تحلیل‌گران بانک سوئیسی، اقتصاد آمریکا اگر چه احتمالاً دچار رکود نخواهد شد اما کاهش رشد در بسیاری از بخش‌های اقتصادی آن مشهود خواهد بود.
بانک یو بی اس در خصوص اروپا و ژاپن نیز پیش بینی کرده است که بانک‌های مرکزی این دو غول اقتصادی به سمت نرخ‌های بهره منفی حرکت کنند و احتمالاً کاهش نرخ بهره در چین نیز با توجه به کاهش رشد اقتصادی این کشور بالا خواهد بود.
این بانک هم چنین پیش بینی کرده است که بورس‌های جهانی تا اواسط سال آینده نتوانند روند صعودی خود را از سر بگیرند و حرکت کم چان آن‌ها امسال ادامه داشته باشد.
انتهای پیام
