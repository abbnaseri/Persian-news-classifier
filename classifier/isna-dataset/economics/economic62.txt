انبارهای پذیرش زیره سبز افزایش می‌یابد
مدیرعامل بورس کالا با اشاره به راه‌اندازی معاملات زیره در این بورس گفت: توسعه نظام انبارداری به عنوان یکی از الزامات بازار محصولات کشاورزی در برنامه‌های بورس کالا قرار دارد. بورس کالا در تلاش است تعداد انبارهای پذیرش شده زیره سبز را افزایش دهد.
به گزارش ایسنا، حامد سلطانی نژاد در مراسم راه اندازی گواهی سپرده و قرارداد آتی زیره سبز درباره ابزارهای مالی که در بورس کالا استفاده می‌شود، اظهار کرد: هم اکنون در حوزه اوراق بهادار سازی و توسعه ابزارهای مشتقه، امکان استفاده از ابزارهایی همچون گواهی سپرده کالایی، قراردادهای آتی و اختیار معامله زعفران در بورس فراهم شده است.
وی ادامه داد: اقداماتی همچون اوراق بهادار سازی محصولات، توسعه ابزارهای مشتقه، ایجاد و بکارگیری ابزارهای تأمین مالی و معاملاتی متناسب با نیاز مشتریان به گسترش اندازه و عمق بازار محصولات کشاورزی در بورس کالا کمک می‌کند که در نتیجه کشف قیمت بهینه‌تر، تبدیل شدن به مرجع قیمتی و توسعه تجارت در بازار این محصولات حاصل می‌شود.
سلطانی‌نژاد با اشاره به اینکه گواهی سپرده کالایی یکی از بازارهای نوین مالی است، گفت: معاملات گواهی سپرده کالایی در بورس کالا در سال ۱۳۹۴ با معاملات سکه طلا راه اندازی شده که تا به امروز نماد گواهی سپرده سکه از نظر حجم و ارزش با رشد قابل توجهی روبرو شده است. بعد از آن، گواهی سپرده زعفران و پسته راه اندازی شد و امروز شاهد راه اندازی گواهی سپرده زیره سبز هستیم.
وی افزود: گواهی سپرده کالایی ابزاری برای انجام معاملات پیوسته، کشف بهتر قیمت و ابزاری برای تأمین مالی است. همچنین عدم نیاز به تحویل فیزیکی، امکان خرید و فروش مستمر، ایجاد اطمینان خریدار و فروشنده نسبت به کیفیت محصول خریداری شده و امکان فروش محصول به قیمت واقعی از جمله مزایای راه اندازی معاملات گواهی سپرده کالایی است.
مدیرعامل بورس کالا با اشاره به بازار زیره سبز، گفت: پس از تجربه موفق معاملات زعفران در بورس کالا و شفاف سازی قیمت و اطلاع کشاورزان از نرخ‌های واقعی، از این پس فعالان بازار زیره نیز می‌توانند با آمارهای شفاف و براساس کشف نرخ‌های عادلانه در بورس کالا مواجه شوند. در دنیا بزرگترین بازار زیره مربوط به هند است و ایران در تجارت جهانی زیره سبز بین رتبه سوم تا ششم در حرکت است که با توجه به اقلیم کشورمان می‌توان میزان تولید و صادرات این محصول را افزایش داد.
وی ادامه داد: توسعه نظام انبارداری به عنوان یکی از الزامات بازار محصولات کشاورزی در برنامه‌های بورس کالا قرار دارد. بورس کالا در تلاش است تا تعداد انبارهای پذیرش شده زیره سبز را افزایش دهد؛ بطوریکه پذیرش انبار کشت و صنعت زیره ایرانیان در دست اقدام است تا به جرگه دو انبار پذیرفته شده بپیوندد.
انتهای پیام
