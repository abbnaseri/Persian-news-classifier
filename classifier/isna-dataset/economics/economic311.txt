طرح فاضلاب تهران کی تکمیل می‌شود؟
مدیرعامل شرکت فاضلاب تهران گفت: برای تکمیل طرح فاضلاب تهران هدف پنج‌ساله‌ای تعیین کرده‌ایم که این امر حمایت‌های شورای شهر را می‌طلبد.
به‌گزارش ایسنا، مرتضی عزالدین با بیان این‌که پروژه فاضلاب تهران به‌دلیل حجم گسترده کاری در ۲۲ منطقه شهرداری بزرگ‌ترین پروژه محیط‌زیستی کشور است، ادامه داد: در این طرح اجرای ۹۰۰۰ کیلومتر شبکه جمع‌آوری، ۱۹۲ کیلومتر خطوط انتقال و تونل، ۲۰ واحد تصفیه‌خانه فاضلاب برای ۱۱ میلیون و ۴۰۰ هزار نفر در نظر گرفته شده است.
وی افزود: این پروژه با کمک مجموعه دولت، مجلس و شورای اسلامی شهر تهران و شهرداران ۲۲ منطقه پیشرفت مناسبی داشته و در حال حاضر ۶۳ درصد پیشرفت فیزیکی دارد که ۲۰ درصد بیشتر از میانگین پیشرفت طرح‌های فاضلاب در سطح کشور است.
مدیرعامل شرکت فاضلاب تهران خاطرنشان کرد: پیش‌بینی کرده‌ایم این پروژه در پنج سال آینده تکمیل شود، اما مشکل اساسی ما تأمین منابع مالی است؛ هر چند از ابتدای اجرای این طرح در سال ۷۵ از طریق منابع داخلی شرکت، بانک جهانی، بانک توسعه اسلامی و تبصره‌های مصوب در شورای اسلامی شهر تهران تأمین اعتبار صورت گرفته است، اما موضوعِ افزایش هزینه مجوز حفاری در وضعیت کنونی موضوع قابل تأملی است. تعرفه‌های کنونی مجوز حفاری نسبت به تیرماه سال ۹۶ تقریباً چهار برابر شده است.
بنا بر اعلام وزارت نیرو، او در این باره توضیح داد: این مبلغ معادل هزینه یک متر لوله‌گذاری شبکه فاضلاب است، به‌طوری‌که برای هر یک متر لوله‌گذاری با احتساب هزینه خرید لوله، حفاری، پیمانکار و ترمیم آسفالت حدود ۴۰۰ هزار تومان هزینه می‌شود و تعرفه‌ای هم که مصوب شده تقریباً ۴۵۰ هزار تومان است.
مدیرعامل شرکت فاضلاب تهران به حجم لوله‌گذاری در شهر تهران اشاره کرد و افزود: شرکت فاضلاب تهران باید سالانه ۵۰۰ کیلومتر شبکه در شهر اجرا کند و بر این اساس برای کاهش هزینه مجوز حفاری و تکمیل هرچه سریع‌تر طرح فاضلاب تهران حمایت‌های شورای شهر را نیاز دارد و درخواست ما از شورای اسلامی شهر تهران در بحث تعرفه‌های مجوز حفاری لحاظ‌کردن تخفیف ۵۰ درصدی است.
بنا به گفته عزالدین، در سال ۱۳۹۸ اجرای ۶۲۰ کیلومتر شبکه در دستور کار قرار گرفته و تصفیه‌خانه غرب تهران برای جمعیت دو میلیون و ۱۵۰ هزار نفر در حال ساخت است. این تصفیه‌خانه در حال حاضر از ۵۲ درصد پیشرفت فیزیکی برخوردار بوده و تصفیه‌خانه فاضلاب شهرک غرب نیز با روش B.O.T حدود ۳۲ درصد پیشرفت فیزیکی دارد.
او همچنین خاطرنشان کرد: احداث واحدهای ۷ و ۸ تصفیه‌خانه فاضلاب جنوب تهران با ارزش هزار میلیارد تومان تا پایان تیرماه امسال با تعیین پیمانکار آغاز خواهد شد. مدیرعامل شرکت فاضلاب تهران در خصوص اعتبار اجرایی طرح فاضلاب تهران یادآور شد: تاکنون حدود ۳۰ هزار میلیارد تومان در طرح فاضلاب تهران هزینه شده و حدود ۱۰ هزار میلیارد تومان دیگر نیز لازم است.
انتهای پیام
