بورس رکوردهای قبلی را شکست
فعالان بازار سرمایه ایران امروز نیز شاهد روند افزایشی در قیمت سهم‌ها بودند؛ به طوری که در بورس تهران ۲۳۹ سهم و در فرابورس ایران ۱۱۶ سهم با رشد قیمت مواجه شدند. رشد قیمت‌ها سبب شد که نماگر اصلی بورس با نزدیک شدن به کانال ۲۵۰ هزار واحدی رکوردی جدید به ثبت برساند.
به گزارش ایسنا، امروز شاخص کل بازده نقدی و قیمتی بورس اوراق بهادار تهران ۲۸۰۵ واحد افزایش یافت و به رقم ۲۴۹ هزار و ۲۵۲ واحدی رسید. شاخص کل هم وزن نیز با ۱۲۶۰ واحد رشد رقم ۶۱ هزار و ۳۱۶ را تجربه کرد.
شاخص آزاد شناور نیز پس از ۳۱۱۰ واحد رشد تا رقم ۲۷۹ هزار و ۸۰۶ واحدی بالا رفت و شاخص بازار اول و دوم نیز هر کدام به ترتیب ۲۱۲۳ و ۵۳۲۷ واحد رشد کردند.
فولاد مبارکه اصفهان، صنایع پتروشیمی خلیج فارس و پتروشیمی پارس هر کدام به ترتیب ۲۷۹، ۲۲۸ و ۲۲۵ واحد روی شاخص‌های بازار سهام تأثیر مثبت داشتند و پتروشیمی جم، ملی صنایع مس ایران و پتروشیمی فناوران هر کدام به ترتیب ۹۷، ۳۷ و ۲۶ واحد شاخص‌های بازار سرمایه را به سمت پایین هدایت کردند.
در گروه محصولات شیمیایی امروز ۲۲۱ میلیون سهم به ارزش بیش از ۱۷۶ میلیارد تومان دادوستد و سبب شد که این گروه بیشترین ارزش معاملات را از آن خود کند شیمیایی‌ها اکثر امروز با رشد قیمت مواجه شدند.
خودرویی‌ها با ارزش معاملات ۱۰۷ میلیارد تومان در جایگاه دوم قرار گرفتند و توانستند شاهد معاملات ۵۱۶ میلیون سهم و اوراق مالی باشد. در این گروه نیز بیشتر سهم‌ها با روند افزایشی در قیمت پایانی مواجه شدند.
در گروه فلزات اساسی تعداد معاملات به ۲۰ هزار و ۲۶۱ نوبت رسید و ارزش آن رقم ۸۷ میلیارد تومان را پشت سر گذاشت. اما فلزی‌ها عمدتاً با کاهش قیمت مواجه شدند هرچند که تعدادی از سهم‌های آنها از جمله فولاد مبارکه اصفهان، مس شهید باهنر، لوله و ماشین‌سازی ایران، سرمایه گذاری توکا فولاد و معدنی کیمیا زنجان با رشد قیمت مواجه شدند.
ادامه رشد قیمت سهم‌ها و به سبب آن افزایش قیمت شاخص امروز در حالی رخ داد که به جز روز گذشته در روزهای ماقبل معاملاتی قیمت سهم‌ها شاهد اصلاحی کاهشی بود.
در بورس تهران تعداد نمادهای مثبت به ۲۳۹ سهم و تعداد نمادهای منفی به ۹۴ نماد رسید. همچنین در فرابورس ایران ۱۱۶ سهم با افزایش قیمت و ۸۲ سهم با کاهش قیمت روبرو شد.
آیفکس نیز با ۱۷.۶ واحد رشد تا رقم ۳۲۱۸ بالا رفت و ارزش معاملات فرابورس ایران به رقم ۹۵۰ میلیارد تومان رسید. حجم معاملات نیز رقم ۱.۶ میلیارد سهم و اوراق مالی را تجربه کرد.
انتهای پیام
