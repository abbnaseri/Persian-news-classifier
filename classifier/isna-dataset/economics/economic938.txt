صعود کم‌نظیر بورس‌های جهان
پس از آن که دونالد ترامپ از دیدارش با شی جین پینگ در هفته آینده خبر داد، معاملات بازارهای بورس جانی تازه گرفت.
به گزارش ایسنا به نقل از خبرگزاری فرانسه، رؤسای جمهور چین و آمریکا قرار است با یکدیگر در حاشیه اجلاس سران گروه ۲۰ دیدار کنند که مهم‌ترین محور این دیدار، بحث بر سر مسائل تجاری و یافتن راهکاری برای خروج از بن‌بست فعلی عنوان شده است. از زمان اعمال تعرفه‌های متقابل بر واردات کالاهای چینی و آمریکایی، بورس‌های جهان با ریزش زیادی مواجه شده‌اند.
در آخرین دور از معاملات بورس وال‌استریت هر سه شاخص مهم این بورس جهش بالای یک درصد را به ثبت رساندند. مهم‌ترین شاخص بورسی آمریکا یعنی "داو جونز اینداستریال اوریج" با جهش ۱.۴ درصدی در سطح ۲۶ هزار و ۴۶۵.۵۴ واحد بسته شد.
معامله گران بورسی در آسیا نیز موفقیت‌های روز چهارشنبه را جشن گرفتند: در ژاپن شاخص "نیک کی ۲۲۵" با ۱.۷ درصد افزایش تا پایان معاملات اولیه به ۲۱ هزار و ۳۲۱.۱۷ واحد رسید، شاخص "هانگ سنگ" بورس هنگ کنگ با صعود خیره کننده ۲.۳ درصدی در سطح ۲۸ هزار و ۱۲۹.۷۱ واحدی بسته شد و شاخص "شانگهای کامپوزیت" چین با ۱.۳ درصد افزایش به ۲۹۲۸.۶۹ واحد رسید.
این روند صعودی در دیگر مناطق آسیا نیز قابل مشاهده بود: در سیدنی استرالیا شاخص بورس یک درصد بالا رفت و بورس‌های ولینگتون نیوزلند، سئول کره جنوبی و تایپه تایوان همگی بیش از یک درصد نسبت به روز گذشته خود صعود کردند.
هر چند که رئیس جمهور چین گفته است همکاری بین چین و آمریکا باعث پیروزی دو طرف و جنگیدن با یکدیگر سبب شکست دو طرف می‌شود اما برخی تحلیل گران معتقدند نباید بیش از حد نسبت به امکان پایان جنگ تجاری خوش‌بین بود. تای هویی، استراتژیست ارشد بازار در بانک "جی پی مورگان" گفت: ترامپ کمپین انتخاباتی خود را تازه آغاز کرده است و برای پیروزی مجدد نیاز به دستاورد اقتصادی قابل توجهی دارد.
در اروپا نیز هر سه شاخص مهم بورسی یعنی "فوتسی ۱۰۰" لندن، "دکس ۳۰" فرانکفورت و "کک ۴۰" پاریس بین ۰.۷ تا ۱.۲ درصد صعود کردند.
انتهای پیام
