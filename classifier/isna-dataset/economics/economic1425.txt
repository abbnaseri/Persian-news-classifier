کم‌فروشی اینترنت توسط شرکت‌ها جبران می‌شود
برخی از شرکت‌های ارائه‌کننده خدمات اینترنت ثابت که کم‌فروشی پنج تا هشت درصدی آن‌ها توسط سازمان تنظیم مقررات ارتباطات محرز شده بود، با در نظر گرفتن این موضوع در محاسبه آستانه مصرف منصفانه، به دنبال جبران این مغایرت درآمدند.
به گزارش ایسنا، یکی از دغدغه‌های همیشگی کاربران بسته‌های اینترنتی، احتمال کمتر بودن حجم اینترنت دریافتی نسبت به حجم خریداری‌شده است. در واقع کم‌فروشی اینترنت یکی از مسائلی است که کاربران شرکت‌های اینترنتی همواره گوشه ذهن خود دارند و پیش می‌آید که نگران کم‌فروشی در حجم یا سرعت کمتر از سرعت اسمی خریداری شده باشند.
به همین دلیل، یکی از موضوعاتی که بارها توسط کاربران به آن اشاره شده و مسؤولان را هم به واکنش وادار کرده، حجم اینترنت دریافتی آن‌هاست. البته زمانی گفته می‌شد آن‌هایی که می‌گویند کم‌فروشی صورت می‌گیرد، باید به این نکته توجه داشته باشند که در گذشته مشترکان چند عکس و یا مطلب مکتوب را دانلود می‌کردند و حجم اینترنت آن‌ها برای مدت بیشتری دوام می‌آورد اما اکنون همین که سه تا چهار فایل ویدئویی دانلود می‌شود، چند برابر فایل‌های عکس و مکتوب حجم مصرف می‌شود.
اما اخیراً محمدجواد آذری جهرمی -وزیر ارتباطات و فناوری اطلاعات- برخی از این کم‌فروشی‌ها را تأیید کرد. پس از اعلام وزیر ارتباطات درباره کم فروشی شرکت‌های اینترنتی، حسین فلاح جوشقانی - رئیس سازمان تنظیم مقررات و ارتباطات رادیویی - از کم‌فروشی پنج تا هشت درصدی شرکت‌های ارائه‌دهنده اینترنت ثابت خبر داد و اعلام کرد که این شرکت‌ها باید فرآیندهایشان را اصلاح و بهینه‌سازی نحوه محاسبه حجم ترافیک را انجام دهند.
وی همچنین تاکید کرد: شرکت‌ها درباره پنج درصد کم‌فروشی به ملاحظات فنی مانند سرباره ارسال و افت خط اشاره کرده‌اند که این دلایل ارتباطی به مشترکین نداشته و به منظور جلب رضایتمندی مشترکین و حفظ حقوق آن‌ها اپراتورها ملزم هستند این میزان کسری خود را در حجم بسته‌های فروخته شده به مشترکین جبران کنند.
جبران کم‌فروشی با در نظر گرفتن در محاسبه آستانه مصرف منصفانه
در این راستا اخیراً رئیس سازمان تنظیم مقررات ارتباطات رادیویی اعلام کرد: پس از انتشار گزارش مبنی بر وجود مغایرت در بسته‌های اینترنتی برخی از دارندگان موافقت‌نامه پروانه ثابت و الزام آنان به جبران خدمات برای مشترکین، شرکت‌های مخابرات ایران، پارسان لین ارتباطات، پیشگامان توسعه ارتباطات، داده‌پردازی فن‌آوا و گروه فناوری ارتباطات شاتل این موضوع را در محاسبه آستانه مصرف منصفانه در نظر گرفته‌اند.
وی افزود: با توجه به اینکه شرکت‌های ارائه‌کننده خدمات اینترنت ثابت، خدمات خود را به صورت غیرحجمی ارائه می‌کنند، این موضوع باید در محاسبه آستانه مصرف منصفانه در نظر گرفته شود. بر همین اساس تمامی شرکت‌های ارتباطات ثابت از جمله شرکت‌های فوق در محاسبه آستانه مصرف منصفانه، پنج تا هشت درصد اعلام شده در نامه رگولاتوری را مدنظر قرار داده‌اند. لازمه تحقق این موضوع، پیاده‌سازی در سیستم‌های امور مشترکین اپراتورهاست که با پیگیری رگولاتوری به طور کامل در این هفته پیاده‌سازی خواهد شد.
معاون وزیر ارتباطات و فناوری اطلاعات با اشاره به این‌که پس از اعلام رگولاتوری اکثر این شرکت‌ها ضمن اعتراض به موضوع، مستندات زیادی مبنی بر عدم کم‌فروشی به سازمان ارائه کرده‌اند، گفت: رگولاتوری نیز این مستندات را بررسی و در برخی موارد اندازه‌گیری مجدد انجام داده است که نتایج نهایی اندازه‌گیری‌های جدید نیز در طی هفته جاری اطلاع‌رسانی می‌شود.
بر این اساسی رگولاتوری تاکید کرده که بر اجرای الزامات به طور دقیق نظارت می‌کند و اپراتورها نیز به منظور جلب رضایت مشترکین و حفظ حقوق آن‌ها اقدامات لازم را انجام می‌دهند. مشترکین نیز در صورت مشاهده مغایرت می‌توانند در تماس با سامانه ثبت و پاسخگویی به شکایات ۱۹۵ یا مراجعه به سایت https://۱۹۵.cra.ir شکایت خود را در این زمینه ثبت کنند.
انتهای پیام
