منتظر خرید تضمینی ملخ نمی‌مانیم
سخنگوی سازمان حفظ نباتات اعلام کرد که پیشنهاد خرید تضمینی ملخ صحرایی از سوی فرمانداری بندرعباس و استانداری هرمزگان مطرح شده اما ما به مبارزه خود با ملخ‌ها به عنوان یک وظیفه ملی ادامه می‌دهیم و منتظر اجرایی شدن یا نشدن این پیشنهاد نمی‌مانیم.
از اواخر بهمن‌ماه سال گذشته مبارزه با ملخ‌های صحرایی مهاجم از عربستان سعودی به استان‌های جنوبی کشور آغاز شد و تاکنون این مبارزه در سطحی بیش از ۵۰۰ هکتار توسعه و ادامه پیدا کرده است.
در این میان صحبت‌هایی مبنی بر خرید تضمینی ملخ صحرایی در فضای مجازی مطرح شده است.
سید محمدرضا میر، سخنگوی سازمان حفظ نباتات درباره روند مبارزه با ملخ صحرایی و مسائل مطرح شده پیرامون آن در فضای مجازی به ایسنا توضیح داد: در وهله نخست باید گفت که خرید تضمینی ملخ صحرایی هیچ ارتباطی به سازمان حفظ نباتات ندارد و پیشنهاد مطرح شده، از سوی فرمانداری بندرعباس و استانداری هرمزگان بوده است که مسلماً این سازمان منتظر اجرایی شدن طرح خرید تضمینی نمانده و به وظیفه ملی خود که همان مبارزه با ملخ صحرایی مهاجم است، ادامه خواهد داد.
وی تاکید کرد: منافع کشاورزان و منافع ملی ایجاب می‌کند که وظیفه‌مان را در زمینه سم‌پاسی زمینی و سم‌پاسی هوایی در راستای مبارزه با ملخ صحرایی انجام دهیم و تا امروز این مبارزه در هشت استان جنوبی کشور و در سطحی حدود ۵۰۰ هزار هکتار انجام شده است.
آسیب جزئی ملخ صحرایی به باغات هرمزگان
سخنگوی سازمان حفظ نباتات در پاسخ به سوالی مبنی بر این‌که آیا همان‌طور که در برخی سایت‌ها و کانال‌های موجود در فضای مجازی مطرح شد ملخ به منازل و باغات مردم وارد شده است یا خیر؟ ادامه داد: ورود ملخ صحرایی به منازل مردم به هیچ وجه صحت ندارد، اما در یک مورد ملخ صحرایی به بخش اندکی از باغات مرکبات منطقه رودان و سیاهو هرمزگان وارد شد که به سرعت با سم‌پاشی هوایی جلوی آنها را گرفتیم و خسارت در حد صفر بود.
میر اظهار کرد: در برخی نقاط هم که ملخ به منازل مردم یا شهرها ورود کرده، در برخی مناطق شمالی کشور بوده و هیچ ارتباطی به ملخ صحرایی مهاجم ندارد و آنها ملخ‌های مراکشی بومی هستند که بنا به وضعیت آب و هوایی ظهور و بروز کرده‌اند و خطرشان به هیچ وجه در حد ملخ‌های مهاجم نیست.
انتهای پیام
