دلایل گران شدن مسکن چیست؟
وزیر راه و شهرسازی به پاسخگویی درباره برخی سئوال‌ها در حوزه مسکن و مشکلات به وجود آمده در این بخش پرداخت.
به گزارش ایسنا، محمد اسلامی وزیر راه و شهرسازی امروز در خصوص چرایی افزایش قیمت مسکن و رابطه آن با عواملی همچون ارز اظهار کرد: یکی از مواردی که بسیار مهم است و باید به آن توجه کنیم تحولاتی است که در حوزه مسکن و التهابات قیمتی اتفاق می‌افتد و این موارد اصلاً هیچ ارتباطی به تقاضا و عرضه مسکن ندارد. قیمت مسکن متأثر از تحولات بازار ارز وضعیتی پیدا کرد که گروه‌های مختلف کالا و خدمات در کشور بر اساس آن خودبه‌خود خودشان را ارزیابی می‌کنند. یعنی ناخواسته بدون اینکه فرمانی از جایی صادر شود خودبه‌خود حرکت می‌کنند و هرکسی به‌نوعی از آن تبعیت می‌کند. البته منهای حوزه‌هایی که دولت در آن دخالت می‌کند از جمله کالای اساسی همچون آرد و نان و مواردی که از واردکنندگان حمایت می‌کند و بر بازار آن کنترل دارد،
وزیر راه و شهرسازی در ادامه گفت: این مسئله متأثر از تحولاتی است که خارج از بخش مسکن و اقتصاد کلان بود و به‌خصوص متأثر از شرایطی که ارز برای کشور به وجود می‌آورد. از ابتدای انقلاب تاکنون ما درس نگرفتیم که وقتی یک تحولاتی اتفاقات می‌افتد هجوم نیاوریم تا ریال را به کالایی تبدیل کنیم که ارزش آن حفظ شود. این هجوم به ضرر ملی و جامعه و درنهایت خود ما خواهد بود. اینکه ما یک پول دیگر را جایگزین پول ملی کنیم و پول را تبدیل به کالایی کنیم که مصون بماند و ارزش آن حفظ شود، حرکتی است که از ابتدای انقلاب آن را تجربه کردیم.
وی ادامه داد: این مسئله به‌خصوص در این مقطع که آمریکایی‌ها به‌صراحت و علنی جنگ اقتصادی علیه ما را شروع کردند و هدف آن‌ها هم سقوط ارزش پول ملی ما بوده است. این موضوع را به‌صراحت گفتند که ما جنگ اقتصادی را علیه ایران شروع می‌کنیم و هدف کاهش ارزش پول ملی، ناتوان کردن مردم برای خرید کالا و خدمات و درنهایت ایجاد نارضایتی در جامعه ایران علیه حکومت است.
وی گفت: این هدف استراتژیک آن‌هاست که تنها بیان‌نشده، بلکه برای آن برنامه عملیات دارند. با اقدامات گوناگونی برای تعقیب اهداف، سعی کردند به این هدف نزدیک شوند. آن‌هم با تنگناهایی که ایجاد کردند. با تحریم‌ها و بستن کانال‌های رسمی و غیررسمی. بستن کانال‌های رسمی و باز شدن کانال‌های غیررسمی یعنی فساد و می‌خواهند مقبولیت نظام را زیر سوال ببرید. آمریکایی‌ها چندین سال است که دنبال این موضوع هستند و روی آن تمرکز کردند. تمرکز آن‌ها روی مقبولیت نظام است که دو آیتم دارد. یکی ایجاد کریدورهای فرعی که بستن کانال اصلی است که فساد آفرین است و دیگری اقداماتی که نارضایتی ملی را به وجود بیاورد.
اسلامی با حضور در برنامه سلام صبح بخیر شبکه سوم سیما تصریح کرد: در حال حاضر ما در شرایط خاصی قرار داریم، اما در همین سال جاری که مشکلات اقتصادی وجود دارد، تراز تجاری کشور مثبت است، آن هم در شرایطی که در یک وضعیت سخت قرار داریم. دولت در سخت‌ترین شرایط خودش به سر می‌برد اما یک تراز تجاری مثبت داریم و هیچ‌وقت به این اندازه حجم کالاهای اساسی خریداری‌شده و موجود در انبارها را نداشته‌ایم.
انتهای پیام
