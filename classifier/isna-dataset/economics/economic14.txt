وضعیت دو فرودگاه آبادان و اهواز پس از وقوع زلزله خوزستان
پس از وقوع زلزله ۵.۷ ریشتری در مسجد سلیمان، دو فرودگاه آبادان و اهواز با مشکلی مواجه نشدند و آماده پذیرش بالگرد و هواپیماهای امدادی هستند و علاوه بر این پروازهای مسافری در آنها طبق برنامه انجام می‌شود.

فرشید گلیج – مدیرکل دفتر مقررات فرودگاهی مدیریت بحران و پدافند غیرعامل شرکت فرودگاه‌ها و ناوبری هوایی ایران – در گفت‌وگو با ایسنا، در ارتباط با آخرین وضعیت فرودگاه‌های خوزستان پس از وقوع زلزله ۵.۷ ریشتری در مسجد سلیمان اظهار کرد: دو فرودگاه آبادان و اهواز پس از وقوع زلزله با هیچ مشکلی مواجه نشدند و آماده پذیرش بالگرد و هواپیماهای امداد و نجات را دارند و پروازهای مسافری از جمله پرواز زائران حج تمتع نیز طبق برنامه انجام خواهد شد.
وی ادامه داد: پس از وقوع زلزله بلافاصله جلسه اضطراری کارگروه تخصصی – فرعی مدیریت بحران و کمیته پدافند غیرعامل شرکت فرودگاه‌ها و ناوبری هوایی ایران برگزار شد و گزارش‌های مربوط به دو فرودگاه آبادان و اهواز به عنوان زیرمجموعه این شرکت وصول شد.
گلیج با اشاره به این‌که دو دستور در این جلسه اضطراری صادر شد، بیان کرد: تست‌های فوق‌العاده فرودگاهی اعم از آب، برق و سیستم‌های ناوبری اخذ و معلوم شد که فرودگاه مشکلی ندارد و علاوه بر این دستور اعلام آماده‌باش مسئولان فرودگاه به منظور عملیاتی نگه داشتن فرودگاه در شبانه‌روز داده شد چرا که احتمال افزایش ترافیک به این دو فرودگاه وجود دارد.
به گفته مدیرکل دفتر مقررات فرودگاهی مدیریت بحران و پدافند غیرعامل شرکت فرودگاه‌ها و ناوبری هوایی ایران گزارش‌های مربوط به وضعیت فرودگاه‌های آبادان و اهواز به سازمان امداد و نجات و دفتر مقررات و مدیریت بحران وزارت راه و شهرسازی نیز ارائه شده است.
وی در مورد خسارات وارده به فرودگاه‌های اهواز و آبادان نیز خاطر نشان کرد: هیچیک از این فرودگاه خسارت ندیده بلکه صرفاً ۲۰ ثانیه در زمان وقوع زلزله آن هم در نقاطی مانند برج مراقبت با لرزش مواجه شدند و در حال حاضر هر دو فرودگاه آمادگی کامل دارند که در صورت قطعی برق با استفاده از موتورهای دیزل برق خود را نیز تأمین کنند.
انتهای پیام
