واکنش بازار نفت به تمدید توافق اوپک پلاس
بهای نفت در معاملات روز چهارشنبه بازار آسیا تحت تاثیر کاهش هفتگی ذخایر نفت آمریکا و تصمیم اوپک پلاس برای تمدید توافق کاهش تولید، افزایش یافت.
به گزارش ایسنا، بهای معاملات نفت برنت ۴۷ سنت یا ۰.۷۵ درصد نسبت به قیمت نهایی روز سه شنبه افزایش یافت و به ۶۲ دلار و ۸۷ سنت در هر بشکه رسید.
بهای معاملات نفت سبک آمریکا با ۳۵ سنت یا ۰.۶۲ درصد افزایش، به ۵۶ دلار و ۶۰ سنت در هر بشکه رسید.
آمار مؤسسه امریکن پترولیوم که روز سه شنبه منتشر شد نشان داد ذخایر نفت آمریکا در هفته منتهی به ۲۸ ژوئن به میزان ۵ میلیون بشکه کاهش پیدا کرده است. تحلیلگران در نظرسنجی پلاتس، کاهش ذخایر به میزان ۳.۷ میلیون بشکه را پیش بینی کرده بودند. آمار رسمی تولید و ذخایر بعدازظهر روز جاری از سوی اداره اطلاعات انرژی آمریکا منتشر می‌شود.
در این بین، روسیه و ۹ تولیدکننده دیگر غیراوپک روز سه شنبه تمدید ۹ ماهه کاهش تولید در سطح مشابه را تأیید کردند و در تلاش برای متعادل کردن بازار، به اوپک پیوستند.
اوپک تمدید ۹ ماهه توافق کاهش تولید را روز دوشنبه تصویب کرده بود. تحت توافق قبلی که روز یکشنبه به پایان رسیده بود، ۲۴ کشور مشارکت کننده در توافق کاهش تولید اوپک و غیراوپک باید تولیدشان را ۱.۲ میلیون بشکه محدود می‌کردند. توافق جدید تا پایان مارس سال ۲۰۲۰ اجرا می‌شود.
خالد الفالح، وزیر انرژی عربستان سعودی اظهار کرد این ائتلاف شماری معیار را برای ارزیابی موفقیت بررسی کرده که شامل تغییر سطح هدف گذاری شده ذخایر نفت از میانگین پنج ساله است زیرا ذخایر در چند سال اخیر رشد قابل توجهی داشته است.
بر اساس گزارش پلاتس، بهای معاملات نفت پس از اعلام خبر تمدید توافق کاهش تولید اوپک و غیراوپک در روز سه شنبه، کاهش پیدا کرد زیرا معامله گران بازار از قبل چنین نتیجه‌ای را پیش بینی کرده بودند. از سوی دیگر تحلیلگران اظهار کردند نگرانی‌های مربوط به کندی رشد اقتصادی و تقاضای ضعیف برای نفت، توجه بازار را به خود معطوف کرده است.
انتهای پیام
