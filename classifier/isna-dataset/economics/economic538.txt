بدافزار جدید در کمین دستگاه‌های مجهز به اینترنت اشیا
کارشناسان امنیتی به تازگی از انتشار یک بدافزار جدید خطرناک خبر داده اند که قادر است دستگاه‌های هوشمند مبتنی بر اینترنت اشیا (IoT ) را هک کند و هکرها به اطلاعات موجود در آن نفوذ پیدا کنند.
به گزارش ایسنا، این روزها که اخبار متعددی از سوی رسانه‌های مختلف مبنی بر انتشار بدافزارهای جدید و پیشرفته و نفوذ و دسترسی مجرمان سایبری و هکرها به اطلاعات و حریم خصوصی کاربران در فضای مجازی منتشر می‌شود، بسیاری از کارشناسان و متخصصان فعال در حوزه امنیت سایبری در تلاشند تا با کشف و پیدا کردن بدافزار، آسیب پذیری و حفره‌های امنیتی جدید بتوانند امنیت دستگاه‌های هوشمند را افزایش داده و به شرکت‌های توسعه دهنده نرم افزار و سخت افزارهای مختلف هشدار دهند که هرچه سریع‌تر مشکلات مربوطه را برطرف کنند.
حالا به تازگی گزارش‌های جدیدی در وب سایت زد دی نت منتشر شده است که نشان می‌دهد بدافزار جدیدی تحت عنوان سیلکس (Silex) قادر خواهد بود تمامی دستگاه‌های الکترونیکی و گجت‌های هوشمند مبتنی بر اینترنت اشیا (IoT) را هک کند و به هکرها و مجرمان سایبری پشت پرده آن این امکان را بدهد تا به اطلاعات خصوصی و حریم شخصی کاربران دسترسی و نفوذ پیدا کنند.
آمارها حاکیست که بالغ بر دو هزار دستگاه تاکنون با این بدافزار جدید از کار افتاده و در ظرف تنها چند ساعت توانایی خود را برای اتصال به اینترنت و همچنین سایر امکاناتش از دست داده است. بر اساس گزارش‌هایی که تاکنون ارائه شده است، این بدافزار تاکنون بالغ بر ۳۵۰ دستگاه هوشمند و الکترونیکی را هک کرده است.
حملات بدافزارها، باج‌افزارها و ویروس‌های رایانه‌ای که در سال ۲۰۱۷ در مقایسه با سال‌های گذشته به بیش‌ترین حد خود رسیده بود، حالا بر اساس تازه‌ترین تحقیقات صورت گرفته، پیش‌بینی شده است که سال جاری میلادی حملات سایبری توسط بدافزارهای جدید رکورد خواهند زد.
محققان و متخصصان امنیت سایبری پیش‌تر اعلام کرده بودند که بالغ بر ۱۰۰ میلیون دستگاه الکترونیکی که قابلیت پشتیبانی از اینترنت اشیا ( IoT) را دارند، در معرض هک شدن و حملات سایبری و بدافزاری قرار دارند.
این وسایل الکترونیکی که شامل رایانه، گوشی هوشمند، اسپیکر هوشمند و سایر گجت‌های متصل به اینترنت می‌شوند، به هکرها و مجرمان سایبری این امکان را می‌دهد تا به اطلاعات و داده‌های شخصی و خصوصی کاربران دسترسی پیدا کنند.
بدافزارها، باج افزارها و حملات DDOS از جمله تهدیدهای امنیتی بودند که از سال ۲۰۱۶ کاربران فضای مجازی را در معرض خطر حملات سایبری قرار داده‌اند و موجب لو رفتن اطلاعات شخصی و محرمانه آن‌ها شده است.
برخی دیگر از کارشناسان و تحلیلگران فعال در شرکت مک‌آفی نیز در گزارش خود خاطرنشان کرده بودند که یکی از دلایلی که بدافزارها در سال جاری میلادی رشد بیشتری خواهند کرد و حملات بدافزاری و سایبری رکورد خواهد زد، وفور گجت‌های هوشمند متصل به اینترنت خانگی همچون ساعت هوشمند و اسپیکرهای هوشمند است.
انتهای پیام
