شاخص دلار به پایین ترین سطح ۱۱ هفته اخیر رسید
احتمال بالای کاهش نرخ بهره توسط بانک مرکزی آمریکا شاخص دلار را مجددا در مسیر نزولی قرار داد.
به گزارش ایسنا به نقل از رویترز، در شرایطی که رسیدن به توافق بر سر مسائل تجاری بین چین و آمریکا بیش از هر زمان دیگری نامحتمل به نظر می‌رسد، توجه معامله گران ارزی بیشتر معطوف به تصمیمات بانک مرکزی آمریکا در خصوص نرخ بهره است. با تقویت احتمال کاهش نرخ بهره توسط فدرال رزرو به منظور حمایت از رشد اقتصادی، دلار از ابتدای این هفته در محدوده دفاعی قرار گرفته است.
در معاملات روز چهارشنبه بازارهای ارز، شاخص دلار که نرخ برابری آن در مقابل سبدی از ارزهای جهانی را می‌سنجد با عقب نشینی به ۹۶.۶۹۸ واحد به پایین‌ترین سطح خود در طول یازده هفته اخیر رسید. تحلیل گران علاوه بر مساله نرخ بهره، کاهش بازدهی اوراق قرضه وزارت خزانه داری آمریکا را نیز به عنوان یکی از دلایل اصلی قرمزپوش شدن شاخص دلار عنوان می‌کنند.
شینی شیرو کادوتا، استراتژیست ارشد ارزی بانک "بارکلی" گفت: بازار منتظر نشست هفته آینده مقامات بانک مرکزی آمریکا است تا مشخص شود آنها تا چه اندازه و چه زمانی آماده اتخاذ سیاست‌های انبساطی هستند.
هر یورو در معاملات امروز به بالاترین سطح سه ماه اخیر خود رسید و به ازای ۱.۱۳۴۸ دلار مبادله شد. در برابر ین ژاپن دلار نسبتاً بدون تغییر و به ازای ۱۰۸.۴۹۵ ین مبادله شد. دلار در برابر دیگر ارز مهم آسیایی یعنی یوان چین نیز نسبتاً بدون تغییر در مقایسه با روز قبل و به ازای ۶.۹۲۵۹ یوان مبادله شد.
در برابر سایر ارزهای مهم، هر دلار آمریکا به ازای ۶۹.۳۸۷۱ روپیه هند، ۱.۴۳۹۲ دلار استرالیا، ۱.۳۲۸۸ دلار کانادا، ۱.۳۶۴۶ دلار سنگاپور و ۴.۱۶۴۴ رینگت مالزی مبادله شد. هم چنین هر پوند انگلیس به ۱.۲۷۱۷ دلار و هر فرانک سوئیس به ۱.۰۰۸۲ دلار رسیدند.
انتهای پیام
