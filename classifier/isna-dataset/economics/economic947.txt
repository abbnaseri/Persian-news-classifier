مجمع وزیران ادوار برگزار شد
 امروز در سازمان مدیریت صنعتی مجمع عمومی سالیانه تشکل مردم نهاد "مجمع وزیران ادوار" برگزار شد.
به گزارش ایسنا، امروز عصر مجمع عمومی سالیانه تشکل مردم نهاد "مجمع وزیران ادوار" با حضور تعدادی از وزرای دولت‌های پیشین و کنونی در سازمان مدیریت صنعتی تشکیل شد.
ابوالفضل کیانی بختیاری - مدیرعامل سازمان مدیریت صنعتی - در ابتدای این مراسم گفت: سازمان مدیریت صنعتی از نیم قرن پیش سنگ بنای فعالیت خود را براساس درهم آمیزیِ علم و تجربه بنیان نهاده است و در این مدرسه؛ تجربه، حضور و نقش‌آفرینی مدیران ارشد علم و عمل را فرصتی مغتنم می‌شمرد. این سازمان برای مستندسازی تجارب، استخراج دانش ضمنی و آشکار آمادگی اعلام می‌کند.
بعد از این مراسم کمیسیون‌های مختلف این مجمع به توضیحات کوتاهی درباره برگزاری جلسات خود پرداختند.
هاشمی‌طبا -رئیس کمیسیون تولید مجمع وزیران ادوار- در مورد جلسات این کمیسیون اظهار کرد: وقتی از رونق تولید در شرایط فعلی صحبت می‌کنیم باید با صاحب نظران درباره راه‌های رونق تولید در زمینه‌های تجارت خارجی و فناوران داخلی همفکری بگیریم و به حرف زدن و شعار دادن بسنده نکنیم.
محمدرضا میر تاج‌الدینی -رئیس کمیسیون حقوقی مجمع وزیران ادوار- نیز گفت: این کمیسیون ۵ جلسه تشکیل جلسه داد و یک جلسه فوق‌العاده هم داشتیم.
انتهای پیام
