گوشی‌های 5G به این زودی ارزان نمی‌شوند!
پیش‌بینی می‌شود گوشی‌های هوشمند 5G تا دو سه سال آینده ارزان نخواهند شد.
به گزارش ایسنا، با توجه به آنکه در سال‌های اخیر بازارهای جهانی گوشی موبایل به مرحله اشباع رسیده و برای مدت‌های طولانی با رکود بی سابقه‌ای مواجه شده است، حالا به نظر می‌رسد که بسیاری از شرکت‌های تولیدکننده گوشی‌های هوشمند در تلاشند تا با تولید و عرضه یک محصول جدید به جمع سازندگان گوشی مجهز به فناوری 5G بپردازند.
گوشی‌های هوشمند 5G متعددی در طول یک سال اخیر از سوی شرکت‌های تولیدکننده موبایل همچون سامسونگ و هواوی معرفی و رونمایی شده‌اند که قرار است در کشورهایی که به ارائه خدمات مربوط به نسل جدید اینترنت همراه اقدام کرده‌اند، عرضه شده و در دسترس کاربران و علاقمندان قرار بگیرند.
اما یکی از بزرگترین مشکلاتی که بر سر توسعه، خریداری و استفاده از گوشی‌های هوشمند مجهز به 5G وجود دارد، قیمت بسیار بالای آن نسبت به متوسط قیمت سایر گوشی‌های موبایل موجود در بازار است.
بر اساس گزارش وب سایت تک رادار، حالا به تازگی کارشناسان و تحلیلگران فعال در حوزه فناوری برآورد و اعلام کرده‌اند که قیمت گوشی‌های هوشمند مجهز به قابلیت پشتیبانی از شبکه نسل پنجم اینترنت 5G حداقل تا دو سه سال آینده کاهش پیدا نخواهد کرد.
از آنجا که اخبار نسل جدید اینترنت ۵G در گوشه و کنار جهان منتشر شده و کاربران بسیاری نیز در انتظار اجرای آن هستند، کشورهای زیادی با همکاری بزرگترین اپراتورهای اینترنت و غول‌های تکنولوژی در جهان درصدد برقراری این نسل جدید از اینترنت‌اند.
اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک بدنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
البته برخلاف آنکه اخبار بسیاری مبنی بر ارائه و عرضه زودهنگام گوشی‌های هوشمند مجهز به پشتیبانی از نسل پنجم اینترنت پرسرعت 5G در فضای مجازی منتشر شده و قرار است در اوایل سال آینده ۲۰۱۹ میلادی نخستین گوشی‌های مجهز به این فناوری جدید روانه بازارهای جهانی شوند، هنوز به نظر می‌رسد که زیرساخت‌های لازم برای برقراری همگانی و عرضه عمومی آن در بسیاری از کشورهای جهان با کندی روبرو شده است و روند پرسرعت و صعودی نداشته است.
با توجه به آنکه شرکت‌های تولیدکننده موبایل متعددی به سمت و سوی تولید، توسعه و عرضه محصولاتی که قابلیت پشتیبانی از شبکه ۵G را دارند، روی آورده‌اند، به نظر می‌رسد که آینده درخشان پیش روی محصولات مجهز به شبکه ۵G قرار دارد و در سال‌های آینده، آنها سهم قابل توجهی از بازارهای جهانی را به خود اختصاص خواهند داد.
انتهای پیام
