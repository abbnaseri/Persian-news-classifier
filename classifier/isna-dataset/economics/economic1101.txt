طرح احیای جهاد سازندگی آماده شده است
نماینده ولی فقیه در وزارت جهاد کشاورزی با اشاره به سهم کمتر از یک درصدی ایران در بازار حلال در جهان از آماده شدن طرحی برای احیای جهاد سازندگی خبر داد.
به گزارش ایسنا، امروز (یکشنبه) نشست خبری نماینده ولی فقیه در وزارت جهاد کشاورزی به مناسبت سالروز تأسیس جهاد سازندگی و هفته جهاد کشاورزی برگزار شد.
در این نشست حجت‌الاسلام سیدرضا تقوی - نماینده ولی فقیه در وزارت جهاد کشاورزی - محور اصلی طرح جهاد سازندگی را تولید و اشتغال عنوان کرد و گفت: پیشنهادات مختلفی برای تشکیل این نهاد ارائه شد و در نهایت طرحی آماده شد که در آن جهاد سازندگی متکی بر مردم است و منجر به توسعه تشکیلاتی نمی‌شود.
وی با اشاره به حضور ۱۲ تا ۱۵ هزار گروه جهادی خودجوش در کشور، تصریح کرد: پیشنهاداتی برای چگونگی استفاده این نهاد از امکانات دولتی در نظر گرفته شده است؛ برای تصمیم‌گیری در این مورد باید بررسی کنیم که چگونه از ستاد اجرایی فرمان امام و بنیاد مستضعفان استفاده می‌شود.
تقوی با اشاره به نامگذاری امسال به عنوان سال رونق تولید اظهار کرد که طرح جهاد سازندگی برای تشکیل یک نهاد مردمی همچون سایر سمن‌ها است و می‌تواند از امکانات دولتی نیز استفاده کند.
سهم ایران از بازار حلال؛ کمتر از یک درصد
نماینده ولی فقیه در وزارت جهاد کشاورزی در ادامه با اشاره به اینکه امنیت غذایی در دو بخش سلامت غذایی و حلال و حرام بودن تعریف می‌شود، تصریح کرد: گردش مالی در بخش غذای حلال رقم بسیار بالایی است، اما سهم ایران کمتر از یک درصد است که علت آن بی توجهی سیاست‌گذاران به این بخش است.
وی با بیان اینکه با توجه به حضور جمعیت ۳۷۰ میلیونی در کشورهای اطراف ایران، رونق در بازار حلال می‌تواند منجر به صادرات و ارزآوری شود، اظهار کرد: نظارت بر بخش حلال چند تکه شده به طوری که وزارت بهداشت، اتاق بازرگانی، وزارت جهاد کشاورزی و سازمان ملی استاندارد در این بخش فعال هستند، اما برای توسعه در این بخش باید مسئولیت به یک ارگان واگذار شود.
تقوی در ادامه با اشاره به وجود ۱۵ هزار هکتار کشت گلخانه‌ای در کشور، گفت: کشت گلخانه‌ای باید به ۳۰۰ تا ۴۰۰ هزار هکتار برسد، چراکه فعالیت در این بخش کشاورزی را از شکل سنتی به شکل علمی می‌برد، تولید را تا ۱۰۰۰ برابر افزایش می‌دهد و نیاز به آب نیز در این کشت بسیار کم است.
نماینده ولی فقیه در وزارت جهاد کشاورزی در پایان ضمن ابراز نگرانی نسبت به تأسیس وزارت بازرگانی، خاطرنشان کرد که تشکیل وزارتخانه تخصصی اشکالی ندارد اما این وزارتخانه نباید با تمرکز بر واردات به تولید داخل صدمه وارد کند.
انتهای پیام
