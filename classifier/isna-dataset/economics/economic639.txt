سهم بانک‌های دولتی و خصوصی در جبران خسارتهای سیل
۱۷ بانک دولتی و خصوصی برای پرداخت تسهیلات بازسازی مناطق سیل‌زده با سازمان برنامه و بودجه تفاهم‌نامه همکاری مشترک امضا کردند. ارزش کلی تفاهم نامه های مشترک امضا شده با بانکها در مجموع ۳۰۰۰ میلیارد تومان است که از این مبلغ ۱۸۰۰ میلیارد تومان توسط بانک‌های دولتی و ۱۲۰۰ میلیارد تومان توسط بانک‌های خصوصی تأمین خواهد شد.
به گزارش ایسنا، مراسم امضای تفاهم‌نامه تأمین ۳۰۰۰ میلیارد تومان منابع مالی بازسازی و نوسازی مناطق آسیب‌دیده از سیل فروردین ماه ۱۳۹۸ با استفاده از منابع داخلی بانک‌ها، روز دوشنبه با حضور محمدباقر نوبخت، رییس سازمان برنامه و بودجه و مدیران عامل ۱۷ بانک‌ دولتی و خصوصی در سازمان برنامه و بودجه برگزار شد.
براساس برآورد قرارگاه سازندگی و بازسازی مناطق سیل زده بالغ بر ۳۸ هزار میلیارد تومان به ابنیه‌، زیرساخت‌ها و اموال مردم در این سیل فراگیر و ویرانگر خسارت وارد شد و برای تأمین منابع لازم به‌منظور جبران خسارت‌های وارد شده، تقسیم کار ملی صورت گرفت.
قرار شده است حدود ۲۳ هزار میلیارد تومان از محل ردیف‌های بودجه که عمده آن از ردیف‌های دولتی است، تأمین شود و ۱۵ هزار میلیارد تومان نیز از محل تسهیلات بانکی پرداخت خواهد شد.
سهم بانک‌های دولتی و خصوصی در جبران خسارتهای سیل
ارزش کلی تفاهم نامه های مشترک امضا شده با بانکهای کشور در مجموع ۳۰۰۰ میلیارد تومان است که از این مبلغ ۱۸۰۰ میلیارد تومان توسط بانک‌های دولتی و ۱۲۰۰ میلیارد تومان توسط بانک‌های خصوصی تأمین خواهد شد.
نوبخت در مراسم امضای تفاهم نامه مشترک همکاری با بانک آینده که با حضور ناصر کریمی، عضو هیات مدیره این بانک انجام شد، از اقدامات و مشارکت این بانک در ارائه تسهیلات بازسازی مناطق سیل زده تشکر کرد و افزود : جبران بخشی از خسارت‌های وارد شده به مناطق سیل‌زده از طریق نظام بانکی، کار و مأموریتی بسیار سنگین و قابل تقدیر است.
طبق اعلام بانک‌ آینده، این بانک غیر از تعهداتی که درقالب تفاهم‌نامه همکاری مشترک با سازمان برنامه بودجه متقبل شده است، از زمان وقوع سیل و در طول سه ماه گذشته، علاوه بر ۱۲.۵ میلیارد ریال کمک‌های بلاعوض برای امدادرسانی و کمک به مردم در مناطق آسیب‌دیده از سیل، حدود ۱۰۰هزار بسته لوازم التحریر و جعبه های کمک های اولیه میان دانش آموزان در این مناطق توزیع کرده است.
انتهای پیام
