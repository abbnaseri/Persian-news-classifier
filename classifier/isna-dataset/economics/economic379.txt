عملیات اجرایی خط آهن شلمجه - بصره از سه ماه آینده
مدیرعامل شرکت توسعه زیربناهای حمل و نقل کشور آخرین وضعیت خط آهن ۳۲ کیلومتری شلمچه – بصره را که مورد توافق جمهوری اسلامی ایران و جمهوری عراق است تشریح کرد.


به گزارش ایسنا، خیرالله خادمی در نشست سه جانبه همکاری‌های حمل و نقل جمهوری اسلامی ایران جمهوری عراق و جمهوری عربی سوریه با اشاره به اینکه خط آهن شلمچه بصره بر عهده شرکت ساخت و توسعه زیربناهای حمل و نقل کشور است، اظهار کرد: پیشبرد این پروژه مورد توافق ایران و عراق است و بعد از سفر رئیس جمهوری ایران به عراق اقدامات خوبی برای شروع عملیات اجرایی پروژه مذکور انجام شده است.
وی ادامه داد: تفاهم‌نامه‌ای به منظور ایجاد ۳۲ کیلومتر مسیر ریلی به امضا رسیده و مسئولیت‌های مدیران راه آهن ایران و عراق برای اجرای این پروژه مشخص است و بعد از این توافق سرمایه گذار و پیمانکار پروژه نیز مشخص شده‌اند که بنیاد مستضعفان انجام آن را بر عهده دارد.
مدیرعامل شرکت ساخت و توسعه زیربناهای حمل و نقل کشور با اشاره به اینکه این توافق‌نامه به تصویب دولت جمهوری اسلامی ایران رسیده است خاطرنشان کرد: بعد از آن، توافق با شرکت سرمایه‌گذار و پیمانکار پروژه نیز به امضا رسیده و مشاور طراحی پروژه نیز انتخاب شده است و آماده ورود به منطقه برای طراحی مسیر است، علاوه بر این یک نفر مجری مستقل انتخاب شد و به منظور پیشبرد فعالیت‌ها بین ایران و عراق آماده شروع عملیات اجرایی در عراق هستیم و در صورتیکه طرف عراقی زمین محل پروژه را به ما تحویل دهد تجهیزات مورد نظر را آماده می‌کنیم.
خادمی در ادامه با بیان اینکه برای اجرای پروژه دو فاز طراحی شده است، گفت: شروع مسیر خاکریزی و زیرسازی مسیر ۳۲ کیلومتری است و برای ایجاد پل بزرگ مسیر، طراحی اولیه انجام شده و طی سه ماه آینده آماده شروع عملیات هستیم و با توجه به اینکه هزینه ساخت را ایران تقبل کرده است طرف عراقی باید زمین محل را برای تجهیز کارگاه پیمانکار در اختیار ما قرار دهند.
انتهای پیام
