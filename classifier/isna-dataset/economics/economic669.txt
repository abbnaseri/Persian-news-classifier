سرنوشت شوم کله پاچه دام‌های وارداتی
رئیس اتحادیه طباخان، فروشندگان کله و پاچه و سیرابی با بیان اینکه پیشنهاد شده تا کله و پاچه از کشورهای دیگر به ایران وارد شود، گفت: به دلیل اینکه آلایش خوراکی و غیرخوراکی دام‌های زنده وارداتی در اختیار فرد واسطه و بدون اطلاعات قرار گرفت، حجم قابل توجهی از آلایش دام‌ها به ضایعات تبدیل شد و از بین رفت.
حسین رواسی در گفت‌وگو با ایسنا، گفت: در چند ماه اخیر پیشنهادات و اقداماتی در زمینه واردات کله و پاچه و سیراب و شیردان صورت گرفته اما موافقتی از سوی مسئولان امر اعلام نشده است.
رئیس اتحادیه طباخان، فروشندگان کله و پاچه و سیرابی ادامه داد: مبدأ واردات طی پیشنهاد اتحادیه، کشورهای صادرکننده گوشت به ایران همچون برزیل بوده است که مسئولان ایرانی بر فرآیند ذبح دام در آن نظارت دارند.
وی با تاکید بر نظارت کامل بر فرآیند بهداشتی ذبح و واردات آلایش دام، خاطرنشان کرد: دلیل عدم موافقت تا به امروز اعلام نشده و متأسفانه به دلیل آنکه آلایش خوراکی و غیرخوراکی دام‌های وارداتی زنده که در ایران ذبح شدند را در اختیار واسطه قرار دادند، حجم قابل توجهی از آلایش‌های مورد نیاز از بین رفته است.
رواسی تصریح کرد: به دلیل عدم آشنایی فرد واسطه که آلایش دام‌ها را در اختیار دارد، آلایش بیش از ۲۰ هزار دام به ضایعات تبدیل شده و به مصرف نرسیده است.
رئیس اتحادیه طباخان، فروشندگان کله و پاچه و سیرابی تاکید کرد: در چند وقت اخیر قیمت کله و پاچه در پی کاهش قیمت گوشت، روند نزولی به خود نگرفت و حتی شرایط به گونه‌ای است که واحدهای صنفی در تأمین آلایش مصرفی با مشکل مواجه هستند و قیمت خرید برای واحدهای صنفی رشد قابل توجهی داشته است.
وی با اشاره به افزایش قیمت کله و پاچه گفت: قیمت برای مصرف‌کننده نهایی رشد قابل توجهی داشته و این موضوع بر میزان خرید و تقاضای مصرف‌کننده نهایی تأثیرگذار بوده است.
انتهای پیام
