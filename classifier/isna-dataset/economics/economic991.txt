پولدار بی‌درد نیستیم
رئیس اتاق بازرگانی ایران معتقد است در شرایط فعلی که تحریم‌ها برای اقتصاد ایران مشکلاتی جدی به وجود آورده است، سیاست‌های داخلی و چگونگی مدیریت مشکلات اقتصادی کشور اهمیت زیادی دارد، زیرا در غیر این صورت در کنار تیرهایی که اقتصاد ایران از تحریم‌ها می‌خورد، ما خودمان نیز از پشت سر به اقتصاد تیر خواهیم زد.
به گزارش ایسنا، غلامحسین شافعی که صبح امروز در نشست هیأت نمایندگان اتاق بازرگانی تهران حاضر شده بود، اظهار کرد: متأسفانه یک رویکرد اشتباهی که در ذهن جامعه از اتاق بازرگانی ساخته شده است، این است که در این اتاق تعدادی ثروتمند بی درد حاضر هستند که بدون داشتن هیچ گونه شناختی از دردهای اقتصادی مردم صرفاً کارهای خود را انجام می‌دهند. ما باید تلاش کنیم در دوره جدید اتاق‌های بازرگانی این تصویر غلط اصلاح شود.
به گفته وی در شرایط فعلی که اقتصاد ایران با آن روبروست، فعالان اقتصادی با مشکلات و محدودیت‌های جدی مواجه هستند و ایجاد یک ارتباط میان آنها و بحث‌های مختلف جامعه می‌تواند کمک حال برون رفت از شرایط فعلی باشد.
شافعی با بیان اینکه با وجود شعارهایی که در سال‌های گذشته داده شده، عملاً تولید در اقتصاد ایران کاهش یافته و حجم آن کوچک شده است، تصریح کرد: تا زمانی که بسیاری از دغدغه‌های واقعی تولیدکنندگان برطرف نشود، عملاً امکان توسعه قابل توجه فعالیت‌های آنها وجود نخواهد داشت. از این رو امیدواریم با همکاری اتاق‌های بازرگانی در ارائه مشاوره به دولت و دستگاه‌های تصمیم گیر لااقل بخشی از مشکلات این حوزه برطرف شود.
به گزارش ایسنا، صبح امروز سومین نشست هیأت نمایندگان اتاق بازرگانی تهران در محل این اتاق آغاز به کار کرد که اعضای جدید هیأت رئیسه اتاق بازرگانی ایران به عنوان مهمان در این جلسه حاضر هستند.
ابتدای هفته جاری انتخابات هیأت رئیسه اتاق بازرگانی ایران انجام شد و در جریان آن غلامحسین شافعی برای یک دوره دیگر به عنوان رئیس این نهاد خصوصی برگزیده شد.
انتهای پیام
