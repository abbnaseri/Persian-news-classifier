 افزایش قیمت نان غیرقانونی است/ آزادپزها هم مشمول قیمت‌گذاری هستند
 مدیرکل دفتر برنامه‌ریزی، تأمین، توزیع و تنظیم بازار وزارت صنعت، معدن و تجارت تاکید کرد که هرگونه افزایش قیمت نان از سوی نانوایی‌ها غیرقانونی بوده و همچنین نانوایی‌های به اصطلاح آزادپز نیز به دلیل دریافت آرد یارانه‌ای، مشمول قیمت‌گذاری هستند و نمی‌توانند نان تولیدی را به هر نرخ دلخواه عرضه کنند.
به گزارش ایسنا به نقل از وزارت صنعت، دمعدن و تجارت، محمدرضا کلامی افزود: در حال حاضر ۸۰ درصد نانوایی‌های کشور آرد را بر پایه گندم ۶۶۵ تومانی دریافت می‌کنند و ۲۰ درصد نانوایی‌ها که با نام آزادپز فعالیت می‌کنند نیز آرد را بر پایه گندم ۹۰۰ تومانی تحویل می‌گیرند.
وی درباره دلایل اطلاق عنوان آزادپز به این دسته از نانوایی‌ها نیز گفت: در سال ۱۳۹۳، قیمت ۹۰۰ تومان برای گندم نانوایی‌ها با قیمت آزاد آن برابری داشت از این رو عنوان آزادپز به این دسته از نانوایی‌ها اطلاق شد اما امروز دولت با هدف حمایت از گندمکاران، گندم را به قیمت تضمینی ۱,۷۰۰ تومان خریداری می‌کند، در نتیجه قیمت ۹۰۰ تومانی گندم برای برخی نانوایی‌ها نیز مشمول یارانه است.
مدیرکل دفتر برنامه‌ریزی، تأمین، توزیع و تنظیم بازار وزارت صنعت، معدن و تجارت در پاسخ به سوالی در خصوص تغییر قیمت نان، با تاکید بر اینکه هیچ تصمیمی در این زمینه اتخاذ نشده است، اضافه کرد: بررسی آنالیز هزینه‌های ناشی از مؤلفه‌های مرتبط با نان نظیر قیمت گندم و آرد، دستمزد و سایر موارد در کمیته‌ها در حال بررسی است.
کلامی ادامه داد: با این وصف به دلیل تحویل آرد یارانه‌ای، چه به نانوایی‌های آزادپز و چه به نانوایی‌های دولتی، قیمت نان در هر دو مورد مشمول قیمت‌گذاری است و افزایش قیمت آن در شرایط کنونی منع قانونی دارد.
وی در پایان از تمامی فعالان این حوزه و نانوایی‌ها خواست از افزایش خودسرانه قیمت نان که غذای مهمی در سبد خانوار محسوب می‌شود خودداری کنند.
انتهای پیام
