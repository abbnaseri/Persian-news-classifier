ورود سه اسکناس جدید به چرخه پولی ونزوئلا
بانک مرکزی ونزوئلا از سه اسکناس جدید خود رونمایی کرد.
به گزارش ایسنا به نقل از خبرگزاری آناتولی، بانک مرکزی ونزوئلا در بیانیه‌ای اعلام کرد که از سه شنبه این هفته سه اسکناس جدید وارد چرخه پولی خواهند شد. این اسکناس‌ها دارای ظاهری متفاوت از اسکناس‌های موجود خواهند بود و هدف از چاپ آنها افزایش کارایی سیستم پرداخت‌ها و تسهیل مبادلات تجاری است.
اسکناس‌های جدید ونزوئلا شامل اسکناس‌های ۱۰ هزار بولواری، ۲۰ هزار بولواری و ۵۰ هزار بولواری خواهند بود و به دلیل همخوانی بیشتری که با اقتصاد امروز ونزوئلا دارند می‌توانند با اقبال عمومی بیشتری در مقایسه با اسکناس‌های قبلی مواجه شوند.
تا پیش از ورود اسکناس‌های جدید، اسکناس‌های موجود در چرخه پولی ونزوئلا شامل اسکناس‌های ۵۰۰ بولواری، ۲۰۰ بولواری، یکصد بولواری، ۵۰ بولواری، ۲۰ بولواری، ۱۰ بولواری، ۵ بولواری و ۲ بولواری و هم چنین سکه‌های ۰.۵ و ۱ بولواری بوده است.
به دلیل ناآرامی‌های داخلی، سیاست‌گذاری‌های نامناسب دولت در عرصه اقتصاد، تحریم‌های آمریکا بر ضد بخش نفت ونزوئلا که مهم‌ترین منبع درآمد ارزی دولت است و چاپ بدون پشتوانه کافی پول، اقتصاد ونزوئلا با رشد منفی محسوسی مواجه شده است.
مقامات ونزوئلا به منظور مهار تورم و جلوگیری از سقوط بیشتر اقتصاد به دنبال کنترل نظام پولی این کشور هستند. در اوت سال گذشته نیکلاس مادورو، رئیس جمهور این کشور دستور داد پنج صفر از اسکناس‌های این کشور حذف شوند.
بانک مرکزی ونزوئلا هفته گذشته برای نخستین بار در طول پنج سال گذشته اقدام به انتشار آمار تورم کرده و مدعی شده بود نرخ تورم این کشور در دوازده ماه منتهی به آوریل ۱۳۰ هزار و ۶۰ درصد بوده است. این بانک هم چنین رشد اقتصادی ونزوئلا در سه ماهه سوم امسال را منفی ۲۲.۵ درصد عنوان کرده است. ونزوئلا از سال ۲۰۱۵ همواره رشد منفی داشته است.
برآورد تورم ونزوئلا بسیار مختلف بوده است اما تخمین زده می‌شود نرخ تورم ونزوئلا در دوازده ماه منتهی به می بین ۶۰۰ هزار تا ۱ میلیون درصد افزایش یافته باشد که کمترین نرخ تورم این کشور از سال ۲۰۱۸ تاکنون است.
انتهای پیام
