‏طلای جهانی گران‌تر می‌شود
 بر مبنای نظرسنجی هفتگی کیتکونیوز، کارشناسان وال استریت و سرمایه‌گذاران انتظار دارند طلا در هفته جاری روند صعودی خود را حفظ کند.
به گزارش ایسنا، تحلیل‌گران به انتظارات بالاتر برای اقدام بانک مرکزی آمریکا در کاهش نرخ‌های بهره به خصوص پس از گزارش اشتغال ضعیف‌تر از حد معمول اخیر آمریکا اشاره کردند.
آمار رسمی نشان داد اقتصاد آمریکا در ماه مه ۷۵ هزار شغل غیر کشاورزی ایجاد کرده که بسیار کمتر از حدود ۱۷۵ تا ۱۸۵ هزار شغل جدیدی بود که تحلیل‌گران پیش بینی کرده بودند.
در نظرسنجی کیتکونیوز از کارشناسان وال استریت، ۱۶ نفر شرکت کردند که از میان آنها ۱۲ نفر یا ۷۵ درصد افزایش قیمت طلا را پیش بینی کردند. برای دومین هفته متوالی هیچکس انتظار نداشت قیمت طلا کاهش پیدا کند. در این بین، چهار نفر یا ۲۵ درصد نیز نظری نداشتند.
در میان سرمایه گذاران، ۶۰۷ نفر در نظرسنجی آنلاین کیتکونیوز شرکت کردند که از میان آنها ۳۹۸ نفر یا ۶۶ درصد افزایش قیمت طلا و ۱۳۵ نفر یا ۲۲ درصد کاهش قیمت طلا را پیش بینی کردند و ۷۴ نفر یا ۱۲ درصد نیز نظری نداشتند.
در نظرسنجی هفته پیش، هر دو گروه کارشناسان و سرمایه گذاران به روند افزایشی طلا خوش‌بین بودند. هر اونس طلا برای تحویل در اوت در معاملات روز جمعه بازار آمریکا ۳.۴۰ دلار یا ۰.۳ درصد افزایش یافت و در ۱۳۴۶.۱۰ دلار بسته شد و برای کل هفته ۲.۷ درصد رشد قیمت نشان داد. طلا روز جمعه برای هشتمین روز متوالی افزایش داشت که طولانی‌ترین روند رشد قیمت طلا از ژانویه سال ۲۰۱۸ تاکنون بود.
باب هابرکورن، کارگزار ارشد کالا در شرکت "آر جی او فیوچرز" به کیتکونیوز گفت: آمار اشتغال ضعیف‌تر از حد انتظار انتظارات برای کاهش دیر یا زود نرخ‌های بهره آمریکا را تقویت کرد.
معاملات صندوق فدرال نشان می‌دهد احتمال افزایش نرخ‌های بهره در ژوئن ۳۷ درصد و در سپتامبر ۷۳ درصد است.
فیلیپ فلاین، تحلیل‌گر ارشد بازار در گروه پرایس فیوچرز اظهار کرد: طلا احتمالاً یک هفته قوی دیگر را پیش رو دارد. اذعان بانک مرکزی آمریکا به اینکه نرخ‌های بهره احتمالاً به جای افزایش، کاهش پیدا می‌کنند به معنای آن است که قیمت طلا بالا می‌رود. تقاضای قوی بانک‌های مرکزی برای خرید طلا و اوج گیری خرید فیزیکی از سوی مصرف کنندگان نیز از رشد قیمت طلا حمایت می‌کند.
جورج گرو، مدیرکل شرکت "آر بی سی ولث منیجمنت" نیز اظهار کرد: افت اقتصادی جهانی و آمار اشتغال ضعیف آمریکا ممکن است باعث شود بانک مرکزی آمریکا نرخ‌های بهره را کاهش دهد و در نتیجه ارزش دلار ضعیف‌تر شود.
کوین گریدی، رئیس شرکت "فونیکس فیوچرز" نیز نظر مشابهی داشت اما اظهار کرد طلا باید تا مرز ۱۳۶۱.۵۰ دلار که رکورد بالای ثبت شده در فوریه است صعود کند تا بتواند روند صعودی بیشتری پیدا کند.
وی در ادامه افزود: انتظارات برای کاهش نرخ‌های بهره در سپتامبر از قیمت طلا پشتیبانی خواهد کرد.
اوله هانسن، مدیر استراتژی کالا در ساکسو بانک نیز اظهار کرد: درباره روند قیمت طلا در کوتاه مدت نظری ندارد. اگر طلا به سطح ۱۳۵۰ دلار صعود کند، فروشندگان جذب بازار می‌شوند.
انتهای پیام
