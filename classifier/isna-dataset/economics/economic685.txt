اولویت اقتصادی جهش صادرات غیرنفتی است
معاون اقتصادی رئیس‌جمهوری گفت: در شرایط کنونی اولویت کشور حرکت به سمت جهش در صادرات و کم‌کردن اتکا به درآمدهای نفتی است؛ بنابراین همه امکانات را برای افزایش تولیدات صادراتی بسیج می‌کنیم، چراکه برداشتن موانع در مسیر صادرات، کمک شایانی به اشتغال  می‌کند.
به گزارش ایسنا، محمد نهاوندیان در حاشیه بازدید از منطقه ویژه اقتصادی میرجاوه در جمع خبرنگاران اظهار کرد: با توجه به اتصال میرجاوه به خط آهن پاکستان، امکان قابل توجهی در تجارت ملی با این کشور از طریق میرجاوه فراهم خواهد شد.
وی با بیان اینکه در سه ماهه نخست سال جاری شاهد جهش در رقم صادراتی از طریق مرز میرجاوه هستیم، گفت: این مرز جایگاه مهمی در توسعه صادرات ایران دارد و باید به بهترین شکل ممکن ظرفیت‌های آن را بیش از پیش شکوفا کرد.
نهاوندیان در ادامه اظهار کرد: چنانچه در جهت تسهیل و رفع موانع موجود در مرز میرجاوه در زمینه صادرات گام برداشته شود، می‌توان زمینه جهش این مرز را فراهم کرد.
وی افزود: در سه ماهه نخست سال جاری شاهد جهش در رقم صادرات کشور از طریق مرز میرجاوه هستیم و این مهم نشان‌دهنده این است که ظرفیت صادراتی ایران بسیار خوب است.
معاون اقتصادی رئیس جمهوری گفت: در شرایط کنونی اولویت کشور حرکت به سمت جهش در صادرات و کم‌کردن اتکا به درآمدهای نفتی است؛ بنابراین همه امکانات را برای افزایش تولیدات صادراتی کشور بسیج می‌کنیم.
نهاوندیان گفت: از سوی دیگر همبستگی و هم پیوندی با اقتصاد کشورهای همسایه به بهبود شرایط اقتصادی طرفین و امنیت منطقه نیز کمک خواهد کرد.
وی ضمن ابراز خرسندی از آغاز عملیات ساخت منطقه ویژه اقتصادی میرجاوه با همکاری بخش خصوصی افزود: با این روند پیش بینی می‌شود این طرح به سرعت عملیاتی و امکانات قابل توجهی را برای صادرات فراهم کند.
همچنین احمدعلی موهبتی - استاندار سیستان و بلوچستان - گفت: مرزهای میلک و میرجاوه در زمینه ترانزیت کالا و رونق اقتصاد کشور مکمل منطقه آزاد چابهار هستند.
وی افزود: به دلیل اهمیت استراتژیکی منطقه میرجاوه در سفر معاون اقتصادی رئیس جمهور به استان از این منطقه بازدید انجام شد، چراکه یکی از محورهای مهم، بحث ترانزیت و تجارت مرزی است و از مهمترین نقاط مرزی ما در حوزه زمینی؛ مرز میرجاوه محسوب می‌شود.
استاندار سیستان و بلوچستان با بیان اینکه با تلاش بخش خصوصی و پیگیری مسئولان استانی و کشوری روند احداث منطقه ویژه اقتصادی میرجاوه که مدت‌ها معطل مانده بود، به سرعت در حال انجام است، بیان کرد : تمام تلاش دولت، فراهم کردن زیرساخت‌های مناسب در این منطقه است.
انتهای پیام
