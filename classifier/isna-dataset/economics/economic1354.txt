اتاق تهران به انتخاب اعضای کمیسیون‌ها رسید
تکلیف هیات رییسه پنج کمیسیون اتاق بازرگانی تهران مشخص شد.
به گزارش ایسنا، اعضای دوره نهم اتاق بازرگانی تهران که در اسفندماه سال گذشته با رأی فعالان اقتصادی وارد این مجمع بخش خصوصی شده بودند، این بار انتخاب اعضای هیأت رئیسه کمیسیون‌های این اتاق را در دستور کار قرار داده‌اند. روز گذشته (یکشنبه) در جریان اخذ آرا، رئیس و نواب رئیس پنج کمیسیون انتخاب شدند.
در این میان ریاست کمیسیون تسهیل تجارت و توسعه صادرات که یکی از اصلی‌ترین کمیسیون‌های اتاق بازرگانی به شمار می‌رود و در میان بخش خصوصی فعال در این اتاق طرفداران زیادی نیز دارد به محمد لاهوتی رسید.
لاهوتی در این انتخابات به تنهایی نامزد ریاست این کمیسیون شده بود و با رأی‌گیری به عمل آمده مهدی شریفی نیک‌نفس – عضو اتاق تهران – و افروز بهرامی – مدیرعامل صندوق ضمانت صادرات – به عنوان نواب رئیس اول و دوم لاهوتی انتخاب شدند.
در انتخابات هیأت رئیسه کمیسیون انرژی و محیط زیست نیز همچنان آرای اعضا برای ریاست به رضا پدیدار رسید. وی به عنوان تنها نامزد این کمیسیون با دریافت اکثریت این آرا برای چهار سال دیگر ریاست خود را تمدید کرد.
در رابطه با نایبان رئیس این کمیسیون رأی‌گیری جداگانه‌ای صورت گرفت که براساس آن حمیدرضا صالحی با ۱۲ و بهزاد حضرتی با ۶ رأی به عنوان نایبان رئیس اول و دوم کمیسیون انرژی و محیط زیست انتخاب شدند. سومین کمیسیون که اعضای هیأت رئیسه آن تعیین تکلیف شد کمیسیون کشاورزی و صنایع تبدیلی بود.
پس از رأی‌گیری کاوه زرگران که در دوره قبل نیز ریاست این کمیسیون را در اختیار داشت در سمت خود ابقاء شد و محمدرضا فرشچیان و مهدی معصومی نیز به عنوان نایبان رئیس اول و دوم این کمیسیون انتخاب شدند.
در ادامه اعضای اتاق بازرگانی ریاست کمیسیون اقتصاد سلامت را به محمود نجفی‌عرب سپردند که در دوره قبل در این کمیسیون فعالیت می‌کرد و حسن فروزانفرد نیز به عنوان رئیس کمیسیون حمایت قضائی و مبارزه با فساد انتخاب شد.
طبق برنامه‌ریزی صورت گرفته امروز (دوشنبه) نیز اعضای اتاق برای ادامه انتخاب اعضای هیأت رئیسه گردهم می‌آیند تا تکلیف کمیسیون‌های صنعت و معدن، بازار پول و سرمایه، بهبود فضای کسب‌وکار و رفع موانع تولید، اقتصاد نوآوری و تحول دیجیتال و کمیسیون گردشگری را برای مدت دو سال تعیین کنند.
انتهای پیام
