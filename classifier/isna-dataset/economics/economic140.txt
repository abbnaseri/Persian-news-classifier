روند افزایشی طلا در روزهای آینده پس از ریزش ۲۰ دلاری قیمت
کارشناسان وال‌استریت و سرمایه‌گذاران شرکت کننده در نظرسنجی هفتگی کیتکونیوز به افت روز جمعه قیمت طلا بی‌اعتنایی کرده و بهبود قیمت این فلز ارزشمند در معاملات هفته جاری را پیش بینی کردند.
به گزارش ایسنا، فعالان بازار با وجود آمار اشتغال قوی آمریکا که روز جمعه منتشر شد، با اشاره به انتظارات برای کاهش نرخ‌های بهره آمریکا در ماه‌های آینده و روند نمودار فنی طلا پیش از عقب نشینی قیمت در معاملات روز جمعه، بهبود این فلز زرد در هفته جاری را پیش بینی کردند.
گزارش اشتغال ماهانه که از سوی وزارت کار آمریکا منتشر شد، نشان داد اقتصاد این کشور ماه میلادی گذشته ۲۲۴ هزار شغل ایجاد کرده است که بالاتر از میزان مورد پیش بینی تحلیلگران بوده است. نرخ بیکاری اندکی رشد کرد و به ۳.۷ درصد رسید در حالی که نرخ دستمزد ۳.۱ درصد رشد داشت که نسبت به مدت مشابه سال گذشته تغییری نداشت. آمار اشتغال برای ارزیابی سیاست پولی آتی بانک مرکزی آمریکا به دقت رصد می‌شود.
شاخص دلار آمریکا پس از انتشار این آمار ۰.۶ درصد رشد کرد و به ۹۷.۳۰ واحد رسید. نرخ‌های بهره بالاتر از ارزش دلار پشتیبانی می‌کند و تقاضا برای طلا را محدودتر می‌کند در حالی که در صورت پایین‌تر رفتن نرخ‌های بهره طلا جذاب‌تر شده و دلار افت می‌کند.
در نظرسنجی کیتکونیوز از کارشناسان وال‌استریت، ۱۶ نفر شرکت کردند که از میان آن‌ها ۸ نفر یا ۵۰ درصد افزایش قیمت را پیش‌بینی کردند اما بدبینی نسبت به نظرسنجی قبلی بیشتر بود و چهار نفر یا ۲۵ درصد افت قیمت طلا را پیش بینی کردند و به همین تعداد نیز نظری نداشتند.
در این بین، ۷۲۱ نفر در نظرسنجی آنلاین کیتکونیوز از سرمایه گذاران شرکت کردند که از میان آنها ۴۷۰ نفر یا ۶۵ درصد افزایش قیمت و ۱۴۴ نفر یا ۲۰ درصد کاهش قیمت طلا را پیش بینی کردند در حالی که ۱۰۷ نفر یا ۱۵ درصد نظری نداشتند.
در نظرسنجی کیتکونیوز برای هفته گذشته، کارشناسان وال‌استریت و سرمایه گذاران نسبت به بالا رفتن قیمت طلا خوش بین بودند که پیش بینی آنها تا پیش از انتشار آمار اشتغال صحیح بود. هر اونس طلا برای تحویل در اوت در معاملات روز جمعه بازار آمریکا ۲۰ دلار و ۸۰ سنت یا ۱.۵ درصد کاهش یافت و در ۱۴۰۰ دلار و ۱۰ سنت بسته شد و برای کل هفته حدود یک درصد کاهش ثبت کرد که نخستین کاهش هفتگی پس از دو هفته رشد متوالی بود.
مشارکت کنندگان در هفت نظرسنجی قبلی همگی به افزایش قیمت طلا خوش بینی بودند که پنج بار پیش بینی آنها درست از آب درآمد. درصد درستی پیش بینی وال‌استریت از ابتدای سال میلادی جاری تاکنون ۵۵ درصد و سرمایه گذاران ۵۲ درصد بوده است.
فیلیپ فلاین، تحلیلگر ارشد بازار در شرکت فیلیپ فیوچرز به کیتکونیوز گفت: ما انتظار داریم روند صعودی طلا ادامه پیدا کند. اقتصاد جهانی شکننده به همراه آمار ضعیفی که منتشر می‌شود و نگرانی‌ها نسبت به پیامدهای جنگ تجاری، طلا را در مسیر صعودی نگه خواهد داشت. ما انتظار داریم تدابیر محرک اقتصادی بیشتری اعلام شود و بنابراین ارزها ضعیف‌تر می‌شوند و طلا دارایی ارزشمندی برای حفظ ارزش سرمایه می‌شود. وی در ادامه افزود: تردید دارد که آمار مثبت اشتغال فکر سیاست گذاران بانک مرکزی آمریکا درباره کاهش نرخ‌های بهره را تغییر دهد.
جیم ویکاف، تحلیلگر فنی ارشد کیتکو با توجه به نمودارهای فنی که به نفع افزایش قیمت طلا مانده‌اند، اظهار کرد: حرکت قیمت طلا ثابت یا رو به بالا خواهد بود.
شون لاسک، مدیر شرکت والش تردینگ از جمله کسانی است که پیش بینی کرد طلا پس از انتشار آمار اشتغال کاهش قیمت پیدا خواهد کرد.
افشین نوابی، مدیر معاملات گروه "ام کی اس" اظهار کرد با توجه به نوسانات یکباره ای که بازار طلا پیدا می‌کند پیش بینی روند قیمت این فلز دشوار خواهد بود. جروم پاول، رئیس بانک مرکزی آمریکا قرار است هفته جاری در مقابل اعضای کنگره حاضر شود و انتظار می‌رود اظهارات وی، نشانه روشن‌تری درباره نشست ماه ژوئیه بانک مرکزی فراهم کند.
انتهای پیام
