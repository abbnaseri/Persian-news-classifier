هوای تولیدکنندگان داخلی را داشته باشیم
رئیس هیأت مدیره انجمن سازندگان تجهیزات صنعت نفت گفت: در شرایط تحریم که وضعیت برای تولیدکنندگان داخلی مناسب نیست، باید شرایط به‌گونه‌ای باشد که از ظرفیت‌های داخلی استفاده شود و به دلالان شبکه‌ای و حرفه‌ای بین‌المللی اجازه سوء‌استفاده داده نشود.
سیروس تالاری در گفت‌وگو با ایسنا، با بیان این‌که در حال حاضر وضعیت کسب‌وکار تولیدکنندگان داخلی در صنعت نفت دچار مشکل است، اظهار کرد: باید ظرفیت‌های داخلی و نیازهای داخلی تجمیع شود، به‌گونه‌ای که شرایط طوری رقم بخورد که دلالان حرفه‌ای بین‌المللی نتوانند از شرایط تحریم سود ببرند، چراکه در این شرایط فضا برای بازی این افراد بیش‌تر باز می‌شود.
رئیس هیأت مدیره انجمن سازندگان تجهیزات صنعت نفت افزود: با توجه به این‌که این دلالان سرمایه در اختیار دارند، به کارفرما چراغ سبز نشان می‌دهند که همین موضوع نیز موجب می‌شود بازار از دست تولیدکنندگان داخلی خارج شود، بنابراین لازم است در این شرایط تعامل بیش‌تری بین سازندگان، مسئولان و حوزه‌های کارفرمایی جهت تجمیع ظرفیت‌های ساخت و نیازها به وجود آید.
وی تصریح کرد: در شرایط فعلی باید سازوکاری در نظر گرفته شود که بتوان روابط بین این عناصر را به طور مستقیم با یکدیگر برقرار کرد و اجازه نداد صنعت نفت ایران دچار مشکل شود، به همین دلیل تقاضای ما افزایش تعامل بین سازندگان، مسئولان و کارفرمایان است.
تعدیل قراردادها یکی از خواسته‌های ضروری انجمن
چندی پیش نیز عبدالرضا حمیدی - نایب رئیس هیأت مدیره انجمن سازندگان تجهیزات صنعت نفت - با تأکید بر این‌که تعدیل قراردادها یکی از خواسته‌های ضروری انجمن است، گفته بود: قراردادی داریم که شاید مربوط به زمان دارسی است! یک بند از قرارداد هم طرف تولیدکننده. در این شرایط نیازمند اعتماد متقابل هستیم و می‌توانیم کشور را خودمان با همه متخصصان بیکاری که در تاکسی اینترنتی کار می‌کنند، بچرخانیم.
حمیدی افزوده بود که در حال حاضر میزان پیش‌پرداخت‌ها ۲۵ درصد است در حالی که متریال اولیه بسیاری از کالاها وارداتی بوده و نیاز به ۷۰ درصد پیش پرداخت دارد.
وی با بیان این‌که یکی دیگر از درخواست‌های انجمن حذف جرایم است، خاطرنشان کرده بود که باید توجه داشت تولیدکنندگان ایرانی کم‌کاری نمی‌کنند بلکه متریال تولیدکنندگان ماه‌ها در گمرک بندرعباس می‌ماند و امکان اخذ مجوز خروج از گمرک وجود ندارد. از طرف دیگر قرار بود به ما یارانه انرژی تعلق بگیرد اما نه تنها این یارانه تعلق نگرفت بلکه فشار مالیاتی را هم افزایش دادند.
انتهای پیام
