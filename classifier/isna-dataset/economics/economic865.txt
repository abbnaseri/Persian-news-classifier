"امضا فروشی" مهندسان را قبول ندارم
رئیس سازمان نظام مهندسی استان تهران با تاکید بر این که اصلا بحث "امضا فروشی " را قبول ندارم، گفت: ممکن است کم کاری صورت بگیرد و به همین دلیل مانورهایی را انجام می‌دهیم تا کاستی‌ها را به حداقل برسانیم.
به گزارش ایسنا، صبح امروز (پنجشنبه) مانور کنترل کیفیت خدمات مهندسی سازمان نظام مهندسی ساختمان استان تهران برگزار شد. در جریان این مانور مهندسان ناظر به صورت پایلوت به پروژه‌های ساختمانی سرکشی و بر کیفیت ساخت و سازها نظارت کردند.
در حاشیه این مانور رئیس سازمان نظام مهندسی ساختمان استان تهران با بیان اینکه بازرسان نمایندگان هیأت مدیره هستند، گفت که کیفیت بناها به خصوص در بخش واحدهای بالای دو هزار متر که شناسنامه فنی ملکی صادر می‌شود با توجه به نظارت سازمان نظام مهندسی بسیار بیشتر شده است.
محمد طاهری در پاسخ به این سوال ایسنا مبنی بر اینکه آیا هم اکنون ارجاع کار توسط سازمان نظام مهندسی صورت می‌گیرد و یا طبق بخشنامه وزیر سابق راه و شهرسازی اقدام می‌شود؟ خاطر نشان کرد: وزیر سابق راه و شهرسازی دستورالعملی را مبنی بر توقف ارجاع نظارت توسط سازمان‌های نظام مهندسی ارائه کرده بود که در زمان مدیریت کنونی وزارتخانه با یک متمم شیوه نامه تغییر کرده است و اعلام شد که سازمان‌ها مجدداً می‌توانند ارجاع نظارت را انجام دهند. ما نیز طبق آخرین دستورالعمل اقدام خواهیم کرد و اگر خلافی هم در این زمینه صورت گیرد آن را اصلاح می‌کنیم و تاکید داریم که باید به شیوه‌نامه جدید باز گردیم.
رئیس سازمان نظام مهندسی استان تهران در بخش دیگری از صحبت‌های خود، درباره آخرین وضعیت پرونده تخلف ۴۰ میلیارد تومانی از زمان هیأت مدیره اسبق سازمان نظام مهندسی ساختمان استان تهران، تصریح کرد: این موضوع در دادستان شماره هشت در حال پیگیری است. بازپرسی‌ها صورت گرفته است و پرونده به زودی به دادگاه می‌رود. حکم وثیقه برای رئیس دو شعبه که در این پرونده دخیل بوده‌اند صادر شده است و البته هنوز پول سازمان، مسدود است.
رئیس سازمان نظام مهندسی استان تهران در عین حال درباره آمار بازدید بازرسان از کیفیت پروژه‌ها، خاطر نشان کرد: از ابتدای سال جاری تاکنون ۳۴۳۳ بازدید از طرف کارشناسان کنترل کیفیت در استان تهران انجام شده است که این آمار در کوتاه مدت مطلوب است.
طاهری در ادامه با رد موضوع امضا فروشی در بین مهندسان، بیان کرد: من اصلاً بحث امضا فروشی و نظارت‌های صوری را قبول ندارم و آن را رد می‌کنم. البته کم کاری صورت می‌گیرد. این مانورهایی که انجام می‌شود به این دلیل است که کم کاری‌ها به حداقل ممکن برسد. به همین دلیل معتقد هستیم که تعرفه خدمات مهندسی باید به نسبت به شأن مهندسان باشد. به هر حال در هر صنف و حرفه‌ای تخلفات و کاستی‌ها وجود دارد و به همین دلیل قانونگذار و شورای مرکزی به آن رسیدگی می‌کنند.
رئیس سازمان نظام مهندسی استان تهران در بخش پایانی از صحبت‌های خود در عین حال به مبلغی که سازمان‌های نظام مهندسی از حقوق کارمندان دریافت می‌کنند، اشاره کرد و در این باره، گفت‌: اخیراً ابلاغیه از سوی راه و شهرسازی اعلام شده است که برداشت درصدی از حقوق مهندسان را برای سازمان نظام مهندسی مجاز کرده است. این رقم در گروه "الف" و "ب" به سه درصد، "ج" چهار درصد و "د" پنج درصد است که با تصویب مجمع عمومی قابل انجام خواهد بود.
انتهای پیام
