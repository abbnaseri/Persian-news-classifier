198 میلیارد مترمکعب گاز در ایران مصرف شد
مدیر گازرسانی شرکت ملی گاز ایران گفت: سال گذشته ۱۹۸ میلیارد مترمکعب گاز در کشور مصرف شد.
به گزارش ایسنا، سعید مؤمنی در مراسم گازرسانی به شهر شول آباد و ۴۳ روستای الیگودرز، اظهار کرد: ما دارای مخازنی هستیم که حجم آن‌ها بالغ بر ۳۴ هزار میلیارد متر مکعب است یا ۳۴ هزار تریلیون گاز طبیعی هست.
وی تصریح کرد: این میزان مخازن توسعه کشور را می‌طلبد، وقتی گاز می‌تواند باعث توسعه کشور شود که این نعمت از زیر زمین بیرون کشیده شود، منتقل و به دست مصرف کننده برسد که آن عامل توسعه به عنوان انرژی سهل‌الوصل در دست مصرف کننده باشد.
مدیرگازرسانی شرکت ملی گاز ایران خاطرنشان کرد: از ابتدای انقلاب تاکنون ۱۱۴۸ شهر در کشور از نعمت گاز بهره‎مند شده‎اند. سیاست انرژی کشور این بود که گاز کلیه نقاط شهری در مرحله اول و بعد روستایی توسعه داده شود تا مردم از سوخت گاز به جای سوخت فسیلی استفاده کنند. این اتفاق خوب علی‎رغم همه مشکلاتی که با آن در گیر بود، خیلی خوب شکل گرفت و امروز شاهد هستیم که در سبد انرژی سهم گاز بیش از ۷۰ درصد است.
مدیر گازرسانی شرکت ملی گاز ایران بیان کرد: سال گذشته ۱۹۸ میلیارد مترمکعب گاز در کشور فروختیم که از این میزان ۷۰ میلیارد مترمکعب سهم نیروگاه‌ها بوده است. برقی که استفاده می‌کنید در سبد انرژی سهم آن ۱۱ درصد است و سوخت اصلی آن گاز است.
وی اظهار کرد: تصور کنید اگر این میزان قرار بود سوخت مایع در کشور مصرف شود، چه ناوگانی باید آن را حمل می‌کرد و چه فاجعه زیست محیطی از نظر آلودگی به وجود می‌آمد.
مدیر گازرسانی شرکت ملی گاز ایران بیان کرد: سال گذشته در استان لرستان یک میلیارد و ۸۰۰ میلیون متر مکعب گاز مصرف شده که از این میزان ۱ میلیارد و ۴۴ میلیون مترمکعب آن مصرف خانگی بوده است. نزدیک به ۱۳۳ میلیون مترمکعب آن در نیروگاه‌ها و سایر بخش‌ها مصرف شده که ۳۵ درصد از ۱۹۸ میلیارد متر مکعب در بخش نیروگاهی مصرف می‌شود.
وی با اشاره به این‌که حدود ۵۲ میلیارد متر مکعب در بخش خانگی مصرف شده است افزود: صنعتگران و تولید کنندگان به جای می‌روند که انرژی آن برایشان قابل تأمین باشد زمانی‎که خط انتقال و تغذیه کشیده می‌شود و امروز به شهر شول آباد می‌رسد مطمئن باشید به دنبال این خط اشتغال، صنعت و رفاه اجتماعی نیز خواهد آمد. امید می‌رود قبل از فرا رسیدن فصل سرما مشعل گاز در شهر روشن شود.
انتهای پیام
