وزیر نفت: اگر دوستان بگذارند بر دشمنان غلبه می‌کنیم
وزیر نفت گفت: اگر دوستان وقت ما را نگیرند و بگذارند کار کنیم، به امید خدا بر دشمنان غلبه می‌کنیم.
به گزارش ایسنا، بیژن زنگنه وزیر نفت پیش از ظهر امروز در حاشیه جلسه هیئت وزیران در جمع خبرنگاران در واکنش به حواشی ایجاد شده پیرامون برخی فعالیت‌های وزارت نفت با تاکید بر اینکه من مقاومت می‌کنم و از این مسائل جا نمی‌زنم، اظهار کرد: اگر این دوستان وقت ما را نگیرند و بگذارند کار کنیم به امید خدا بر دشمنان غلبه خواهیم کرد.
وی همچنین در پاسخ به پرسشی درباره علت دیدار برخی نمایندگان مجلس با بابک زنجانی، گفت: در جریان علت این دیدار نیستم و باید موضوع را از خود نمایندگان دیدار کننده بپرسید.
وزیر نفت همچنین در پاسخ به پرسش دیگری درباره اعلام تمایل هند مبنی بر جایگزینی نفت ایران توسط آمریکا پس از سفر اخیر وزیر خارجه ایالات متحده به این کشور گفت: در این باره باید منتظر بمانیم ببینم چه می‌شود.
انتهای پیام
