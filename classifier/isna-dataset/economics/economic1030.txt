ایجاد ۶ میلیون شغل در پنج ماه!
دفتر آمار چین از تحقق بالای ۵۰ درصدی افق اشتغال ۲۰۱۹ این کشور در طول پنج ماه نخست سال خبر داد.
به گزارش ایسنا به نقل از شین هوا، دفتر ملی آمار چین در گزارش جدید خود از وضعیت اشتغال‌زایی در این کشور اعلام کرد در پنج ماهه نخست امسال برای بیش از پنج میلیون و ۹۷۰ هزار نفر شغل ایجاد شده است که معادل ۵۴ درصد کل رقم هدف گذاری شده توسط دولت این کشور برای اشتغال‌زایی در سال ۲۰۱۹ است.
نرخ بیکاری چین در ماه می بدون تغییر در مقایسه با ماه آوریل و در سطح پنج درصد باقی مانده است. این آمار تنها شامل افراد ۲۵ تا ۵۹ سال می‌شود. نرخ بیکاری در سی و یک شهر بزرگ چین نیز برای این بازه سنی ۴.۵ درصد تخمین زده شده است.
هم چنین طبق اعلام این مرکز چینی، متوسط ساعت کار هفتگی در دومین اقتصاد بزرگ جهان با ۰.۵ ساعت افزایش در ماه می به ۴۶.۳ ساعت در هفته رسیده است.
آمار کامل‌تر از نرخ بیکاری که بازه زمانی ۱۸ تا ۷۵ سال را شامل می‌شود احتمالاً برای بازه زمانی نیمه نخست امسال و در ماه ژوئیه منتشر خواهد شد. متوسط نرخ بیکاری چین برای این بازه سنی در سه ماهه نخست امسال ۳.۶۷ درصد بود که ۰.۱۳ درصد کمتر از سه ماهه پایانی سال قبل بوده است.
متوسط نرخ بیکاری فصلی چین در بازه زمانی ۲۰۰۲ تا ۲۰۱۹ برابر با ۴.۰۹ درصد بوده است که بالاترین نرخ بیکاری ثبت شده مربوط به سه ماهه پایانی سال ۲۰۰۳ با ۴.۳ درصد و کمترین نرخ ثبت شده نیز مربوط به سه ماهه نخست سال ۲۰۱۹ با ۳.۶۷ درصد بوده است.
انتهای پیام
