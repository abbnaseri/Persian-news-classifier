چرا گاز راحت‌تر از نفت تنش‌های ژئوپلیتیکی را پذیرفت؟
واکنش ملایم بازار قیمت‌های جهانی گاز طبیعی مایع (LNG) به تنش‌های اخیر در خلیج فارس برخلاف واکنش هیجانی بازار نفت خام بود اما شاید گاز ارزیابی منطقی‌تری از ریسک‌ها داشته است.
به گزارش ایسنا، اگرچه قیمت‌های LNG برای تحویل فوری پس از حملاتی که در ۱۳ ژوئن به دو نفتکش در نزدیکی خلیج عمان انجام گرفت تا حدودی بالا رفت اما این واکنش به شدت افزایش چشمگیر قیمت نفت برنت نبود.
این واکنش تا حدودی تعجب برانگیز بود زیرا در واقع LNG از مسدود شدن تنگه هرمز بیشتر از نفت خام لطمه می‌خورد. حدود ۲۶ درصد از کل صادرات LNG جهان در سال ۲۰۱۸ از طریق تنگه هرمز ترانزیت شد که عمده آن از سوی قطر بود که اکنون دومین تولیدکنندگان بزرگ LNG جهان پس از استرالیا به شمار می‌رود.
برای نفت خام این آمار کمتر از ۲۰ درصد از تقاضای جهانی است. از حدود ۱۰۰ میلیون بشکه در روز نفت خامی که جهان مصرف می‌کند، حدود ۱۷.۴ میلیون بشکه در روز نفت خام از طریق تنگه هرمز ترانزیت می‌شود.
حمله به دو نفتکش باعث شد قیمت نفت برنت همان روز ۳.۶ درصد افزایش پیدا کند و ۱۱ درصد گران‌تر از پیش وقوع این حملات شود. در مقابل واکنش LNG آرام‌تر بود و بهای معاملات LNG در سنگاپور از ۴.۱۰ دلار به ازای هر ملیون واحد گرمایی بریتیش در روز قبل به ۴.۳۷ دلار صعود کرد که ۶.۶ درصد افزایش نشان داد. اما از آن زمان قیمت به ۴.۳۴ دلار عقب نشینی کرده است.
تنش در خاورمیانه تنها عاملی نیست که روی قیمت‌های نفت و LNG تأثیر می‌گذارد و تنش‌های تجاری میان آمریکا و چین و کندی رشد اقتصاد جهانی نیز عوامل تأثیرگذاری شمرده می‌شوند.
با این حال شایان ذکر است که قیمت LNG برای تحویل فوری این وقت از سال به دلیل اقدام نیروگاههای شمال آسیا برای ذخیره سازی در آستانه پیک تقاضای تابستانی برای برق، روند افزایشی پیدا می‌کند.
دلیل دیگر برای واکنش ملایم LNG ممکن است این باشد که قطر بخش بسیار کمی از تولید خود را در بازار تحویل فوری می‌فروشد در نتیجه معامله گران تهدید چندانی برای عرضه فوری نمی‌بینند.
اگر بازار LNG نسبت به مسدود شدن تنگه هرمز واقعاً نگران می‌شد، قیمت‌ها برای تحویل فوری مطمئناً به شدت افزایش پیدا می‌کرد تا ریسک بالاتر از دست رفتن یک چهارم از عرضه جهانی را منعکس کند.
بازار معاملات کاغذی LNG نیز نسبت به نفت خام کوچک‌تر است و عمدتاً در اختیار افراد حرفه‌ای است که سابقه بالایی در این بازار دارند. در نتیجه در مقایسه با بازار نفت خام کمتر تحت تأثیر سفته‌بازان قرار می‌گیرد.
اگرچه معامله گران LNG نسبت به ریسک‌های پیرامون منازعه در خلیج فارس آگاه هستند اما از سوی دیگر می‌دانند که ریسک مسدود شدن تنگه هرمز اندک است.
بر اساس گزارش رویترز، در مقابل بازار پرنوسان نفت خام سریعاً به تحولات واکنش نشان می‌دهد حتی اگر این تحولات ربطی به مختل شدن ترانزیت نفت نداشته باشد.
انتهای پیام
