زمینه بهره‌برداری از ظرفیت گمرک در توسعه لجستیک فراهم شود
معاون مدیر کل دفتر نظارت بر ترانزیت گمرک جمهوری اسلامی ایران گفت: در حال حاضر گمرک جز لاینفک لجستیک به ویژه لجستیک خارجی در دنیاست و باید زمینه بهره‌برداری روزافزون از ظرفیت این بخش در توسعه لجستیک و خدمات فراهم شود.


به گزارش ایسنا، مصطفی آیتی در نخستین میز لجستیک ایران در منطقه آزاد ماکو با اشاره به اینکه ۱۴۰ گمرک در سطح کشور فعالیت می‌کنند افزود: میانگین زمان اعلام وصول در گذشته (بااحتساب طی مسافت) ۴۵ روز بوده که بعد از اجرای سامانه هوشمند ترانزیت به ۴ روز کاهش یافته است.
معاون مدیر کل دفتر نظارت بر ترانزیت گمرک جمهوری اسلامی ایران در ادامه افزود: با الکترونیکی شدن صدور بیمه نامه‌ها در گمرک یک لینک بیمه در سامانه جامع گمرکی تعریف و از طریق سامانه جامع گمرکی به صورت هوشمند اعتباری بر مبنای تضامین واقعی شرکت‌های بیمه در سامانه الکترونیکی گمرک ایجاد شد که در ازای صدور هر بیمه نامه از میزان تضامین بیمه‌ای به صورت هوشمند کاسته می‌شود.
وی ادامه داد: در این سامانه زمان ورود و خروج یک کامیون مشخص بوده و مدت زمان حضور یک کامیون در سامانه جامع قابل مشاهده است.
آیتی با اشاره به مشکلات گمرک در اقتصاد ایران اضافه کرد: درگیری با ۴۵ نوع قانون، حضور در ۱۵ کنوانسیون بین‌المللی، کار کردن در کنار ۲۰ سازمان همجوار، اجرای ۱۲ رویه گمرکی، دریافت ۳۳ نوع عوارض، دریافت مجوز از ۲۲ سازمان از جمله این مشکلات است.
وی بیان کرد: یکی دیگر از مشکلات گمرک در ایران، فعالیت ۱۵۰ گمرک در سطح کشور است که ۱۰ برابر اقتصادهای بزرگ دنیاست و بار کاری زیادی را در این نهاد ایجاد می‌کند.
معاون مدیرکل دفتر نظارت بر ترانزیت گمرک جمهوری اسلامی ایران همچنین با تاکید بر اینکه توجه به بخش خصوصی عامل اصلی تحول در بخش‌های مختلف اقتصادی به ویژه لجستیک است، ادامه داد: این امر در ایران کمتر مورد توجه قرار گرفته در حالی که در کشورهای همسایه گام‌های بلندی در این خصوص برداشته شده است.
به گزارش ایسنا؛ نخستین میز ملی لجستیک ایران با حضور فعالان این بخش در کشور به مدت ۲ روز در منطقه آزاد ماکو در حال برگزاری است. انتهای پیام
