غول‌های چینی نفت کمتری پالایش کردند
نرخ فعالیت پالایشگاه‌های دولتی چین در نیمه اول ژوئن به دلیل طولانی شدن فعالیت تعمیراتی، پایین ماند.
به گزارش ایسنا، کاهش فعالیت پالایشگاهی در چین پس از رکوردشکنی در بهار روی داد که طی آن پالایشگاه‌های چینی شامل پالایشگاه‌های مستقل رکورد بالای نفت فرآوری کرده بودند.
نرخ فعالیت پالایشگاه‌های چین در ۱۵ ژوئن به ۷۴.۹۰ درصد رسید که ۱.۸۶ درصد در مقایسه با اواخر مه کاهش داشت.
یک منبع آگاه در شرکت پتروچاینا لیائویانگ پتروکمیکال اظهار کرد: این شرکت که در شمال شرقی استان لیائونینگ واقع است تعمیرات پالایشگاه خود به ظرفیت ۱۸۰ هزار بشکه در روز را در اول ژوئن آغاز کرد و انتظار دارد فعالیت این پالایشگاه در ۱۰ ژوئیه از سرگرفته شود.
بعلاوه پتروچاینا هاربین پتروکمیکال در شمال شرقی استان هیلونگ جیانگ تعمیرات پالایشگاه خود به ظرفیت ۱۰۰ هزار بشکه در روز را در ۱۲ ژوئن آغاز کرد و فعالیت تعمیراتی در ۳۱ ژوئیه به پایان می‌رسد.
پتروچاینا اورومچی پتروکمیکال و جینژو پتروکمیکال همچنان سرگرم انجام فعالیت تعمیراتی هستند که از اواخر آوریل و اوایل مه آغاز شد. شرکت لانژو پتروکمیکال تعمیرات پالایشگاه خود به ظرفیت ۲۶۰ هزار بشکه در روز را در ۱۵ ژوئن آغاز کرد اما هنوز فعالیت عادی پالایشگاه این شرکت از سرگرفته نشده است.
بر اساس گزارش اویل پرایس، شرکت پالایش و مواد شیمیایی سینوپک کینگدائو به دوره تعمیرات در پالایشگاه خود به ظرفیت ۲۴۰ هزار بشکه در روز ادامه می‌دهد. شرکت لواویانگ پتروکمیکال همچنان در فرآیند تعمیرات پالایشگاه خود به ظرفیت ۱۶۰ هزار بشکه در روز قرار دارد.
انتهای پیام
