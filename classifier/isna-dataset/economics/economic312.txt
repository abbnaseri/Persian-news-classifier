بعد از ترامپ، این بار سناتور آمریکایی خواهان تضعیف دلار شد!
نامزد حزب دموکرات برای انتخابات ریاست جمهوری آمریکا از تضعیف دلار حمایت کرد.
به گزارش ایسنا به نقل از الجزیره، الیزابت وارن، سناتور ارشد دموکرات که یکی از جدی‌ترین رقبای دونالد ترامپ در کارزار انتخاباتی ریاست جمهوری سال ۲۰۲۰ آمریکا نیز محسوب می‌شود در اظهاراتی ادعا کرده است که کاهش نرخ برابری دلار در مقابل ارزهای مهم جهانی باعث افزایش صارات این کشور و تقویت تولیدات داخلی خواهد شد.
برنامه وارن نشان می‌دهد که دونالد ترامپ تنها سیاستمدار آمریکایی نیست که فکر می‌کند تضعیف دلار برای اقتصاد این کشور مفید خواهد بود. با گذشت سه چهارم قرن پس از کنفرانس مشهور "برتون وودز" بسیاری از اقتصاددانان مخالف استفاده از دلار به عنوان یک اسلحه اقتصادی هستند.
منتقدان می‌گویند که بازی با نرخ دلار می‌تواند باعث ایجاد بی ثباتی‌های اقتصادی در سطح جهان و ایجاد تورم افسار گسیخته شود. از سوی دیگر برخی اقتصاددانان معتقدند کاهش تعمدی نرخ دلار ابزاری بسیار مناسب‌تر از تعرفه‌ها در جنگ تجاری است.
وارن در بخش دیگری از سخنان خود مدعی شده بود که به کمک مدیریت نرخ ارز می‌توان به رشد اقتصادی پایدار و اشتغال‌زایی بیشتر برای مردم آمریکا دست یافت.
دونالد ترامپ نیز تاکنون بارها و بارها ضمن متهم کردن چین، ژاپن و اتحادیه اروپا به دستکاری تعمدی در نرخ ارز خواهان کاهش ارزش دلار در برابر این ارزها شده است.
تمایل ترامپ به دلار ضعیف‌تر در تضاد آشکار با سیاست "دلار نیرومند" است که همواره طی دو دهه اخیر توسط رؤسای جمهور آمریکا چه از حزب دموکرات و چه از حزب جمهوری خواه پیگیری شده است.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد در سال ۲۰۱۸ موفق شد بازدهی خیره‌کننده ۴.۴ درصدی را به ثبت رساند. یورو که وزنه ۰.۶ درصدی در محاسبه شاخص دلار دارد از ابتدای سال ۲۰۱۹ تاکنون حدود ۰.۶ درصد ارزش خود در برابر دلار را از دست داده است.
انتهای پیام
