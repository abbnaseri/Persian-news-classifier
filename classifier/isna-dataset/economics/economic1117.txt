هواپیمای هیبریدی ایرباس در راه است
شرکت هواپیماسازی ایرباس به تازگی اعلام کرده است که درصدد توسعه، تولید و عرضه هواپیماهای هیبریدی - برقی، پاک و دوستدار محیط زیست است.
به گزارش ایسنا، با توجه به افزایش اهمیت حفاظت از محیط زیست، کاهش آلودگی هوا و گرمایش زمین، بسیاری از شرکت‌های فعال در صنعت خودروسازی به فکر کاهش میزان آلایندگی محصولات تولیدی خود افتاده‌اند اما حالا به نظر می‌رسد که ایرباس، یکی از بزرگترین شرکت‌های هواپیماسازی در جهان نیز اعلام کرده است که می‌خواهد یک مدل جدید هواپیمای هیبریدی که نسخه پاک و دوستدار محیط زیست مدل A۳۲۰neo است، را به مرحله توسعه و تولید برساند تا از آلایندگی صنعت هوایی بکاهد و سهم اندکی از نقش خود برای محافظت از محیط زیست را ایفا کند.
البته صنعت هوایی و غول‌های هواپیماسازی در جهان از سوی نهادها و دولت‌های مختلف جهان همواره مورد انتقاد و فشارهای فراوانی قرار گرفته‌اند تا آلایندگی سفرهای هوایی را به حداقل برسانند و میزان انتشار گازهای CO۲ را نیز کاهش دهند.
بر اساس آمارهای منتشر شده، در حال حاضر حدود دو درصد از انتشار گاز آلاینده CO۲ به پرواز هواپیماها تعلق دارد و به طور کلی صنعت حمل و نقل نیز سهمی معادل ۱۲ درصد از انتشار این گاز در جهان را به خود اختصاص داده است.
طبق گزارشی که در بلومبرگ آمده است، بیشتر ایرلاین‌های جهان در سال‌های اخیر به دنبال خریداری، سفارش و استفاده از هواپیماهای با مصرف سوخت پایین و بهینه بوده‌اند بنابراین نسخه هیبریدی - برقی، پاک و دوستدار محیط زیست هواپیمای ایرباس A۳۲۰neo می‌تواند تا حد زیادی به کاهش آلودگی هوا و کمک به محافظت از محیط زیست کمک کند.
انتهای پیام
