افت ۳۰ درصدی صنعت خودروسازی در آمریکا 
به گفته تحلیلگران، صنعت خودروسازی ایالات متحده آمریکا تا سال ۲۰۲۲ میلادی شاهد یک افت و کاهش ۳۰ درصدی خواهد بود.
به گزارش ایسنا، جان مورفی به عنوان یکی از تحلیلگران ارشد فعال در بانک آمریکا مریل لینچ با بررسی دقیق آمار و ارقام مربوط به فروش و سرمایه گذاری خودروسازان آمریکایی به تازگی دریافته و اعلام کرده است که صنعت خودروسازی در این کشور پهناور تا سال ۲۰۲۲ میلادی، یک افت و کاهش ۳۰ درصدی را تجربه خواهد کرد.
این در حالیست که بسیاری دیگر از کارشناسان و تحلیلگران نیز پیش‌تر برآورد و اعلام کرده بودند که سرمایه گذاری بر روی توسعه خودروهای پاک و دوستدار محیط زیست همچون وسایل نقلیه الکتریکی، هیبریدی و پلاگین هیبریدی جلوی حرکت رو به جلو، درآمدزایی و سودآوری شرکت‌های خودروسازی در جهان را خواهد گرفت و به عبارتی دیگر ترمزی برای خودروسازان بزرگ به شمار خواهد آمد چراکه آنها مجبور خواهند بود وقت و هزینه بیشتری را صرف توسعه و تولید خودروهای جدید برقی و هیبریدی کنند که از فناوری‌های متفاوت و کاملاً نوینی بهره می‌برند و تمرکز آنها بر خط تولید خودروهای بنزینی و دیزلی کنونی را مختل خواهد کرد.
از طرفی دیگر، جنگ تجاری چین و آمریکا نیز مزید بر علت شده و بسیاری از خودروسازان برتر جهان را با مشکلات متعددی در زمینه فروش محصولات خود مواجه ساخته است.
بر اساس گزارشی که در وب سایت detroitnews آمده است، وی با بیان اینکه خودروسازان باید برای توسعه و تولید خودروهای خودران و الکتریکی خود را آماده سازند و بدانند که بازگشت سود و سرمایه آنها ممکن است چند سال به طول بیانجامد، برآورد و اعلام کرد که ضریب نفوذ خودروهای برقی و پاک تا سال ۲۰۲۵ میلادی تنها پنج درصد و تا سال ۲۰۳۰ میلادی تنها ۱۵ درصد خواهد بود و این بدان معناست که خودروسازان بزرگ جهان علی‌الخصوص آمریکایی‌ها همچون جنرال موتورز و فورد احتمالاً با کاهش و افت شدیدتری نسبت به سایرین روبرو شوند.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.
افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا، حفظ محیط زیست و کاهش دمای کره زمین، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
