خودروی پلاگین هیبریدی بنز در راه است
به نظر می‌رسد که مرسدس بنز قصد دارد به زودی مدل پلاگین هیبریدی جدیدی را معرفی کند که از قدرت و ظرفیت بالایی برخوردار است.
به گزارش ایسنا، بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیش‌تر محیط زیست، خودروهای تمام پاک و دوستدار محیط زیست اعم از وسایل نقلیه برقی، هیبریدی و پلاگین هیبریدی را به تولید انبوه برسانند.
از آنجایی که خودروهای تمام برقی، هیبریدی و پلاگین هیبریدی در سال‌های اخیر از استقبال بی نظیری از سوی شهروندان در کشورهای مختلف علی الخصوص اروپایی مواجه شده‌اند، حالا به نظر می‌رسد که دایملر، شرکت مادر مرسدس بنز قصد دارد خودروی پلاگین هیبریدی جدید و قدرتمندی را معرفی و رونمایی کند که بیش از ۸۰۰ اسب بخار قدرت خواهد داشت و به مشتریان این امکان را می‌دهد تا با بهره‌گیری از موتور و پیشرانه برقی بسیار قدرتمندی که به یک باتری با ظرفیت بسیار بالا مجهز است، از سرعت بیشتری برخوردار شوند و مسافت‌های طولانی‌تری را بپیمایند.
بر اساس گزارش وب سایت اتوبلاگ، این خودروی پلاگین هیبریدی جدید مرسدس بنز AMG GT4 نام دارد که نشان می‌دهد شرکت سازنده آن عزم خود را برای توسعه و تولید یک خودروی جدید فوق قدرتمند با فناوری پلاگین هیبریدی جزم کرده است و کارشناسان ضمن اشاره به رقابت تنگاتنگی که این محصول با پورشه پانامرا توربو اس ای هیبریدی دارد، برآورد کرده‌اند که شعاع حرکتی آن در حالت تمام برقی بالغ بر ۵۰ کیلومتر خواهد بود.
خودروهای پلاگین هیبریدی که به اختصار PHEV نامیده می‌شوند، در مقایسه با مدل‌های هیبریدی به باتری‌های قدرتمندتری مجهز شده‌اند؛ بنابراین مسافت قابل پیمایش آن‌ها نیز در حالت تمام برقی بیشتر است.
همان‌طور که از نام این‌گونه خودروها مشخص است، باتری‌های به‌کار رفته در آن قابلیت شارژ شدن با برق شهری در منزل یا ایستگاه‌های شارژ مخصوص این خودروها را دارند. در صورتی که باتری ظرفیتش رو به اتمام باشد، موتور الکتریکی در کنار پیشرانه‌های بنزینی کار خواهد کرد.
از محبوب‌ترین و پرفروش‌ترین نمونه خودروهای پلاگین هیبریدی می‌توان به شورولت ولت و بی‌ام‌و آی ۳ اشاره کرد که علاوه بر تأمین اصلی انرژی توسط موتور الکتریکی، آلایندگی بسیار کمی را برای محیط زیست ایجاد خواهد کرد.
از بزرگ‌ترین مزایای خودروهای پلاگین هیبرید می‌توان به نگران نبودن کاربران برای اتمام شارژ باتری به کار رفته در آن است. از طرفی مسافت قابل پیمایش یک خودروی پلاگین هیبریدی را ظرفیت مخزن سوخت بنزین آن تعیین می‌کند که البته میزان شارژ باتری به کار رفته در آن نیز به شدت تأثیرگذار است. همچنین از دیگر معایب این خودروها می‌توان به قیمت بالای آن اشاره کرد و به طور کلی، خودروهای پلاگین هیبریدی نسبت به نسخه‌های هیبریدی گران‌تر هستند.
با توجه به محبوبیت و اهمیت روز افزون این گونه وسایل نقلیه، بسیاری از شرکت‌های خودروسازی در جهان عزم خود را برای تولید انبوه خودروهای برقی جزم کرده و از برنامه‌های خود بدین منظور رونمایی کرده‌اند.
افزایش روزافزون خودروهای برقی و محبوبیت استفاده بیشتر از این خودروهای پاک موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
در سال گذشته میلادی بالاخره خودروهای الکتریکی و برقی از حالت خودروهای غیرقابل استفاده‌ای که تنها در نمایشگاه‌های علم و فناوری از آن‌ها رونمایی می‌شد، خارج شد و تولید انبوه خودروهای لوکس و قابل استفاده آن‌ها توسط غول‌های خودروسازی آغاز شد. این تولید انبوه که با استقبال بی‌نظیری از سوی مردم و دولت‌های بسیاری روبرو شد، می‌تواند نقطه عطفی برای جهشی بزرگ و گامی بلند به سمت خودروهای پاک و غیر آلاینده به شمار بیاید.
انتهای پیام

