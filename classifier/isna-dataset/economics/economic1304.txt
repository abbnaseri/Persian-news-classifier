بررسی راه‌اندازی مجدد کارخانه کاله در عراق
 دبیر کارگروه ملی تسهیل و رفع موانع تولید از برگزاری نشستی با حضور مسئولان ایرانی و عراقی برای راه‌اندازی کارخانه کاله عراق خبر داد.
به گزارش ایسنا به نقل از وزارت صنعت، معدن و تجارت، میثم زالی با اعلام این خبر اظهار کرد: این جلسه هفته آینده در وزارت صنعت، معدن و تجارت با حضور مقامات هر دو کشور، مدیران کارخانه، مسئولان اقتصادی دو کشور و کارشناسان وزارت امور خارجه برگزار خواهد شد.
او توضیح داد: کارخانه فرآورده‌های لبنی کاله در عراق که روزانه ۱۰ تن انواع محصولات لبنی را روانه بازار عراق می‌کرد، دو سال از فعالیتش در کشور عراق می‌گذرد.
طبق اعلام وزارت صنعت، معدن و تجارت، کارخانه کاله هفته پیش به دلیل آتش‌سوزی ۹۰ درصد این کارخانه از بین رفت. کارشناسان میزان خسارت بر کارخانه کاله را بیش از ۸۰ میلیون دلار تخمین زده‌اند.
کارخانه کاله در کربلا با مشارکت بخش خصوصی ایران یکی از فعال‌ترین واحدهای لبنی در عراق به شمار می‌رود و ظرفیت تولید ۵۰۰ تن شیر، ۳۰۰ تن دوغ، ۱۰۰ تن پنیر، ۱۰۰ تن خامه، ۱۰۰ تن سوسیس و کالباس را داشت.
انتهای پیام
