آمادگی وزارت نیرو برای جذب نقدینگی در کشور
مدیرعامل شرکت مادر تخصصی مدیریت ساخت و تهیه کالای آب و برق (ساتکاب) با تاکید بر این‌که یکی از مشکلات کشور میزان نقدینگی است، اظهار کرد: با موافقت وزیر نیرو سیاستی را آغاز می‌کنیم تا جریان نقدینگی در کشور را برای پروژه‌های سودده وزارت نیرو جذب کنیم.
به گزارش ایسنا، محمدولی علاء‌الدینی در نشست خبری که امروز برگزار شد با اشاره به آغاز فعالیت شرکت ساتکاب از سال ۴۷، اظهار کرد: فلسفه اصلی تأسیس این شرکت پشتیبانی از صنعت آب و برق و تأمین نیازهای این صنعت بود.
وی با اشاره به فعالیت این شرکت پس از انقلاب اسلامی، گفت: فعالیت این شرکت پس از انقلاب روند بسیار مثبتی داشت و پیشرفت خوبی در فعالیت آن حاصل شد.
مدیرعامل شرکت مادرتخصصی مدیریت ساخت و تهیه کالای آب و برق (ساتکاب) در ادامه با اشاره به اصل ۴۴ قانون اساسی و خصوصی‌سازی، اظهار کرد: بر اساس این اصل طی سال‌های گذشته سازمان‌ها به مرور به بخش خصوصی واگذار شدند، اما شاید انحلال ساتکاب زود بود و نیاز به سیاست‌هایی داشت که احیا شود.
علاء‌الدینی ادامه داد: در این راستا وزیر نیرو اعتقاد داشت که ساتکاب باید سیاست‌های جدیدی را در پیش گیرد و با ماهیت جدید و بر اساس اساسنامه خود وارد عرصه شود. بر این اساس این شرکت حمایت از شرکت‌های دانش‌بنیان و ساخت داخل را به صورت گسترده‌تر در دستور کار خود قرار داد.
مأموریت‌های اساسی ساتکاب
وی در ادامه با بیان این‌که ساتکاب چند مأموریت اساسی دارد، توضیح داد: یکی از مأموریت‌های آن سهامداری است که در این راستا این شرکت به طور مستقیم و غیرمستقیم سهامدار ۱۷۰ شرکت است.
مدیرعامل شرکت مادر تخصصی مدیریت ساخت و تهیه کالای آب و برق (ساتکاب) با بیان این‌که مأموریت اساسی دیگر ساتکاب حمایت از شرکت‌های دانش‌بنیان است، ادامه داد: یکی از ابزارهای این حمایت اجرای استارت‌آپ‌ها و سیاست‌های کارآفرینانه است. در این راستا یک استارت‌آپ را چندی پیش اجرا کردیم و ۱۱ استارت‌آپ دیگر در زمینه‌های مختلف از جمله توزیع برق، سازگاری با کم‌آبی، سفره‌های زیرزمینی آب، کنتور هوشمند و غیره اجرا خواهد شد.
آمادگی برای حمایت از شرکت‌های سازنده تجهیزات آب و برق
علاء‌الدینی در ادامه از آمادگی ساتکاب برای حمایت از شرکت‌های سازنده تجهیزات آب و برق خبر داد و گفت: به صورت رسمی اعلام می‌کنم هر شرکتی که تأمین‌کننده تجهیزات آب و برق است و به هر دلیلی مشکلی دارد، شرکت ساتکاب آمادگی دارد که از شرکت مذکور حمایت کند.
وی در ادامه با بیان این‌که یکی دیگر از مأموریت‌های ساتکاب صادرات خدمات فنی و مهندسی است، توضیح داد: طی دو سال گذشته بالاترین صادرات خدمات فنی و مهندسی بخش برق را به کشورهای مختلف از جمله عراق و روسیه داشته‌ایم.
نحوه صادرات خدمات فنی و مهندسی ساتکاب به کشورهای دیگر
مدیرعامل شرکت مادر تخصصی مدیریت ساخت و تهیه کالای آب و برق (ساتکاب) در مورد نحوه‌ی صادرات خدمات فنی و مهندسی ساتکاب به کشورهای دیگر، اظهار کرد: زمانی که شرکت‌های ایرانی می‌خواهند وارد کشوری شوند، ساتکاب شرکت مشاوره، تأمین‌کننده تجهیزات مختلف، تأمین‌کننده هزینه و غیره را دور هم جمع کرده و گروهی تشکیل می‌دهد و این شرکت‌ها تحت حمایت ساتکاب وارد بازار می‌شوند و حتی اگر لازم باشد در کشور مقصد دفتری هم تأسیس می‌کنیم.
علاء‌الدینی ادامه داد: زیرا این شرکت به تنهایی نمی‌تواند بازاریابی کرده و هزینه‌ها را متحمل شود. در واقع یکی از وظایف ساتکاب این است که به نمایندگی از حاکمیت شرکت‌ها را حمایت کنیم.
حمایت ساتکاب از استارت‌آپ‌ها
وی در ادامه با بیان این‌که شرکت ساتکاب از هر کسی که استارت‌آپی در زمینه‌ی صنعت آب و برق دارد حمایت می‌کند، اضافه کرد: برای این منظور باید توجه شود که سیاست اصلی وزارت نیرو بر مدیریت مصرف و تقاضا استوار است. هرساله اعلام می‌شود که نیاز به ساخت نیروگاه داریم، در حالی که تنها زمانی که ممکن است در تأمین برق کشور دچار مشکل شود زمان پیک مصرف و به دلیل وسایل سرمایشی است، یعنی ما باید برای ۲۰ هزار مگاوات نیروگاه تولید کنیم؟
مدیرعامل شرکت مادر تخصصی مدیریت ساخت و تهیه کالای آب و برق (ساتکاب) ادامه داد: در حالی که می‌توانیم مصرف را مدیریت کرده و کاهش دهیم این موضوع هم هزینه خانوار را کاهش می‌دهد و هم میزان تولید گازهای گلخانه‌ای و وابستگی به خرید خانگی را.
علاء‌الدینی با تاکید بر این‌که ساتکاب از هر سیاستی که در مدیریت مصرف چه در نرم‌افزار و چه در سخت‌افزار وجود داشته باشد حمایت می‌کند، افزود: برای مثال با هوشمندسازی کنتور آب و برق می‌توانیم میزان مصرف را کاهش دهیم و مدیریت کنیم.
نصب بیش از ۳۰۰ هزار کنتور هوشمند در سراسر کشور
وی با اشاره به سیاست استفاده از کنتورهای هوشمند، اظهار کرد: کنتور آب روی موبایل نصب می‌شود و زمانی که مصرف افزایش پیدا کند به مصرف‌کننده هشدار می‌دهد. بخش مشاوره‌ای و دانش آن کاملاً داخلی بوده و تاکنون بیش از ۳۰۰ هزار دستگاه در سراسر کشور نصب شده است.
علاء‌الدینی در مورد هزینه نصب این کنتورها توضیح داد: طبق قانونی که سال گذشته برای سال ۱۳۹۸ تعیین شد هزینه باید از مشترک اخذ می‌شد، اما با تغییر تکنولوژی هزینه‌ای که مشترک باید پرداخت کند کاهش یافته است.
۷۰ تا ۱۰۰ درصد تجهیزات برق در داخل ساخته می‌شود
مدیرعامل شرکت مادر تخصصی مدیریت ساخت و تهیه کالای آب و برق (ساتکاب) در ادامه در مورد میزان تجهیزات آب و برقی که در داخل کشور ساخته می‌شود، توضیح داد: تجهیزات برق شامل نیروگاه، انتقال نیرو، توزیع و غیره و تجهیزات آب شامل سدسازی، تولید آب، انتقال آب، آب و فاضلاب می‌شود. در این راستا بین ۷۰ تا ۹۸ درصد تجهیزات برقی و ۱۰۰ درصد تجهیزات در توزیع برق در داخل کشور ساخته می‌شود.
تشکیل وندورلیست در صنعت آب و برق
علاء‌الدینی در ادامه از راه‌اندازی وندورلیست در صنعت آب و برق خبر داد و گفت: این اقدام باعث می‌شود از فساد احتمالی جلوگیری شود و قابلیت رقابت هم ایجاد می‌کند.
وی ادامه داد: این یک لیست متمرکزی است که همه افرادی که می‌خواهند در صنعت آب و برق فعالیت کنند در آن قرار می‌گیرند.
آمادگی وزارت نیرو برای جذب نقدینگی در کشور
مدیرعامل شرکت مادر تخصصی مدیریت ساخت و تهیه کالای آب و برق (ساتکاب) در ادامه با تاکید بر این‌که یکی از مشکلات کشور میزان نقدینگی است، اظهار کرد: با موافقت وزیر نیرو سیاستی را آغاز می‌کنیم تا جریان نقدینگی در کشور را برای پروژه‌های سودده وزارت نیرو جذب کنیم. در واقع تصمیم داریم بخشی از نقدینگی کشور را به کمک صنعت آب و برق بیاوریم و بعد از این‌که پروژه‌ها اجرایی شد سود آن را به سرمایه گذاران که همان مردم هستند بدهیم.
به گفته وی این پروژه دو تا سه ماه آینده عملیاتی می‌شود.
انتهای پیام
