رشد اقتصادی کشورهای اروپایی بیشتر شد
مرکز آمار اتحادیه اروپا از افزایش 0.4 درصدی رشد اقتصادی کشورهای عضو اتحادیه اروپا خبر داد.
به گزارش ایسنا به نقل از مرکز آمار اتحادیه اروپا، تا پایان سه ماهه نخست امسال، حجم تولیدات ناخالص داخلی تعدیل یافته کشورهای عضو اتحادیه اروپا به طور متوسط ۰.۵ درصد و در منطقه یورو ۰.۴ درصد افزایش یافته است. در مقایسه با سه ماهه پایانی سال گذشته، رشد اقتصادی کشورهای اروپایی در سطح اتحادیه اروپا ۰.۳ درصد و در سطح منطقه یورو ۰.۲ درصد بیشتر شده است.
در مقایسه با مدت مشابه سال قبل رشد اقتصادی در منطقه یورو ۱.۲ درصد و در اتحادیه اروپا ۱.۵ درصد اندازه گیری شده است. در بین کشورهای مختلف، بالاترین نرخ رشد سه ماهه نخست امسال مربوط به کرواسی با ۱.۸ درصد بوده است و پس از این کشور، مجارستان و لهستان هر دو با رشد ۱.۵ درصدی قرار دارند.
تنها کشور عضو اتحادیه اروپا که رشد اقتصادی آن در سه ماهه نخست امسال منفی بوده است لتونی با ثبت رشد منفی ۰.۱ درصدی بوده است. مخارج مصرفی با رشد ۰.۵ درصدی و سرمایه گذاری ثابت با رشد ۰.۴ درصدی بیشترین نقش را در ثبت این نرخ رشد داشته‌اند.
در بین دیگر کشورهای اروپایی، رشد اقتصادی سه ماهه نخست امسال اسپانیا ۰.۷ درصد، سوئد ۰.۶ درصد، انگلیس و هلند ۰.۵ درصد، اتریش ۰.۴ درصد، آلمان ۰.۳۵ درصد، دانمارک ۰.۲ درصد و یونان ۰.۱ درصد بوده است.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
