بورس در بالاترین رکورد تاریخ 
امروز نیز شاخص اصلی بازار سهام توانست با رشد مواجه شود و همین رشد که نسبت به روزهای گذشته چندان چشم‌گیر نبود توانست رکوردی جدید را برای این شاخص به ثبت برساند.
به گزارش ایسنا، امروز شاخص کل بازده نقدی و قیمتی بورس اوراق بهادار تهران ۸۱۴ واحد رشد کرد و به رقم ۲۳۴ هزار و ۱۶۷ واحدی رسید اما شاخص کل هم وزن ۱۵۹ واحد کاهش یافت و در تراز ۵۷ هزار و ۹۷۲ نشست.
در هفته گذشته با افزایش قیمت‌ها در بورس تهران نماگر اصلی بازار رشد کرد و توانست برای اولین بار به کانال ۲۳۰ هزار واحدی راه یابد. امروز نیز علی رغم کاهش شاخص هم وزن شاخص کل بازده نقدی و قیمتی با رشد مواجه شده و بدین ترتیب بار دیگر فعالان بازار سرمایه شاهد رکوردشکنی این شاخص هستند.
شاخص آزاد شناور نیز امروز ۹۵ واحد افزایش یافت و تا رقم ۲۶۴ هزار و ۱۵۴ واحدی بالا رفت. همچنین شاخص بازار اول و بازار دوم هر کدام به ترتیب ۴۰۵ و ۲۵۱۹ واحد رشد کردند.
شرکت ارتباطات سیار ایران با ۲۹۳ واحد تأثیر مثبت روز شاخص‌های بازار بیشترین نقش را در افزایش این شاخص‌ها داشت. پس از این نماد بانک ملت گروه مپنا و مخابرات ایران بیشترین تأثیر افزایشی را روی شاخص‌های بازار داشتند.
فولاد خوزستان، فولاد مبارکه اصفهان و خدمات انفورماتیک نیز در جهت عکس عمل کردند و هر کدام به ترتیب ۱۹۲، ۱۵۸ و ۱۰۸ واحد شاخص‌های بازار را با کاهش روبرو کردند.
امروز در گروه خودرو و ساخت قطعات ارزش معاملات رشد نسبتاً چشمگیری داشت؛ بطوریکه این رقم به ۲۲۸ میلیارد تومان رسید. همچنین حجم معاملات آن رقم ۹۳۹ میلیون سهم و اوراق مالی را پشت سر گذاشت. در این گروه نمادهایی همچون ایران خودرو و پارس خودرو با بیش از ۳ درصد کاهش قیمت روبرو شد.
گروه محصولات شیمیایی، گروه بانک و مؤسسات اعتباری و همچنین گروه مواد دارویی جز گروه‌هایی بودند که پس از خودرویی‌ها بیشترین ارزش معاملات را از آن خود کردند.
ارزش معاملات بورس تهران امروز به رقم ۱,۴۳۷ میلیارد تومان رسید که این رقم ناشی از دست به دست شدن ۴.۷ میلیارد سهم و اوراق مالی است. تعداد معاملات این بازار نیز به رقم ۳۲۶ هزار و ۱۴۵ سهم رسید.
آیفکس نیز با ۵.۱۳ واحد کاهش رقم ۲۹۵۱ را تجربه کرد. ارزش معاملات فرابورس ایران به عدد ۷۶۰ میلیارد تومان رسید و حجم معاملات به رقم ۱.۶ میلیارد سهم و اوراق مالی دست پیدا کرد.
انتهای پیام
