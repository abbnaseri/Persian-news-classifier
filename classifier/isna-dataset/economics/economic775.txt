بال‌های تاشو به هواپیماها هم آمد!
با اینکه مدل جدید هواپیمای بوئینگ ۷۷۷ در نمایشگاه هوایی پاریس ۲۰۱۹ حضور نداشت، اما این شرکت بزرگ آمریکایی با رونمایی از فناوری بال‌های تاشو و انعطاف پذیر، نظر بسیاری از کارشناسان و علاقمندان به صنعت هوایی را به خود جلب کرده است.
به گزارش ایسنا، از آنجایی که نمایشگاه صنایع هوایی پاریس ۲۰۱۹ از تاریخ ۱۶ لغایت ۲۳ ژوئن سال جاری میلادی در شهر پاریس، پایتخت فرانسه برگزار می‌شود، بسیاری از شرکت‌های هواپیماسازی فعال در این حوزه همچون ایرباس و بوئینگ همچون روال هرساله خود در تلاشند تا با معرفی محصولات و برنامه‌های جدید خود، اقدام به جلب نظر مشتریان و عقد قرارداد با ایرلاین‌های مختلف در سراسر جهان کنند. بنابراین انتظار می‌رفت که شرکت هواپیماسازی بوئینگ آمریکا نیز از یکی از جدیدترین مدل هواپیماهای خود یعنی بوئینگ ۷۷۷ که از فناوری نوین و منحصربفردی برخوردار است، رونمایی کند.
با توجه به آنکه این روزها فناوری نمایشگرهای تاشو و منعطف به صنعت تولید و توسعه گوشی‌های هوشمند قدم گذاشته و در حال گسترش روزافزونی است، حالا تازه‌ترین گزارش‌های منتشر شده در سی‌نت حاکیست که هواپیمای بوئینگ ۷۷۷ نیز به عنوان یکی از جدیدترین و پیشرفته‌ترین هواپیماهای ساخت این شرکت بزرگ به قابلیت منحصربفرد و جدیدی تجهیز شده است که به "بال‌های تاشو و انعطاف پذیر" معروف است.
طریقه سازوکار این هواپیمای مجهز به قابلیت بال‌های تاشو و منعطف بدین صورت خواهد بود که نوک بال‌های جت مذکور قادر است در کمترین زمان ممکن ارتفاع هواپیما را از ۲۳۵ پا به ۲۱۳ پا برساند. این قابلیت کاربردی این امکان را به خلبان و همچنین برج مراقبت در فرودگاه‌های مختلف در جهان می‌دهد تا بدون صرف هزینه‌های گزاف و افزودن طول باند، گیت و ترمینال‌های موجود در فرودگاه، هواپیماها به سادگی فرود و صعود داشته باشد و پرواز آسان و بی دردسری را برای خدمه پروازی و تمامی دست‌اندرکاران فرودگاهی به ارمغان بیاورد.
غیبت این تکنولوژی جدید به کار رفته در هواپیمای جدید بوئینگ ۷۷۷ در حالی رخ داده است که پیش‌تر کارشناسان و تحلیلگران فعال در صنعت هوایی برآورد و اعلام کرده بودند که با وجود زمین گیر شدن هواپیماهای بوئینگ ۷۳۷ مکس، احتمالاً شرکت اروپایی ایرباس مجال پیدا خواهد کرد تا از رقیب دیرینه و سرسخت خود، بوئینگ آمریکا، سبقت بگیرد و نظر و توجه خیل عظیمی از مشتریان و مدیران ایرلاین‌های فعال در سراسر جهان را به خود جلب کند.
هنوز کارشناسان مربوطه دلیل غیبت این تکنولوژی جدید به کار رفته در بوئینگ ۷۷۷ را درنیافته‌اند.
یک سال اخیر برای شرکت هواپیماسازی بوئینگ مدت بسیار سخت و طاقت فرسایی بوده چراکه دو فروند هواپیمای بوئینگ ۷۳۷ مکس در همین بازه زمانی کوتاه به علت نامعلومی تنها چند دقیقه بعد از برخاستن از زمین سقوط کرده و موجب کشته و ناپدید شدن تمامی مسافران و خدمه پروازی در آن شد. همین امر باعث شد که بلافاصله تمامی ایرلاین‌های فعال در سراسر جهان فعالیت و پرواز این نوع خاص از هواپیما را تا اطلاع ثانوی در تمامی خطوط هوایی خود لغو و متوقف اعلام کنند. این مساله به شدت بر روی سهام شرکت بوئینگ تأثیر منفی داشت و آن را به شدت با روند کاهشی مواجه کرد.
نمایشگاه هوایی پاریس ۲۰۱۹ نیز در حالی به روزهای پایانی خود نزدیک می‌شود که به نظر می‌رسد شرکت هواپیماسازی ایرباس اروپا توانسته است با غنیمت شمردن فرصت بوجود آمده، گوی رقابت را از بزرگترین رقیب خود برباید و درصد قابل توجهی از قراردادهای فروش هواپیما را به خود اختصاص دهد و بدین ترتیب کمک بسزایی به افزایش درآمدزایی و سودآوری این شرکت کند.
شرکت‌های هواپیماسازی بوئینگ آمریکا و ایرباس اروپا سالهاست از زمان آغاز فعالیت خود با یکدیگر برای اختصاص سهم بیشتری از بازارهای مصرف و خرید و فروش هواپیما در جهان به رقابت تنگاتنگی پرداخته‌اند.
انتهای پیام
