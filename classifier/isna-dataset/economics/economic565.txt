جریان آب در زاینده رود به صورت مشروط استمرار خواهد داشت
وزیر نیرو گفت که براساس برنامه ریزی‌های انجام شده، پیش بینی شده است که با رعایت یک شرط مهم جریان آب در زاینده رود استمرار داشته باشند.
به گزارش ایسنا، رضا اردکانیان وزیر نیرو پیش از ظهر امروز (چهارشنبه) در حاشیه جلسه هیئت وزیران در جمع خبرنگاران با اشاره به پیش بینی‌ها انجام شده در وزارت نیرو برای تأمین برق مورد نیاز کشور در تابستان سال جاری اظهار کرد: از مرداد ماه سال گذشته برنامه ریزی برای تابستان امسال را آغاز کردیم؛ براساس این برنامه ریزی پیش‌بینی‌مان این بود که تا پیش از تابستان ۹۸ حدود ۸ هزار مگاوات کمبود تولید خواهیم داشت که نیمی از آن به دلیل کم بارشی خواهد بود.
وی با بیان این‌که اساس برنامه‌ریزی برای تابستان ۹۸ را شرایط بارندگی سال قبل در نظر گرفته بودیم خاطر نشان کرد: به لطف خدا نیمی از کمبود پیش‌بینی شده برای تأمین آب، با بارش‌های که اواخر سال قبل و اوایل سال جاری شاهد بودیم تأمین شد و در حال حاضر در مخازن سدهای چند منظوره به اندازه کافی آب وجود دارد.
وزیر نیرو ادامه داد: با توجه به میزان بارش‌ها، باید برای ۴۰۰۰ مگاوات کمبود دیگر نیز برنامه‌ریزی می‌کردیم که در این زمینه پیش‌بینی‌های برای تولید مدیریت مصرف انجام شد و تعداد قابل توجهی نیروگاه تا ابتدای فصل گرم وارد مدار شد. هم‌چنین اجرای برنامه‌های مدیریت مصرف نیز آغاز گردید.
اردکانیان با بیان اینکه موضوع تغییر ساعت کاری ادارات بخشی از برنامه پیش بینی شده در سال قبل است اظهار کرد: برای تابستان سال جاری ما باید حدود ۳ هزار مگاوات برق را مدیریت مصرف کنیم در این راستا کار را از مجموعه دولت آغاز کردیم.
وی با بیان اینکه امسال با شرایط جدیدی رو به رو شده‌ایم و افزایش دما هم زودتر آغاز شده وهم نسبتاً فراگیر است خاطر نشان کرد: فراگیر بودن افزایش دما به این معنا نیست که نقطه‌ای گرم باشد و نقطه دیگر نباشد بلکه به این معنا است که وقتی یک درجه افزایش دما در سطح کشور ایجاد می‌شود ۱۳۹۰ مگاوات برق بیشتری باید تولید شود در این راستا ما از همه مصرف کنندگان درخواست می‌کنیم که در مصرف برق صرفه جویی کنند. تا بتوانیم تابستان سال جاری را به خوبی پشت سر بگذاریم.
وزیر نیرو با اشاره به سهم برق مصرفی نهادهای دولتی و عمومی در سال ۹۷ گفت: از ۵۷ هزار مگاوات اوج باری که در سال گذشته با آن رو به رو بودیم، ۲۳ هزار مگاوات به دلیل مصرف دستگاه‌های سرمایشی بود که از میزان ۴۵۰۰ مگاوات مربوط به مصارف نهادهای دولتی و عمومی بود. در این راستا برای تغییر ساعت کاری ادارات بر اساس مصوبه سال قبل دولت که عملکرد خوبی نیز داشت عمل خواهد شد.
وی در بخش دیگری از صحبتهای خود در پاسخ به پرسشی درباره تأثیر افزایش تعرفه برق در کاهش مصرف اظهار کرد: در وزارت نیرو برای مدیریت مصرف فقط روی افزایش تعرفه‌ها حساب نمی‌کنیم. از ابتدا نیز این تلقی را نداشتیم که با افزایش تعرفه‌های برق تأثیر چشمگیری در مصرف مشاهده کنیم. چرا که ۷ درصد افزایش که کمتر از نرخ تورم سالانه نیز است فقط برای سرپا نگه داشتن صنعت برق است.
اردکانیان با اشاره به اینکه اصل موضوع کاهش مصرف یک احساس مسئولیت مشترک در جامعه است اظهار کرد: به اعتقاد من تاکنون در این زمینه دستاوردهای خوبی داشته‌ایم و مفاهیمی که در حال حاضر میان مردم و خدمتگزاران آن در صنعت برق قرار است وضعیت خوبی دارد، مردم و همکاران دولت در سازمان‌های مختلف متوجه شده‌اند که وقتی دمای دستگاه‌های سرمایشی مورد استفاده شأن را یک درجه افزایش دهند و به دمای آسایش نزدیک کنند، این اقدام تأثیری بسیار مثبتی در جریان استمرار برق می‌گذارد.
وی افزود: در زمینه تشویق برای کاهش مصرف برق امسال برای اولین بار در سطح کشور به استان‌های مختلف پیشنهاداتی داده‌ایم برای سال جاری مصارف اوج بار هر کدام از استان‌ها در سال قبل مشخص کرده‌ایم و برای سال جاری یک افزایش بار قابل قبولی برای هر کدام از استان‌ها پیش بینی کرده‌ایم و به استانداران اعلام کرده‌ایم که به هر میزان افزایش مصرف برق استان‌هایشان از پیش بینی انجام شده کمتر شود، می‌توانیم از این ظرفیت برای صادرات برق استفاده کنیم و درآمد حاصله را در اختیار خود استان‌ها قرار دهیم.
وزیر نیرو همچنین در پاسخ به سوالی درباره مطالعات انجام شده در وزارت نیرو برای احداث ۱۰۰ سد جدید در کشور گفت: مطالعات هموار انجام می‌شود تا زمانی که شرایط لازم فراهم شد طرح‌ها اجرا شود. در سال جاری بخش عمده سدهای کشور از وضعیت خوبی برخوردار هستند این در حالی است سال قبل حدود ۳۴۰ شهر تحت تنش آبی بودند اما امسال قطعاً شرایط بهتری پیشروی کشور خواهد بود.
وی با اشاره به وضعیت زاینده رود ادامه داد: با توجه به وضعیتی که مخزن سد زاینده رود دارد با برنامه‌ریزی‌های که انجام داده‌ایم ان‌شاء الله این امکان فراهم می‌شود تا برای نخستین بار در ۱۱ سال گذشته بتوانیم برای کشت تابستانه هم رهاسازی آب داشته باشیم که این اقدام نقش مهمی در معیشت و شرایط روحی و روانی کشاورزان منطقه خواهد داشت. مصوبه این موضوع نیز طی روزهای قبل تهیه شده تا جریان آب در زاینده رود استمرار داشته باشد.
وی با تاکید بر اینکه استمرار جریان آب در زاینده رود مشروط است گفت: استمرار جریان آب در زاینده رود با این شرط مهم انجام می‌شود که در پایان تابستان حدود ۴۵۰ میلیون مترمکعب ذخیره برای کشت و سایر مصارف وجود داشته باشد این شرط به مسؤولان استان و استاندار محترم اصفهان منعکس شده است.
انتهای پیام
