 ناگفته‌های مدیریت بحران سیل در شبکه گاز؛ انتقال 2 میلیارد مترمکعب آب با لوله‌های گاز
مدیرعامل شرکت انتقال گاز ایران با تشریح ابعاد مدیریت بحران سیل در شبکه انتقال گاز ایران از انتقال بیش از دو میلیارد مترمکعب آب توسط لوله گاز در مناطق سیل‌زده کشور خبر داد.
به گزارش ایسنا، سعید توکلی در «نشست هم اندیشی مناطق عملیاتی مؤثر در بحران سیل» در تشریح مهمترین اقدامات شرکت انتقال گاز برای مدیریت بحران سیل در سطح شبکه انتقال گاز ایران، گفت: اقدامات خوبی در قالب استراتژی و درس آموزی از سیل که مورد نظر و جزو جهت گیری‌های سال جاری معاون وزیر نفت به شمار می‌آید، انجام شده است.
وی با بیان اینکه در جریان سیل اخیر در منطقه یک عملیات انتقال گاز، ۴۸ شیر به صورت کامل غرق آب شده بود، اظهار کرد: در راستای مدیریت بحران سیل، لوله‌هایی که با دستور مدیرعامل شرکت گاز در منطقه یک عملیات انتقال گاز واگذار شد، سبب انتقال ۲ میلیارد مترمکعب آب شد که این مقدار انتقال به مشکلات سیلاب در منطقه کمک کرد.
به گفته مدیر عامل شرکت انتقال گاز ایران در منطقه یک عملیات انتقال گاز بیش از ۳۲ خط لوله (۴۷۰ کیلومتر) درگیر سیل و غرق آب شده بود. توکلی تاکید کرد: همزمان با سیل، دستور صادرات از مرز شلمچه نیز صادر شد که با وجود محدودیت‌های دسترسی و مشکلات پیرامون سیل، خط لوله تزریق گاز و عملیاتی شد، همچنین این اتفاق با مشکلات کمبود شکر در کشور همزمان شد و کشت و صنعت دهخدا نیز تزریق گاز شد.
وی گفت: تعداد زیادی از ترانس‌ها، عملگرها، شیرها، بلودانها غرق آب شده بود که در قالب استانداردهایی به صورت کاملاً تکنیکی نسبت به رفع مشکل اقدام شد.
وی در ادامه با بیان اینکه شمال کشور، ۲۵۰ تقاطع با رودخانه وجود دارد و این در حالی است که در غرب کشور ۴۲۶۱ نقطه تقاطع با رودخانه وجود دارد که کار را با محدودیت روبرو کرد، با اشاره به ارائه اطلاعات از سوی منطقه ۵ عملیات انتقال گاز، بیان کرد: سیل یکی از بحرانهاست و در زمینه سیویل استاندارد بسیار به روزی (PMF) در ارتباط با سیل در ایران نوشته شده و در سازمان برنامه و بودجه موجود است.
توکلی با اشاره به پرسشی که از سوی همکاران منطقه ۲ عملیات انتقال گاز مطرح شده است، تاکید کرد: با وجود اینکه اولویت نخست شرکت ملی گاز و شرکت انتقال گاز ایران ایمنی است ولی شبکه در جریان سیل اخیر پایداری خوبی داشت، با این وجود آیا می‌توانیم اطمینان حاصل کنیم که در تمام بحران‌ها مثل رانش زمین، زلزله، سیل، صاعقه، طوفان و سونامی می‌تواند پایدار باشد؟
مدیرعامل شرکت انتقال گاز ایران ادامه داد: بر این اساس بررسی این موارد در دستور کار همکاران قرار گرفت که شبکه‌ای که در جریان سیل اخیر نمره خوبی گرفت، برای بقیه بحران‌ها نیز به صورت مجدد بررسی شود.
وی با اشاره به موارد مطرح شده از سوی همکاران منطقه ۷ عملیات انتقال گاز، گفت: اگر تمام اقدامات مرتبط با طراحی نیز درست انجام و اجرا شود، موضوع خستگی پدیده که به علت رزونانس (تشدید) در IGS دیده نشده باید بررسی شود. او با تاکید بر اینکه ساعت ۷ صبح روز حادثه جلسه اولیه در رشت برگزار شد و تا ظهر نیروهای منطقه هشت عملیات انتقال گاز در حال اعزام به رشت بودند و این نشان می‌دهد که پاسخگویی و واکنش همکاران ما در شرایط اضطراری بسیار عالی است، یادآور شد: ولی این قسمت پس از حادثه است و مهم این است که قبل از حادثه چه اتفاقاتی باید رخ دهد که دچار این تنش‌ها و استرس‌ها نشویم.
مدیرعامل شرکت انتقال گاز ایران تصریح کرد: مدیریت منابع آب یکی دیگر از موارد مهم است چراکه بخش زیادی از کنترل جریان آب در اختیار شرکت انتقال گاز ایران نیست، بر این اساس طرح آزادسازی برای حریم‌های رودخانه‌ها و قوانین یکپارچه مطرح شده و قرار بر این شده که نه تنها سیل و زلزله بلکه پهنه بندی مخاطرات را در سیستم GIS پیاده کنیم.
بنا بر اعلام شرکت انتقال گاز ایران، وی در ادامه با اشاره به بخشی از مشکلات منطقه ۴ عملیات انتقال گاز گفت: در جریان سیل اخیر، ۱۵ روز ۳۸ تیر برقی که قرار بود برق مطمئن را به ایستگاه برساند، شکسته بود و همکاران با ژنراتور، برق مورد نیاز را تأمین کردند.
مدیرعامل شرکت انتقال گاز ایران تاکید کرد: همه مواردی که در جلسه صبح مطرح شد، ثبت و ضبط شده و در قالب یکی از محورهای همایش علمی کاربردی و مطرح شدن در طرح استاندارد دیده می‌شود.
وی با بیان اینکه یکی از بهترین عملکردها، عملکرد لاین بریک ولوها بود، گفت: ۲۲۰۰ لاین بریک ولو وجود دارد که کمتر نیم درصد آنها در سرویس قرار دارند. اگر دی ماه سال گذشته قابلیت اطمینان شرکت انتقال گاز ایران ۱۰۰ درصد می‌شود به دلیل دیده شدن بهره بردار در اقصی نقاط کشور است. او با اشاره به سخنرانی یکی از همکاران عملیاتی گفت: بعضی‌ها در خیابان‌ها کار می‌کنند و دیده می‌شوند و بعضی‌ها در بیابان‌ها کار می‌کنند ولی دیده نمی‌شوند؛ البته شرکت انتقال گاز ایران از شرکت گمنام به شرکتی خوشنام تبدیل شده است.
انتهای پیام
