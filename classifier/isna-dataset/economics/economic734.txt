نفوذ هکرها به حساب بانکی کاربران با اپلیکیشن گوگل 
کارشناسان فعال در حوزه امنیت سایبری به تازگی دریافته و اعلام کرده اند که گروهی از هکرها موفق شده اند با استفاده از اپلیکیشن تقویم اختصاصی گوگل (Google Calendar) به اطلاعات شخصی کاربران دسترسی پیدا کنند.
به گزارش ایسنا، با توجه به آنکه امنیت سایبری در سال‌های اخیر از اهمیت بسزایی برخوردار شده است، بسیاری از متخصصان و کارشناسان فعال در این حوزه در تلاشند تا با بررسی‌های دقیق و انجام تحقیقات جدید به آسیب پذیری‌های موجود در اپلیکیشن‌های مختلف پی برده و با اعلام آن، علاوه بر هشدار دادن به کاربران، از شرکت‌های توسعه دهنده آنها نیز درخواست کنند که هرچه سریع‌تر به برطرف کردن مشکلات مربوطه بپردازند.
کارشناسان امنیتی به کاربران گوشی‌های هوشمندی که از اپلیکیشن تقویم اختصاصی گوگل (Google Calendar ) استفاده می‌کنند، هشدار داده‌اند که مراقب نفوذ و حمله هکرها و مجرمان سایبری به اطلاعات شخصی خود باشند تا گرفتار دردسرهای بعد از آن نشوند.
اپلیکیشن تقویم اختصاصی گوگل (Google Calendar ) یکی از آن دسته از برنامه‌های توسعه داده شده توسط آلفابت ، شرکت مادر گوگل است که در نسخه‌های اندروید و آی او اس در اختیار بسیاری از کاربران قرار گرفته است و خیل عظیمی از کاربران موبایل از قابلیت و امکانات منحصربفرد آن استفاده می‌کنند.
بر اساس یافته‌های کارشناسان مربوطه که در وب سایت phonearena آمده است، هکرها و مجرمان سایبری از آسیب پذیری و حفره امنیتی که در این اپلیکیشن وجود دارد، سو استفاده کرده‌اند تا به اطلاعات ارزشمند موردنظر خود همچون داده‌های مربوط به حساب بانکی، کارت اعتباری، شماره ملی و سایر اطلاعات شخصی کاربران دسترسی و نفوذ پیدا کنند.
انتهای پیام
