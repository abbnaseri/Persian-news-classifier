افزایش شکاف طبقاتی در استرالیا
در شرایطی که استرالیا با کاهش رشد اقتصادی مواجه است، سهم ثروتمندان این کشور از کیک ثروت بیشتر شده است.
به گزارش ایسنا به نقل از سیدنی مورنینگ هرالد، نتایج بررسی سازمان توسعه و همکاری اقتصادی از شهرهای مختلف استرالیا نشان می‌دهد که تقریباً در تمامی شهرهای بالای ۵۰۰ هزار نفر جمعیت این کشور تفاوت کاملاً آشکاری در میزان درآمد افراد وجود دارد و هر چه شهر بزرگ‌تر باشد، این شکاف نیز بزرگ‌تر است.
طبق اعلام این سازمان، یک درصد ثروتمند ساکن شهر سیدنی مالک ۱۱.۹ درصد کل ثروت هستند و این شهر بیشترین اختلاف طبقاتی استرالیا را دارد. در کل استرالیا، یک درصد ثروتمند جامعه مالک ۹.۵ درصد کل ثروت هستند.
شکاف طبقاتی در دومین شهر بزرگ استرالیا یعنی ملبورن نیز بالا بوده است؛ به گونه‌ای که یک درصد ثروتمند ساکن این شهر مالک ۱۰ درصد کل ثروت بوده‌اند.
طبق اعلام این سازمان، اختلاف درآمد دهک بالای درآمدی استرالیا با دهک پایین حتی از اختلاف ثروت نیز بیشتر است؛ به گونه‌ای که ۳۳.۸ درصد از کل درآمد استرالیا فقط متعلق به یک دهک درآمدی این کشور است. این نسبت برای سیدنی ۳۶.۶ درصد و برای ملبورن ۳۴.۱ درصد عنوان شده است.
طبق اعلام دفتر آمار استرالیا، شکاف طبقاتی در شهرهای ملبورن و سیدنی با توجه به ضریب جینی از سال ۲۰۱۲ همواره افزایش یافته است. اختلاف درآمد بین بالاترین دهک درآمدی و پایین‌ترین دهک درآمدی در استرالیا در بین شهرهای مختلف یکسان نبوده است اما در بهترین حالت، دهک بالای درآمدی حداقل پنج برابر دهک پایین درآمد درآمد داشته است.
اختلاف درآمد بر امید به زندگی استرالیایی‌ها نیز تأثیر گذاشته است؛ به گونه‌ای که امید به زندگی ساکنان مناطق شمال شهر سیدنی پنج سال بیشتر از امید به زندگی مناطق غربی بوده است.
انتهای پیام
