 بهره‌برداری از آزادراه تهران-شمال تا اواخر تابستان
معاون وزیر راه اظهار امیدواری کرد که آزادراه تهران - شمال تا اواخر تابستان امسال به بهره‌برداری برسد.
به گزارش ایسنا، خیرالله خادمی امروز سه‌شنبه در حاشیه بازدید از روند پیشرفت قطعه اول آزادراه تهران-شمال که با حضور محمدباقر نوبخت انجام شد گفت: در حال حاضر پیشرفت منطقه اول آزادراه تهران-شمال به ۹۵ درصد رسیده است، این قطعه با ۲.۵ درصد پیشرفت دیگر قابلیت بهره‌برداری را خواهد داشت که طبق برنامه تا پایان تابستان امسال این هدف محقق خواهد شد.
خادمی افزود: در این مدت بخش‌هایی از پروژه نیازمند مرمت بود که این انجام شده، اما در روند پیشرفت پروژه تأثیر داشته است.
وی با بیان اینکه در مجموع امور سازه‌ای و فیزیکی ۹۹ درصد انجام شده است، اعلام کرد: در بخش تأسیسات ۶۵ درصد پیشرفت حاصل شده که بخش‌های ضروری تا زمان بهره‌برداری به اتمام می‌رسد و سایر بخش‌ها در ادامه تکمیل خواهد شد.
این مسئول تصریح کرد: در هر حال امید است که فاز نخست آزادراه تهران-شمال در پایان تابستان ۱۳۹۸ افتتاح شود چون این پروژه از نظر سرمایه‌گذاری بسیار مهم است.
انتهای پیام
