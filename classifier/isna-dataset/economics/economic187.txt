قیمت‌ها در اروپا ثابت ماند
نرخ تورم سالانه اروپا در سطح ۱.۲ درصدی ثابت باقی ماند.
به گزارش ایسنا، مرکز آمار اتحادیه اروپا در گزارشی اعلام کرد تا پایان ماه ژوئن، متوسط نرخ تورم سالانه این کشور بدون تغییر در مقایسه با ماه گذشته و در سطح ۱.۲ درصد باقی مانده است. در بین بخش‌های مختلف، تنها بخش مواد غذایی و نوشیدنی افزایش ۱.۶ درصدی داشته است و بخش صنایع نیز کمترین تورم را با ۰.۲ درصد داشته است. تورم سایر بخش‌ها نسبت به ماه قبل تغییر چندانی نداشته است.
رویترز نیز در گزارشی با اشاره به ثابت ماندن نرخ تورم کشورهای اروپایی اعلام کرد در شرایطی که بانک مرکزی اروپا دستیابی به تورم ۲ درصدی را هدف‌گذاری کرده است، باقی ماندن تورم در سطوح پایین فعلی می‌تواند این بانک را مجبور به اتخاذ سیاست‌های محرک بیشتری کند.
کلاس نات، مدیر دویچه بانک با اشاره به ثابت ماندن نرخ تورم گفته است که منطقه یورو در خطر ورود به رکود قرار ندارد و انتظار می‌رود در سه ماهه دوم و سوم امسال شاهد ثبت آمارهای مطلوب‌تری از شاخصه‌های اقتصادی باشیم.
کریس سیکلنا، مدیر تحقیقات اقتصادی مؤسسه " دایوا کپیتال مارکتس" گفت: گفته‌های نات مشخص می‌کند که تغییر عمده‌ای در دیدگاه اعضای هیأت مدیره بانک مرکزی اروپا نسبت به ضرورت کاهش نرخ بهره تا ماه سپتامبر، ایجاد شده است.
لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند.
اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
