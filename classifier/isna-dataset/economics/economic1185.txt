رنج بیش‌تری برای نفت در راه است؟
رئیس جمهور آمریکا در پی فشار شدید گروه‌های تجاری و حتی حزب خود مجبور شد از پیشنهاد جنگ تجاری با مکزیک عقب بکشد اما باورش به تعرفه‌ها همچنان تغییر نکرده که به منزله ریسک‌های بیشتر برای اقتصاد جهانی و بازار نفت است.
به گزارش ایسنا، دونالد ترامپ هفته جاری اعلام کرد اگر تعرفه‌ها نبودند، ما با مکزیک توافق نداشتیم و ما هر چیزی که خواستیم به دست آوردیم.
ترامپ اعلام کرد تعرفه ۵ درصدی پیشنهادی روی واردات مکزیک معلق شد زیرا دولت مکزیک با درخواست‌های واشنگتن برای تشدید روند مهاجرت از طریق این کشور موافقت کرد. با این حال گزارش‌های رسانه‌ای نشان می‌دهد برخی از تمهیدات در توافق مانند موافقت مکزیک برای خرید کالاهای کشاورزی آمریکایی توهم است در حالی که سایر تمهیدات مانند تشدید امنیت مرزها ماه‌ها پیش توافق شده بود.
بر اساس این تحلیل اگر این جزئیات را کنار بگذاریم، می‌بینیم که ترامپ برنده بوده است و با وجود عقب‌نشینی کاخ سفید از تهدید وضع تعرفه‌ها، کل این ماجرا موفقیت استراتژی ترامپ را تأیید می‌کند. و از آنجا که جنگ تجاری آمریکا و چین تمام نشده است، رئیس جمهور آمریکا جسارت بیش‌تری پیدا می‌کند تا موضع سرسختانه‌تری در قبال پکن اتخاذ کند.
ترامپ در مصاحبه با شبکه سی ان ان اظهار کرده است توافق چین به نتیجه خواهید رسید. می‌دانید چرا؟ به دلیل تعرفه‌ها. زیرا در حال حاضر چین از خروج شرکت‌ها از این کشور و مهاجرت آنها به کشورهای دیگر ضرر می‌کند زیرا دیگر مجبور نخواهند شد تعرفه بالاتری پرداخت کنند.
بعلاوه وی گفت: تعرفه‌ها تا کنون موفقیت‌آمیز بوده‌اند. ما هرگز ۱۰ سنت از چین نگرفته بودیم اما اکنون پول زیادی از چین می‌گیریم و تصور می‌کنم این یکی از دلایل بالا بودن رشد تولید ناخالص داخلی در سه ماهه اول بوده است.
تمامی شواهد خلاف این ادعا هستند. نگرانی‌ها نسبت به روند رشد اقتصاد جهانی از ماه گذشته که تعرفه‌های آمریکا روی واردات کالاهای چینی افزایش پیدا کرد، تشدید شد و به تازگی وزیران دارایی گروه جی ۲۰ دیدار و اظهار کردند ریسک‌های ناشی از تنش‌های تجاری و ژئوپلیتیکی ازدیاد پیدا کرده است.
کریستین لاگارد، مدیر صندوق بین‌المللی پول اظهار کرده است تهدید اصلی ناشی از تداوم تنش‌های تجاری است. برای خنثی کردن این ریسک‌ها، تاکید می‌کنم که اولویت نخست باید حل تنش‌های تجاری جاری شامل حذف تعرفه‌های فعلی و اجتناب از تعرفه‌های جدید باشد. صندوق بین‌المللی پول اعلام کرده که جنگ تجاری آمریکا و چین ممکن است ۰.۵ درصد یا معادل ۴۵۵ میلیارد دلار از تولید ناخالص داخلی تا سال ۲۰۲۰ کم کند.
در این بین ترامپ، بانک مرکزی آمریکا را برای کاهش نرخ‌های بهره تحت فشار قرار داده است و اگرچه شواهدی از تأثیرگذاری وی دیده نمی‌شود اما در واقع بانک مرکزی آمریکا از مواضع خود برای افزایش بیشتر نرخ‌های بهره عقب‌نشینی کرده است. با ادامه جنگ تجاری با چین که اقتصاددان‌های مختلف گفته‌اند رشد اقتصاد جهانی را آهسته خواهد کرد، ترامپ شرایط را برای کاهش نرخ‌های بهره مهیا خواهد کرد.
گزارش هفته گذشته وزارت کار آمریکا نشان داد اقتصاد این کشور در ماه مه تنها ۷۵ هزار شغل جدید ایجاد کرده است که در مقایسه با برآورد تحلیلگران، به شدت اندک بود. گزارش اشتغال نامطلوب آمریکا معمولاً باعث ریزش بازارهای مالی می‌شود اما بازارهای سهام با انتشار این خبر صعود کردند زیرا به نظر سرمایه گذاران احتمال کاهش نرخ‌های بهره قوت گرفت.
در این بین، قرار است نماینده تجاری آمریکا جلسه‌ای برای رسیدگی به اظهارات شرکت‌ها درباره دور بعدی تعرفه‌های ۲۵ درصدی روی ۳۰۰ میلیارد دلار واردات چین برگزار کند. ترامپ تهدید کرده است اگر رئیس جمهور چین حاضر نشود با وی دیدار کند، این تعرفه‌ها را به اجرا خواهد گذاشت. چنین اقدامی به تقاضا برای نفت که در حال حاضر هم ملایم شده است، ضربه می‌زند. قیمت نفت در ماه مه بزرگترین افت قیمت از زمان بحران مالی را رقم زد که تا حدود زیادی به دلیل افزایش تعرفه‌های آمریکا روی واردات چین بود.
بر اساس گزارش اویل پرایس، اداره اطلاعات انرژی آمریکا در گزارش ماهانه خود به دلیل ضعیف شدن تقاضا، پیش بینی خود از میزان تولید نفت آمریکا در سال میلادی جاری را ۱۴۰ هزار بشکه در روز کاهش داد و ۱.۳۶ میلیون بشکه در روز اعلام کرد. این آژانس انتظار دارد تقاضا برای نفت امسال ۱.۲ میلیون بشکه در روز رشد کند که ۲۰۰ هزار بشکه در روز کمتر از پیش بینی قبلی است.
انتهای پیام
