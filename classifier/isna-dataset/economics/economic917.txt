قیمت آب پایین، قیمت لوازم کاهنده مصرف بالا!
توزیع لوازم کاهنده مصرف آب یکی از سیاست‌هایی بود که استارت آن در راستای کاهش مصرف آب در کشور از سال گذشته توسط وزارت نیرو زده شد و این وزارت‌خانه همچنان در اجرای آن مصر است. سیاستی که به نظر می‌رسد قیمت کم آب در کشور و قیمت بالای تجهیزات مذکور، اجازه نمی‌دهد آنطور که باید و شاید است اجرا شود.
به گزارش ایسنا، بر اساس بند ب از ماده ۲ قانون توسعه و بهینه سازی آب شرب شهری و روستایی در کشور که در تاریخ ۳۱ فروردین ماه سال ۱۳۹۵ در مجلس تصویب و در چهارم اردیبهشت ماه همان سال ابلاغ شد. در این راستا اردیبهشت ماه سال قبل بود که حمیدرضا جانباز - مدیرعامل شرکت آب و فاضلاب کشور- از در اختیار متقاضیان قرار دادن تجهیزات کاهنده مصرف در برخی استان‌ها در راستای کاهش مصرف آب خبر داد و اعلام کرد: هزینه آن در قبوض آب به صورت درازمدت از این مشترکان اخذ شود.
وی به مشترکان توصیه کرد که با توجه به شرایط کم‌آبی مشترکان مدیریت مصرف را سرلوحه کار خود قرار دهند چرا که به راحتی می‌توان با کاهش ۲۰ درصدی مصرف شرایط پیک را مدیریت کرد.
در راستای این سیاست در همان سال طرح توزیع لوازم کاهنده مصرف به صورت قسطی در استان اصفهان آغاز و اعلام شد بروشورهایی با اطلاعات دقیق از انواع لوازم کاهنده در اختیار مشترکان پرمصرف قرار گرفته و هر مشترکی که تقاضای دریافت این تجهیزات را داشته باشد، شرکت آبفا در اختیار آنها می‌گذارد. همچنین برای پررنگ کردن این طرح عرضه قسطی آن نیز در دستور کار قرار گرفت.
حمایت دولت از ارائه لوازم کاهنده مصرف
در این راستا، علی سیدزاده - مدیرکل دفتر مدیریت مصرف و کاهش هدررفت شرکت آب و فاضلاب – در گفت‌وگو با ایسنا با تاکید بر اینکه استفاده از تجهیزات کاهش مصرف آب، یکی از سیاست‌های وزارت نیرو محسوب می‌شود، اظهار کرد: در گام اول باید استفاده از این تجهیزات را به طرق مختلف از جمله تبلیغات از طریق صدا و سیما و رسانه‌های عمومی و… ترویج دهیم.
وی از اختصاص رقمی توسط دولت به صورت سالانه به خرید این تجهیزات خبر داد و گفت: دولت سالانه رقم محدودی را به شرکت‌های آب و فاضلاب تزریق می‌کند تا این شرکت‌ها تجهیزات کاهنده مصرف آب را به صورت رایگان برای اماکن دولتی، عمومی و مساجد تأمین کنند.
مدیرکل دفتر مدیریت مصرف و کاهش هدررفت شرکت آب و فاضلاب ادامه داد: شرکت‌های آب و فاضلاب طی سال‌های گذشته سعی کردند اعتباراتی که به آن‌ها تخصیص داده می‌شود را به سمت خرید از داخل هدایت کنند.
نمی‌توان مردم را مجبور کرد!
سیدزاده در ادامه با تاکید بر اینکه مردم برای استفاده از لوازم کاهنده مصرف باید تشویق شوند، افزود: دولت نمی‌تواند تجهیزات را رایگان به منازل بدهد. از سوی دیگر مردم برای استفاده از این لوازم باید تشویق شوند. یکی از دلایلی که مردم راغب نیستند این است که در ایران مشکل تعرفه وجود دارد. قیمت آب و برق پایین و قیمت تجهیزات بالا است.
وی ادامه داد: مردم با یک حساب سرانگشتی به این نتیجه می‌رسند که خرید این تجهیزات به صرفه نیست. به همین دلیل برای ترویج این لوازم چند اقدام فرهنگ‌سازی و تبلیغات، واقعی سازی قیمت‌ها و در کنار آن اقدامات قانونی مانند برخورد با مشترکان پرمصرف کنار هم صورت بگیرد. به عبارت دیگر نمی‌توان مردم را مجبور کرد و باید مسیری فراهم شود که مردم به این سمت حرکت کنند.
به گفته مدیرکل دفتر مدیریت مصرف و کاهش هدررفت شرکت آب و فاضلاب اگر در یک منزل از انواع تجهیزات کاهنده مصرف مانند انواع سرشیرها، سردوش‌ها، فلاش تانک کم مصرف استفاده شود حداقل ۳۰ درصد در مصرف آب یک واحد خانگی صرفه‌جویی می‌شود.
انتهای پیام
