کاهش اقبال جهانی به اوراق قرضه آمریکائی
روسیه، چین و ژاپن سهم اوراق  قرضه وزارت خزانه داری آمریکا از سبد دارایی خود را کاهش دادند.
به گزارش ایسنا به نقل از راشاتودی، وزارت خزانه داری آمریکا در گزارش جدید خود اعلام کرد روسیه در ماه آوریل ۱.۶ میلیارد دلار دیگر از اوراق قرضه وزارت خزانه داری خود را به فروش رسانده است و اکنون تنها ۲۹.۵ میلیارد دلار از این اوراق را در اختیار دارد. روند رو به کاهش سهم اوراق دلاری از دارایی‌های ارزی از می ۲۰۱۰ تاکنون بی سابقه بوده است.
روسیه که زمانی یکی از بزرگ‌ترین دارندگان اوراق قرضه وزارت خزانه داری آمریکا بود در سال‌های اخیر به سرعت در حال تبدیل این اوراق به دارایی‌های ارزی دیگر و یا طلا است و از ژانویه ۲۰۱۸ که ۹۶.۹ میلیارد دلار از این اوراق را در اختیار داشت تاکنون ۸۵ درصد این اوراق را واگذار کرده است.
پیش‌تر الیویرا نابیولینا، رئیس بانک مرکزی روسیه گفته بود وابستگی اقتصادی روسیه به دلار باعث شد تا تحریم‌های غرب بر ضد این کشور در سال ۲۰۱۵ به کاهش رشد اقتصادی این کشور در سال‌های ۲۰۱۶ و ۲۰۱۷ منجر شود. نابیولینا با اشاره به این که سهم دلار از سبد ارزی روسیه در حال حاضر به ۳۵۶ میلیارد دلار کاهش یافته است گفت: بر خلاف دلار ذخایر ارزی بر حسب سایر ارزها تقویت شده است.
طبق اعلام وزارت خزانه داری آمریکا، چین که بزرگ‌ترین دارنده اوراق قرضه این کشور در جهان است نیز برای دومین ماه متوالی اقدام به فروش اوراق خود کرده است و اکنون ۱.۱۱۳ تریلیون دلار از این اوراق را در اختیار دارد. تمایل ژاپن به عنوان دومین دارنده بزرگ این اوراق نیز به این اوراق کاهش پیدا کرده است به گونه‌ای که حجم این اوراق با ۱۲ میلیارد دلار کاهش به ۱.۰۶۴ تریلیون دلار رسیده است.
به گفته وزارت خزانه داری آمریکا، کشورهای جهان تا پایان ماه آوریل ۶.۴۳۳ تریلیون دلار اوراق قرضه در اختیار داشته‌اند که ۴۰ میلیارد دلار کمتر از ماه قبل است.
انتهای پیام
