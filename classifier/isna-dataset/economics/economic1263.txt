ترامپ خواهان تضعیف دلار شد!
رئیس جمهور آمریکا در توئیتی نوشت نرخ برابری یورو در برابر دلار تعمدا پایین تر از حدی است که باید باشد.
به گزارش ایسنا به نقل از مارکت واچ، حساب توئیتری "بلومبرگ آپینیون" در گزارشی با اشاره به افزایش شمار گردشگران ورودی به کشورهای اروپایی پرسیده بود که چگونه می‌توان جلوی این رویه را گرفت و دونالد ترامپ در پاسخ به این پرسش نوشت: این مساله به این دلیل است که ارزش یورو و ارزهای دیگر تعمدا در برابر دلار پایین نگه داشته است و این مساله باعث محروم ماندن آمریکا از مزیت رقابتی شده است. نرخ بهره بانک مرکزی آمریکا بسیار بالا است و به این مساله باید سیاست انقباضی را نیز اضافه کرد! آن‌ها سرنخ را ندارند.
شمار کسانی که منتظر تضعیف بیشتر دلار در سال ۲۰۱۹ هستند با این توئیت ترامپ افزایش یافته است به ویژه حالا که فدرال رزرو بیشتر از هر زمان دیگری آماده کاهش نرخ بهره است. آلن راسکین، استراتژیست بین‌الملل "دویچه بانک" گفت: احتمالاً با توجه به در پیش بودن انتخابات ریاست جمهوری آمریکا در سال ۲۰۱۹، بازار ارز بیشتر با توئیت های این چنینی ترامپ مواجه خواهد شد.
تمایل ترامپ به دلار ضعیف‌تر در تضاد آشکار با سیاست "دلار نیرومند" است که همواره طی دو دهه اخیر توسط رؤسای جمهور آمریکا چه از حزب دموکرات و چه از حزب جمهوری خواه پیگیری شده است. شاخص دلار که نرخ برابری آن در مقابل سبدی از ارزهای جهانی را اندازه می‌گیرد در سال ۲۰۱۸ موفق شد بازدهی خیره‌کننده ۴.۴ درصدی را به ثبت رساند. یورو که وزنه ۰.۶ درصدی در محاسبه شاخص دلار دارد از ابتدای سال ۲۰۱۹ تاکنون حدود ۰.۶ درصد ارزش خود در برابر دلار را از دست داده است.
راسکین افزود: محاسبات نشان می‌دهد که ارزش ذاتی یورو بیش از ارزش فعلی آن در بازار است و دلار با در نظر گرفتن مسائل تجاری باید تعدیل شود. به گفته این استراتژیست، یکی از دلایل باقی ماندن دلار در سطح بالای فعلی نگرانی معامله گران از اوضاع اقتصادی جهان و تمایل آنها به نگه‌داری ارزهای ایمن تر نظیر ین و دلار و فرانک در مقایسه با ارزهای دیگر است.
انتهای پیام
