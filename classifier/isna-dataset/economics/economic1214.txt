آیا سعودی‌ها پشت ترامپ را خالی می‌کنند؟
حدود یک ماه پیش یا بیشتر بود که رئیس جمهور آمریکا از عربستان سعودی قول گرفت نفت بیشتری برای جبران تأثیر تشدید تحریم‌های واشنگتن علیه ایران تولید کند.
به گزارش ایسنا، در آن زمان درباره تمایل یا توانایی عربستان سعودی برای دادن چنین وعده‌ای تردید وجود داشت اما هفته گذشته نفت رسماً وارد روند نزولی شد که از نظر فنی به افت ۲۰ درصدی قیمت از اوج اخیرش اطلاق می‌شود. آمار تاریخی بازار نشان می‌دهد روند نزولی نفت خام ۶۰ روز ادامه پیدا می‌کند و حال با توجه به در پیش بودن نشست رسمی تولیدکنندگان اوپک و غیراوپک، این سوال مطرح است که آیا سعودی‌ها به وعده خود برای پایین نگه داشتن قیمت نفت عمل می‌کنند. خواه سعودی‌ها به وعده خود عمل کنند یا خیر، ترامپ نمی‌تواند ببازد.
از نقطه نظر آمریکا دو دلیل وجود دارد که چرا این کشور نمی‌تواند باخت را قبول کند که یک دلیل اقتصادی و دیگری ژئوپلیتیکی است. دلیل اقتصادی این است که با وجود عملکرد قابل قبول اقتصاد آمریکا در سه ماهه نخست امسال و ثبت رشد ۳.۲ درصدی، بسیاری تصور می‌کنند که خطر رکود دور نیست و به آمار منفی بخش تولید و خرده فروشی آمریکا اشاره می‌کنند. همچنین ابهامات اقتصادی مربوط به ادامه جنگ تجاری آمریکا با چین وجود دارد.
ارتباط مهم بین احیای اقتصادی ادامه دار آمریکا و قیمت نفت، قیمت بنزین است. به ازای هر ۱۰ دلار تغییر در قیمت هر بشکه نفت، ۲۵ سنت تغییر در قیمت هر گالن بنزین روی می‌دهد. انجمن خودروی آمریکا در واشنگتن اعلام کرده که به ازای هر سنت کاهش قیمت یک گالن بنزین، بیش از یک میلیارد دلار در سال قدرت هزینه مصرف کنندگان افزایش پیدا می‌کند. در باب اهمیت مسئله قیمت بنزین، باب مک نالی، مشاور انرژی سابق جورج دبلیو بوش، رئیس جمهور سابق آمریکا اظهار کرده است: مسائل معدودی وجود دارند که یک رئیس جمهور آمریکا را بیش از افزایش قیمت نفت به وحشت می‌اندازند. این دلیل اصلی است که هر زمان قیمت نفت وست تگزاس اینترمدیت افزایش پیدا می‌کند، اظهارنظر ترامپ درباره قیمت نفت شروع می‌شود. به همین ترتیب بود که پس از افزایش قیمت این شاخص قیمت به ۶۵ دلار، ترامپ در توییتی نوشت: "بسیار مهم است که اوپک جریان نفت را افزایش دهد. بازارهای جهانی شکننده هستند و قیمت نفت بسیار بالا می‌رود. متشکرم"!
دلیل ژئوپلیتیکی مربوط به تفاوت قیمت‌های مناسب برای تولیدکنندگان بزرگ در بازار جهانی نفت است. آمریکا با بهره برداری از این اختلاف نظرها درباره مشکلات اقتصادی متفاوت، درصدد ایجاد شکاف در روابط رو به رشد میان عربستان سعودی و روسیه است. عربستان سعودی که به دلیل وضعیت مالی نامطلوبش، ناچار شد حدود ۲۵۰ میلیارد دلار از ذخایر ارزی خارجی خود را در سال‌های ۲۰۱۴ و ۲۰۱۵ هزینه کند، به قیمت بالای ۸۴ دلار هر بشکه نفت برای متوازن کردن بودجه نیاز دارد. اما روسیه در هفته‌های اخیر در خصوص تمدید توافق کاهش تولید و ادامه محدودیت عرضه خود رفتار مبهمی را در پیش گرفته است و حتی مدیرعامل روس‌نفت به از دست رفتن سهم بازار روسیه به آمریکا به دلیل توافق کاهش تولید معترض شده است. ولادیمیر پوتین، رئیس جمهور روسیه نیز اخیراً در یک کنفرانس سرمایه گذاری یادآور شده است سیاست مالی روسیه بر مبنای قیمت ۴۰ دلار هر بشکه نفت است.
به گفته تحلیلگران آمریکایی، اخیراً صحبت‌های زیادی درباره کندی رشد بخش نفت شیل آمریکا مطرح شده است اما این بخشی از سیکل تجاری طبیعی هر صنعتی است. طبق پیش بینی‌های اخیر اداره اطلاعات انرژی آمریکا، تولید نفت پرمیان ممکن است دو برابر افزایش پیدا کرده و از سطح فعلی ۴ میلیون بشکه در روز به ۸ میلیون بشکه در روز افزایش پیدا کند. شیل نقش کلیدی در افزایش تولید نفت آمریکا به ۱۲.۴۵ میلیون بشکه در روز در سال ۲۰۱۹ و به ۱۳.۳۸ میلیون بشکه در روز در سال ۲۰۲۰ ایفا می‌کند.
بر اساس گزارش اویل پرایس، این به معنای آن است که آمریکا نمی‌تواند از مانور فعلی در بازار جهانی نفت جا بماند. اگر عربستان سعودی در جهت تقویت قیمت نفت اقدام کند، آمریکا از نظر اقتصادی سود خواهد برد یا اگر سود نبرد می‌تواند به سرعت در جهت نابودی اوپک اقدام کند و برای این منظور از لایحه نوپک استفاده خواهد کرد. این لایحه پیش از این در کنگره آمریکا معرفی شده است و تنها مانع برای تصویب آن، حق وتوی رئیس جمهور آمریکا خواهد بود و اگر به عنوان قانون تأیید شود، اجازه می‌دهد اعضای اوپک یا خود این گروه تحت تعقیب قرار بگیرند.
انتهای پیام
