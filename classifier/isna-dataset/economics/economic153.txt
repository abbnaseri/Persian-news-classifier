فروش محصولات چوبی کاهش یافت
رئیس اتحادیه فروشندگان چوب و تخته و فیبر سه لایی با بیان اینکه بازار در رکود به سر می‌برد و تعمیر جایگزین خرید شده است، گفت: نیمی از نیاز بازار از طریق واردات تأمین می‌شود و این در حالی است که ماشین‌آلات کارگاهی و صنعتی در حوزه چوب، از طریق واردات تأمین می‌شود که در حال حاضر این دستگاه‌ها نیاز به تعمیرات و قطعات مصرفی دارند.
اسماعیل الهیان در گفت‌وگو با ایسنا، در رابطه با بازار چوب و تخته، گفت: ۵۰ درصد از نیاز بازار از طریق محصولات وارداتی و ۵۰ درصد مابقی از طریق تولید داخلی در کشور تأمین می‌شود که در تأمین محصولاتی همچون MDF، نئوپان و روکش‌های در، نیمی از نیاز بازار از طریق واردات و در زمینه پارکت و روکش‌های طبیعی ۷۰ درصد بازار از مسیر واردات تأمین می‌شود.
رئیس اتحادیه فروشندگان چوب و تخته و فیبر سه لایی با بیان اینکه ماشین‌آلات تماماً وارداتی است، ادامه داد: به دلیل تحریم‌ها و افزایش قیمت ماشین‌آلات، دستگاه‌های جدید و به‌روز به کشور وارد نشده و ماشین‌آلات قدیمی در فرآیند تعمیرات و به‌روزرسانی قرار گرفته‌اند که قطعات یدکی و مصرفی آنها به دلیل عدم دسترسی آسان دارای قیمت تمام شده قابل توجهی است.
وی خاطرنشان کرد: سفارش‌گذاری محصولات وابسته به چوب در پی کاهش قدرت خرید مردم و افزایش قیمت تمام شده کالا، کاهش یافته و تعمیرات و نگهداری از محصولات قدیمی جایگزین خرید کالای جدید شده است.
الهیان با بیان اینکه قیمت مواد اولیه و محصولات در یک سال اخیر دو برابر شده است، اظهار کرد: عموم مصرف‌کنندگان داشته‌های خود را تعمیر و نوسازی می‌کنند و این در حالی است که بازارهای صادراتی نیز با مشکلاتی همراه شده و تنها محصولات کار شده در حد محدود به برخی بازارها صادر می‌شود.
انتهای پیام
