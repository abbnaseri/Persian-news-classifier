با اسراف‌کنندگان چه برخوردی می‌شود؟
اگر بارندگی‌های اخیر و ذخیره آب سدها را در یک کفه ترازو و بحران آب ایران را در کفه دیگر قرار دهیم، باز هم بحران آب سنگینی کرده  و مسئولان را بر آن می‌دارد ضمن تقاضا از مصرف‌کنندگان برای مدیریت مصرف، اقداماتی را نیز برای مقابله با پرمصرف‌ها انجام دهند که  در میان این اقدامات، قطع آب مشترکان پرمصرف نیز به چشم می‌خورد.
به گزارش ایسنا، بارندگی‌های اخیر گرچه به منابع آبی ایران جانی تازه بخشید اما تب بحران آب را پایین نیاورد چراکه مخازن سفره‌های زیر زمینی آبی، ۱۳۰ میلیارد مترمکعب کسری دارد و این میزان کسری با یک سال بارندگی تأمین نمی‌شوند، زیرا ایران حدود ۱۰ سال خشکسالی داشته است. از سوی دیگر موازی با رسیدن روزهای گرم، میزان مصرف آب نیز افزایش پیدا کرده و آمارها حاکی از آن است که به‌صورت میانگین یک روز مصرف آب در تهران بیش از سه میلیون متر مکعب بوده است.
افزایش ۴.۴ درصدی مصرف آب تهرانی‌ها
آمارها حاکی از آن است که به‌طور کلی میزان مصرف آب تهران در مقایسه با سال قبل ۴,۴ درصد افزایش داشته است. از ابتدای سال جاری تا پایان خردادماه، شهروندان تهرانی ۲۷۸ میلیون متر مکعب آب مصرف کرده‌اند، در حالی که در مدت مشابه سال گذشته این میزان ۲۶۷ میلیون متر مکعب بوده است. به گفته محمدرضا بختیاری - مدیرعامل آبفای استان تهران - به نقل از وزارت نیرو، بارندگی‌های ابتدای امسال گرچه مشکلاتی را برای بخش‌هایی از کشور به وجود آورد، ولی باعث شد تا ذخیره آب سدها در تمام کشور نسبت به سال قبل ۱۵ میلیارد متر مکعب افزایش پیدا کند و در تهران نیز سدها به تراز نرمال خود برسند.
بختیاری تاکید کرد: با وجود ذخایر سدها، نباید به اشتباه برداشت شود که مشکلی در تأمین و توزیع آب شرب نداریم، زیرا موضوع وجود منابع آب از تأمین و توزیع آن جداست.
چند درصد مشترکان پر مصرف هستند؟
به طور کلی ۱۰ درصد مشترکان آب در ایران پرمصرف هستند و مصرف آب حدود ۶۰ درصد از مردم تهران نرمال و در چارچوب الگوی استاندارد است. به طور کلی مصرف آب حدود ۲۵ درصد از شهروندان تهرانی کمی بیش از نرمال است و ۱۵ درصد از شهروندان مصرف بسیار بالایی دارند که بیش از ۳۰ متر مکعب در ماه است. این مشترکان آب شرب را عمدتاً صرف استخر، شست‌وشوی حیاط و … می‌کنند و به‌طورکلی می‌توان گفت در حال اسراف و هدردادن آب هستند.
قطع آب پرمصرف‌ها
بر اساس این گزارش، بختیاری درباره تمهیدات آبفای استان تهران برای برخورد با مشترکان پرمصرف، با بیان این‌که در تهران شهروندانی را داریم که بیش از سه برابر میانگین جهانی آب مصرف می‌کنند، گفت: دو سال پیش با هماهنگی شورای تأمین استان تهران، آب مشترکان پرمصرف قطع می‌شد که تا حدی مؤثر بود. امسال نیز اگر با چنین مواردی مواجه شویم با هماهنگی‌هایی که انجام می‌دهیم آب آنها را به صورت موقت قطع خواهیم کرد.
به گفته بختیاری میانگین جهانی مصرف آب برای یک خانوار چهارنفره ۱۵ تا ۱۸ متر مکعب در ماه است.
سابقه قطع آب پرمصرف‌ها
بحران آب تا پیش از بارندگی‌های اخیر تا حدی جدی شده بود که حتی زمزمه‌هایی مبنی بر قطع آب مشترکان پرمصرف نیز شنیده شد. در این راستا اوایل سال گذشته بود که مدیر دفتر مدیریت مصرف و نظارت بر کاهش هدر رفت آب شرکت آب و فاضلاب کشور گفته بود که امسال بر اساس شرایط فعلی الگوهای مصرف را تغییر داده‌ایم و برای برخورد با مشترکان پرمصرف تصمیمات جدی اخذ شده است که پس از تصویب کارگروه سازگاری با کم‌آبی این تصمیمات اجرایی خواهد شد. در تمام استان‌های دارای تنش آبی مشترکان پرمصرف شناسایی شده‌اند و به تمام این مشترکان اخطارهای لازم داده شده است که اگر رعایت نکنند قطعاً مشکلاتی برای آن‌ها به وجود خواهد آمد.
همچنین قائم مقام شرکت آب و فاضلاب استان تهران در همان سال اعلام کرد که با قوه قضائیه به منظور برخورد با مشترکان پر مصرف و انشعابات غیر مجاز مذاکراتی را داشته‌ایم که پس بررسی میزان بارش‌ها و میزان مصرف پس از اخذ مجوزهای لازم نسبت به مقابله اقدام خواهیم کرد.
نحوه محاسبه الگوی مصرف آب
بر اساس این گزارش، محاسبه الگوی مصرف مبانی مختلفی دارد که بعد خانوار و این‌که در هر خانواده‌ای به صورت میانگین چند نفر زندگی می‌کنند، مهم‌ترین آن است. میانگین بعد خانوار نیز توسط آخرین سرشماری که توسط مرکز ملی آمار در سال ۱۳۹۵ منتشر شده است، در بخش شهری در کشور ۳.۳ دهم نفر است. یعنی هر خانواده به صورت میانگین ۳.۳ نفر دارد.
بعد دیگر میزان سرانه‌ای از مصرف آبی است که تعیین شد. این میزان برای هر نفر که بر اساس نشریه ۱۱۸-۳ سازمان برنامه و بودجه پیشنهاد داده شده است که چه سرانه‌هایی برای مصرف آب در نظر گرفته شود. موضوع که در کارگروه سازگاری با کم آبی مطرح شد، سرانه ۱۵۰ لیتر به ازای هر نفر در شبانه روز ملاک قرار گرفت که اگر این سرانه در بعد خانوار ضرب و تبدیل به مترمکعب شود میانگین کشوری آن ۱۵ مترمکعب در ماه است.
بنابراین اگر یک خانواده با ۳.۳ نفر در ماه ۱۵ مترمکعب مصرف کند، الگوی مصرف را رعایت کرده است. البته این ارقام میانگین هستند و ممکن است بعد خانوار در استان‌های مختلف، متفاوت باشد. اما سرانه برای هر ایرانی ۱۵۰ لیتر به ازای هر نفر در شبانه‌روز در نظر گرفته شده است.
انتهای پیام
