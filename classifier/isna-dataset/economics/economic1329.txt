تخصیص اعتبار ۳۰۰ میلیاردی برای تکمیل فاز یک آزادراه تهران-شمال
رئیس سازمان برنامه و بودجه از تخصیص اعتبار ۳۰۰ میلیارد تومانی برای تکمیل فاز یک پروژه آزادراه تهران-شمال خبر داد و گفت: امسال علاوه بر بهره‌برداری از قطعه اول آزادراه تهران-شمال، شاهد بهره‌برداری از ۳۰۰ کیلومتر آزادراه جدید در کشور خواهیم بود.
به گزارش ایسنا، محمدباقر نوبخت امروز سه‌شنبه ۲۱ خرداد در جریان بازدید از روند پیشبرد قطعه یک آزادراه تهران-شمال عنوان کرد: پس از تخصیص اعتبار به پروژه آزاد راه تهران - شمال انتظار می‌رود ظرف دو ماه فاز یک این پروژه تکمیل و زیر بار ترافیک برود.
وی ادامه داد: ما موظف هستیم بستر تسهیل در تردد مردم را فراهم کنیم چراکه شایسته نیست مردم، تعطیلات خود را در ترافیک سنگین مسیر شمال کشور صرف کنند.
نوبخت اضافه کرد: این تعهد را برای خود ایجاد می‌کنیم و امسال علاوه بر بهره برداری از قطعه اول آزادراه تهران-شمال، شاهد بهره برداری از ۳۰۰ کیلومتر آزادراه جدید در کشور خواهیم بود.
رئیس سازمان برنامه و بودجه گفت: با تمهیداتی که اندیشیده شد، فاز یک پروژه آزادراه تهران-شمال در نیمه اول سال ۱۳۹۸ به بهره برداری می‌رسد.
نوبخت در ادامه گفت: ما پنجه در پنجه نظام سلطه قرار گرفته‌ایم و با برنامه‌ریزی دقیق درصدد به نمایش گذاشتن اراده ملی برای مقاومت هستیم.
در جلسه بررسی روند پیشرفت پروژه آزادراه تهران - شمال که به ریاست معاون رئیس جمهوری و با حضور استاندار البرز برگزار شد، پیمانکار این پروژه نیز در خصوص روند پیشبرد کار گزارشی ارائه کرد.
وی گفت: فاز یک این آزادراه ۳۲ کیلومتر است که با بهره‌برداری از آن ۶۰ کیلومتر از مسیر تهران شمال برای مسافران کاسته می‌شود، اکنون این بخش ۹۵.۳ درصد پیشرفت واقعی دارد و پیشرفت مورد نیاز برای بهره‌برداری ۹۷ درصد است که در صورت تأمین اعتبار زیر بار ترافیک می‌رود. در راستای اجرا و تکمیل ۳ فاز دیگر این پروژه نیز تدابیر لازم اندیشیده شده است.
پیمانکا ر پروژه آزاد راه تهران - شمال گفت: این پروژه در فاز یک به حوزه البرز مربوط می‌شود که با پیگیری‌های صورت گرفته در البرز طی تعامل مسئولان مربوطه، هیچ مانعی برای تکمیل آن وجود ندارد.
انتهای پیام
