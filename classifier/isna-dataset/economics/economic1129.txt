اپراتورهای هندی هم به فکر جایگزین کردن هواوی افتادند
با توجه به تشدید نگرانی‌های امنیتی علیه هواوی و اعمال محدودیت‌های جدید برای تجارت با این شرکت چینی، اپراتورهای هندی به فکر همکاری با سامسونگ برای توسعه شبکه ۵G افتاده‌اند.
به گزارش ایسنا، با توجه به تشدید فشارهای دولت ترامپ علیه شرکت چینی هواوی طول یک سال گذشته، بسیاری از کشورهای هم پیمان ایالات متحده در کنار نگرانی‌های امنیتی آمریکا علیه هواوی و احتمال جاسوسی از حریم خصوصی کاربران، تصمیم گرفتند که به ادامه همکاری و فعالیت‌های مخابراتی این شرکت خاتمه دهند.
حدود یک ماه پیش بود که کاخ سفید فهرست جدیدی را اعلام و منتشر کرد که در آن نام شرکت چینی هواوی به عنوان یک شرکت ممنوعه برای تجارت و همکاری با سایر کشورها و شرکت‌های خارجی به چشم می‌خورد. بدون شک اعمال محدودیت‌های جدید از سوی ایالات متحده آمریکا، می‌تواند دست و پای هواوی را ببندد و مشکلات عدیده‌ای را برای آن به وجود بیاورد.
از سویی دیگر هواوی که بزرگترین تولیدکننده و توسعه دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ، رئیس جمهوری آمریکا و بسیاری از کشورهای هم پیمانش به شدت تحت فشارهای سیاسی و تجاری قرار گرفته است و بسیاری از این کشورها استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین و نقض حریم خصوصی کاربران، ممنوع اعلام کرده‌اند.
با اینکه قبلاً هند یکی از بزرگترین بازارهای فعال هواوی به شمار می‌رفت و این شرکت چینی علاوه بر فروش قابل ملاحظه و عملکرد موفقیت‌آمیز در زمینه گوشی‌های هوشمند و سایر محصولات فناوری، با قراردادهای همکاری بزرگی که با اپراتورهای مخابراتی در این کشور داشت، همواره سودآوری بالایی را از هند کسب می‌کرد.
اما حالا طبق گزارشی که در آسیا تایمز آمده است، به نظر می‌رسد که اپراتورهای هندی همچون وودافون ایده و باهارتی ایرتل نیز قصد دارند از همکاری با هواوی دست بکشند و به سایر گزینه‌های جایگزین و احتمالی بیندیشند.
اکونومیک تایمز در خصوص گزینه‌های احتمالی که اپراتورهای هندی به آنها فکر کرده و در همین رابطه نیز مذاکراتی داشته‌اند، از نام شرکت کره‌ای سامسونگ نام برده است تا به توسعه زیرساخت‌های لازم برای برقراری شبکه‌های مخابراتی و اینترنتی نسل چهارم (۴G) و پنجم (۵G) اقدام کند.
این بدان معناست که اگر هواوی در هند نیز تحریم شود و دولت این کشور تصمیم بگیرد که دیگر با این شرکت بزرگ چینی فعالیت و همکاری نکند، سامسونگ، زد تی ای، نوکیا و اریکسون قادر خواهند بود جای هواوی را بگیرند و با ارائه، نصب تجهیزات و توسعه زیرساخت‌های لازم برای برقراری اینترنت ۵G جایگزین رقیب دیرینه خود شوند.
پیش‌تر بسیاری از کارشناسان و تحلیلگران عنوان کرده بودند که در حال حاضر با توجه به شرایط حاکم بر جهان در خصوص توسعه شبکه‌های مخابراتی ۵G، کشورهای مختلف تبدیل به دو قطب مخالف شده‌اند که برخی از آنها تحت تأثیر نگرانی‌های امنیتی و احتمال جاسوسی هواوی از اطلاعات و حریم خصوصی کاربران قطع همکاری با این غول تکنولوژی را بر توسعه فناوری شبکه نسل پنجم اینترنت ۵G ترجیح داده‌اند و برخی دیگر از کشورها نیز توجه زیادی به اتهامات وارده علیه هواوی نشان نداده و ترجیح می‌دهند که زیرساخت‌های مخابراتی و ارتباطی شبکه ۵G آنها هرچه سریع‌تر توسط شرکت هواوی برقرار و راه اندازی شود، چراکه اولاً این شرکت بزرگترین توسعه دهنده تجهیزات مخابراتی در جهان به شمار می‌رود و دوماً اینکه فعالیت سایر اپراتورهای مشابه صرفه اقتصادی برای دولت‌ها نخواهد داشت.
انتهای پیام
