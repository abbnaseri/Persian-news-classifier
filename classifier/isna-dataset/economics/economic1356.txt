با برندهای لبنی گران‌فروش برخورد می‌شود
در شرایطی که برخی از برندهای مطرح لبنی در چند روز اخیر اقدام به افزایش قیمت ماست و پنیر کرده‌اند، رئیس سازمان حمایت مصرف‌کنندگان و تولیدکنندگان اعلام کرد این اقدام غیرقانونی بوده و با گران‌فروشان برخورد خواهد شد.
براساس مصوبه ۱۳ آذرماه سال گذشته ستاد تنظیم بازار حداکثر قیمت برای شیر استریلیزه یک لیتری پاکتی با ۳ درصد چربی ۵,۷۰۰ تومان، حداکثر قیمت ماست دبه‌ای ۲.۵ کیلوگرمی پرچرب ۱۱ هزار و ۷۰۰ تومان و حداکثر قیمت پنیر ۵۲۰ گرمی تتراپک ۱۰ هزار و ۱۰۰ تومان تعیین شده است و بقیه محصولات لبنی زیرگروه آنها نیز پایین‌تر از این قیمتها، نرخ‌گذاری شده‌اند.
این در حالی است که نتایج بررسی‌های میدانی خبرنگاران ایسنا که طی گزارشی در روز گذشته (یکشنبه) منتشر شد نشان می‌دهد که در چند روز اخیر برخی از صنایع لبنی مطرح اقدام به افزایش قیمت انواع ماست و پنیر کرده‌اند چرا که هم‌اکنون پنیر ۴۰۰ گرمی به قیمت ۷,۵۰۰ تومان عرضه می‌شود در حالی که قیمت رسمی تعیین شده از سوی ستاد تنظیم بازار برای این محصول، ۶,۹۰۰ تومان است.
از سوی دیگر برخی از صنایع لبنی نیز هم‌اکنون ماست دبه‌ای ۲.۵ کیلوگرمی پرچرب را به قیمت ۱۸ هزار و ۵۰۰ تومان روانه بازار می‌کنند در حالی که آخرین قیمت مصوب برای این محصول، ۱۱ هزار و ۷۰۰ تومان است.
در این رابطه عباس تابش - معاون وزیر صنعت، معدن و تجارت و رئیس سازمان حمایت مصرف‌کنندگان و تولیدکنندگان - به ایسنا گفت: ملاک قیمت‌گذاری در صنایع لبنی باید مصوبه آذر ماه سال گذشته ستاد تنظیم بازار باشد و هر یک از برندهای لبنی که اقدام به گران‌فروشی یا افزایش قیمت کرده باشند، با آنها برخورد می‌شود.
وی با بیان اینکه تاکنون گزارشی از تخلف و گران‌فروشی صنایع لبنی نداشته‌ایم، خاطرنشان کرد: البته هم‌اکنون پیشنهاد صنایع لبنی برای افزایش قیمت محصولاتشان در حال بررسی است اما هیچ قیمتی تاکنون تأیید و تصویب نشده است، بنابراین با گران‌فروشان برخورد می‌کنیم.
تابش تاکید کرد: مردم همگی باید به هنگام خرید محصولاتی که دارای نرخ مصوب است، هوشمندانه در بازار برخورد کنند و گران فروشی‌ها را به سرعت به سامانه ۱۲۴ سازمان حمایت مصرف‌کنندگان و تولیدکنندگان اعلام کنند تا به سرعت با متخلفان برخورد شود.
انتهای پیام
