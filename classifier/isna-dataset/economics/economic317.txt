رئیس جدید به مرکز آمار رفت
بعد از حدود یک ماه از رفتن پارسا از مرکز آمار ایران،‌ سرانجام حسین‌زاده نیستانی به عنوان رئیس این سازمان منصوب شد.
به گزارش ایسنا، حدود یک ماه پیش امیدعلی پارسا از مرکز آمار ایران رفت و در سازمان امور مالیاتی به عنوان رئیس منصوب شد.
مرکز آمار از زیرمجموعه‌های سازمان برنامه و بودجه به‌شمار می‌رود و اخیراً نوبخت -رئیس سازمان برنامه و بودجه- که خود پیشنهاد انتصاب پارسا به عنوان رئیس سازمان امور مالیاتی را مطرح کرده بود، اکنون جواد حسین‌زاده نیستانی را به عنوان رئیس مرکز آمار ایران انتخاب کرده است.
رئیس سازمان برنامه و بودجه طی حکمی با انتصاب حسین‌زاده نیستانی به عنوان رئیس مرکز آمار تاکید کرده که انتظار می‌رود تا در راستای ایجاد تحول بنیادین در راهبری توسعه، طراحی زیرساخت‌ها و رصد توسعه‌ای پایدار و متوازن با برخورداری از همکاری ارکان نظام آماری کشور و دستگاه‌های اجرایی و با به کارگیری روش‌های نوین، رئیس جدید بتواند در چارچوب مأموریت‌ها و وظایف مرکز آمار ایران اقدامات لازم را انجام دهد.
امیدعلی پارسا رئیس پیشین مرکز آمار ایران در سال ۱۳۹۵ به این مرکز آمد و پیش از وی سال‌ها عادل آذر که اکنون رئیس دیوان محاسبات است ریاست مرکز آمار را بر عهده داشت.


 انتهای پیام
