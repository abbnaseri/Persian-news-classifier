سرمایه‌گذاری‌های سنگین عربستان در آمریکا برای رسیدن به خواسته‌های خود
از زمان روی کار آمدن ترامپ، سرمایه‌گذاری عربستان روی اوراق قرضه آمریکایی افزایش محسوسی داشته است.
به گزارش ایسنا به نقل از بلومبرگ، روابط ترامپ و محمد بن سلمان تا این جای کار خیلی خوب پیش رفته است. میلیارد ها دلار سلاح به عربستان فروخته شد و آمریکا نیز در ماجرای قتل جمال خاشقچی، روزنامه نگار منتقد عربستانی از بن سلمان حمایت کرد. عربستان که در سال ۲۰۱۶ میزان سرمایه گذاری خود در اوراق قرضه وزارت خزانه‌داری آمریکا را  شدیدا کاهش داده بود با روی کار آمدن ترامپ رویکرد متفاوتی را در پیش گرفته و سهم عربستان از این اوراق دو برابر شده و به ۱۷۷ میلیارد دلار رسیده است.
به نظر می رسد که ترامپ در ازای حمایت سیاسی از عربستان توانسته است حمایت های مالی خوبی از این کشور ثروتمند کسب کند. در شرایطی که برخی کشورها از جمله چین و روسیه در حال فروش گسترده اوراق قرضه وزارت خزانه‌داری در اختیار خود هستند، عربستان میزان اوراق در اختیار خود را تنها طی سه سال بیش از دو برابر کرده است. این کشور در کنار انگلیس که اوراق خود را از ۲۰۷ میلیارد دلار در سال ۲۰۱۶ به ۳۰۱ میلیارد دلار در سال ۲۰۱۹ افزایش داده است، دو دارنده بزرگ در جمع ۱۲ دارنده اوراق قرضه آمریکایی هستند که بیش از ۵۰ درصد افزایش در دارایی‌های دلاری خود داشته اند.
در آخرین سال ریاست جمهوری اوباما که تنش ها بین عربستان وآمریکا به اوج خود رسیده بود، عربستان تنها طی ۹ ماه حدود ۳۰ درصد اوراق در اختیار خود را به فروش رسانده بود. رزونامه نیویورک تایمز در آن زمان گزارش داده بود که سعودی ها مقامات آمریکایی را تهدید کرده اند که اگر لایحه مقصر دانسته شدن این کشور در حادثه ۱۱ سپتامبر به تصویب کنگره برسد، آن ها ۷۵۰ میلیارد دلار از سرمایه های خود را از آمریکا بیرون خواهند کشید و تعجبی هم نداشت که این لایحه در کنگره تصویب نشد!
مارک کندلر، استراژیست ارشد موسسه "بنون کی بورن" گفت: فکر می کنم سرمایه گذاری گسترده عربستان در اوراق قرضه وزارت خزانه داری آمریکا یک نوع مدیریت بدهی است.
انتهای پیام
