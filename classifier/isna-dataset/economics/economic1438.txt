افزایش اشتغال‌زایی در قاره سبز
مرکز آمار اتحادیه اروپا از افزایش ۰.۳ درصدی شمار شاغلین اروپایی خبر داد.
به گزارش ایسنا، در سه ماهه نخست امسال و در مقایسه با سه ماهه پایانی سال گذشته، اشتغال‌زایی در سطح منطقه یورو و اتحادیه اروپا به طور متوسط ۰.۳ درصد افزایش داشته است. هم چنین در مقایسه با مدت مشابه سال گذشته، شمار شاغلین در منطقه یورو ۱.۳ درصد و در اتحادیه اروپا ۱.۲ درصد افزایش داشته است.
در بین کشورهای مختلفی که آمارهای آن در دسترس بود، شمار افراد شاغل در سه ماهه نخست امسال در مقایسه با سه ماهه پایانی سال قبل بیش از همه در مجارستان با یک درصد افزایش به ثبت رسیده است و پس از آن اسپانیا با ۰.۷ درصد، یونان، لیتوانی و هلند با ۰.۶ درصد قرار دارند. از طرف دیگر شمار شاغلین تنها در استونی به میزان ۰.۴ درصد کاهش یافته است و در سوئد و فنلاند بدون تغییر باقی مانده است.
به گفته مرکز آمار اتحادیه اروپا، تا پایان سال ۲۰۱۹ بیش از ۲۴۰ میلیون نفر در سطح اتحادیه اروپا شاغل بوده‌اند که از این تعداد، حدود ۱۶۰ میلیون نفر ساکن کشورهای عضو منطقه یورو بوده‌اند.
در بین کشورهای مختلف اروپایی، نرخ اشتغال در ایتالیا ۰.۱ درصد، فرانسه ۰.۲ درصد، آلمان انگلیس ۰.۳ درصد، اتریش ۰.۳۴ درصد و بلژیک ۰.۴ درصد افزایش داشته است.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
