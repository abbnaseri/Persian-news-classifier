سهم ۳۳درصدی عراق در صادرات کالاهای غیرنفتی ایران
دبیر ستاد توسعه روابط اقتصادی ایران با عراق و سوریه گفت: از سال ۲۰۰۳ تاکنون رشد قابل توجهی از صادرات محصولات به عراق را تجربه کرده ایم؛ به‌طوری‌که ۳۳ درصد صادرات غیرنفتی ما به عراق است.
به گزارش ایسنا، حسن دانایی فر در همایش «حضور در بازار عراق و سوریه» در اتاق بازرگانی استان لرستان، اظهار کرد: در سال ۱۳۸۵ بالغ‌بر ۷۹۰ میلیون دلار کالا و خدمات به عراق صادر کردیم که امروز به بیش از ۱۲ میلیارد دلار رسیده است. از این رقم حدود ۹ میلیارد دلار فقط به کالا اختصاص داشته است.
وی ادامه داد: در حال حاضر در بخش ‎ های خدمات فنی و مهندسی، انرژی و گردشگری با عراق مبادله می‌کنیم و در حال پشت سر گذاشتن مرحله جدیدی از تعاملات و صادرات به عراق هستیم.
دانایی فر افزود: با برنامه‌ریزی‌های صورت گرفته تا ۱۰ سال آینده می توانیم این وضع پایدار اقتصادی را با عراق ادامه دهیم .
دبیر ستاد توسعه روابط اقتصادی ایران با عراق و سوریه با تاکید بر اینکه باید ظرفیت‌های صادرات را ساماندهی کنیم، خاطرنشان کرد: ظرفیت‌های صادرات و سازوکارهایی که می‌تواند صادرات را استمرار دهد، بسیار مهم است؛ وگرنه در کشور گاهی مازاد تولید هم داریم که روی دست مانده است .
وی تصریح کرد: ما مرحله صادرات را پشت سر گذاشته‌ایم و باید وارد مرحله تولید مشترک شویم.
دانایی فر با اشاره به موضوع بازسازی عراق یادآور شد: ارزش مرحله بازسازی عراق معادل ۳۰۰ میلیارد دلار بوده که این میزان به مقدار بالایی می‌تواند برای مبادلادت اقتصادی ما تحول‌زا باشد .  انتهای پیام
