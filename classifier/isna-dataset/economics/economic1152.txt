هزینه گزاف واردات خودروهای با مصرف‌سوخت بالا بر دوش شهروندان!
کارشناسان و تحلیلگران فعال در صنعت خودرو بر این باورند که نبود سیاست گذاری‌های مربوط به آلایندگی وسائل نقلیه در استرالیا، به ازای هر خودرو سالانه ۶۰۰ الی ۹۰۰ دلار هزینه‌ اضافی مربوط به مصرف سوخت بر دوش شهروندان این کشور می‌گذارد.
به گزارش ایسنا، از آنجایی که اتحادیه اروپا، آمریکای شمالی و برخی از کشورهای بزرگ و پیشرفته شرق آسیا همچون ژاپن و کره جنوبی قوانین و مقررات سخت‌گیرانه ای در خصوص آلایندگی وسایل نقلیه وضع کرده‌اند تا علاوه بر حفظ محیط زیست، از افزایش بی رویه مصرف سوخت و هزینه‌های اضافی که دوش شهروندان ساکن در این کشورها می‌افتد، جلوگیری به عمل بیاورند.
اما حالا کارشناسان و تحلیلگران فعال در صنعت خودرو تخمین زده‌اند که نبود سیاست گذاری و قوانین اجرایی در استرالیا موجب شده است شهروندان و صاحبان خودروهای به فروش رفته در این کشور مجبور به پرداخت و صرف هزینه‌های اضافی مربوط به مصرف سوخت شوند.
این هزینه‌های اضافی بر اساس بررسی‌های صورت گرفته از سوی این کارشناسان حدود ۶۰۰ الی ۹۰۰ دلار برای هر خودرو در سال برآورد و اعلام شده است.
جای خالی سیاست گذاری و مقررات مربوط به کنترل آلایندگی وسایل نقلیه در استرالیا علاوه بر هزینه‌های مازاد برای شهروندان، موجب به خطر افتادن محیط زیست این کشور بزرگ نیز شده است و بسیاری از فعالان و انجمن‌های محافظت از محیط زیست را به شدت نگران کرده است. هرچند که آنها در مدت اخیر به شدت تلاش کرده‌اند تا با متقاعد کردن دولت این کشور، به وضع قوانین سخت‌گیرانه برای واردات خودروهای بنزینی و دیزلی که آلایندگی و مصرف سوخت بیشتری دارند، بپردازد.
بر اساس گزارش وب سایت thedriven، رابین اسمیت و جیک وایتهد از اساتید دانشگاه کویینزلند استرالیا در این خصوص خاطرنشان کرده‌اند که اگر این قوانین و مقررات سه سال پیش وضع و اعمال شده بود، بالغ بر یک میلیارد دلار برای مردم و دولت استرالیا صرفه اقتصادی داشت.
آنها در ادامه اظهارات خود همچنین تاکید کردند که هنوز هم برای وضع مقررات سخت‌گیرانه برای واردات خودرو به استرالیا دیر نشده و دولت باید هرچه سریع‌تر در فاکتورهای انتخاب خودروهای وارداتی به این کشور تجدید نظر کند و آن دسته خودروهایی که ضریب آلایندگی و مصرف سوخت بیشتری دارند، را برای واردات و خریداری توسط شهروندان انتخاب نکند.
در سال‌های اخیر، بسیاری از کشورهای جهان به منظور جلوگیری از افزایش گرمایش زمین و همچنین حفاظت بیشتر از محیط زیست به وضع قوانین جدیدی پرداختند تا استفاده از خودروهای پاک همچون برقی، الکتریکی، هیبریدی و پلاگین هیبریدی برای شهروندان تسهیل یابد و بدین ترتیب از میزان آلودگی شهرهای بزرگ کاسته شود.
بدین ترتیب شرکت‌های خودروسازی بسیاری در سراسر جهان به توسعه، تولید و عرضه محصولات جدیدی که از فناوری‌های مربوط به خودروهای پاک و دوستدار محیط زیست بهره می‌برند، پرداخته و به رقابت تنگاتنگی در این زمینه پرداخته‌اند.
انتهای پیام
