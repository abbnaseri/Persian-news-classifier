اتصال یک میلیون دستگاه به شبکه 5G 
دولت چین برآورد و اعلام کرده است که با توجه به توسعه روزافزون زیرساخت‌های نسل پنجم اینترنت، در پنج سال آینده بالغ بر یک میلیون دستگاه به شبکه 5G در این کشور مجهز و متصل باشند.
به گزارش ایسنا، با توجه به آنکه در سال‌های اخیر محبوبیت و استقبال از شبکه نسل پنجم اینترنت 5G در جهان به میزان قابل توجهی افزایش یافته است، کشورهای مختلف با همکاری و عقد قرارداد با شرکت‌های مخابراتی و اپراتورهای معروف سعی دارند که به توسعه و برقراری زودهنگام زیرساخت‌های لازم برای این شبکه اینترنتی بپردازند.
حالا به تازگی مقامات دولتی و مخابراتی در چین برآورد و اعلام کرده‌اند که توسعه زیرساخت‌های مربوط به شبکه نسل پنجم اینترنت 5G بسیار سریع‌تر از حد تصور کارشناسان و تحلیلگران در این کشور رقم خواهد خورد به گونه‌ای که تا سال ۲۰۲۴ میلادی بالغ بر یک میلیون دستگاه اعم از گوشی و گجت‌های هوشمند به شبکه 5G مجهز و متصل خواهند بود و کاربران چینی قادر خواهند بود از خدمات پرسرعت و نوین آن بهره مند شوند.
رسانه‌های چینی نیز از ضریب نفوذ و پیشرفت شبکه 5G در این کشور خبر داده و برای سال ۲۰۲۰ میلادی، دو درصد، سال ۲۰۲۲ میلادی بالغ بر ۳۰ درصد و برای سال ۲۰۲۴ میلادی عدد ۷۵ درصد را پیش بینی کرده و تخمین زده‌اند. کارشناسان فعال در حوزه فناوری نیز با بررسی دقیق این آمار و ارقام به این نتیجه رسیده‌اند که تا آن زمان، یعنی پنج سال آینده، چین میزبان بیش از یک میلیون دستگاه متصل به شبکه 5G خواهد بود.
بر اساس تحقیقات مؤسسه مشاوره و آماری CCID ، میزان سرمایه‌گذاری‌های چین در بخش توسعه شبکه نسل پنجم اینترنت 5G نیز از ۱۷.۵۶ میلیارد یوان (۲.۵ میلیارد دلار) در سال ۲۰۱۹ میلادی به ۲۲۹.۱۷ میلیارد یوان در سال ۲۰۲۳ خواهد رسید و رشد قابل توجهی را تجربه خواهد کرد. البته این تحلیلگران برآورد کرده‌اند که از سال ۲۰۲۴ میلادی به بعد، از حجم سرمایه گذاری‌های کلان چین در این بخش اندکی کاسته شده و به ۲۲۱.۶۵ میلیارد یوان برسد.
بدون شک از بزرگترین اپراتورها و شرکت‌های مخابراتی توسعه دهنده تجهیزات و زیرساخت‌های لازم برای برقراری شبکه 5G می‌توان به هواوی، چاینا موبایل، چاینا تلکام و چاینا یونیکام اشاره کرد که تاکنون تلاش‌های بی وقفه‌ای در این زمینه کرده‌اند.
اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد.
در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
طبق گزارش زد دی نت، کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.
بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینتو غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
انتهای پیام
