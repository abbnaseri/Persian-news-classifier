خانه‌نشینی فارغ التحصیلان به چه قیمتی؟
یک فعال حوزه کار با تاکید بر ضرورت شناسایی نیازهای امروز بازار کار گفت: نمی‌توانیم تنها به این دلیل که بعضی رشته‌ها بازار کار ندارند، فارغ التحصیلان را خانه‌نشین کنیم.
فتح‌اله بیات در گفت‌وگو با ایسنا، اظهار کرد: معتقدم وزارت علوم باید نیازهای روز بازار کار را شناسایی کند و بر اساس تخصص‌هایی که بازار به آنها نیاز دارد عمل کند ولی این حرف که چون بعضی رشته‌ها بازار کار ندارند یا بازار کارشان را از دست داده‌اند جوانان و فارغ‌التحصیلان را خانه نشین کنیم، قبول ندارم.
وی ادامه داد: در بحث اشتغال فارغ‌التحصیلان آنچه که از دولت انتظار داریم این است که امید جوانان را ناامید نکند. هر جوانی که در این کشور تحصیل کرده و ادامه تحصیل می‌دهد و مدرک و تخصص می‌گیرد این توقع را دارد که برایش کار ایجاد شود و در جایی به کار گمارده شود بنابراین نمی‌توانیم او را ناامید و سرخورده کنیم و بگوییم کار و درآمد نیست. باید برای آینده شغلی او برنامه‌ریزی کنیم تا میل و رغبتی که به دنبال بازار کار است از دست ندهد.
این فعال حوزه کار تصریح کرد: کمترین کار ممکن برای جوانانی که چندین سال است درس خوانده و تحصیل‌کرده‌اند حتی کسانی که رشته‌هایشان مرتبط نیست، این است که با برپایی کارگاه‌های آموزشی، آموزش‌های منطبق با نیاز روز جامعه و آشنایی با محیط واقعی کسب و کار را ارائه و به تناسب رشته‌ای که درس خوانده‌اند برایشان فرصت شغلی به وجود آوریم.
بیات با تاکید بر همراهی وزارت علوم و وزارت کار در شناسایی رشته‌های پر تقاضا در بازار کار و تربیت دانشجویان بر مبنای رشته‌های مذکور، افزود: امروز صاحبنظران و دانشگاهیان باید بنشینند و درباره آینده بازار کار صحبت کنند. ما نیاز به همراهی و هم افزایی همه دستگاه‌ها از جمله وزارت آموزش و پرورش و وزارت فرهنگ در این مقوله هستیم و باید از توانمندی و تجربیات آنها کمک بگیریم. به جای موضوعات تکراری باید دانش جدیدی اضافه کنیم و جوانان را به سمت نیازهای آینده بازار سوق بدهیم.
به گزارش ایسنا، از نگاه کارشناسان، بسیاری از رشته‌های دانشگاهی بدون توجه به ملاحظات بازار کار و توجه به ظرفیت پذیرش در لیست رشته‌های دانشگاهی قرار می‌گیرند و این امر موجب می‌شود تا دانشجویان پس از فارغ‌التحصیلی نتوانند شغل مورد نظر خود را پیدا کنند. در حالی که بسیاری از فارغ‌التحصیلان با چالش بی مهارتی در بازار کار مواجه هستند، آمارها نشان می‌دهد ۴۰ تا ۵۰ درصد افرادی که به قصد اشتغال وارد دوره‌های مهارتی می‌شوند، در راهیابی به بازار کار موفق‌ترند. 
انتهای پیام
