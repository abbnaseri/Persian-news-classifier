واردات سالیانه ۴ میلیارد دلار دانه روغنی به ایران
مدیرکل دانه‌های روغنی وزارت جهادکشاورزی، از واردات سالیانه ۴ میلیارد دلار دانه روغنی به کشور خبر داد.
به گزارش ایسنا، علیرضا مهاجر ظهر امروز در بازدید از مزرعه کلزای کشت و صنعت شهرستان خرم‌دره با تاکید بر اینکه زنجان جزو استان‌های مستعد در زمینه کاشته دانه‌های روغنی است، اظهار کرد: در استان‌هایی که آب ارزشمند بوده و شرایط اقلیمی متفاوتی دارد، کشت کلزا می‌تواند جایگزین خوبی برای محصولات با نیاز آبی بالا باشد، اما توجه به این نکته ضروری است که مسئولان نیز باید در کنار کلزاکاران باشند تا کشاورزان از کاشت خود پشیمان نشوند.
وی با اشاره به اینکه دانه‌های روغنی و فرآورده‌های آن از قبیل کنجاله و روغن بیشترین واردات را در محصولات کشاورزی به خود اختصاص داده است، اظهار کرد: سالانه حدود ۴ میلیارد دلار واردات در این زمینه انجام می‌شود.
مهاجر با اشاره به اعمال تحریم‌های ظالمانه علیه کشورمان که همه ابعاد را شامل می‌شود، اظهار کرد: با توجه به تحریم‌های صورت گرفته امسال حتی اگر بخواهیم دانه‌های روغنی نیز وارد کنیم به علت مشکل در انتقال پول این امر میسر نیست، لذا برای فائق آمدن بر این امر چاره‌ای جز ایستادن روی پای خود نداریم.
این مسئول با اشاره به اینکه بیشترین مشکل در کشور در بحث دانه‌های روغنی و کنجاله است، تصریح کرد: کنجاله اولین خوراک دامداری‌ها است که تأمین نشدن آن می‌تواند بازار مرغ، تخم‌مرغ، گوشت و حتی شیر و پنیر را نیز تحت تأثیر قرار دهد.
وی با تاکید بر اینکه کشاورزان نیز در کنار کار و تلاشی که انجام می‌دهند انتظار درآمد دارند، یادآور شد: محصولات کشت باید برای کشاورزان صرفه اقتصادی داشته باشد تا رغبت برای کشت مجدد آن داشته باشند.
مدیرکل دانه‌های روغنی وزارت جهاد کشاورزی ادامه داد: در محصولات استراتژیک بازار مصرف بسیار بالا است و هر چقدر تولید محصول تولید شود، باز بازار مصرف وجود دارد، لذا باید به این نکات در حوزه کشاورزی توجه شود.
مهاجر با بیان اینکه نمی‌توان کشاورزان را نسبت به تغییر الگوی کشت، اجبار کرد، گفت: تنها ابزار ما در سیاست‌گذاری در زمینه خرید محصولات استراتژیک بر تعیین قیمت مناسب است که در این راستا پیشنهاد افزایش قیمت حداقل به ۵,۴۰۰ تومان برای سال زراعی ۹۸ – ۹۹ داده شده است. همچنین یارانه بذر و کود و سم و شرایط خرید آسان نیز برای کشاورزان فراهم شده است.
او با اشاره به اینکه تا به امروز ۳۲۰ هزار تن تولید کلزا در کشور داشتیم که از این میزان ۲۹۰ هزار تومان توسط دولت خریداری شده است، ادامه داد: با توجه به اینکه از ابتدای برداشت کلزا قیمت کنجاله بالا بود بخش خصوصی مقدار زیادی را شخصی خریداری کرد.
مهاجر یادآور شد: امیدواریم امسال چهارمین سالی باشد که رکورد تولید کلزا در کشور از ۴۰۰ هزار تن رد شود.
 انتهای پیام
