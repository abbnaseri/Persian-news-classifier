تخفیف ۷۵ میلیونی برای صرافان
بازار متشکل ارزی از تیر ماه کار خود را آغاز خواهد کرد و بانک مرکزی نیز حق عضویت صرافان را از ۱۰۰ میلیون تومان به ۲۵ میلیون تومان کاهش داده است.
به گزارش ایسنا، روز گذشته جلسه‌ای در بانک مرکزی با موضوع بازار متشکل ارزی با حضور اعضای هیأت عامل این بانک، هیأت مدیره بازار متشکل ارزی و کانون صرافان برگزار شد که گفته می‌شود در این جلسه بانک مرکزی برای پیوستن صرافی‌ها به این بازار متشکل ارزی، حق عضویت را کاهش داده است.
پیش از این گفته شده که این بازار تا پایان ماه جاری راه‌اندازی می‌شود، اما آنطور که مدیرعامل بازار متشکل ارزی عنوان کرده، با توجه به اینکه عمده اقدامات مربوط به این بازار انجام شده، از بازار کار بازار متشکل ارزی آغاز خواهد شد.
مهم‌ترین نکته در جلسه دیروز کاهش حق عضویت برای صرافی‌ها از ۱۰۰ میلیون تومان به ۲۵ میلیون تومان بوده که به این ترتیب، صرافی‌های کوچک‌تر نیز می‌توانند وارد این بازار شوند.
از سوی دیگر، برخی مشکلات و پیشنهادات صرافان نیز در این جلسه مطرح شده که بانک مرکزی نیز پس از این مشکلات تصمیم گرفت تا حق عضویت را کاهش دهد.
بازار متشکل ارزی قرار است به عنوان کاشف قیمت واقعی ارز در تهران آغاز به کار کند؛ به طوریکه نخستین قیمت اعلام شده در این بازار در هر روز به عنوان قیمت پایه آن روز در نظر گرفته می‌شود.
این بازار با ایجاد ساز و کاری از معاملات غیرواقعی جلوگیری کرده و برای ثبت درخواست در این بازار، رقم اعلام‌شده فوراً از حساب ارزی یا ریالی درخواست‌دهنده بسته به نوع سفارش (خرید یا فروش) مسدود خواهد شد.
بازیگران اصلی این بازار، بانک‌ها، صرافی‌های بانکی و صرافی‌های مجاز بانک مرکزی هستند که باید برای ورود به این بازار، مدارک خود را به بانک مرکزی ارائه کرده و کد کارگزاری دریافت کنند.
در این بازار تمامی رقم‌های اعلامی از سوی فروشندگان و خریداران روی سیستم قرار گرفته و به ترتیب بر اساس رقم‌های پایین‌تر از بالا به پایین مرتب خواهند شد و سیستم به طور خودکار پایین‌ترین قیمت فروش را به بالاترین پیشنهاد خرید متصل می‌کند.
نرخ هر روز بر اساس قیمت بسته شدن بازار در روز قبل با پنج درصد تغییر قابل به روزرسانی است و تغییرات بیشتر باید با مجوز بانک مرکزی انجام شود.
صرافی‌هایی که در این بازار خرید و فروش عمده را انجام می‌دهند، باید یک درصد بالاتر از نرخ بازار متشکل، نیازهای خرد ارزی را براساس فهرست مصارف ۲۴ گانه پوشش دهند.
گفته می‌شود که با راه‌اندازی این بازار به جای تعیین نرخ ارز در بازار هرات، سلیمانیه و … این نرخ بر اساس عرضه و تقاضا در بازار متشکل ارزی در تهران کشف می‌شود و به این ترتیب، احتمال ایجاد التهابات و نوسانات، کاهش می‌یابد.
انتهای پیام
