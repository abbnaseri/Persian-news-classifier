توضیحات وزیر صنعت درباره اختصاص ارز ۴۲۰۰ به کاغذ سیگار/ واگذاری ایران‌خودرو و سایپا تا سال ۹۹
 وزیر صنعت، معدن و تجارت با تأکید بر اینکه سیگار جزو کالاهایی نیست که نیاز به ارز دولتی داشته باشد، اعلام کرد که واگذاری دو شرکت ایران‌خودرو و سایپا تا سال ۱۳۹۹ به بخش خصوصی واقعی انجام می‌شود.
به گزارش ایسنا، امروز (شنبه) مراسم روز ملی اصناف با حضور نایب رئیس مجلس شورای اسلامی، وزیر صنعت، معدن و تجارت (صمت)، رئیس اتاق اصناف ایران و رئیس فراکسیون اصناف و رئیس کمیسیون اقتصادی مجلس شورای اسلامی در محل سالن همایش‌های بین‌المللی صدا و سیما برگزار شد.
در حاشیه این مراسم رضا رحمانی - وزیر صنعت، معدن و تجارت - در جمع خبرنگاران با اشاره به وجود بیش از ۶۶۰ هزار تولیدی در کشور، یکی از مشکلات اصناف تولیدی را تأمین نقدینگی و سرمایه در گردش عنوان کرد و گفت: با توجه به افزایش قیمت‌ها، نیاز به نقدینگی چندین برابر شده و این مشکل در کل حوزه تولید کشور وجود دارد بنابراین طی مذاکراتی که با بانک مرکزی و وزارت اقتصاد دارایی صورت گرفته، وزارت صنعت درخواست کرده که تمهیداتی برای این مشکل در نظر گرفته شود.
این مقام مسئول با بیان اینکه منابع موجود باید با اولویت در اختیار تولید قرار بگیرد، تصریح کرد: در حال حاضر برای تأمین نقدینگی واحدهای تولیدی تنها متکی به بانک‌ها هستیم، اما باید از ساز و کارها و منابع جدیدی مانند بازار سرمایه و اوراق استفاده کنیم.
وی افزود: با تأمین نقدینگی علاوه بر حفظ تولید موجود، فرصت خوبی برای توسعه بسیاری از رشته‌های صنعتی نیز فراهم خواهد شد.
رحمانی درباره حذف ارز ۴۲۰۰ تومانی تصریح کرد که نظر وزارت صنعت همان چیزی است که سخنگوی دولت دیروز در این باره اعلام کرده است.
وزیر صنعت معدن و تجارت در ادامه در پاسخ به احتمال ورشکستگی ایران خودرو و سایپا به دلیل زیان انباشته، اظهار کرد: با توجه به برنامه‌ها و محصولات جدیدی که در نظر گرفته شده، اصلاح ساختار و فروش اموال مازاد این شرکتها آغاز شده و در آینده این خودروسازان به شرکت‌های چابک و فعال تبدیل خواهند شد.
وی با بیان اینکه واگذاری اموال غیرتولیدی، شرکت‌های وابسته و خود شرکت‌های ایران خودرو و سایپا آغاز شده، اظهار کرد: برنامه‌ریزی که برای واگذاری ایران خودرو و سایپا در نظر گرفته شده این است که واگذاری این دو خودروسازی تا سال ۱۳۹۹ انجام شود.
این مقام مسئول در ادامه درباره اختصاص ارز ۴۲۰۰ تومانی به کاغذ سیگار، تصریح کرد: احتمالاً رقم تخصیص داده شده قابل توجه نبوده یا واحد تولیدی به آن نیاز داشته است اما در کل هر کالایی که در داخل کشور تولید می‌شود، اجازه واردات ندارد.
وی همچنین با تأکید بر اینکه سیگار جزو کالاهای نیست که نیاز به ارز دولتی داشته باشد، گفت: بعد از ابلاغ سیاستهای جدید ارزی هیچ ارز دولتی در حوزه سیگار تخصیص داده نشده و درباره تخصیص ارز به کاغذ سیگار باید تاریخ آن را بررسی کنید.
در گوشت و مرغ به قیمت‌های مصوب رسیده‌ایم
همچنین در این مراسم وزیر صنعت، معدن و تجارت از ایجاد ۲۵۰ هزار شغل جدید در حوزه اصناف در سال گذشته خبر داد و گفت: رونق تولید راهبرد اصلی امروز برای حل مشکلات کشور است و این راهکار در تمام دنیا تجربه شده است.
وی افزود: اصناف به عنوان حلقه واسط تولیدکننده و مصرف‌کننده، نقدینگی را از مصرف‌کننده دریافت کرده و به چرخه باز می‌گردانند و اگر بخشی از این چرخه معیوب باشد، تولید با مشکل مواجه می‌شود.
رحمانی با بیان اینکه در هر تولید سه مرحله وجود دارد که شامل مواد اولیه، نقدینگی و بازار مصرف می‌شود، اظهار کرد: رونق تولید و توسعه ساخت داخل اولین محور تولید است و با توجه به اینکه سال‌های قبل در کشور ظرفیت خوبی ایجاد شده که بخشی از آن اکنون غیرفعال است، تاکید داریم که تولید موجود به هر طریق باید حفظ شود.
این مقام مسئول فعال‌سازی ظرفیت‌های خالی و راکد را جزو محور اول عنوان کرد و گفت: از طرف دیگر بر اساس نهضت ساخت داخل اگر امکان تولید کالایی در داخل وجود دارد، نباید آن را از خارج وارد کنیم.
وی محور دوم برنامه‌های وزارت صمت را رونق صادرات و به‌ویژه صادرات به کشورهای همسایه دانست و از کاهش ۲۲ درصدی واردات کالا و ۳۶ درصدی واردات کالاهای مصرفی در سال گذشته نسبت به سال ۱۳۹۶ خبر داد.
وزیر صنعت، معدن و تجارت با اشاره اینکه محور سوم برنامه‌های این وزارتخانه مربوط به معادن و صنایع معدنی است، اظهار کرد: امسال بالای ۱۰۰ هزار میلیارد تومان پروژه در حوزه مس و فولاد و آلومینیوم و صنایع غیرفلزی افتتاح خواهد شد که این رقم در سه سال آینده به ۳۰۰ هزار میلیارد تومان خواهد رسید. برای مثال در حوزه فولاد نیز به تازگی پروژه‌ای با سرمایه‌گذاری یک میلیون دلار صورت گرفته که ظرف ماه آینده افتتاح خواهد شد و پروژه یک میلیارد و ۲۰۰ میلیون دلاری آلومینیوم جنوب نیز بالای ۹۵ درصد در فاز یک پیشرفت داشته و آماده بهره‌برداری است.
وی خاطرنشان کرد که فناوری، کسب و کار، تأمین مالی و ساماندهی لجستیک تجاری و بازرگانی داخلی محورهای بعدی این وزارتخانه هستند.
رحمانی با بیان اینکه از ۳۶ برنامه، سه برنامه در حوزه صادرات و ۱۲ برنامه در حوزه بازرگانی داخلی است، تصریح کرد: هدف از اجرای این برنامه‌ها، قابلیت رصد و کنترل چرخه تولید و واردات است.
وزیر صمت یکی از اقدامات اخیر این وزارتخانه را طراحی نرم‌افزاری عنوان کرد که به گفته وی روزانه قیمت ۱۰۰ قلم کالای اساسی و پرمصرف رصد می‌شود و به زودی قیمت آن‌ها از طریق این نرم‌افزار آنلاین منتشر می‌شود؛ چراکه در مواردی توزیع کننده ها قیمت‌ها را بالاتر عنوان می‌کنند.
وی بیان اینکه قیمت شکر روزانه در این وزارتخانه رصد می‌شود گفت: هر روز از سازمان حمایت گزارش قیمت صد قلم کالا را دریافت می‌کنم، اما بررسی‌ها نشان می‌دهد که در دو فروشگاه شکر با دو نرخ متفاوت عرضه می‌شد که نسبت به نرخ‌های اعلامی سازمان حمایت مغایرت داشته که در این رابطه مذاکراتی با وزارت جهاد صورت گرفته زیرا آنها مسئول تأمین و عرضه شکر هستند. با وجود کاهش قیمت اما هنوز این کالا به نرخ متعادل نرسیده است ولی در مورد گوشت و مرغ به نرخ‌های مصوب در بازار کاملاً رسیده‌ایم.
انتهای پیام
