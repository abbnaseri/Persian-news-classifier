جلوی بازده نامعقول بازارهای سفته‌بازی گرفته شود
عضو پیشین شورای عالی بورس و اوراق بهادار، گفت: برای حفظ نقدینگی در بازار سرمایه، باید جلوی بازده نامعقول بازارهای سفته بازی از جمله مسکن، طلا و ارز گرفته شود.
به گزارش ایسنا، حسین عبده‌تبریزی در همایش تأمین مالی در بازار سرمایه، با اشاره به روش‌های تأمین مالی، گفت: در بلند مدت بازار ثانویه ظرفیت نگه داشت حجم نقدینگی را ندارد. به علاوه منافع حاصل از بازار ثانویه به بخش واقعی اقتصاد و تولید منتقل نمی‌شود. بنابراین باید راهکارهایی برای تقویت بازار اولیه اتخاذ شود‪.‬
وی افزود: اگر بانک مرکزی عملیات بازار آزاد را آغاز کند و دولت، بدهی‌های خود را فقط از طریق اسناد خزانه اسلامی منتشر کند، بازار می‌تواند نرخ این اسناد را به عنوان نرخ بدون ریسک در نظر بگیرد که البته تعیین صحیح این نرخ از نظر فعالان بازارهای مالی بسیار حائز اهمیت است‪.‬
عبده‌تبریزی ادامه داد: تنها دارایی فیزیکی که دارایی مالی محسوب می‌شود، املاک و مستغلات است اما مشکل شرکت‌های ایرانی این است که به دلیل فشار شدیدی که بر املاک و مستغلات است، امکان دریافت تسهیلات از منابع بانکی را به آسانی گذشته ندارند. از طرفی وثیقه‌ها مانند گذشته نیست و بانک‌ها نیز امکان تأمین سرمایه در گردش را مانند گذشته ندارند‪.
وی تاکید کرد: بازار سرمایه اکنون با ابزارهایی که دارد می‌تواند به سمت بازار پول بیاید و در این میان برخی ابزارها، بسیار کارگشا خواهند بود‪.‌
این عضو پیشین شورای عالی بورس در ادامه با اشاره به نقش ابزارهای مالی و نهادهای مالی گفت: ابزارها و نهادهای مالی نقشی گسترده ایفا می‌کنند از جمله اینکه کارکردهایی همچون وساطت مالی، کاهش هزینه‌های عملیاتی، تولید اطلاعات و تقسیم پذیری و انعطاف را به عهده دارند‪.‬  عبده تبریزی در عین حال خاطر نشان کرد: اگر پشت ابزارها هدف جدید و مشخصی نباشد، این ابزارها به خودی خود خلق ارزش نخواهند کرد.
انتهای پیام
