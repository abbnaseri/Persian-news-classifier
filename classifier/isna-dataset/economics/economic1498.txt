شرط توسعه خودروهای برقی 
نتایج تحقیقات جدید در نروژ نشان می‌دهد که تجهیزات و شبکه برق کشورها باید برای آنکه پاسخگوی افزایش استقبال مشترکان از وسائل نقلیه برقی و الکتریکی باشند، ارتقا داده شوند.
به گزارش ایسنا، بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند. افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
تازه‌ترین تحقیقات و بررسی‌های صورت گرفته از سوی محققان و پژوهشگران فعال در صنعت تولید و توزیع برق نشان می‌دهد که زیرساخت‌های شبکه برق در نروژ که با استقبال بی نظیر از وسایل نقلیه برقی و الکتریکی توسط مشترکان و شهروندان این کشور مواجه شده است، باید ارتقا داده شود تا بتواند ظرف ۲۰ سال آینده پاسخگوی نیاز و تقاضای جمعیت این کشور و استقبال روز افزون از خودروهای الکتریکی و پلاگین هیبریدی باشد.
خودروهای الکتریکی انواع و اقسام مختلفی دارند که از جمله مهم‌ترین آنها می‌توان به خودروهای تمام الکتریکی، هیبریدی و پلاگین هیبریدی اشاره کرد. در این میان خودروهای تمام الکتریکی و پلاگین هیبریدی از محبوبیت بسیار زیادی در نروژ برخوردار شده‌اند؛ به گونه‌ای که تازه‌ترین آمارها حاکی است بالغ بر ۶۰ درصد خودروهای جدید فروخته شده در این کشور به این نوع خاص از وسایل نقلیه تعلق داشته است.
خودروهای پلاگین هیبریدی که به اختصار PHEV نامیده می‌شوند، در مقایسه با مدل‌های هیبریدی به باتری‌های قدرتمندتری مجهز شده‌اند؛ بنابراین مسافت قابل پیمایش آن‌ها نیز در حالت تمام برقی بیش‌تر است. همان‌طور که از نام این‌گونه خودروها مشخص است، باتری‌های به‌کار رفته در آن قابلیت شارژ شدن با برق شهری در منزل یا ایستگاه‌های شارژ مخصوص این خودروها را دارند.
حالا کارشناسان بر این باورند که علاوه بر تجهیز و ارتقای زیرساخت‌های مربوط به صنعت برق در نروژ، پیش بینی می‌شود قبض برق و مبلغ پرداختی مشترکان نیز در آینده با افزایش قابل ملاحظه‌ای روبرو خواهد شد؛ چراکه در صورت شارژ خانگی خودروهای پلاگین هیبریدی و همچنین استفاده از ایستگاه‌های شارژ میان جاده‌ای، مصرف برق کشور بالا رفته و نیازمند افزایش ظرفیت خواهد بود که همین امر مستلزم سرمایه‌گذاری‌های کلان در بخش شبکه تولید و توزیع برق توسط دولت کشورهاست.
یکی از این کارشناسان به گزارشگر رویترز گفت: ارتقای ظرفیت نیروگاه و شبکه‌های توزیع برق با اینکه بر عهده دولت است اما در نهایت بر دوش مشترکان سنگینی خواهد کرد.
در سال‌های گذشته، بسیاری از کشورهای جهان از جمله در اروپا به منظور کاهش آلودگی هوا بجای خودروهای بنزینی، از خودروهای دیزلی استفاده می‌کردند اما پس از آنکه معلوم شد خودروهای دیزلی هم دستکاری شده‌اند، فروش آنها به طور قابل ملاحظه‌ای کاهش یافت.
نروژ که یکی از بزرگترین صادرکنندگان نفت در شمال اروپاست، به نظر می‌رسد که خود نمی‌خواهد از وسایل نقلیه بنزینی و دیزلی استفاده کند و بجای آن، قصد دارد از خودروهای دوستدار محیط زیست و پاک حمایت کند تا نقش بسزایی در حفظ محیط زیست و کاهش میزان انتشار آلاینده‌های به جو کره زمین ایفا کند.
کشور نروژ به منظور گسترش و توسعه صنعت خرید و فروش این خودروهای پاک، با ارائه تسهیلات ویژه و تبلیغات گسترده، مردم و شهروندان خود را همواره به استفاده و خرید وسایل نقلیه برقی و هیبریدی تشویق و ترغیب کرده است.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا، حفظ محیط زیست و کاهش دمای کره زمین، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
