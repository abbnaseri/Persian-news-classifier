سهم معدن از تولید ناخالص داخلی افزایش یافت، سهم صنعت کاهش
سال گذشته سهم بخش معدن از تولید ناخالص داخلی افزایش و سهم بخش صنعت کاهش یافته است.
به گزارش ایسنا به نقل از وزارت صنعت، معدن و تجارت، بر اساس جدیدترین گزارش مرکز آمار ایران سهم معادن از تولید ناخالص داخلی از ۱.۳ درصد در سال ۹۶ به ۱.۴ درصد در پایان سال ۹۷ رسیده است. این امر حکایت از رشد ۷ درصدی محصول ناخالص بخش معادن دارد. ارزش (مقدماتی) تولیدات این حوزه به ۹۶ هزار میلیارد و ۶۸۰ رسید.
در این گزارش که سال ۱۳۹۰ به عنوان سال پایه در نظر گرفته است حوزه استخراج نفت و گاز از سهم ۲۱.۶ درصدی به ۱۹.۶ درصد کاهش یافته است. علاوه بر این سهم حوزه صنعت نیز از ۱۲.۳ درصدی سال ۹۶ به ۱۲.۱ درصد در پایان سال گذشته رسیده است.
طبق این گزارش گروه صنایع و معادن که متشکل از نفت و گاز، سایر معادن، صنعت، تأمین آب و برق و ساختمان است شاهد کاهش سهم در تولید ناخالص داخلی از ۴۵.۱ به ۴۲.۹ درصد بوده است.
یکی از نکات قابل توجه این گزارش رشد محصول ناخالص داخلی بدون نفت از ۷۸.۱۴ به ۸۰.۴ درصد است. ارزش تولید ناخالص داخلی در سال گذشته بیش از ۵.۷ میلیون میلیارد ریال اعلام شده است.
انتهای پیام
