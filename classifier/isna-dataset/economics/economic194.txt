آمریکای شمالی؛ بزرگترین و نخستین هدف هکرها در جهان
تحقیقات نشان می دهد که منطقه آمریکای شمالی، بزرگترین و نخستین هدف هکرها و مجرمان سایبری برای سرقت اطلاعات از شرکت‌های مختلف است. 
به گزارش ایسنا، براساس تازه‌ترین گزارش‌های منتشر شده در وب سایت visualcapitalist، منطقه آمریکای شمالی که شامل دو کشور ایالات متحده و کانادا می‌شود، نسبت به سایر مناطق جهان بیشتر هدف حمله سایبری و هکرها قرار گرفته است به گونه‌ای که در این تحقیقات اعلام شده است تنها در طول سال ۲۰۱۷ میلادی، بالغ بر یک هزار و ۵۱۴ فقره حمله سایبری به زیرساخت‌ها و شرکت‌های مختلف مستقر در این منطقه صورت گرفته است که ۸۶ درصد از مجموع کل حملات سایبری و سرقت اطلاعات در جهان را تشکیل می‌دهد.
این در حالیست که سایر مناطق جهان سهم بسیار کمتری از هدف هکرها و مجرمان سایبری برای سرقت اطلاعات شرکت‌ها و نهادهای دولتی و غیردولتی مختلف دارند به عنوان مثال، در همین بازه زمانی، تنها ۱۱۲ مورد سرقت اطلاعاتی در اروپا به ثبت رسیده است و سهم آن در جهان ۶ درصد اعلام شده است.
با توجه به افزایش روزافزون حملات سایبری از سوی هکرها، کشورهای مختلف زیادی در سراسر جهان هدف این‌گونه حملات قرار گرفته‌اند و خسارات جبران‌ناپذیری را متحمل شده‌اند. آمارهای حاکیست که حملات سایبری و هک اطلاعات شرکت‌های مختلف هر ساله روندی افزایش را تجربه می‌کند.
اخبار و گزارش‌هایی که طی ماه‌ها و سال‌های اخیر از حملات سایبری و هک به بانک‌ها و مؤسسات بزرگ تجاری و اقتصادی شنیده‌ایم، همگی حاکی از یک اتفاق بسیار ناخوشایند و وحشتناک در حال وقوع هستند. بدیهی است که دیگر نمی‌توان گفت هیچ فرد و یا هیچ سازمانی از گزند خطرات و تهدیدهای حملات سایبری در امان است و معلوم نیست این تهدید رو به رشد، تا چه زمانی قرار است به طول بیانجامد.
بر اساس نمودار و نقشه زیر، می‌توان دریافت که منطقه آمریکا شمالی نخستین هدف هکرها و مجرمان سایبری برای سرقت اطلاعات شرکت‌ها و سازمان‌های مختلف است:

طبق داده‌های ذکر شده در این نقشه، بعد از منطقه آمریکای شمالی، مناطق اروپا و شرق آسیا با اختصاص ۶ درصد از مجموع کل حملات سایبری در جهان در جایگاه دوم، منطقه خاورمیانه و آفریقا با اختصاص یک درصد و سایر مناطق همچون آمریکای جنوبی نیز تنها با کمتر از یک درصد سرقت اطلاعاتی مواجه شده‌اند.
تحلیلگران در تشریح و توصیف علت اینکه چرا آمریکای شمالی نخستین و بزرگترین هدف هکرها برای سرقت اطلاعات به شمار می‌رود، خاطرنشان کرده‌اند که اولاً بالغ بر ۹۰ درصد غول‌های تکنولوژی و شرکت‌های بزرگ و معروف جهان در ایالات متحده آمریکا مستقر و فعال هستند بنابراین طبیعی است که هکرها برای به دست آوردن اطلاعات مورد نظر خود به آنها حمله کرده و داده‌های موجود در زیرساخت‌ها و سرورهای آنها را به سرقت ببرند، طبق گزارش وب سایت visualcapitalist، دوماً آنکه اغلب حملات هکری، سایبری و بدافزاری در جهان از سوی چین، کره شمالی و روسیه صورت می‌گیرد که هدف آنها در منطقه آمریکای شمالی به خصوص ایالات متحده قرار دارد.
کارشناسان امنیت سایبری پیش‌تر اعلام کرده بودند که حتی با وجود تدابیر امنیتی بسیار بالای سازمان‌های مختلف در جهان، بدافزارها آنقدر تکامل یافته شده‌اند که بتوانند اطلاعات مورد نظر خود را به سرقت ببرند. بر اساس گزارش‌های منتشر شده، بد افزارها، باج افزارها و حملات DDOS از جمله تهدیدهای امنیتی بودند که از سال ۲۰۱۶ کاربران فضای مجازی را در معرض خطر حملات سایبری قرار داده‌اند و موجب لو رفتن اطلاعات شخصی و محرمانه آنها شده است.
همانطور که در اخبار گذشته اشاره شده است، سالانه شرکت‌ها و سازمان‌های دولتی و خصوصی بزرگی در سراسر جهان متحمل خسارات و آسیب‌های جبران ناپذیری می‌شوند که از جمله مهم‌ترین آنها می‌توان به حمله سایبری به شرکت مالی اکوئیفاکس در آمریکا، سازمان بهداشت و سلامت در انگلستان، وزارت‌های دفاع و امور خارجه بسیاری از کشورها، شرکت حسابرسی دیلویت (Deloitte) در آمریکا اشاره کرد.
باج افزار، بدافزاری است که به مجرمان اینترنتی این امکان را می‌دهد تا بتوانند از طریق کنترل از راه دور، رایانه شخص قربانی را قفل کنند به گونه‌ای که کاربر نتواند از سیستم خود استفاده کند، سپس یک پنجره روی رایانه شخص نمایان می‌شود و به او هشدار می‌دهد تا زمانی که هزینه‌ای پرداخته نشود، نمی‌تواند قفل فایل‌های رایانه‌اش را بازکرده و از آن استفاده کند.
حالا بر اساس پیش‌بینی‌های تحلیلگران و متخصصان امنیت سایبری، بدافزارها و باج افزارها آنقدر تکامل یافته‌اند که احتمالاً در سال آینده دیگر تنها به قفل و رمزنگاری کردن فایل‌های موجود در رایانه‌ها اکتفا و بسنده نمی‌کنند و به طور کلی دسترسی کاربران به فایل‌های موجود در رایانه‌ها را قطع می‌کنند به گونه‌ای کاربر تا زمانی که پول مورد نیاز مجرمان سایبری را نپردازد، به هیچ وجه حتی نمی‌تواند رایانه خود را روشن کرده و وارد آن شود.
حمله سایبری توسط بدافزار واناکرای (WannaCry) به طور قطع یکی از مهلک‌ترین حملاتی است که در طول سال‌های اخیر صورت گرفته است.
حملاتی که بدافزار واناکرای در سال گذشته به کشورها، سازمان‌ها و شرکت‌های بسیاری کرد، خسارات جبران ناپذیر بسیاری را برای آنها برجای گذاشت. به تازگی نیز ویروس رایانه‌ای و بدافزار "خرگوش بد" سرو صدای بسیاری به راه انداخته است و به شرکت‌ها و بانک‌ها و مؤسسات کوچک و بزرگی در کشورهای مختلف بخصوص در اروپا حمله کرده و اطلاعات محرمانه آنها را به سرقت برده است.
انتهای پیام
