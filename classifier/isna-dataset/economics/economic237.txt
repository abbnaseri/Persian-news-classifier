ایجاد ۴۰۰ هزار واحد مسکونی در سال برای اقشار کم درآمد
وزیر راه و شهرسازی از ایجاد ۴۰۰ هزار واحد مسکونی در سال برای اقشار کم درآمد خبر داد.


به گزارش ایسنا، محمد اسلامی عصر امروز در نخستین اجلاس مجمع مشورتی رؤسای کمیسیون‌های شهرسازی و معماری شوراهای اسلامی کلانشهرها و مراکز استان‌ها با بیان اینکه ما به همگرایی و ایجاد رویه‌های مشترک برای مقابله با رویه‌های مخربی که طی این سال‌ها با توجیه‌های مختلف شکل گرفته و ما را به وضع نامطلوب رسانده، نیاز داریم، گفت: اولین دستاورد این مجمع این است که پتانسیلی شکل می‌گیرد که در شکل گیری پارلمان‌های شهری یک نوع الزامات وضع کرده و شرایطی فراهم کند که افرادی که می‌خواهند عضو شورای شهر شوند از حداقل‌های تخصصی برخوردار باشند.
وی با بیان اینکه توجه به شهرسازی و معماری که ارتباط مستقیم و پیوسته با زندگی دارد، بخش مهمی است، گفت: ما اگر نتوانیم در مدیریت شهری که خروجی انتهایی تفکرات شهرسازی است، آرامش و آسایش مطلوب را فراهم کند، مشخص می‌کند که به وظیفه اصلی نپرداختیم.
وی با بیان اینکه شرایط فعلی با طرح جامع عدم انطباق‌های زیادی دارد گفت: اگر وضعیت موجودمان را تحلیل کنیم می‌بینیم که هیچ انطباقی با طرح جامع ندارد. هر چند که هنوز اندازه گیری دقیقی نکردیم اما مشخص است که عدم انطباق زیاد است و این دلایل گوناگونی دارد. از جمله اینکه ما در طرح جامع تنها به تقاضای صرف توجه کردیم، و به بحث درآمدهای پایدار توجه نشد.
وزیر راه و شهرسازی با بیان اینکه ما نیاز مبرم داریم که شورای عالی شهرسازی، سطح، عمق، طول و عرض مداخله را تغییر دهد گفت: باید سیاست‌ها و خط مشی‌هایی وضع کنیم و با الگو و چهارچوب‌های مشخص پیش برویم و نظام کنترل شهرسازی ایجاد کنیم. هر چند که نظام کنترل ساختمان کارایی خود را نداشت اما باید آئین‌نامه نظام شهرسازی را تدوین کنیم که این مهم در راستای کیفیت بخشی زندگی شهری است.
وی در مورد بافت فرسوده با بیان اینکه هیچکس و هیچ شرکتی را الزام نکردیم که در بافت فرسوده کار کند و اگر کسی الزام کرد تخلف است و ما مصادیق برخورد می‌کنیم، گفت: نمی‌توان بافت فرسوده را به صورت شابلون واحد بازآفرینی کرد و برای باز زنده سازی محلاتی که دچار شب مردگی و تخلیه سکنه شدند باید طبق طرح مشخص و مصوب و با توجه به ویژگی‌های هر منطقه کار کرد.
وی با بیان اینکه تزریق بودجه برای تغییر شکلی محلات ادامه نخواهد داشت اما از بازآفرینی در محلات حمایت می‌کنیم، گفت: در برخی شهرها به دلیل آنکه فعالیت مدیریت شهری کفایت نمی‌کرد بنیاد مسکن را ایجاد کردیم. همچون چابهار که حاشیه نشینی به صورت لجام گسیخته‌ای افزایش یافته و سعی داریم با طراحی مناسب روند خزنده و پرسرعت حاشیه نشینی را مهار کنیم تا این رویش‌های ناهنجار شبانه رخ ندهد اما در کنار کنترل‌ها نیاز به تولید مسکن برای اقشار کم درآمد هستیم که شهرداری‌ها مجاز هستند بر اساس قانون و فرصت‌هایی که دارند در این زمینه اقدام کنند.
وی با بیان اینکه حاشیه نشینی زمانی ایجاد شد که مردم و نیازهای آنها را ندیدیم گفت: اگر نیازهای مردم را پیش بینی و برنامه‌ریزی مدون داشته باشیم نیازی به ساماندهی مجدد و اسکان مردم نیست اما به دلیل پایدار نبودن مدیریت و امور مدیریتی که در زمینه مسکن فعال هستند می‌بینیم که مسکن مردم همواره به صورت پرنوسان تأمین می‌شود اما به این مجمع به عنوان بخشی که بتواند کانون فکری یکپارچه ایجاد کند نگاه می‌کنیم و باید بتوانیم با نظر مسئولین شهرسازی و دانشگاه‌های صاحب سبک در بحث شهرسازی وضع موجود را تحلیل کنیم.
وی با بیان اینکه در شورای شهرسازی نیاز مبرم به تغییرات اساسی داریم و سیاست‌ها و خط مشی‌ها باید متأثر از اقلیم و فرهنگ مناطق وضع و یک نظام کنترل ساختمانی به وجود آوریم، گفت: ما برای سکونت و بازآفرینی بافت‌های فرسوده کمک می‌کنیم.
وی با بیان اینکه نیازمند تولید مسکن برای اقشار کم درآمد هستیم و این تکلیفی است که در قانون به عهده وزارت مسکن گذاشته شده و اما شهرداری‌ها هم مجاز هستند که با اتکا به ظرفیت‌های خود کمک کنند، گفت: باید سالانه حداقل ۴۰۰ هزار واحد مسکونی برای اقشار متوسط رو به پایین تهیه کنیم و این رقم تنها خروجی نرخ ازدواج‌ها است و باید آن را تأمین کنیم و در این راستا از تراکم پایین و متوسط استفاده می‌کنیم و به دنبال ایجاد شهرک‌های اقامتی با کیفیت و با معماری مناسب هستیم.
وی با اشاره به لزوم محدود کردن خودرو محوری در شهرها گفت: یکی از شاخص‌های توسعه پایدار کاهش خودرو محوری است و باید شرایطی ایجاد شود که در راستای حفظ محیط زیست از خودرو کمتر استفاده شود.
وی با بیان اینکه یک کار متفاوتی برای جاده‌های ورودی به شهرهای بزرگ باید انجام شود گفت: ۶۰ درصد تلفات در ۳۰ کیلومتری شهرها اتفاق می‌افتد و متأسفانه مجوزهای زیاد و غیر مجاز که توسط بهیاری‌ها و شوراهای محلی صادر می‌شود علاوه بر اینکه ورودی شهرها را زشت و ناهنجار کرده، حریم را نیز دچار خدشه کرده و در حوزه ترافیکی نیز ترافیک محل با ترافیک عبوری درگیر می‌شود که سبب بروز تصادفات می‌شود که باید با استانداری و شهرداری‌های مراکز استان جلسه بگذاریم تا برای این ۳۰ کیلومترها فکری کرده و اصلاحاتی انجام دهیم.
انتهای پیام
