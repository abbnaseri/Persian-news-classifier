بیت کوین هر ساعت به اندازه یک نیروگاه برق مصرف می‌کند!
سخنگوی صنعت برق ضمن تشریح آخرین اقدام وزارت نیرو برای مقابله با خروج غیرقانونی ارز مجازی و بیت‌کوین‌ها، گفت: برآوردها حاکی است که استخراج ارز دیجیتال ۵۰۰ مگاوات در ساعت برق مصرف می‌کند.
مصطفی رجبی مشهدی در گفت‌وگو با ایسنا، با اشاره به استخراج غیرقانونی بیت کوین و بالا رفتن مصرف برق در ایران، اظهار کرد: هنوز برای استخراج ارز مجازی و بیت کوین‌ها تعرفه‌ای مشخص نشده است و برخی از دارندگان مراکز استخراج رمز ارزها از انشعاب‌های غیرمجاز استفاده کردند که وزارت نیرو نسبت به قطع آن‌ها اقدام کرده است.
وی ادامه داد: در این راستا وزرات نیرو پیشنهاد خود برای تعرفه ارز مجازی را به هیأت دولت ارائه کرده است و هیأت دولت هم این پیشنهاد را در کمیسیون‌های تخصصی بررسی می‌کند. امیدواریم طرح به زودی تصویب شود و استخراج ارز مجازی صاحب تعرفه شود. پیشنهاد وزارت نیرو این است که تعرفه‌ها با متوسط نرخ ارز صادراتی برق محاسبه شود. البته این عدد، عدد مشخصی نیست که در حال حاضر بتوان اعلام کرد زیرا ممکن است بر اساس نرخ سال یا ماه باشد و نرخ آن بسته به فصل و روز و ساعت متفاوت است. بعد از اینکه قطعی شد اعلام می‌شود.
سخنگوی صنعت برق به این سوال که استخراج بیت کوین‌ها در کدام استان کشور بیشتر رواج دارد، پاسخ داد: از آن‌جایی که دمای دستگاه‌ها افزایش یافته و نیاز به وسایل سرمایشی دارند استقرار در مناطق سردسیر کشور برای آنها مقرون به صرفه است.
مشهدی با بیان اینکه مشخص نیست استخراج بیت کوین‌ها چند درصد از برق کشور را مصرف می‌کنند، توضیح داد: از آنجا که انشعابات غیرمجاز هستند، مشخص نیست چند درصد برق کشور را مصرف می‌کنند اما تخمین زده می‌شود ۵۰۰ مگاوات در یک ساعت مصرف دارند که معادل یک نیروگاه بزرگ است.
بر اساس این گزارش، در حالی که همزمان با افزایش دما زنگ خطر مصرف برق به ویژه در تهران به صدا درآمده است، صنعت برق امسال با مشکل جدیدی به نام بیت‌کوین‌ها که به نظر می‌رسد عامل اصلی افزایش نامتعارف مصرف برق هستند، دست و پنجه نرم می‌کند. در این راستا همایون حائری - معاون وزیر نیرو - چندی پیش با اشاره به مباحثی که در مورد استفاده از برق برای استخراج ارز دیجیتالی مطرح شده است، گفت: برق در ایران بسیار ارزان است و با توجه به این برخی از سرمایه‌گذاران بیت‌کوین هستند که به کشور هجوم آورده‌اند.
قیمت استخراج هر بیت‌کوین در جهان ۷۰۰۰ دلار است و برای هر بیت‌کوین ۷۲ هزار کیلووات ساعت برق مصرف می‌شود که به اندازه مصرف ۲۸ مشترک است. تعداد این افراد به تازگی افزایش پیدا کرده و می‌تواند به ۲۰۰۰ تا ۲۵۰۰ مگاوات نیز برسد.
انتهای پیام
