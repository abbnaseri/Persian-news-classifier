محصولات ورزشی برند بی‌مشتری ماندند
رئیس اتحادیه فروشندگان لوازم ورزشی اظهار کرد: واحدهای داخلی تنها در زمینه‌ تولید محصولات کششی بدنسازی به تولید می‌پردازند و این در حالی است که مشتری برای محصولات به‌روز و برند جهانی وجود ندارد.

مرتضی حق‌پرست در گفت‌وگو با ایسنا، در رابطه با وضعیت بازار پوشاک و وسایل ورزشی گفت: واردات برخی محصولات ورزشی ممنوع است که از این موارد می‌توان به پوشاک و کفش ورزشی اشاره کرد، اما در کنار آنها محصولاتی همچون محصولات ورزش‌های پنت‌بال، کمان و توپ‌های هندبال به کشور وارد می‌شود که تأمین نرخ ارز و فرآیند واردات این وسایل ورزشی نیز تا حدودی سخت است.
رئیس اتحادیه فروشندگان لوازم ورزشی ادامه داد: در زمینه محصولات ورزشی برخی از واحدهای داخلی به تولید این محصولات می‌پردازند که تأمین مواد اولیه باکیفیت در این زمینه بسیار حائز اهمیت است. از این‌رو تنها برخی محصولات همچون وسایل کششی بدنسازی، با برند و کیفیت قابل توجه تولید می‌شود.
وی تاکید کرد: برخی از واحدهای داخلی در زمینه تولید پوشاک در کشور فعال هستند، اما نکته قابل توجه آن است که پوشاک ورزشی باید دارای کیفیت و قابلیت قابل توجهی باشد که برای تحقق این مهم نیاز به واردات پارچه است که متأسفانه تأمین مواد اولیه در کشور به سختی انجام می‌شود.
حق‌پرست اظهار کرد: قیمت محصولات و پوشاک ورزشی متناسب با نرخ ارز رشد نداشته و افزایش قیمت آن کمتر از رشد نرخ ارز به ویژه دلار بوده است.
وی در رابطه با فعالیت و واردات پوشاک ورزشی برند، ادامه داد: با توجه به شرایط واردات و افزایش قیمت‌ها، فعالیت واحدهای صنفی عرضه پوشاک ورزشی برند به شدت کاهش یافته و محصولات به‌روز آنچنان به کشور وارد نمی‌شود.
رئیس اتحادیه فروشندگان لوازم ورزشی یادآور شد: به واسطه کاهش قدرت خرید مردم، عرضه پوشاک برند در کشور آنچنان منطقی نیست و مشتری برای خرید وجود ندارد.
انتهای پیام
