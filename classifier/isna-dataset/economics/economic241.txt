تحریم‌های آمریکا علیه ایران غیرقانونی است/ ایران عامل بی‌ثباتی در منطقه نیست
وزیر انرژی روسیه در حاشیه نشست اوپک و غیراوپک در وین به یک شبکه خبری آمریکایی گفت: ایران عامل بی ثباتی در خلیج فارس نیست و تحریم‌ها علیه این کشور غیرقانونی هستند.
به گزارش ایسنا، صادرات نفت ایران از وضع تحریم‌های اقتصادی دولت آمریکا که بر پایه ادعاهای واهی بوده، متأثر شده است. آمریکا در ماه مه معافیت‌ها برای مشتریان بزرگ نفت ایران را تمدید نکرد و با هدف به صفر رساندن صادرات نفت ایران، تحریم‌ها علیه تهران را تشدید کرد.
الکساندر نواک، وزیر انرژی روسیه به شبکه سی ان بی سی گفت: در ارتباط با محدودیت‌ها برای صادرات نفت ایران، ما از ایران حمایت می‌کنیم و بر این باوریم که تحریم‌ها غیرقانونی هستند و از سوی سازمان ملل متحد تصویب نشده‌اند.
وزیر انرژی روسیه در ادامه افزود: تصور نمی‌کنم ایران باید به عنوان عامل بی ثباتی در منطقه شناخته شود. این اقدامات نه تنها وضعیت در ایران که هدف تحریم‌ها قرار گرفته است بلکه در کل منطقه خلیج فارس را بی ثبات می‌کند.
تنش‌ها میان آمریکا و ایران در هفته‌های اخیر به اوج رسید و دولت ترامپ، تهران را عامل حملات به نفتکش‌ها در منطقه خلیج فارس خواند در حالی که ایران این اتهامات را تکذیب کرد. سپس یک پهپاد متجاوز آمریکایی از سوی ایران سرنگون شد و نگرانی‌ها نسبت به احتمال درگیری و بسته شدن تنگه هرمز را برانگیخت. حدود ۳۰ درصد از ترانزیت نفت جهان از طریق این مسیر انجام می‌گیرد.
بر اساس گزارش سی ان بی سی، اوپک به همراه روسیه و ۹ تولیدکننده دیگر غیراوپک در نشست هفته جاری خود که در وین برگزار کردند با تمدید توافق کاهش تولید ۱.۲ میلیون بشکه در روز به مدت ۹ ماه دیگر توافق کردند.
انتهای پیام
