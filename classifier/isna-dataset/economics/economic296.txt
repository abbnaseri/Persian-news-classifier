دو میلیون بشکه نفت در بورس عرضه شد
امروز دو میلیون بشکه نفت خام سبک در رینگ بین الملل بورس انرژی عرضه شد اما در نهایت کفه تقاضا خالی ماند.
به گزارش ایسنا امروز نفت خام سبک برای دوازدهمین بار در رینگ بین‌الملل بورس انرژی عرضه شد اما در نهایت مشتری برای خرید آن اقدام نکرد.
در این عرضه قیمت پایه هر بشکه نفت خام سبک ۵۹ دلار و ۲۸ سنت و تسویه به صورت شرایطی بود. خریداران می‌توانستند شش درصد ارزش سفارش را به صورت ریالی یا ارزی به حساب اعلامی شرکت سپرده‌گذاری مرکزی و تسویه وجوه واریز کنند.
همچنین خریداران می‌توانستند این مبلغ را خارج از پایاپای به حساب‌های معرفی شده از سوی شرکت ملی نفت ایران تا دو ساعت قبل از شروع عرضه واریز کنند.
گفتنی است؛ از سال گذشته تاکنون ۱۱ بار نفت خام سبک ایران در بورس انرژی عرضه شده اما در معدود دفعاتی مقداری از آن به فروش رفته است.
در ۲۱ خرداد ۱۳۹۸ نیز نفت خام در بورس عرضه شد اما به فروش نرسید.
انتهای پیام
