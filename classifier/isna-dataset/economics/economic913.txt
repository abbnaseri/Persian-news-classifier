روسیه در ایران ماندگار شد
 روس‌ها خواستگاران دیرینه ایران در حوزه نفت و گاز هستند که از  دو سال پیش تاکنون بیش‌از گذشته خواهان افزایش همکاری با ایران شده‌اند به‌تازگی نیز با حضور در ایران همکاری‌های خود را مستحکم‌تر کرده‌اند.
به گزارش ایسنا، ایران و روسیه بارها و مخصوصاً در طول دو سال گذشته که قراردادهای جدید نفتی از سوی وزارت نفت معرفی شد در دو طرف میز مذاکره تعاملات نفتی نشسته‌اند. روس‌ها از خواستگاران پر و پا قرص توسعه میادین نفتی ایران بودند و شرکت‌های لوک اویل، روس‌نفت، زاروبژنفت، تات‌نفت، گازپروم و گازپروم نفت با شرکت ملی نفت ایران تفاهم‌نامه هم امضا کردند. میدان‌های منصوری، آب تیمور، کیش، یاران، مارون، لایه نفتی پارس جنوبی، کوپال، آبان، اسفندیار، پایدار غربی، دهلران، پارس شمالی، آذر، چنگوله و چشمه خوش، از جمله میدان‌هایی هستند که درباره آنها با شرکت‌های روس مذاکره شده است.
یکی از مذاکرات مذکور هم به نتیجه رسید در روزهای پایانی سال ۱۳۹۶ شاهد امضای قرارداد بهبود بازیافت، افزایش تولید و بهره‌برداری میادین نفتی آبان و پایدار غرب بین شرکت ملی نفت ایران و شرکت‌های زاروبژنفت روسیه و دانا انرژی ایران بودیم. خرید نفت ایران توسط روسیه روی دیگر سکه تعاملات نفتی دو کشور بود و در دیداری که بین بیژن زنگنه، وزیر نفت کشورمان و الکساندر نواک، وزیر انرژی روسیه در اواخر سال ۱۳۹۵ صورت گرفت قرار شد نفت ایران به یک شرکت روسی و برای مقاصد خارج از روسیه فروخته شود و ۵۰ درصد پول فروش نفت به روسیه به صورت نقدی تحویل ایران داده و ۵۰ درصد دیگر صرف خرید کالا و خدمات از روسیه شود که این موضوع نیز در مرحله اجرا قرار گرفت.
تمایل روس‌ها برای حضور در صنعت نفت ایران غیر قابل انکار بود به طوری که یوری اوشاکوف، دستیار رئیس جمهوری روسیه اعلام کرد شرکت‌های نفت و گاز این کشور می‌توانند بیش از ۵۰ میلیارد دلار در توسعه میدان‌های نفت و گاز ایران سرمایه‌گذاری داشته باشند.
تداوم همکاری‌ها برای توسعه صنعت نفت و گاز
روسیه خود را رفیق دیرینه ایران می‌داند و در سفر الکساندر نواک، وزیر انرژی روسیه به ایران و ملاقاتش با وزیر نفت مذاکراتی در خصوص تداوم همکاری‌ها برای توسعه صنعت نفت و گاز ایران صورت گرفت و بیژن زنگنه وزیر نفت کشورمان اعلام کرد که در جلسه‌ای که با وزیر انرژی روسیه داشتیم، طیف وسیعی از مطالب مطرح شد و مذاکرات مانند همیشه خوب پیش رفت که بخشی از این مباحث در مورد همکاری‌های توسعه‌ای در صنعت نفت و گاز بود و در حوزه صادرات در بخش گاز نیز صحبت کردیم تا با استفاده از امکاناتی که وجود دارد بتوانیم اقداماتی را انجام دهیم.
وی با اشاره به اعلام آمادگی برخی شرکت‌های روسی برای کار در ایران گفت: در مورد این مساله نیز صحبت‌هایی صورت گرفت و قرار شد کارهایی را آغاز کنیم و مقرر شد تا هر دو طرف از این کارها مراقبت کنیم.
زنگنه با تاکید بر این مساله که در حال حاضر بازار جهانی نفت به شدت تحت تأثیر اراده سیاسی است و حتی رسانه‌های تحت نفوذ آمریکایی‌ها و صهیونیست‌ها در بازار اخلال ایجاد می‌کنند، گفت: وضعیت بازار در حال حاضر بی‌ثبات و شکننده است لذا باید دو طرف مراقب شرایط باشند چراکه در این شرایط نیز برخی از همسایگان ما سعی در ایجاد اخلال در بازار دارند که این مساله در درازمدت و کوتاه‌مدت به نفع هیچ‌کس نیست.
وزیر نفت با اشاره به اینکه ایران و بخش‌هایی از صنعت نفت روسیه با تحریم روبه‌رو است، تاکید کرد: این وضع بازار به نفع هیچ کس نیست و باید از آن مراقبت کرد. در نشست آینده اوپک این مطالب را عنوان خواهم کرد.
نگاهی بر تفاهم نامه همکاری
ایران و روسیه روز دوشنبه و پس از پایان سومین نشست کارگروه انرژی دو طرف در بخش انرژی، تفاهم‌نامه‌ای در ۲۷ بند در بخش نفت، گاز، پالایش، پتروشیمی، برق و انرژی هسته‌ای امضا کردند که طبق گفته‌های حسین اسماعیلی شهمیرزادی، مدیرکل اروپا و آمریکا و همسایگان دریای خزر وزارت نفت همکاری در حوزه اکتشاف، استخراج، تولید و سرمایه گذاری در صنعت نفت، گاز، پتروشیمی در این تفاهم‌نامه مورد تاکید قرار گرفت. همچنین یکسان‌سازی استانداردهای تجهیزات صنعت نفت ایران و روسیه یکی دیگر از بندهای تفاهم‌نامه با روس‌ها عنوان شده که با اجرایی شدن این بند که برای نخستین بار به تفاهم‌نامه افزوده شده است، طرف‌ها می‌توانند از تجهیزات صنعت نفت و گاز یکدیگر استفاده کنند.
وی با بیان این‌که همکاری دوجانبه در دریای خزر از دیگر موارد مورد توافق با روس‌ها بود، تصریح کرد: پژوهشگاه صنعت نفت و مؤسسه‌های مطالعات انرژی نیز مذاکرات خوبی با همتایان روس در زمینه‌های پژوهشی و مطالعاتی داشتند.
همکاری ایران و روسیه به نفع هر دو کشور است
خطیبی کارشناس ارشد حوزه انرژی در این باره به ایسنا گفت: در شرایط فعلی همکاری روسیه با ایران می‌تواند به نفع دو کشور باشد و این موضوع می‌تواند تأثیرات مثبتی را برای هر دو کشور به دنبال داشته باشد.
وی با اشاره به همکاری دیرینه این کشور با ایران اظهار کرد: اجرای برنامه‌های وعده داده شده از سوی این کشور نه تنها نیازمند اراده جدی تر روسیه است بلکه ایران نیز می‌بایست نسبت به اجرای آن‌ها پیگیرتر باشد، اما در مجموع این اتفاق نوید بهبود شرایط را می‌دهد.
انتهای پیام
