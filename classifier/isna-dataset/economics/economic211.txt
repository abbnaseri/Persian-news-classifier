فروش گوشی‌های مجهز به شبکه ۵G اوج می‌گیرد
بر اساس گزارش‌های منتشر شده از سوی موسسه تحقیقاتی کانالیز، فروش گوشی‌های هوشمند مجهز به قابلیت پشتیبانی از شبکه ۵G تا سال ۲۰۲۳ میلادی از فروش گوشی‌های ۴G سبقت خواهد گرفت.
به گزارش ایسنا، در طول یک سال اخیر شرکت‌های تولیدکننده بسیاری در تلاش بودند که فناوری و قابلیت پشتیبانی از شبکه نسل پنجم اینترنت همراه ۵G را به جدیدترین گوشی‌های خود اضافه کنند و همواره برنامه‌های خود برای معرفی و رونمایی از محصولات و گوشی‌های هوشمند و پرچمدار این فناوری را نیز اعلام و معرفی کرده‌اند.
حالا محققان و پژوهشگران فعال در مؤسسه تحقیقاتی کانالیز به تازگی با انتشار گزارشی جدید برآورد و اعلام کرده‌اند که میزان استقبال کاربران به زودی در سال‌های آتی دو چندان خواهد شد به گونه‌ای که فروش گوشی‌های مجهز به فناوری ۵G بسیار بیشتر از گوشی‌های قبلی مجهز به فناوری نسل پیشین ۴G می‌شود.
تاکنون از جمله گوشی‌های هوشمند مجهز به ۵G که قرار بود به فناوری مذکور مجهز باشد، می‌توان به گوشی‌های هوشمند گلکسی نوت ۱۰، گلکسی اس ۱۰ سامسونگ، ال جی وی ۵۰ تینکیو، هواوی میت ایکس، وان پلاس ۷، وان پلاس ۷ پرو، شیائومی می میکس ۳، زدتی‌ای آکسون ۱۰ پرو و موتورولا موتو زد ۴ اشاره کرد و حالا به نظر می‌رسد با توجه به پیش بینی افزایش استقبال کاربران و همچنین تلاش روزافزون و بی سابقه کشورهای مختلف برای برقراری هرچه سریع‌تر نسل پنجم شبکه اینترنت همراه ۵G، تعداد بیشتری از برندهای مختلف را وادار به توسعه و تولید این محصولات خواهد کرد.
از آنجا که اخبار نسل جدید اینترنت ۵G در گوشه و کنار جهان منتشر شده و کاربران بسیاری نیز در انتظار اجرای آن هستند، کشورهای زیادی با همکاری بزرگترین اپراتورهای اینترنت و غول‌های تکنولوژی در جهان درصدد برقراری این نسل جدید از اینترنت‌اند.
پیش‌تر نیز کارشناسان و تحلیلگران فعال در حوزه فناوری برآورد کرده بودند سهم فروش گوشی‌های مجهز به فناوری شبکه ۵G از ۰.۵ درصد در سال ۲۰۱۹ میلادی به ۲۶ درصد در سال ۲۰۲۳ میلادی افزایش پیدا خواهد کرد و این بدان معناست که آینده موفقیت‌آمیز و روشنی پیش روی گوشی‌های هوشمند مجهز به این فناوری قرار دارد و شبکه نسل پنجم اینترنت همراه نیز در سال‌های آینده با پیشرفت و توسعه قابل توجهی روبرو خواهد شد.
انتهای پیام
