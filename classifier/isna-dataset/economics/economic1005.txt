تاکید سازمان جهانی کار بر فراهم کردن فرصت کار برای جوانان
در یکصدمین سال تأسیس سازمان بین المللی کار علاوه بر تبیین تحولات آینده کار، گزارش سال ۲۰۱۹ بانک جهانی و توصیه این بانک به دولتها جهت سرمایه‌گذاری در مهارتهای جدید ارائه و بر ضرورت گسترش حمایتهای اجتماعی تاکید شده است.
به گزارش ایسنا، در این کنفرانس که به دلیل تقارن با یکصدمین سال تأسیس سازمان بین‌المللی کار از اهمیت مضاعفی برخوردار شده است، ۷۵۰۰ نفر از نمایندگان دولت‌ها و سازمان‌های کارگری و کارفرمایی از سراسر جهان شرکت کرده‌اند.
سازمان جهانی کار در یکصدمین سال تأسیس خود در سال ۲۰۱۹، طرح «ابتکار سده برای آینده کار» را به عنوان موضوع محوری فعالیت‌های خود در دستور کار قرار داده است؛ از جمله موضوعات مهمی که در این اجلاس مورد توجه و بحث قرار خواهد گرفت، تبیین تحولات آینده کار، گسترش حمایت‌های اجتماعی، گزارش سال ۲۰۱۹ بانک جهانی و توصیه این بانک به دولت‌ها جهت سرمایه‌گذاری در مهارت‌های جدید و افزایش درآمدها است.
سال گذشته، منع خشونت و آزار و اذیت در محیط کار در دستور کار اصلی این سازمان قرار داشت اما امسال به مناسبت یکصدمین سال تأسیس سازمان بین‌المللی کار، همه برنامه‌های سازمان تحت‌الشعاع رویداد مهم سده و گفت‌وگو در خصوص آینده کار قرار گرفته و بسیاری از مقامات بلندپایه کشورهای عضو برای گرامیداشت سده در آن شرکت دارند.
تصویب پیشنهاد تقویت سه جانبه‌گرایی کشورمان در ILO‌
پیشنهاد کشورمان مبنی بر تقویت سه جانبه‌گرایی به ویژه در شکل‌دهی آینده کار و در مواجه با چالش‌های جهان کار در سازمان بین‌المللی کار تصویب شد. در این اجلاس که کمیته‌های چهارگانه آن از روزهای گذشته آغاز به کار کرده است، پیشنهاد کشورمان مبنی بر تقویت سه‌جانبه‌گرایی به ویژه در شکل دهی آینده کار و در مواجهه با چالش‌های جهان کار برای درج در مقدمه اعلامیه سده پذیرفته و تصویب شده است.
به گفته مدیرکل امور بین‌الملل وزارت تعاون، کار و رفاه اجتماعی به مناسبت سده سازمان جهان، کار سندی موسوم به "اعلامیه سده"به تصویب خواهد رسید که کار بررسی آن در کمیته جامع کنفرانس در حال انجام است و با توجه به اینکه تدوین استاندارد برای رفع آزار و خشونت در جهان کار در دستور کار این کنفرانس قرار دارد، هیأت سه جانبه کشورمان پیشنهادات خود را برای تدوین استانداردها به کمیته استاندارد ارائه کرد.
وی از حمایت کشورهای بولیوی، مکزیک، پاناما، چین، لبنان، مالزی، اندونزی و سوریه از پیشنهاد ایران خبر داد و تصریح کرد: در حال حاضر دنیای کار از اقدامات یک جانبه و غیر قانونی برخی کشورها از جمله آمریکا رنج می‌برد و با تحریم‌های صورت گرفته به خصوص در حوزه اقتصادی، کار و کارگر و محیط کار و آینده کار با مشکل مواجه خواهند شد که در تناقض با اساسنامه سازمان بین‌المللی کار است.

تحریم‌های اقتصادی مانع اجرای کار شایسته و عدالت اجتماعی
به اعتقاد مدیرکل امور بین‌الملل وزارت کار، تحریم‌های اقتصادی باعث می‌شود کار شایسته و عدالت اجتماعی که از اهداف اساسی سازمان بین‌المللی کار است، تحقق پیدا نکند و توسعه پایدار کشورها به مخاطره بیفتد.
به گزارش ایسنا، هیأت ایرانی نمایندگان دولت، کارفرمایان و کارگران در یکصد و هشتمین کنفرانس سازمان جهانی کار (ILO) که با مشارکت نمایندگان عضو این سازمان در ژنو سوئیس و مقر اروپایی سازمان ملل در حال برگزاری است، حضور دارند و روز گذشته نیز وزیر تعاون، کار و رفاه اجتماعی، ایران را برای شرکت در این کنفرانس به مقصد ژنو ترک کرد.
قرار است شریعتمداری در اجلاس وزیران کار جنبش عدم تعهد، اجلاس وزیران کار آسیا و اقیانوسیه و مجمع عمومی سازمان بین‌المللی کار سخنرانی کند و ملاقات با وزیران کشورهای عراق، بلغارستان، آذربایجان و سوریه را هم در دستور کار خود دارد.
در راستای برنامه سازمان بین‌المللی کار مبنی بر انجام گفت‌وگو در خصوص آینده کار، ایران مدتی قبل همایش ملی آینده کار را برگزار کرد که به موضوعاتی همچون ظهور مشاغل جدید با توسعه رباتیک، افزایش تقاضا برای نیروهای ماهر، افزایش استخدام‌ها توسط بخش خصوصی، محدودیت فرصت‌های شغلی و تغییر ماهیت آینده کار پرداخت.
تاکید ILO بر فراهم کردن فرصت‌های کار برای جوانان
به گزارش ایسنا، به دلیل توسعه فناوری، تغییرات اقلیمی و جمعیتی، آینده کار دستخوش تغییرات و تحولات گسترده‌ای خواهد شد و گزارش کمیسیون جهانی آینده کار با تاکید بر "کار انسان محور" برای دستیابی همگان به کار شایسته و برقراری عدالت اجتماعی در این کنفرانس مورد توجه جدی کشورهای عضو سازمان بین‌المللی کار قرار دارد.ILO خواستار استفاده از پتانسیل جوانان و فراهم آوردن فرصت‌های آینده کار برای آنها شده است.
سازمان بین‌المللی کار (ILO) در سال ۱۹۱۹ با هدف تدوین مقررات و قوانین بین‌المللی در جهت بهینه‌سازی استانداردهای بین‌المللی کار و حصول اطمینان از بکارگیری آن‌ها متولد شد و از آن سال تاکنون کنفرانس بین‌المللی کار همه ساله با حضور ۱۸۷ کشور عضو در ژنو سوئیس برگزار می‌شود. این اجلاس مهم‌ترین رویداد بین‌المللی در حوزه کار به شمار می‌رود و کشورهای عضو در عالی‌ترین سطوح در اجلاس مذکور شرکت می‌کنند و به بررسی مهم‌ترین مشکلات روز جامعه کار، نیروی کار و وضع استانداردهای بین‌المللی می‌پردازد.‌ یکصد و هشتمین کنفرانس بین‌المللی کار تا روز جمعه ۳۱ خرداد در محل سازمان ملل متحد در ژنو ادامه دارد.
انتهای پیام
