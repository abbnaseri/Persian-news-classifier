قیمت مصوب مرغ ثابت ماند
ستاد تنظیم بازار بر تداوم تخصیص ارز ۴۲۰۰ تومانی برای واردات نهاده‌های مورد نیاز برای تولید مرغ تاکید کرد.
به گزارش ایسنا به نقل از وزارت صنعت، معدن و تجارت، در پی ارائه درخواستی از سوی وزارت جهاد کشاورزی در خصوص اصلاح نرخ جوجه یک روزه و گوشت مرغ از سوی وزارت جهاد کشاورزی، ستاد تنظیم بازار با تاکید بر حمایت توأمان از بخش‌های تولید و مصرف مقرر کرد وزارت جهاد کشاورزی نسبت به تأمین، توزیع و نظارت حداکثری بر رعایت قیمت مصوب عرضه نهاده‌ها اقدام کند و مدیریت بازار به‌گونه‌ای صورت گیرد تا از رسیدن کالا به دست مرغداران با حذف واسطه‌های غیر ضروری اطمینان حاصل شود.
در این نشست که به ریاست عباس قبادی - دبیر ستاد تنظیم بازار و معاون بازرگانی داخلی وزارت صنعت، معدن و تجارت - برگزار شد، اعضای ستاد تنظیم بازار بر فرآیند صدور فاکتور در حلقه‌های مختلف زنجیره تولید مرغ تاکید کردند. این حلقه‌ها شامل فرآیند تولید جوجه یک روزه، فروش مرغ زنده، مرغ کشتار شده توسط کشتارگاه‌ها، مراکز توزیع عمده و خرده‌فروشان است. به این ترتیب تکالیف تعیین شده برای دستگاه‌های نظارتی مسئول، طبق تصمیمات پیشین ستاد تنظیم بازار بار دیگر مورد تاکید قرار گرفت.
دستگاه‌های نظارتی مسئول در این راستا سازمان حمایت مصرف‌کنندگان و تولیدکنندگان، سازمان تعزیرات حکومتی و دادستانی‌های استان‌ها اعلام شده است.
بدیهی است دستگاه‌های مسئول فقط مسئول کنترل صدور فاکتور خواهند بود و سازمان حمایت مصرف‌کنندگان و تولیدکنندگان، سازمان تعزیرات حکومتی و وزارت جهاد کشاورزی مکلف هستند ضمن رصد و پایش مستمر میزان جوجه‌ریزی مطابق با نیاز بازار و تحقق الزامات بازار رقابتی، گزارش لازم برای اتخاذ تصمیمات آتی را به دبیرخانه کارگروه تنظیم بازار ارائه کنند.
ستاد تنظیم بازار با تاکید بر تداوم تولید مرغ و پیشگیری از نیاز به واردات، مقرر کرد در صورت بروز حاشیه زیان برای تولیدکنندگان در زمان کاهش قیمت فروش، قیمت کف حمایتی مرغ توسط سازمان حمایت مصرف‌کنندگان و تولیدکنندگان با همکاری دستگاه‌های مسئول و تشکل‌های مربوطه محاسبه و به دبیرخانه ارائه شود.
همچنین شرکت پشتیبانی امور دام مکلف است از همه ظرفیت‌های خود برای جمع‌آوری مرغ مازاد بازار استفاده کند. پیش‌بینی شده است وجه ریالی قیمت خرید مرغ در حداقل زمان ممکن پرداخت تا انگیزه فروش و تحویل کالا به دولت کاهش نیابد.
قیمت خرید مرغ گرم کشتار روز درب کشتارگاه به ازا هر کیلوگرم ۱۱ هزار و ۵۰۰ تومان تعیین گردید و هزینه‌های تبعی بعدی شامل شرینگ پک، انجماد و حمل و نگهداری بعد از خرید بر عهده شرکت پشتیبانی امور دام خواهد بود.
برای جلوگیری از واسطه‌گری فروش نهاده‌ها انجام تهاتر خرید مرغ با تحویل نهاده مطابق با میزان جوجه‌ریزی و با رعایت سهمیه‌بندی نهاده اعلامی وزارت جهاد کشاورزی در چارچوب دستورالعمل ابلاغی وزیر جهاد کشاورزی و تعهد مصرف و عدم فروش نهاده از سوی فروشندگان (تولیدکننده مرغ) خواهد بود.
انتهای پیام
