برندگان و بازندگان بازار کالا در شش ماه آینده
بازار مواد خام پس از ضربه‌ای که سال گذشته خورد وضعیت یکسانی در نیمه اول سال ۲۰۱۹ نداشت و شاخص قیمت‌ها با وجود ادامه جنگ تجاری آمریکا و چین و آمار اقتصادکلان نامطلوب حدود هفت درصد رشد کرد.
به گزارش ایسنا، پایگاه خبری بلومبرگ در گزارشی به بررسی چشم‌انداز کالاهای مهم شامل نفت خام، گاز، طلا، سنگ آهن و مس در نیمه دوم سال ۲۰۱۹ پرداخته است. برخی از عوامل تأثیرگذار بر بازارهای مواد خام عوامل مشابهی خواهند بود که در نیمه اول مشاهده شدند از جمله جنگ تجاری که میان آمریکا و چین جریان دارد. این جنگ اکنون روی سیاست پولی نیز تأثیر می‌گذارد و بانک‌های مرکزی از جمله بانک مرکزی آمریکا امکان تسهیل سیاست پولی از طریق کاهش نرخ‌های بهره را بررسی می‌کنند. کاهش نرخ‌های بهره موضوع مهمی خواهد بود و به همین دلیل اظهارات هفته جاری جروم پاول، رئیس بانک مرکزی آمریکا در برابر کنگره به شدت مورد توجه بازارها قرار دارد.
صعود پرشتاب نفت خام
نفت خام در نیمه اول که سرمایه گذاران به ارزیابی نگرانی‌ها نسبت به تقاضا برای نفت، تأثیر رشد تولید آمریکا، تشدید تحریم‌های آمریکا علیه صادرات نفت ایران و کاهش تولید داوطلبانه اوپک و متحدانش شامل روسیه پرداختند، رشد چشمگیری داشت. نفت برنت پس از این که در اواخر آوریل به مرز ۷۵ دلار صعود کرد، ژوئن را در قیمت حدود ۶۴ دلار پشت سر گذاشت و ۲۴ درصد رشد نشان داد که بهترین عملکرد نیمه اول سال نفت برنت از سال ۲۰۱۶ به این طرف بود.
اوپک و متحدانش در دوم ژوئیه با تمدید توافق کاهش تولید تا پایان سه ماهه اول سال ۲۰۲۰ موافقت کردند. نرخ بیش از حد پایبندی این گروه به توافق کاهش تولید در نیمه اول سال میلادی جاری، تأثیر بزرگی در رشد قیمت نفت داشت. پیشرفت در مذاکرات تجاری آمریکا و چین می‌تواند عامل بزرگ‌تری باشد و روی دیدگاه سرمایه گذاران در خصوص دورنمای مصرف نفت خام تأثیر بگذارد. اقدام احتمالی ایران برای مسدود کردن تنگه هرمز هم عامل دیگری خواهد بود که بازار نفت را تحت تأثیر قرار می‌دهد. تحلیلگران قیمت ۷۰ دلار در هر بشکه برای نفت برنت در سه ماهه چهارم پیش بینی کرده‌اند.
طلا و درخشش دوباره
طلا در پایان نیمه اول سال ۲۰۱۹ در بالاترین حد خود در شش سال گذشته بسته شد. نگرانی‌ها نسبت به رشد اقتصادی شدت پیدا کرده‌اند و باعث شده‌اند بانک‌های مرکزی سیاست پولی ملایم‌تری در پیش بگیرند. چشم‌انداز کاهش نرخ‌های بهره و تدابیر محرک مالی جدید نشان می‌دهد طلا همچنان فضای بیشتری برای افزایش قیمت خواهد داشت و حتی با وجود آمار اشتغال اخیر آمریکا که بهتر از حد مطلوب بود و باعث شد اندکی از درخشش طلا کاسته شود.
عامل دیگری که از روند افزایشی طلا پشتیبانی می‌کند، تشدید تنش‌های تجاری و ژئوپلیتیکی است که تقاضا برای خرید دارایی‌های امن را تقویت کرده و باعث ورود میلیاردها دلار سرمایه گذاری به صندوق‌های سرمایه گذاری قابل معامله در بورس شده که تحت پشتوانه طلا قرار دارند. بانک گلدمن ساکس پیش بینی قیمت ۱۲ ماهه برای طلا از ۱۴۲۵ دلار به ۱۴۷۵ دلار افزایش داده است. قیمت طلا از ابتدای سال ۲۰۱۹ تاکنون، ۹.۵ درصد رشد نشان داده است.
دوران دشوار مس
مس پس از رشد قوی که در آغاز سال ۲۰۱۹ تحت تأثیر تقاضای قوی و عرضه محدود معدنی داشت، برای شش ماه نخست سال به زحمت رشد قیمت ثبت کرد. این فلز از رکورد بالایی که در آوریل به آن صعود کرد و بالاترین حد در ۹ ماه گذشته بود به دلیل نگرانی‌ها نسبت به پیامدهای منفی جنگ تجاری آمریکا و چین بر رشد اقتصاد جهانی، حدود ۱۱ درصد افت قیمت داشته است.
گروه مطالعات بین‌المللی مس پیش بینی کرده است مصرف مس امسال ۱۸۹ هزار تن بالاتر از میزان تولید باشد. شرکت کودلکو که بزرگترین معدن کار مس در جهان است ماه گذشته اعلام کرد تقاضای چین برای این فلز قوی مانده و ریزش اخیر قیمت توجیهی ندارد. گلدمن ساکس انتظار دارد سرمایه گذاری در شبکه برق، تکمیل خانه‌ها و تدابیر محرک احتمالی برای زیرساخت در چین، از قیمت مس حمایت کند و این فلز به ۶۷۰۰ دلار در هر تن برسد که ۱۲ درصد بالاتر از قیمت انتهای ژوئن خواهد بود.
شوک‌ها و سنگ آهن
سنگ آهن با رشد قیمت بیش از ۶۰ درصدی در نیمه اول سال ۲۰۱۹، برنده بلامنازع بازارهای کالا بود. این افزایش قیمت تحت تأثیر محدودیت عرضه از سوی برزیل و استرالیا و رشد تقاضای چین روی داد و به سود شرکت‌های معدنکاری ریوتینتو و بی اچ پی تمام شد و تمامی گریدهای سنگ آهن افزایش قیمت داشتند.
با این حال نیمه دوم سال ممکن است برای خریداران بازار سنگ آهن حساس‌تر باشد زیرا میزان عرضه به خصوص از سوی برزیل احتمال دارد افزایش پیدا کند و سرمایه گذاران موجودی سنگ آهن دپو شده در بنادر چین را برای بررسی میزان تقاضای این بازار پیگیری خواهند کرد. بانک مورگان استنلی پیش بینی کرده است قیمت سنگ آهن در سه ماهه چهارم در نتیجه ازسرگیری عرضه متوقف شده شرکت واله، رشد تولید چین و افت تقاضای چین، به ۹۰ دلار در هر تن کاهش پیدا خواهد کرد.
گاز از بحران رد می‌شود؟ 
خریداران گاز طبیعی امیدوارند شرایط آب و هوایی به کمک این بازار بیاید که قیمت‌های آن به دلیل سیل عرضه محموله‌های گاز طبیعی لطمه دیده است. آسیا و اروپا شاهد افت حدود ۵۰ درصدی قیمت‌ها بودند در حالی که قیمت گاز در آمریکا بیش از ۲۰ درصد کاهش پیدا کرد. گناهکاران اصلی، کارخانه‌های جدید در استرالیا و آمریکا هستند که میزان عرضه گاز طبیعی را سریع‌تر از میزان تقاضا افزایش داده‌اند. با پر شدن مخازن خریداران بزرگ در آسیا، محموله‌ها به سوی اروپا تغییر جهت دادند تا این که وضعیت این منطقه نیز به اشباع عرضه رسید.
اشباع عرضه قیمت‌ها را پایین برده است و به همین دلیل ممکن است کارخانه‌های جدید ال ان جی در آمریکا ناچار شوند در نیمه دوم سال تولیدشان را موقتاً متوقف کنند مگر این که سرمای شدید زمستانی تقاضا را بهبود دهد. اگر چنین اتفاقی روی ندهد اوضاع در سال آینده بدتر خواهد بود.
از سال آینده مقررات جدید در خصوص سوخت کشتی‌ها و لزوم کاهش آلایندگی آنها اجرایی می‌شود و نیمه دوم سال تحت تأثیر این موضوع قرار خواهد داشت و کشتی داران، بنادر و تولیدکنندگان به آماده سازی می‌پردازند. مقررات سازمان بین‌المللی دریانوردی پالایشگاه‌ها را ملزم خواهد کرد سوخت‌های کاملاً جدیدی تولید کند که از این پس مورد تقاضا خواهند بود.
انتهای پیام
