شور شدن خدمات الکترونیکی دولتی با چند آشپز!
اگر هر یک از دستگاه‌ها بخواهند برای ارائه خدمات الکترونیکی خود روش جداگانه‌ای را در نظر بگیرند، شاید نتوان مفهوم دولت الکترونیکی که نیازمند یکپارچگی است را به‌درستی اجرا کرد.
به گزارش ایسنا، دولت الکترونیکی پدیده‌ای نوظهور نیست و درواقع با ظهور و بروز اینترنت، اتصال دستگاه‌های دولتی و سازمانی از طریق شبکه‌ای که بتواند اطلاعات لازم را به‌صورت منسجم در اختیار کاربران قرار دهد، مورد توجه مسؤولان بوده است؛ اما یکی از مهم‌ترین نیازمندی‌های به بار نشستن خدمات الکترونیکی، هماهنگی دستگاه‌های دولتی برای اتصال به یک سیستم یکپارچه است.
درواقع این‌که هر یک از دستگاه‌ها به صورت جداگانه بخواهند اطلاعات خود را به‌صورت انحصاری درون خود نگه دارند، نمی‌توان در راستای انتشار آزاد اطلاعات گام برداشت، زیرا این اطلاعات و داده‌ها، ملی است و باید در راستای منافع ملی مورد استفاده قرار بگیرد. طبق اعلام آخرین ارزیابی خدمات الکترونیکی دستگاه‌های اجرایی، یکپارچگی خدمات در دستگاه‌های دولتی ۵۰.۱۹ درصد بوده است که این عدد نشان می‌دهد هنوز نیمی از خدمات حتی اگر به صورت الکترونیکی ارائه شوند، هنوز یکپارچه نیستند.
روش‌های مختلف دستگاه‌ها برای حذف قبوض
یکی از قدم‌هایی که دولت می‌تواند در راستای الکترونیکی شدن بردارد، حذف قبوض کاغذی است، همچنان که اواخر پاییز سال گذشته، محمدجواد آذری جهرمی- وزیر فناوری ارتباطات و فناوری اطلاعات- از صرفه‌جویی ۱۴۴۰ میلیارد تومانی در صورت حذف قبوض کاغذی آب، برق، گاز و تلفن خبر داد و عنوان کرد ظرفیت کامل دولت الکترونیکی فراهم است که تمام این قبوض را به صورت الکترونیکی صادر کند.
این در حالی است که به نظر می‌رسد وزارتخانه‌ای مانند وزارت نیرو، روش خود را برای حذف قبوض کاغذی در پیش گرفته است، بدین‌ترتیب که مشترک برای دریافت اطلاعات قبض برق صورت پیامکی، باید شماره شناسه خود را به همراه ستاره یک (۱*) به شماره ۱۰۰۰۱۵۲۱ پیامک کند.
در این راستا رضا باقری اصل - دبیر شورای اجرایی فناوری اطلاعات- با بیان این‌که در حال حاضر با داشتن دولت همراه، برخی دستگاه‌ها، مردم را برای دریافت خدمات به نرم‌افزارهای مختلف ارجاع می‌دهند، گفت: برای مثال وزیر نیرو، برای دریافت قبض الکترونیکی مردم را به استفاده از یک نوع اپلیکیشن ارجاع می‌دهد، در حالی که با دولت همراه به راحتی همه این امکانات قابل اجراست.
اکنون در شرایطی که طبق ادعای مسؤولان وزارت ارتباطات، همه زیرساخت‌های لازم برای یک‌پارچه‌سازی خدمات و فرآیندها ایجاد شده است، این سوال وجود داردکه چرا باز هم تمایلی به یکپارچه شدن نیست و آیا این موضوع می‌تواند نشان دهنده‌ی این موضوع باشد که هنوز عزم جزمی برای یکپارچه‌سازی وجود ندارد؟ این در شرایطی است که زیرساخت‌های دولت الکترونیکی در کشور فراهم شده و باید خدمات یکپارچه به مردم ارائه شود تا مردم با کمترین هزینه و بیش‌ترین سرعت بهترین خدمت را دریافت کنند.
انتهای پیام
