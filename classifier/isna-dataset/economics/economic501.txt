حتی آتش‌بس هم به آمریکا کمک نمی‌کند
سرمایه‌گذاران چینی رغبتی به سرمایه‌گذاری در پروژه‌های LNG آمریکا نشان نمی‌دهند که نشانه هشداردهنده از تبعات جنگ تجاری ترامپ با چین بر صنعت گاز طبیعی آمریکا است.
به گزارش ایسنا، بانک سیتی اخیراً در یادداشتی به این موضوع پرداخته و اعلام کرده است که چین نه تنها قراردادهای LNG با آمریکا را مسکوت گذاشته است، بلکه به نظر می‌رسد سرمایه‌گذاری‌های بلندمدت خود در آمریکا را نیز مجدداً ارزیابی می‌کند. ارزیابی مجدد سرمایه‌گذاری‌های چین منعکس کننده تشدید تنش‌های تجاری، کندی اخیر رشد اقتصادی و بازنگری مجدد روابط آمریکا و چین است.
مسکوت شدن سرمایه‌گذاری‌های چینی مشکل جدی برای تولیدکنندگان LNG آمریکا به شمار می‌رود؛ به خصوص آنهایی که هنوز تولید و صادراتشان را آغاز نکرده‌اند و نسبت به تغییر نگاه سرمایه گذاران بیشترین آسیب پذیری را دارند و با رقابت شدید از سوی استرالیا، قطر، روسیه و تازه واردهایی مانند آرژانتین، پاپوا گینه نو و در میان مدت، موزامبیک مواجه هستند.
ظرفیت LNG آمریکا ممکن است امسال به نرخ فرآوری روزانه ۸.۸ میلیارد فوت مکعب و تا سال ۲۰۲۰ به ۱۰.۱ میلیارد فوت مکعب افزایش پیدا کند که در مقایسه با ۳.۸ میلیارد فوت مکعب در سال ۲۰۱۸ روز قابل ملاحظه‌ای را نشان می‌دهد، اما رشد پیش بینی شده مشروط به این خواهد بود که شرکت‌های مسئول پروژه‌ها بتوانند قراردادهای بلندمدت با خریداران منعقد کنند.
در حال حاضر LNG آمریکا بازار محموله‌های تک را در اختیار دارد و خریداران چینی از خرید در این بازار راضی هستند اما برای تأمین مالی پروژه‌های توسعه گسترده به قراردادهای خرید بلندمدت نیاز است و به گفته تحلیلگران سیتی و سایر ناظران صنعت، جذب سرمایه از چینی‌ها دشوار خواهد بود حتی اگر جنگ تجاری به آتش بس و مصالحه ختم شود.
بر اساس گزارش اویل پرایس، مشکل این است که حتی اگر جنگ تجاری خاتمه پیدا کند، ابهامات همچنان تداوم پیدا خواهد کرد. از سوی دیگر چین، بازار LNG برخوردار از سریع‌ترین نرخ رشد است و کاهش دسترسی به آن مطمئناً باعث خوشحالی تولیدکنندگان LNG آمریکایی نمی‌شود و مشکل بزرگ‌تر آنها این است که گزینه‌های دیگر آنها برای صادرات محدود است.
کاربران نهایی چینی از زمان وضع تعرفه ۱۰ درصدی روی واردات LNG آمریکا که از سپتامبر سال ۲۰۱۸ اجرایی شد، محموله‌های آمریکایی را نمی‌پذیرند و فعالان بازار از موارد متعدد فروش مجدد یا بازگرداندن چنین محموله‌هایی از سوی چین خبر داده‌اند. چین از ابتدای سال ۲۰۱۹ تاکنون چهار محموله از آمریکا دریافت کرده است، در حالی که در مدت مشابه سال گذشته ۲۳ محموله دریافت کرده بود. به علاوه واردکنندگان LNG چینی اظهار کرده‌اند که افزایش تعرفه‌ها آنها را برای خرید LNG آمریکا محتاط کرده است و انتظار می‌رود خریداران چینی بیشتری به دلیل ابهامات پیرامون جنگ تجاری، از واردات LNG آمریکا بپرهیزند.
انتهای پیام
