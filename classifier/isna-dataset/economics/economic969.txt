ضرر چند میلیارد دلاری تحریم های آمریکا علیه هواوی
رن ژنگفی، مؤسس و مدیر ارشد اجرایی هواوی در تازه‌ترین اظهارات خود اذعان داشت که تحریم‌های آمریکا این شرکت چینی را متحمل میلیاردها دلار ضرر و زیان خواهد کرد.
به گزارش ایسنا، هم اکنون بیش از یک سال است که از آغاز جنگ تجاری میان چین و ایالات متحده آمریکا می‌گذرد و این طور که از اخبار منتشر شده به نظر می‌رسد آتش اختلافات و تنش‌های سیاسی و تجاری این دو کشور خیال خاموشی ندارد. به عقیده کارشناسان و تحلیلگران، اعمال تحریم و محدودیت‌های جدید از سوی کاخ سفید علیه هواوی می‌تواند تبعات منفی و ابعاد گسترده‌ای داشته باشد که هم در کوتاه مدت و هم در بلندمدت، در میزان درآمدزایی و سودآوری این غول تکنولوژی چینی تأثیرگذار خواهد بود.
بر اساس گزارش وب سایت the verge به نقل از رویترز، به تازگی رن ژنگ فی، مؤسس و مدیر ارشد اجرایی هواوی برآورد و اعلام کرده است که درآمدزایی این شرکت تحت تأثیر مسائل و شرایط کنونی به شدت تأثیر خواهد پذیرفت و این امر موجب می‌شود که هواوی متحمل میلیون‌ها و میلیاردها دلار ضرر و زیان شود.
وی در ادامه سخنانش خاطرنشان کرد که انتظار می‌رود درآمدهای هواوی در بازارهای جهانی از ۱۲۵ میلیارد دلار پیش بینی شده به ۱۰۰ میلیارد دلار در سال جاری میلادی برسد.
این اظهارات در حالی منتشر شده است که بعد از اعمال تحریم‌های آمریکا علیه هواوی، مقامات این شرکت اعلام کرده بودند که این محدودیت‌های جدید هیچ گونه خللی برای بزرگترین غول تکنولوژی چین ایجاد نخواهد کرد و این شرکت قادر خواهد بود به حیات خود ادامه دهد و همچنان با شرکت‌ها و کشورهای مختلف فعالیت و همکاری داشته باشد.
این شرکت حتی بعد از لغو لایسنس اندروید نیز از تلاش برای ارائه و انتشار یک سیستم عامل اختصاصی خبر داد تا از وابستگی به سیستم عامل‌های توسعه داده شده توسط شرکت‌های آمریکایی نظیر گوگل خود را برهاند.
اما حالا مؤسس و مدیرعامل هواوی اعتراف کرده است که تأثیرات و تبعات منفی تحریم‌های آمریکا بسیار وسیع‌تر از حد تصور آنها بوده است به گونه‌ای که این شرکت دیگر قادر نیست به هیچکدام از فعالیت‌های خود ادامه دهد.
روز گذشته بود که منابع خبری برآورد و اعلام کردند که میزان فروش و صادرات گوشی‌های هوشمند این برند چینی در سال جاری میلادی با یک کاهش ۴۰ تا ۶۰ درصدی مواجه خواهد شد.
تقریباً یک ماه پیش بود که دولت ترامپ فهرست جدیدی از شرکت‌های ممنوعه برای تجارت و ایالات متحده را اعلام و منتشر کرد که در آن نام شرکت چینی هوآوی به عنوان بزرگ‌ترین توسعه دهنده تجهیزات مخابراتی و عرضه‌کننده گوشی‌های هوشمند در جهان نیز به چشم می‌خورد.
کارشناسان قبلاً نیز برآورد کرده بودند که محدودیت‌های جدیدی که آمریکا برای هواوی وضع و اعمال کرده است، بدون شک تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط گوگل را استفاده کند و استفاده از سیستم عامل اندروید توسط هواوی تنها محدود به لایسنس‌های متن باز و AOSP خواهد بود. لغو لایسنس اندروید برای برند هواوی، به معنای عدم انتشار نسخه‌های جدید آپدیت اندروید نظیر به‌روزرسانی‌های نرم افزاری و امنیتی که هر از گاهی منتشر شده و به منظور جلوگیری از آسیب پذیری‌های امنیتی و برطرف شدن مشکلات کوچک و بزرگی که کاربران با آنها مواجه می‌شوند، همچنین عدم دسترسی کاربران به تمام سرویس‌های ارائه شده از سوی گوگل نظیر فروشگاه اینترنتی گوگل پلی استور و دانلود اپلیکیشن‌های موردنظر از آن خواهد بود. بعد از آن شرکت‌های بزرگی همچون گوگل، مایکروسافت، کوالکام، اینتل، برودکام، پاناسونیک در کنار بسیاری از اپراتورهای مخابراتی فعال در کشورهای جهان اعلام کردند که به قطع همکاری با هواوی خواهند پرداخت تا شامل جریمه‌های سنگین واشنگتن نشوند.
مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد. هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از این نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود و نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آنها نیز به همکاری با این شرکت چینی خاتمه بخشند تا بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
با اینکه دولت چین و شرکت هواوی همه این اتهامات و نگرانی‌های امنیتی را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
انتهای پیام
