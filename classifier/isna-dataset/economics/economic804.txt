تدابیر وزارت نیرو برای تامین برق در هفته جاری / اصلاح ساعت کاری ادارات
میزان مصرف برق در هفته گذشته به بیش از ۵۳ هزار مگاوات رسید و گرم‌ترین روز سال رقم خورد. این در حالی است که به گفته سخنگوی صنعت برق میزان مصرف برق در کشور در هفته جاری به ۵۶ هزار مگاوات خواهد رسید و وزارت نیرو در این راستا اقداماتی را برای تأمین برق کشور در دست اجرا دارد.
مصطفی رجبی مشهدی در گفت‌وگو با ایسنا، با بیان اینکه پیش‌بینی شده میزان مصرف برق در ساعات اوج به ۵۶ هزار مگاوات در هفته جاری برسد، درباره اقدامات انجام شده در حوزه تولید برق توضیح داد: سعی شده است که نیروگاه‌ها حداکثر آمادگی را داشته باشند تا امکان خدمات رسانی به همه مشترکین فراهم شود. در طرف مصرف نیز سعی شده با اقدامات مدیریت مصرف از سوی وزارت نیرو که عمدتاً تشویق محور هستند بتوانیم بخشی از بار را کاهش دهیم.
اصلاح ساعت اداری در ۲۶ استان
وی در ادامه با بیان اینکه یکی از اقداماتی که برای گذر از پیک مصرف در فصل تابستان در نظر گرفته شده، اصلاح ساعات اداری است گفت: تاکنون ۲۶ استان موافقت خود را با اصلاح ساعت کار اعلام کرده‌اند که این اقدام در اغلب استان‌ها از ابتدای تیرماه اجرایی شده است.
وی گفت: بر این اساس کار در ادارت یک ساعت زودتر شروع شده و یک ساعت تا یک و نیم ساعت زودتر خاتمه می‌یابد، بعد از خاتمه کار نسبت به قطع و خاموش کردن تجهیزات گرمایشی، لامپ‌های اضافی، روشنایی‌ها و تجهیزات غیرضروری اقدام می‌شود.
وی از خاموش کردن چاه‌های کشاورزی در ساعات ۱۲ تا ۱۶ خبر داد و گفت: بیست ساعت بعدی برق رایگان در اختیار کشاورزان قرار می‌گیرد.
رجبی مشهدی درباره صرفه‌جویی مصرف در بخش صنعت نیز توضیح داد: با بخش‌های صنعتی از روز قبل هماهنگی‌های لازم انجام می‌شود که میزان برق صنعتی که حدود ۱۵ تا ۲۰ درصد است کاهش یابد در این صورت صنایع از تشویق وزارت نیرو برخوردار خواهند شد.
خرید برق از نیروگاه‌های خود تأمین
رجبی مشهدی از خرید برق از نیروگاه‌های خود تأمین خبر داد و گفت: از نیروگاه‌های خود تأمین که در اختیار صنایع و دستگاه‌های اجرایی هستند، برق با نرخ خوبی خریداری شده و به شبکه تزریق می‌شود.
به گفته رجبی در بخش‌های تجاری نیز تفاهم‌نامه‌های خوبی امضا شده که در ساعات پیک برق خود را کاهش دهند.
افزایش مصرف در سه استانی شمالی
رجبی به این سوال که افزایش مصرف در کدام استان‌ها بوده است پاسخ داد: افزایش مصرف برق اغلب در نوار شمالی کشور و استان‌های گلستان، مازندران و گیلان با توجه به گرمای زودرس بوده است.
بر اساس این گزارش پیش از این رجبی مشهدی به ایسنا اعلام کرده بود اصلاح ساعات اداری استان‌های خوزستان، بوشهر، سیستان و بلوچستان، گلستان، گیلان، ایلام، هرمزگان، کرمان، خراسان جنوبی، آذربایجان غربی، خراسان شمالی، زنجان، یزد، قم، کردستان، همدان، اردبیل، کرمانشاه، مازندران، سمنان و چهارمحال و بختیاری قطعی شده است.
انتهای پیام
