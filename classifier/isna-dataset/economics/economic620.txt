قیمت منطقی گوشت کیلویی ۷۵ هزار تومان است؛ دلالان اجازه نمی‌دهند!
 معاون وزیر جهاد کشاورزی در امور دام اعلام کرد: زمانی که قیمت گوشت افزایش پیدا می‌کند، دلالان و واسطه‌ها به آن دامن می‌زنند اما اجازه کاهش قیمت این محصول پروتئینی در بازار را نمی‌دهند.
به گزارش ایسنا، مرتضی رضایی امروز در حاشیه نشست نقش تشکل‌های جهادی در رونق تولید در وزارت جهاد کشاورزی اظهار کرد: در حال حاضر با افزایش تولید گوشت قرمز و گوشت مرغ در بازار و کاهش قیمت آن‌ها نسبت به ماه‌های اخیر و سال گذشته هستیم اما زمانی که قیمت محصولات پروتئینی پایین می‌آید، دلالان اجازه کاهش بیش‌تر آن را نمی‌دهند و وقتی که بالا می‌رود به آن دامن می‌زنند.
وی ادامه داد: با توجه به این‌که قیمت دام زنده، کیلویی حدود ۳۵ هزار تومان است، قیمت منطقی هر کیلوگرم گوشت گوسفندی تازه نباید بیش از ۷۵ هزار تومان باشد و در این زمینه تشکل‌های تولیدکننده گوشت قرمز و بخش خصوصی می‌تواند ایفای نقش مناسبی کند.
معاون وزیر جهاد کشاورزی در امور دام درباره تولید بازار گوشت اظهار کرد: ماهانه بیش از ۲۲۵ هزار تن گوشت مرغ در کشور تولید می‌شود که حداکثر ۲۰۰ هزار تن آن برای نیاز داخلی مصرف می‌شود و در همین راستا، اجازه صادرات گوشت مرغ را البته به شکل محدود و کنترل شده داده‌ایم و امیدواریم روند تعادل قیمت در محصولات پروتئینی مانند گوشت قرمز و گوشت مرغ ادامه داشته باشد.
انتهای پیام
