دلایل افزایش قیمت ارزهای دیجیتال در دو ماه اخیر 
یادداشت/مجید علی‌تبار، کارشناس ارشد اقتصاد و تحلیلگر بازارهای مالی بین الملل
روز جمعه در بازارهای مالی جهانی شاهد ادامه روند افزایش ارزش بیت کوین و گذر از قیمت ۱۱۰۰۰ دلاری و همچنین افزایش ۱۳ درصدی ارزش این ارز دیجیتال طی یک روز بودیم تا آنجا که رکورد یک سال اخیر قیمت این ارز در این روز شکسته شد.
هرچند تاکنون اخبار قابل استنادی از دلایل افزایش قیمت بیت کوین مخابره نشده، اما براساس تحلیل‌های فاندامنتال می‌توان به موارد زیر به عنوان بخشی ازدلایل این رشد قیمت ارزهای دیجیتال اشاره کرد:
تشدید جنگ تجاری آمریکا با چین و حتی متحدان اروپایی خود و کانادا
با روی کار آمدن دونالد ترامپ، شاهد تشدید روز افزون جنگ تجاری آمریکا با چین و متحدان اروپایی و کانادا به عنوان یکی از استراتژی‌های اصلی سیاست‌های تجاری این کشور در سطح بین الملل بودیم. به اعتقاد بسیاری از کارشناسان گرچه شاید این جنگ تجاری در کوتاه مدت برای آمریکا و شهروندان آمریکایی منافع محدودی به همراه داشته باشد، اما استمرار آن می‌تواند لطمات جبران ناپذیری به اقتصاد جهانی و به دنبال آن آمریکا به عنوان بزرگترین اقتصاد جهان وارد کند.  این جنگ تجاری سبب ترس بسیاری از سرمایه گذاران از کاهش ارزش دلار و در نتیجه سرمایه گذاری در جایگزین‌های مطمئن‌تر از دلار شده است. افزایش تقاضا و رشد بی سابقه اونس جهانی و گذر از محدوده ۱۴۰۰ دلار که در ۶ سال گذشته بی سابقه بوده یکی از نشانه‌های ترس بخشی از سرمایه گذاران در نگهداری دلار است که ارزهای دیجیتال نیز همانند طلا به عنوان یکی از جانشین‌های دلار از این شرایط بی نصیب نمانده است.
ابتدای تغییر سیاست‌ها و انتظارات نرخ بهره فدرال رزرو نسبت به سال جاری
تغییر ۱۸۰ درجه‌ای سیاست‌ها و انتظارات نرخ بهره فدرال رزرو نسبت به ابتدای سال جاری موجب شد که تقاضا برای دلار در بازارهای مالی کاهش داشته باشد و در عوض توجه به جایگزین مطمئن‌تر آن یعنی طلا افزایش یابد. روز جمعه قیمت به مرز ۱۴۱۲ دلار رسید که بالاترین قیمت طی ۶ سال گذشته است و در نزدیکی سقف تاریخی ۱۴۳۳ دلاری قرار دارد که قیمت طی این مدت در پایین این محدوده مقاومتی در نوسان بوده و در طول تاریخ قیمت طلا فقط در یک دوره دو ساله بین سال‌های ۲۰۱۱ تا ۲۰۱۳ بالاتر از این محدوده قیمتی معامله شده است. علاوه بر این با تغییر در انتظارات نرخ بهره‌ای و احتمال کاهش آن در نشست‌های پیش روی فدرال رزرو، تقاضا برای بازارهای سهام نیز مجدداً افزایش یافت و شاخص داوجونز به نزدیکی سطح سقف تاریخی ۲۶۹۵۲ واحدی رسید که بالاترین میزان این شاخص در تاریخ بوده است. بدون شک این سیاست‌ها بر ارزش ارزهای رمزپایه مانند بیت کوین نیز تأثیر قابل توجهی داشته و بخشی از افزایش قیمت بیت کوین ناشی از سیاست‌های نرخ بهره فدرال رزرو بوده است.
کاهش شاخص دلار آمریکا (USDX, DXY) U.S. Dollar Index
شاخص دلار که نرخ برابری آن در مقابل سبدی از ارزهای جهانی اندازه گیری می‌شود، در دو ماه گذشته روند نزولی خود را آغاز کرده است به نحوی که در آخرین روز هفته قبل با ۰.۴۲ درصد کاهش به ۹۶.۲۰۴ واحد رسید و به نظر می‌رسد حفظ کانال ۹۶ واحدی برای آن در صورتی که در جریان دیدار بین دونالد ترامپ و شیء جین پینگ، رؤسای جمهور آمریکا و چین بر سر مسائل تجاری توافق مشخصی ایجاد نشود بسیار دشوار خواهد بود. لازم به ذکر است که دلار در آخرین روز از معاملات هفتگی تحت فشار سنگینی از جانب افزایش احتمال کاهش نرخ بهره توسط بانک مرکزی آمریکا و حتی افزایش تنش‌های بین آمریکا و ایران در اثر سقوط یک فروند پهپاد آمریکایی توسط ایران قرار گرفت. این فشارها باعث شدند تا دلار با فشار عرضه سنگینی مواجه شود و ارزش آن در برابر ارزهای امن نظیر ین ژاپن به پایین‌ترین سطح طی پنج ماه اخیر و در برابر یورو به پایین‌ترین سطح ۳ ماه اخیر خود برسد. این کاهش شاخص دلار علاوه بر ارزهای مهم بر قیمت ارزهای دیجیتال، اونس جهانی و نفت خام نیز تأثیر مثبت داشت.
سقوط پهپاد آمریکایی در ایران و حمله به چند کشتی نفتکش در تنگه هرمز
شاید باور آن برای برخی سخت باشد، اما بدون تردید سقوط پهپاد آمریکایی در ایران و حمله به چند کشتی نفتکش در تنگه هرمزعلاوه بر تأثیر مثبت بر افزایش بهای جهانی نفت خام، تأثیر مثبتی بر افزایش قیمت ارزهای دیجیتال، طلا و همچنین ارزهای معتبر جهانی در برابر دلار داشته است. باید پذیرفت افزایش تنش‌های اقتصادی و سیاسی در سطح جهان یکی از دلایل اصلی کاهش ارزش دلار و هجوم سرمایه گذاران برای نگهداری جانشین‌های این ارز برای تثبیت قدرت خرید سرمایه‌های خود است.
افزایش تقاضا برای اونس جهانی و ارزهای دیجیتال یکی از نخستین راهکارهای سرمایه گذاران درمواجهه با تنش‌های سیاسی و اقتصادی است و فرار از ضررهای ناشی کاهش ارزش دلار است.
افزایش تقاضا برای ارزهای دیجیتال و استقبال معامله گران از این بازار
این ارز دیجیتال درماه های گذشته برای یک مدت طولانی در یک دامنه کوتاهی در نوسان بوده است و این ثبات قیمت سبب کاهش سطح مبادلات بر روی این ارز به منظور سوداگری و نوسان گیری شده بود. افزایش قیمت بیت کوین و شکستن سطوح مقاومت کوتاه و میان مدت، نوید بخش افزایش بیشتر قیمت و سودآوری این ارز دیجیتال برای معامله گران این بازار بود و همین امر سبب افزایش تقاضا برای بیت کوین در بازار شد که این رشد تقاضا تأثیر قابل توجهی در رشد قیمت بیت کوین داشت.

انتهای پیام
