اجلاس واقعی اوپک پلاس زودتر برگزار می‌شود؟
رئیس جمهور روسیه درست در آستانه نشست رسمی اوپک و متحدانش در وین برای مذاکره درباره تمدید توافق کاهش تولید نفت، قصد دارد در حاشیه نشست هفته جاری سران گروه ۲۰ در ژاپن با ولیعهد عربستان سعودی دیدار کند.
به گزارش ایسنا، دیمیتری پسکوف، سخنگوی کرملین گفته است مقدمات فشرده برای دیدار میان ولادیمیر پوتین و محمد بن سلمان در جریان است. اگر به گذشته نگاه کنیم در می‌یابیم این مذاکرات می‌تواند سرنوشت سیاست تولید اوپک پلاس را پیش از دیدار رسمی وزیران در وین تعیین کند.
در حالی که اعضای بزرگ اوپک از تمدید توافق کاهش تولید نفت که در پایان ماه میلادی جاری منقضی می‌شود حمایت کرده‌اند اما روسیه که مهمترین متحد اوپک به شمار می‌رود رویکرد انتظار و مشاهده را در پیش گرفته است. الکساندر نواک، وزیر انرژی روسیه هفته جاری اظهار کرد هنوز زود است درباره هر گونه تصمیمی اظهارنظر کنیم و باید دید در دیدار گروه ۲۰ مذاکرات به چه صورت خواهد بود.
نشست سران گروه ۲۰ همواره محلی برای سیاست گذاری برای نفت و مورد توجه ناظران اوپک بوده است. پوتین و محمد بن سلمان در نشست سال گذشته گروه ۲۰ در بوینوس آیرس که پیش از نشست وزیران نفت اوپک و غیراوپک برگزار شد، برای تمدید توافق کاهش تولید موافقت کردند.
دیدار ۲۰۱۶ گروه ۲۰ در هانگژوی چین نیز اهمیت زیادی داشت و در جریان این دیدار بود که پوتین و محمد بن سلمان به توافق رسیدند و به سال‌ها خصومت میان دو صادرکننده بزرگ نفت جهان پایان دادند. از زمان آن دیدار، دو کشور در قالب گروه اوپک پلاس در خصوص سیاست تولید نفت همکاری کرده‌اند.
بر اساس گزارش بلومبرگ، گواه دیگر اهمیت مذاکرات گروه ۲۰ لابی اخیر عربستان سعودی و روسیه با سایر کشورهای مشارکت کننده در گروه اوپک پلاس برای تغییر زمان دیدارشان در وین و برگزاری آن با چند روز تأخیر است تا پوتین و محمد بن سلمان پیش از دیدار وزیران اوپک و غیراوپک، توافقات لازم میان دو طرف را انجام دهند.
انتهای پیام
