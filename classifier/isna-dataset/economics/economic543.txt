تغییر ساعات اداری در ۲۹ استان آغاز شد
 سخنگوی صنعت برق از اجرایی شدن طرح تغییر ساعات کار ادارات در ۲۹ استان و رایزنی برای اجرای آن در ۲ استان باقی مانده با هماهنگی استانداری‌ها خبر داد.
به گزارش ایسنا، مصطفی رجبی‌مشهدی، شروع و خاتمه ساعات کار روزانه ادارات به میزان یک تا ۱.۵ ساعت زودتر را از ویژگی‌های این طرح عنوان کرد و گفت: به جهت خنکی هوا در ساعات آغازین صبح و استفاده از روشنایی روز، همچنین قرار گرفتن عمده ساعات اداری در ساعات غیر پیک، این طرح نقش قابل توجهی در کاهش بار مصرفی در ساعات گرم سال دارد. وی تصمیم‌گیری درباره ساعات شروع و پایان کار ادارات را بر اساس اولویت‌ها و شرایط هر استان عنوان کرد که در مدت یک‌ماه یا کل فصل تابستان اجرا می‌شود.
رجبی‌مشهدی، برآوردهای هواشناسی را حاکی از افزایش یک تا ۱.۵ درجه‌ای دما در مرداد نسبت به تیر جاری ذکر کرد و خواستار تداوم اجرای برنامه در طول تابستان شد.
تغییر ساعت در تهران در حال رایزنی
سخنگوی صنعت برق و معاون برنامه‌ریزی و امور اقتصادی توانیر با اشاره به رایزنی با وزارت کشور و استانداری برای اجرای طرح در تهران، این استان را به جهت استقرار وزارتخانه‌ها و سازمان‌ها دارای شرایط ویژه‌ای عنوان کرد و افزود: در صورت توافق با اجرای طرح در این کلانشهر، اطلاع‌رسانی انجام می‌شود.
وی ۴ تا ۵ درصد کاهش مصرف برق در هر یک از مناطق کشور را از اثرات مثبت این طرح در تابستان گذشته دانست که در تهران حدود ۴۰۰ مگاوات و در تمام کشور حدود ۲۰۰۰ مگاوات کاهش بار شبکه برق را در پی داشته است.
سخنگوی صنعت برق کشور تاکید کرد: اجرای این طرح در استان‌ها از سوی صنعت برق مورد پایش قرار می‌گیرد و اداراتی که به دستورالعمل و ابلاغیه استانداری‌ها کم‌توجهی کنند، نسبت به برخورد یا احیاناً قطع برق آنها اقدام خواهد شد.
کنترل پیک مصرف برق با اجرای دومین مانور مدیریت مصرف
بنا بر اعلام وزارت نیرو، در حالی که پیک مصرف برق در روز دوشنبه سوم تیرماه، به ۵۶ هزار مگاوات رسیده بود، پیش‌بینی می‌شد که این میزان در روز سه‌شنبه چهارم تیرماه با توجه به افزایش گرمای هوا، رقمی بسیار بیش از این را به ثبت برساند. این در حالی‌است که بر اساس گزارش‌های دریافتی از معاونت هماهنگی توزیع توانیر، با اجرای دومین مانور مدیریت مصرف برق، در حدود ۲۹۰۰ مگاوات پیک‌سایی صورت گرفته است. آثار نهایی اجرای این مانور پس از بررسی‌های نهایی اعلام خواهد شد.
انتهای پیام
