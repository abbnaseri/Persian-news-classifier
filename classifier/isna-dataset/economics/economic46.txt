بهبود رتبه اعتباری و چشم‌انداز اقتصادی چین
 مؤسسه رتبه بندی "مودی" در گزارش جدید خود از اقتصاد چین اعلام کرد چشم انداز اقتصادی این کشور با ثبات است.
به گزارش ایسنا به نقل از روزنامه دولتی چین، مؤسسه رتبه‌بندی مودی در جدیدترین گزارش خود از وضعیت اقتصادی چین اعلام کرد که با وجود جنگ تجاری با آمریکا، چشم انداز اقتصادی این کشور کماکان با ثبات ارزیابی می‌شود و رتبه اعتباری آن نیز به "A1" ارتقا یافته است. به گفته این مؤسسه ذخایر ارزی عظیم چین به دولت این کشور اجازه داده است تا در زمان بحران‌ها به خوبی بتواند بدهی‌ها را مدیریت کند.
مؤسسه مودی هم چنین اعلام کرد که در صورت انجام اصلاحات ساختاری که منجر به محدود شدن ریسک‌های میان مدت شوند، امکان بهبود بیشتر رتبه اعتباری چین وجود خواهد داشت. از سال ۲۰۱۷ تاکنون رتبه اعتباری چین دو رتبه ارتقا یافته است.
مودی با اشاره به کار دشوار دولت برای حفظ سطح رشد اقتصادی در زمان جنگ تجاری گسترده با آمریکا اعلام کرده است که شواهد حاکی از گشایش بیشتر درهای اقتصاد چین بر روی بخش خصوصی دارد و این مساله می‌تاوند نتایج مثبتی برای این کشور داشته باشد. با وجود سیاست‌های انبساطی اخیر پیش بینی می‌شود نرخ رشد تولید ناخالص داخلی چین به ۶.۲ درصد در سال جاری و ۶ درصد در سال آینده کاهش یابد.
مارتین پچ، کارشناس ارشد مسائل اعتباری در مؤسسه "مودی" گفت: دولت چین متعهد به کاهش سطح بدهی‌های فعلی است و به نظر می‌رسد اگر شرایط اجازه دهند، شاهد کارایی این سیاست‌ها در کاهش ریسک‌های موجود بر سر راه اقتصاد این کشور خواهیم بود. از سال ۲۰۱۶ سهم دولت از اقتصاد به شکلی محسوس کاهش یافته است.
دولت چین اخیراً برنامه‌های متعددی برای تقویت رشد اقتصادی خود در نظر گرفته است که با توجه به تشدید منازعات تجاری با بزرگ‌ترین شریک تجاری این کشور یعنی آمریکا، مسأله‌ای کلیدی برای اقتصاد این کشور تلقی می‌شود.
انتهای پیام
