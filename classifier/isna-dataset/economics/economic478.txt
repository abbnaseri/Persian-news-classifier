بورس‌های قاره سبز سبزپوش شدند
آخرین روز از معاملات ماه ژوئن شاهد افزایش شاخص‌های بورسی اروپا بود.
به گزارش ایسنا به نقل از بلومبرگ، افزایش امیدواری‌ها نسبت به اتخاذ سیاست های محرک بیشتر توسط بانک های مرکزی جهان باعث شد که بیش‌تر شاخص های بورسی اروپا سبزپوش شوند. بدین ترتیب بازدهی بورس های جهان در ماه ژوئن به طور میانگین به شش درصد رسید که بالاترین نرخ بازدهی ثبت شده ماهانه از ابتدای امسال است.
جی پولسکی، کارشناس ارشد سرمایه گذاری در موسسه "تی پی دبلیو" گفت: به نظر می‌رسد سردرگمی بازارهای بورس کماکان ادامه داشته باشد و تا زمان مشخص شدن نتایج مذاکرات تجاری بین چین و آمریکا کماکان شاهد حرکات غیر یکنواخت شاخص‌ها خواهیم بود.
در معاملات بورسی اروپا، شاخص "استوکس ۶۰۰" که در بر دارنده نماد ۶۰۰ شرکت بزرگ اروپایی است با ۰.۲ درصد افزایش بالاترین بازدهی روزانه این هفته خود را به ثبت رساند. در انگلیس شاخص "فوتسی ۱۰۰" ۰.۲ درصد بالا رفت و به ۷۴۲۴.۲ واحد رسید. دیگر شاخص های مهم بورسی اروپا نیز صعودی بودند؛ به گونه ای که شاخص "دکس" فرانکفورت ۰.۴۵ درصد افزایش یافت و به ۱۲هزار و ۲۳۶.۲۲ واحد رسید. شاخص "کک ۴۰" بورس پاریس نیز در سطح ۵۵۰۶.۹۱ واحد بسته شد که نسبت به روز قبل خود ۰.۲۴ درصد بالاتر بود.
در بازار اوراق قرضه، بازدهی اوراق قرضه ۱۰ ساله وزارت خزانه داری آمریکا بار دیگر به بالای ۲ درصد رسید اما بازدهی اوراق قرضه ۱۰ساله دولتی انگلیس با کاهش ۰.۰۱ درصدی به ۰.۸۳۳ درصد رسید.در بازار کالا هر اونس طلا با ۰.۳ درصد افزایش به ۱۴۱۳.۷۶ دلار رسید. هر بشکه نفت "وست تگزاس اینتر مدیت" با ۰.۴ دصرد کاهش به ۵۹.۲۲ دلار رسید تا بیشترین کاهش هفتگی آن در طول هفته اخیر به ثبت رسیده باشد.
انتهای پیام
