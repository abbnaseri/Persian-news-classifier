صعود قیمت نفت با سیگنال سعودی‌ها
بهای معاملات نفت روز جمعه تحت تاثیر اظهارات عربستان سعودی درباره نزدیک شدن اوپک به توافق درباره تمدید کاهش تولید، حدود سه درصد صعود کرد و به افزایش هفتگی دست یافت.

به گزارش ایسنا، بهای معاملات آتی وست تگزاس اینترمدیت آمریکا ۱.۴۰ دلار یا ۲.۷ درصد افزایش یافت و در ۵۳.۹۹ دلار در هر بشکه بسته شد و برای کل هفته ۰.۹ درصد افزایش را به ثبت رساند.
بهای معاملات آتی نفت برنت ۱.۶۲ دلار یا ۲.۶ درصد افزایش یافت و در ۶۳.۲۹ دلار در هر بشکه بسته شد و برای کل هفته ۲.۱ درصد افزایش نشان داد.
نگرانی‌ها نسبت به تقاضای ضعیف برای انرژی و عرضه فزاینده آمریکا، شاخص‌های قیمت نفت را هفته گذشته وارد روند نزولی کرد که از نظر فنی به کاهش ۲۰ درصدی قیمت از اوج اخیرش اطلاق می‌شود.
قیمت‌ها از این خبر که ممکن است مذاکرات میان آمریکا و مکزیک در خصوص تعرفه‌ها پیشرفت مثبتی داشته باشند و انتظارات برای تمدید توافق کاهش تولید گروه اوپک پلاس در پایان ماه میلادی جاری حمایت شدند.
خالد الفالح - وزیر انرژی عربستان سعودی - که برای شرکت در یک کنفرانس اقتصادی به روسیه سفر کرده بود، اظهار کرد: کشورهای عضو اوپک و متحدانشان باید توافق کاهش تولید را تمدید کنند.
وی گفت: اوپک به توافق نزدیک شده است اما مذاکرات بیشتری با کشورهای غیر اوپک که در این توافق مشارکت کرده‌اند باید انجام شود.
میهیر کاپادیو - مدیرعامل شرکت "سان گلوبال اینوسمنت" - اظهار کرد: قیمت‌ها به اخباری که از واشنگتن منتشر می‌شوند واکنش نشان می‌دهند، زیرا سرمایه‌گذاران نسبت به ادامه جنگ لفظی ترامپ با چین و مکزیک مضطرب مانده‌اند و با نشانه‌های کندی اقتصاد جهانی، سرمایه‌گذاران از این واهمه دارند که تعرفه‌ها روی روند تولید، تأثیر منفی خواهد گذاشت و تقاضا برای نفت را به نوبه خود متأثر می‌کند.
ترامپ طبق گزارش‌هایی که روز جمعه منتشر شد، ممکن است تعرفه‌ها روی واردات مکزیک را به تعویق بیندازد.
در این بین ذخایر نفت رو به افزایش هستند. اداره اطلاعات انرژی آمریکا هفته گذشته اعلام کرد: ذخایر نفت در هفته منتهی به ۳۱ ماه مه ۶.۸ میلیون بشکه افزایش یافته که بزرگترین افزایش هفتگی در پنج هفته گذشته بوده است.
بر اساس گزارش مارکت واچ، معامله‌گران به تحولات پیرامون کاهش تولید میان اوپک و متحدانش در آستانه پایان مدت این توافق در پایان ژوئن به نظاره نشستند.
اوپک، روسیه و سایر تولیدکنندگان غیر اوپک که به اوپک پلاس معروف هستند با هدف کاهش سطح ذخایر نفت و تقویت قیمت‌ها، توافق کرده‌اند تولیدشان را به مدت شش ماه به میزان ۱.۲ میلیون بشکه در روز محدود کنند.
این تولیدکنندگان قرار است روزهای ۲۵ و ۲۶ ژوئن (۴ و ۵ تیر) برای بازنگری سیاست تولید خود دیدار کنند. طبق برخی گزارش‌ها، نشست بعدی ژوئن که برای روزهای ۲۵ و ۲۶ ژوئن برنامه‌ریزی شده ممکن است به درخواست روسیه به اوایل ژوئیه موکول شود.
به گفته کاپادیا، نشانه‌های مثبت از سوی اوپک و شرکایش در چند ماه گذشته حمایت خوبی برای بازار نفت فراهم کرده است اما ما منتظر شفافیت در خصوص استراتژی تولید روسیه در ماه‌های آینده هستیم. این کشور اعلام کرده که می‌خواهد استراتژی تولید خود را به ویژه برای رسیدگی به مشکل کاهش درآمد مورد ارزیابی مجدد قرار دهد.
همچنین آماری که روز جمعه منتشر شد نشان داد شمار دکل‌های حفاری نفت فعال آمریکا بزرگترین کاهش هفتگی را در شش هفته گذشته داشته است از افزایش قیمت‌ها حمایت کرد.
شرکت خدمات انرژی بیکر هیوز اعلام کرد: شمار دکل‌های حفاری نفت فعال آمریکا هفته گذشته ۱۱ حلقه کاهش یافته و به ۷۸۹ حلقه رسیده که به احتمال کندی فعالیت حفاری اشاره دارد. این کاهش بزرگترین کاهش هفتگی از هفته منتهی به ۲۶ آوریل بود.
انتهای پیام
