وظیفه دولت‌هاست که اعتماد را در فضای مجازی ایجاد کنند
وزیر ارتباطات و فناوری اطلاعات در اجلاس وزرای ارتباطات کشورهای آسیا و اقیانوسیه تاکید کرده است که هیچ کشوری به تنهایی نمی‌تواند اطمینان و اعتماد را در فضای مجازی ایجاد کند.
به گزارش ایسنا، محمدجواد آذری جهرمی که در چهلمین اجلاس وزرای ارتباطات کشورهای آسیا و اقیانوسیه در سنگاپور حضور داشت، در این اجلاس تاکید کرد که آینده جهان، دیجیتال است. همه ابعاد زندگی بشر، به گونه‌ای غیرقابل بازگشت با فناوری دیجیتال در هم تنیده شده است.
وی افزود: اما همه کاربران در سراسر جهان در معرض جدی جرایم دیجیتال، سرقت حریم خصوصی، استفاده غیر مجاز و غیرقانونی از داده‌های کاربران، و سایر موارد مشابه، شامل شکل‌دهی نظرات جامعه و تولید و اشاعه اخبار جعلی قرار دارند.
وزیر ارتباطات با تاکید بر این‌که استفاده از فناوری‌های نو اجتناب ناپذیر است، گفت: اما این فناوری‌ها مخاطراتی نیز به همراه دارد که همه بخش‌ها و همه ابعاد زندگی را در برمی‌گیرد. به همین دلیل وظیفه دولت‌ها این است که اطمینان و اعتماد را در فضای مجازی ایجاد کنند.
بر اساس اعلام وزارت ارتباطات و فناوری اطلاعات، آذری جهرمی تاکید کرده که جهان ما، جهان به هم پیوسته‌ای است و هیچ کشوری به تنهایی نمی‌تواند اطمینان و اعتماد را در فضای مجازی ایجاد کند.
وی ادامه داد: یکجانبه گرایی محکوم به شکست است. ما باید دست به دست هم دهیم و با تشریک مساعی و تعاون، آینده‌ای را که مبتنی بر اطمینان و اعتماد باشد بسازیم.
وزیر ارتباطات همچنین رشد قابل توجه جوانان و استارت‌آپ‌های ایرانی و فرصت‌های سرمایه‌گذاری در حوزه فناوری اطلاعات در کشورمان را مورد اشاره و توجه قرار داده است.
انتهای پیام
