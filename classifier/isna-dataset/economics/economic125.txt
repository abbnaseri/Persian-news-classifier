حمایت از کارخانه‌ها با تزریق نقدینگی و معافیت مالیاتی
یک فعال کارگری حمایت از تولید داخلی را در کاهش بیکاری مؤثر خواند و گفت: کارگران به عنوان پرچم‌داران اقتصاد مقاومتی نباید دغدغه امنیت شغلی خود را داشته باشند.
رحمت‌اله پورموسی در گفت‌وگو با ایسنا اظهار کرد: پس از معیشت و دستمزد، امنیت شغلی یکی از دغدغه‌های اساسی کارگران به شمار می‌رود و در شرایطی که بسیاری از قراردادهای کار موقت و کوتاه مدت است کارگران همواره نگران امنیت و آینده شغلی خود هستند.  بیش از ۹۰ درصد کارگران دارای قرارداد موقت هستند  وی بیش از ٩٠ درصد کارگران کشور را دارای قرارداد موقت ذکر کرد و افزود: نباید کارگران که به عنوان پرچمدار اقتصاد مقاومتی مطرح هستند و سهم بسیاری در تولید و شکوفایی اقتصاد مملکت دارند، فاقد امنیت شغلی باشند.  این فعال کارگری بیش از ٥٠ درصد جمعیت کشور را کارگران دانست و گفت: امروز دشمن تلاش می‌کند با تحریم‌های ظالمانه به کارگران، تولید داخلی و اقتصاد کشور لطمه بزند از این رو دولت باید بیش از گذشته به فکر رفع مشکلات معیشتی کارگران باشد و کارخانه‌های تولیدی را در اولویت حمایت خود قرار دهد.  حمایت از کارخانه‌ها با تزریق نقدینگی و معافیت مالیاتی  پورموسی تاکید کرد: در شرایط کنونی که بسیاری از کارخانه‌های تولیدی و صنعتی با مشکل تأمین مواد اولیه روبه‌رو هستند دولت باید با تزریق نقدینگی، اعمال معافیت‌های مالیاتی و کمک به تأمین مواد اولیه، کارخانه‌ها را سرپا نگه دارد.  به گزارش ایسنا، امسال از سوی مقام معظم رهبری به عنوان سال رونق تولید نامگذاری شده و بر همین اساس بسیاری از کارشناسان و فعالان حوزه کار صیانت از نیروی کار و حفظ امنیت شغلی را مستلزم تقویت و حمایت از تولید داخلی می‌دانند.
انتهای پیام
