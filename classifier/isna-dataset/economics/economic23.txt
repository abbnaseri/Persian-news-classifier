ادامه فعالیت تأسیسات نفت و گاز مسجد سلیمان
 مدیرعامل شرکت بهره‌برداری نفت و گاز مسجدسلیمان اعلام کرد: وقوع زلزله در حوالی مسجدسلیمان، خسارتی به واحدهای عملیاتی و تأسیسات نفت و گاز این شرکت وارد نکرده است و فعالیت‌های عملیاتی بدون وقفه ادامه دارد.
به‌گزارش ایسنا، زلزله ۵.۷ ریشتری، استان خوزستان، حوالی مسجدسلیمان را لرزاند که محل اصلی زلزله، منطقه گلگیر در نزدیکی هفتکل اعلام شده است.
در این باره قباد ناصری - مدیرعامل شرکت بهره‌برداری نفت و گاز مسجدسلیمان - وضعیت منطقه مسجد سلیمان را اینگون توضیح داد: زلزله نسبتاً شدیدی را در استان خوزستان شاهد بودیم که اگرچه خوشبختانه تأسیسات این شرکت آسیبی ندیده‌اند، اما این رویداد خسارت‌هایی را در تعدادی از منازل مسکونی سازمانی مسجدسلیمان که قدمت زیادی دارند، برجای گذاشته است.
وی با بیان این‌که همچنین بیمارستان شرکت نفت در این شهرستان نیز خسارت‌هایی دیده است، اظهار کرد: خسارت‌های وارده به ساختمان‌های مسکونی، هیچ تلفات جانی نداشته است.
شرکت بهره‌برداری نفت‌وگاز مسجد سلیمان در گستره سه استان ایران (ایلام، خوزستان و چهارمحال و بختیاری) فعالیت می‌کند و ۱۱ واحد بهره‌برداری، چهار ایستگاه تقویت و تزریق گاز و چهار کارخانه نمکزدایی را در دایره عملیاتی خود دارد.
انتهای پیام
