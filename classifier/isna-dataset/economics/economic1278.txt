آخرین اخبار از ساخت ۲۰۰ واحد مسکونی تخریبی در سیل مازندران
وزیر ارتباطات و فناوری اطلاعات بر تسریع در خدمات‌رسانی به سیل زدگان مازندرانی تاکید کرد.
به گزارش ایسنا، محمدجواد آذری جهرمی شامگاه سه شنبه در دهمین جلسه قرارگاه بازسازی و نوسازی مناطق سیل‌زده مازندران، اظهار کرد: حضور به موقع مدیریت ارشد استان در ساماندهی خرابی‌های ناشی از سیل و خدمات رسانی به مردم خسارت دیده با همراهی و همکاری تمام دستگاه‌های و سازمان‌های دولتی نیروهای انتظامی و نظامی و اطلاع رسانی به موقع رسانه‌ای باعث شد تا بحران ناشی از این بلایای طبیعی در مازندران در کمترین زمان فروکش کند.
وی افزود: روند خدمات رسانی به سیل زدگان باید همانند گذشته بدون وقفه ادامه داشته باشد و در این مراحل بازسازی و نوسازی باید تمام دستگاه‌های مرتبط از جمله بانک‌ها فعالیت‌های خود را تسریع کنند.
وزیر معین دولت دوازدهم در مازندران گفت: دولت در بخش اجرایی برای نوسازی و بازسازی واحدهای مسکونی و جبران خسارت‌ها در بخش کشاورزی کمک‌های خوبی را برای استان مازندران مصوب کرده است و بخش زیادی از این کمک‌ها نیز به خسارت دیدگان پرداخت شد.
جهرمی تاکید کرد: بانک‌های عامل در پرداخت خسارت‌ها به خصوص تسهیلات ساخت و مرمت سرعت بیشتری به خرج دهند تا در هفته جاری این اعتبارات در اختیار سیل زدگان قرار گیرد.
وی گفت: چنانچه در حوزه زیرساخت فناوری و ارتباطات برای پرداخت تسهیلات مشکلی برای بانک‌ها وجود دارد، وزارت ارتباطات و فناوری اطلاعات در تأمین این زیرساخت‌ها کمک می‌کند.
وزیر ارتباطات و فناوری اطلاعات با اشاره به خسارت‌های سیل به تأسیسات زیربنایی مازندران و عدم تخصیص اعتبار گفت: در نشست ۲۲ خردادماه (چهارشنبه) هیأت دولت، پیگیری لازم برای تأمین این اعتبار با توجه به محدودیت‌های مالی دولت انجام می‌شود و امیدوارم این اعتبار نیز در اختیار استان قرار گیرد.
جهرمی بار دیگر با تاکید بر تسریع در خدمات رسانی به سیل زدگان مازندرانی، اظهار کرد: باید به گونه‌ای برنامه ریزی شود تا کارکردها در حوزه خدمات به سیل زدگان به درستی به نتیجه برسد تا رضایت مردم را به دنبال داشته باشد.
وی رضایتمندی مردم در امور خدمات رسانی را بهترین راهکار برای ساماندهی مدیریتی در مواقع بحران قلمداد کرد و هدف اصلی دولت در خدمات رسانی را هم رضایت مردم دانست.
پایان تعمیرات ۵۸۰۰ واحد مسکونی خسارت دیده ناشی از سیل
احمد حسین زادگان، استاندار مازندران نیز در این جلسه با اشاره به این که متأسفانه سیل مازندران در سایه بروز سیلاب‌های متعدد در استان‌های دیگر کمتر با ابعادی که داشته، نگریسه شده است، گفت: به دلیل گستره وسیع جغرافیایی، درگیری ۱۲ شهرستان در دو سیل و بحران‌های همزمان همچون بسته شدن راه‌ها در ارتفاعات به خاطر بارش برف سنگین و حضور حجم بالای مسافران و گردشگران و مسدود شدن سه محور اصلی موصلاتی استان و یک لاینه شدن محور سوادکوه پس از سیل دوم در ۱۲ فروردین، بحران وسیعی در حوزه‌های مختلف بر استان حادث و خسارات فراوانی به بخش‌های گوناگون وارد شد.
وی با بیان این که پس از بروز بحران سیل‌های اخیر با ۱۰۰۰ نقطه رانشی در استان روبرو بودیم، افزود: با اولویت بندی رویاوریی با سیلاب و در سایه همدلی و هم افزایی بحران به نحو مطلوب مهار شد. کارها به صورت همزمان مدیریت شد؛ به نحوی که با آواربرداری، کار برآورد خسارات نیز انجام و در ۷۲ ساعت برخی خسارت‌ها پرداخت شد و با دستور معاون اول رئیس جمهوری به زودی تنخواه‌ها در اختیار استان‌ها قرار می‌گیرد.
حسین زادگان ضمن قدردانی از حمایت و حضور دولت و مسئولین و مقامات ارشد دولت و دیگر قوا، یادآور شد: با حمایت‌های صورت گرفته تعمیرات بالغ بر ۵۸۰۰ واحد مسکونی به پایان می‌رسد.
وی ادامه داد: برای تمامی واحدهای مسکونی خسارتی شامل مرمتی و تخریبی علاوه بر تسهیلات بلاعوض، اعتبار ساخت و مرمت نیز با نرخ ارزان قیمت پرداخت می‌شود تا خسارت دیدگان بتوانند در کمترین زمان ممکن این واحد را تکمیل کرده و در آن مستقر شوند.
استاندار مازندران با اشاره به این که میزان تسهیلات مصوب برای استان در بخش بلاعوض است، ساخت و مرمت واحدهای مسکونی را افزون بر ۱,۷۶۰ میلیارد ریال اعلام کرد و گفت که تاکنون ۲۲۵ میلیارد ریال از کمک‌های بلاعوض مصوب به سیل زدگان پرداخت شد و بقیه نیز در حال پرداخت است.
رئیس شورای هماهنگی مدیریت بحران مازندران کمک بلاعوض مصوب برای مازندران را ۴۱۰ میلیارد ریال اعلام کرد.
حسین زادگان آمار واحدهای مسکونی تخریبی در استان را هم حدود ۸۰۰ واحد اعلام و اظهار کرد: براساس آخرین آمار کار ساخت ۲۰۰ واحد مسکونی تخریبی نیز شروع شده است؛ به طوری که عملیات ساخت ۱۰۱ واحد در مرحله پی ریزی و ۵۵ واحد نیز در مرحله اسکت بندی است.
وی افزود: همچنین برای تسریع در ساخت واحدهای مسکونی تخربیی خانوارهای تحت پوشش دستگاه‌های حمایتی بهزیستی و کمیته امداد امام (ره) قرارداد ساخت ۲۰۰ واحد مسکونی این اقشار آسیب پذیر با سپاه کربلای مازندران منعقد شد.
نماینده عالی دولت در مازندران گفت: در مجموع در بخش مرمت واحدهای مسکونی خسارتی و حتی تخریبی کارها به خوبی در حال انجام است و امیدواریم تا شروع فصل سرما اکثر سیل زدگان به خانه‌های خود بازگردند.
استاندار مازندران یکی از کارکردهای مثبت مدیریتی در امور سیل زدگان در این استان را عدم اسکان این خانواده‌ها در کانکس یا چادر معرفی و اظهار کرد: با کمک مردم منطقه و مسئولان، مدیریت خوبی در این بخش شد؛ به طوری که خانواده‌های خسارت دیده یا در مناطق مسکونی قابل اسکان مرمتی یا در منازل اقوام خود ساکن شدند.
حسین زادگان همدلی و انسجام بین مردم و مسئولان را از دیگر نقاط مثبت در تسریع در امور سیل زدگان برشمرد و گفت: تمام نهادهای مردمی و سازمان‌های دولتی و خصوصی و نیروهای بسیجی و امدادی در این بخش وارد میدان شدند و این همدلی و انسجام باعث شد تا کارها تسریع شود.
وی همکاری رسانه‌ها را از دیگر نقاط مثبت برای تسریع در ساماندهی امور سیلزدگان و همراهی مسؤولان ملی و استانی برشمرد و از همراهی رسانه‌ها نیز قدردانی کرد.

انتهای پیام
