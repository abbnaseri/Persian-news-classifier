هدف‌گذاری صادرات ۴ میلیارد دلاری در صنایع غذایی، دارویی و بهداشتی
وزارت صنعت، معدن و تجارت اعلام کرد برنامه توسعه صادرات غیرنفتی با هدف‌گذاری ۴ میلیارد دلاری صادرات در بخش صنایع غذایی، دارویی و بهداشتی را در دستور کار قرار داده است.
به گزارش ایسنا به نقل از وزارت صنعت، معدن و تجارت، توسعه تجارت و تعاملات بین‌المللی با مشارکت بنگاه‌های داخلی و خارجی در دستور کار وزارت صنعت، معدن و تجارت قرار گرفت.
حمایت از حضور فعال بنگاه‌های داخلی در مناسبت‌ها و تعاملات بین‌المللی تجاری، پشتیبانی و هدایت تولید صادرات‌محور به خصوص صنایع پیشرفته و دانش بنیان از جمله برنامه‌های معاونت صنایع وزارت صنعت، معدن و تجارت تا پایان سال ۹۸ خواهد بود.
این برنامه‌ها قرار است با مشارکت در اجلاس کمیسیون‌های مشترک صنعتی، تجاری و اقتصادی ایران با کشورهای مختلف و اعلام زمینه‌های همکاری مشترک در حوزه صنایع مرتبط، مشارکت در برنامه توسعه صادرات غیر نفتی با هدف‌گذاری ۴ میلیارد دلاری صادرات در بخش صنایع غذایی، دارویی و بهداشتی و پایش مستمر وضعیت صادرات به منظور رفع موانع جهت توسعه و تسهیل صادرات کالاهای مرتبط فراهم شود.
ارتقا توان تولید ملی در صنعت نساجی و پوشاک و افزایش ۱.۲ میلیارد دلاری ساخت محصولات صادرات‌گرا از دیگر برنامه‌های عملیاتی تا پایان سال ۹۸ خواهد بود.
انتهای پیام
