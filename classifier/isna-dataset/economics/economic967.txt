سقوط قیمت نفت درپی کندی اقتصاد جهانی
قیمت نفت در پی نشانه‌های بیشتر از آسیب‌ دیدن رشد اقتصاد جهانی براثر تنش‌های تجاری میان آمریکا و چین، روز سه‌شنبه برای دومین روز متوالی کاهش پیدا کرد.
به گزارش ایسنا، بهای معاملات آتی نفت برنت با ۱۶ سنت یا ۰.۳ درصد کاهش، به ۶۰.۷۸ دلار در هر بشکه رسید. نفت برنت روز دوشنبه به دلیل نگرانی‌ها نسبت به کندی رشد اقتصاد جهانی ۱.۷ درصد سقوط کرده بود.
بهای معاملات آتی وست تگزاس اینترمدیت آمریکا ۱۲ سنت یا ۰.۲ درصد کاهش یافت و به ۵۱.۹۲ دلار در هر بشکه رسید. شاخص قیمت نفت آمریکا روز گذشته ۱.۱ درصد کاهش داشت.
بانک فدرال نیویورک روز دوشنبه اعلام کرده بود شاخص رشد تجاری در ایالت نیویورک ماه جاری افت کم‌سابقه‌ای را تجربه کرده و به پایین‌ترین حد در بیش از دو سال و نیم گذشته رسیده که انقباض یکباره فعالیت منطقه‌ای را نشان می‌دهد. اعتماد تجاری آمریکا از تشدید تنش‌ها میان واشنگتن و پکن و نشانه‌های ضعیف شدن بازار اشتغال آسیب دیده است.
به گفته استفن اینس، از شرکای شرکت وانگارد مارکتس، بازار نفت در یک روند نزولی قرار گرفته و به آمار اقتصادی قوی نیاز دارد که از این وضعیت خارج شود. قیمت نفت از اوج سال ۲۰۱۹ که در آوریل به آن صعود کرده بود حدود ۲۰ درصد کاهش یافته که به دلیل نگرانی‌ها نسبت به جنگ تجاری آمریکا و چین و آمار اقتصادی نامطلوب بوده است.
دونالد ترامپ رئیس جمهور آمریکا و شیء جی پینگ رئیس جمهور چین ممکن است در نشست ماه جاری گروه ۲۰ در ژاپن دیدار کند. ترامپ اظهار کرده در این رویداد با همتای چینی خود دیدار خواهد کرد با این حال چین چنین دیداری را تأیید نکرده است.
بر اساس گزارش رویترز، عامل دیگری که قیمت نفت را با فشارهای کاهشی بیشتری روبه‌رو کرد گزارش وزارت انرژی آمریکا بود که در آن پیش‌بینی شد تولید نفت شیل در ژوئیه به رکورد بالایی صعود خواهد کرد. طبق پیش‌بینی اداره اطلاعات انرژی آمریکا تولید نفت شیل در ژوئیه به ۸.۵۲ میلیون بشکه در روز خواهد رسید که حدود ۱.۲ میلیون بشکه در روز بالاتر از مدت مشابه در سال گذشته خواهد بود.
تحلیلگران می‌گویند تنش‌ها در خاورمیانه احتمالاً از قیمت‌های نفت پشتیبانی خواهد کرد.
انتهای پیام
