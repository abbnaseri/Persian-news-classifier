چرا نفت در بورس مشتری ندارد؟
نماینده شرکت ملی نفت در بورس گفت: انتظار می‌رود در هفته‌های آینده حجم معاملات فروش نفت و میعانات گازی در بورس انرژی افزایش یابد که برای این مساله نیز سازوکارهای لازم را در نظر گرفته‌ایم، اما این‌که این اتفاق چه زمانی محقق می‌شود بستگی به مشتریان این بازار دارد.
امیرحسین تبیانیان در گفت‌وگو با ایسنا، با اشاره به فروش نرفتن نفت خام سنگین در سومین عرضه در سال جاری و تأثیر تغییر و تحولات صورت گرفته در این فرآیند اظهار کرد: تغییر و تحولاتی که در بورس انرژی صورت گرفته، در واقع برای این بود تا شرایطی را که در قراردادهای جاری داریم در بورس انرژی نیز اعمال کنیم. شرایط، چارچوب و قواعدی که برای قراردادهای فروش نفت در نظر گرفته می‌شود برای بورس انرژی نیز به وجود آمد.
چرا نفت در بورس به فروش نمی‌رسد؟
وی با تاکید بر اینکه علت فروش نرفتن نفت در بورس انرژی ایجاد تغییر و تحولات در شیوه‌نامه جدید نیست، تصریح کرد: با توجه به این‌که این تغییر و تحولات شرایط بهتری را برای عرضه به وجود آورد و در شرایط واقعی را برای نفت و میعانات گازی در بورس اعمال کردیم، نمی‌توان نتیجه گرفت که این مساله موجب فروش نرفتن نفت در بورس است و این موضوع که هنوز نفت در بورس معامله نشده موضوعی قابل بحث است.
نماینده شرکت ملی نفت در بورس با اشاره به آینده بورس انرژی ابراز کرد: در سال ۱۳۹۸ بر اساس تکلیف قانونی که وجود دارد، عرضه صورت خواهد گرفت و اگر اصلاحاتی نیز نیاز باشد با همکاری سازمان بورس اعمال خواهیم کرد؛ در همین راستا نیز در عرضه اخیر برای مشتریان حقیقی امکان خرید فراهم شد.
تبیانیان ادامه داد: بر اساس تقاضایی که از سمت مشتریان وجود داشت و در واقع خواسته وزارت نفت نبود، سازمان بورس شرایطی را فراهم کرد که افراد حقیقی نیز که نتوانستند از طریق شرکتشان وارد بورس شوند، بتواند در این فرآیند شرکت کند.
وی تصریح کرد: آمادگی انجام تغییر و تحولات را در بورس انرژی به شرط آنکه به لحاظ قانونی برای وزارت نفت و سازمان بورس مشکلی را به‌همراه نداشته باشد، داریم چراکه به‌دنبال توسعه همکاری‌ها در این حوزه هستیم. برای سال ۱۳۹۸ نیز تکلیف قانونی را اجرا می‌کنیم و برای سال‌های آتی نیز بر اساس حجم معاملات و شرایطی که مورد نیاز است از سوی وزارت نفت تصمیم‌گیری صورت خواهد گرفت.
بر اساس این گزارش از سال گذشته تاکنون، ۱۱ بار نفت خام سبک سه مرتباً نفت خام سنگین و شش مرتبه میعانات گازی پارس جنوبی در بورس انرژی عرضه شد اما در معدود دفعات، مقداری از آن به فروش رفته است.
انتهای پیام
