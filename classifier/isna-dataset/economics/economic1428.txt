تشریح ۱۱ اقدام وزارت نیرو برای تامین برق کشور در تابستان
 سخنگوی صنعت برق از تعیین ۱۱ محور اصلی برای مدیریت مصرف برق در زمان پیک خبر داد.
به گزارش ایسنا، مصطفی رجبی مشهدی در نشستی که ظهر امروز برگزار شد با اعلام خبر فوق اظهار کرد: یکی از این محورها اصلاح تعرفه بود که ابلاغ شد. مردم باید آگاه شوند که اگر مصرف خود را اندکی کاهش دهند شامل افزایش ۱۶ درصدی نخواهند شد.
وی با بیان این‌که تنها ۱۰ درصد از مشترکان پرمصرف هستند، ادامه داد: مشترکین کم‌مصرف نیز می‌توانند با صرفه‌جویی میزان مصرف خود را به زیر الگو برسانند و چنانچه مصرف آنها نسبت به سال گذشته کاهش پیدا کند، تشویق خواهند شد.
سخنگوی صنعت برق با تاکید بر این‌که پیک مصرف در روز بین ساعات ۱۲ تا ۱۶ رخ خواهد داد، گفت: یکی دیگر از این برنامه‌ها تشویق صنایع است. ما هر سال به صنایع مشوق می‌دهیم که طرح ذخیره عملیاتی را اجرا کنند از روز قبل با آنها صورت خواهد گرفت. امسال بیش از ۲۰۰۰ مگاوات تفاهم‌نامه با صنایع امضا کرده‌ایم.
جزئیات تشویق کشاورزان
رجبی مشهدی در ادامه درباره تشویق کشاورزان توضیح داد: مشوقی که برای کشاورزان در نظر گرفته‌ایم، این است که در ساعت اوج مصرف چاه‌های کشاورزی خود را خاموش کنند و در این صورت می‌توانند در ۲۰ ساعت بعدی از برق رایگان استفاده کنند. سال گذشته از این طریق ۷۰۰ مگاوات در مصرف برق صرفه‌جویی صورت گرفت.
سخنگوی صنعت برق ادامه داد: محور دیگر مولدهای خود تأمین است که باید کمک کنیم مولدهای خود تأمین به شبکه‌های سراسری متصل شوند. در این راستا ۴۵۰ مگاوات تفاهم‌نامه منعقد شده است.
وی در ادامه گفت: سه محور دیگر مربوط به روشنایی ادارات، معابر عمومی و پارک‌هاست همچنین با ایستگاه‌های سی ان جی مذاکره کرده‌ایم که در صورت نیاز از دیزل اضطراری استفاده کرده و از برق شبکه سراسری کمتر استفاده کنند.
انتهای پیام
