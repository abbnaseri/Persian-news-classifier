رکورددار بیشترین فروش ساعت‌های هوشمند در ۲۰۱۸
سری چهارم ساعت هوشمند اپل واچ در سال گذشته میلادی موفق شده است از تمامی برندها و مدل‌های موجود در بازارهای جهانی بیشتر بفروشد.
به گزارش ایسنا، با توجه به محبوبیت و گسترش استفاده از گجت های هوشمند علی‌الخصوص ساعت‌های هوشمند، خیل عظیمی از کاربران در جهان از آن استقبال خوب و بی نظیری نشان داده‌اند و بر اساس آخرین آمارهای منتشر شده، سری چهارم ساعت‌های هوشمند اپل واچ (apple watch۴) بیشترین میزان فروش را در سال گذشته میلادی به نام خود به ثبت رسانده است به گونه‌ای که طبق آمار، سهم اپل واچ از بازارهای جهانی در سال ۲۰۱۸ میلادی با ۲۲ درصد رشد و افزایش مواجه شده است.
از دیگر رقبای معروف و محبوب اپل واچ، می‌توان به ساعت‌های هوشمند سامسونگ Gear S۳ و هوآوی واچ ۲ اشاره کرد. با اینکه این دو محصول توانایی پشتیبانی از هر دو سیستم اندروید و iOS را دارند، اپل واچ تاکنون هیچ علاقه‌ای به کار کردن با سیستم عامل اندروید از خود نشان نداده است. اما باز هم با این حال، اپل توانسته است به میزان قابل توجهی از فروش فصلی و سالانه خود برسد و از سایر رقبای سرسخت خود سبقت بگیرد.
بر اساس آمار همچنین نشان می‌دهد که کاربران در کشورهای ایالات متحده آمریکا، استرالیا و ژاپن بیشترین استقبال را از ساعت‌های هوشمند اپل (اپل واچ) کرده‌اند که بیشتر آن هم مرهون تعطیلات کریسمس و سال نوی میلادی بوده است.
اپل واچ ۴ بزرگ‌ترین به‌روزرسانی اپل در زمینه ساعت‌های هوشمند این شرکت بزرگ آمریکایی به شمار می‌آید که توانسته نسبت به سری‌های قبلی خود امکانات و قابلیت‌های ارتقا یافته جدیدی را برای کاربرانش به ارمغان بیاورد.
بر اساس گزارش وب سایت the verge، سال ۲۰۱۵ میلادی بود که اپل تصمیم گرفت با معرفی و عرضه ساعت‌های هوشمند، بر بازار این گجت های پوشیدنی محبوب تسلط پیدا کند و بر رقبای قدرتمند دیگر حاضر در بازار پیروز شود.
در رابطه با تغییرات جدیدی که به این سری از ساعت‌های هوشمند راه یافته است، اندازه نمایشگر اپل‌واچ سری ۴ در مدل کوچک‌تر به میزان ۳۵ درصد و در مدل بزرگ‌تر به میزان ۳۲ درصد در مقایسه با نسل پیشین افزایش پیدا کرده، با این وجود، اپل واچ سری ۴ باریک‌تر از گذشته است و وزن آن هم در مقایسه با سری ۳ کاهش یافته است. از دیگر تغییرات ظاهری اپل واچ می‌توان به اصلاح اهرم کناری و اضافه شدن ویژگی بازخورد لمسی (Haptic Feedback) به آن اشاره کرد. کلید کناری نیز اصلاح شده و بیرون‌زدگی آن از بدنه کاهش یافته است. همچنین به یک پردازنده ۶۴ بیتی و دو هسته‌ای اس ۴ مجهز شده است که به عقیده اپل، کارایی دو برابری نسبت به نسل پیشین خود دارد.
انتهای پیام
