اضافه شدن ۱۰۰۰ مگاوات ظرفیت جدید به نیروگاه‌های حرارتی
مدیرعامل شرکت مادر تخصصی تولید نیروی برق حرارتی ضمن تشریح آخرین وضعیت واحدهای نیروگاه‌های برق حرارتی از اضافه شدن ۱۰۰۰ مگاوات ظرفیت جدید به این نیروگاه‌ها تا هفته اول تیرماه خبر داد.
محسن طرزطلب در گفت‌وگو با ایسنا، با بیان این‌که برنامه‌ریزی شده است که در هفته جاری ۳۵۰ مگاوات ظرفیت جدید به ظرفیت تولید نیروگاه‌های برق حرارتی اضافه شود، اظهار کرد: یک واحد نیروگاه گاز دالاهو در استان کرمانشاه است که واحد اول گاز این نیروگاه در هفته جاری برای شبکه سنکرون می‌شود و ظرفیت آن ۳۱۰ مگاوات است.
وی افزود: شش واحد دیگر که مجموعاً ظرفیت آن ۴۰ مگاوات بوده و خنک سازی هوای ورودی است. ۱۰ مگاوات آن مربوط به نیروگاه گازی اسلام آباد و ۳۰ مگاوات نیز مربوط به نیروگاه زاگرس در استان کرمانشاه است. به عبارت دیگر اواخر هفته جاری تا اوایل هفته آینده ۳۵۰ مگاوات ظرفیت در استان کرمانشاه اضافه می‌شود.
مدیرعامل شرکت مادر تخصصی تولید نیروی برق حرارتی ادامه داد: علاوه بر ظرفیت مذکور هفته آتی و در هفته اول تیرماه دو ۳۵۰ مگاوات دیگر یعنی مجموعاً ۷۰۰ مگاوات دیگر به ظرفیت اضافه شده و تا هفته اول تیرماه ۱۰۰۰ مگاوات ظرفیت جدید به مجموعه نیروگاه حرارتی کشور اضافه خواهد شد.
بر اساس این گزارش، طرزطلب پیش از این درباره ۲۲ واحد نیروگاه برق حرارتی که قرار بود تا خردادماه وارد مدار تولید شوند، اعلام کرده بود: تعدادی از ۲۲ واحد نیروگاهی تا خردادماه وارد مدار تولید می‌شوند و بخشی هم در تیرماه و مردادماه وارد مدار خواهند شد.
انتهای پیام
