ثبت رکوردی تازه در تولید و فروش پتروشیمی
رئیس مجتمع پتروشیمی پارس از شکسته شدن سه رکورد تولید، تدوام تولید با ظرفیت حداکثری و فروش در این پتروشیمی که از ‏آبان ماه سال گذشته در فهرست تحریم‌های آمریکا قرار گرفت، خبر داد.‏
به گزارش ایسنا، سیدحمید زارع با اشاره به ثبت رکورد جدید در واحد استایرن منومر این مجتمع گفت: تولید در این واحد پس از انجام تعمیرات از ابتدای دی ماه سال گذشته تا ۱۹ خرداد ماه امسال بیش از ۱۷۰ روز بی‌وقفه با ‏ظرفیت ۱۰۱ تا ۱۰۶ درصد ‏تداوم دارد.
وی با بیان این‌که رکورد تداوم تولید در واحد استایرن منومر پتروشیمی پارس پیش از این حداکثر ۹۰ روز متوالی آن هم با ظرفیت ‏پایین‌تر از صد درصد بوده است، افزود: پیش‌بینی می‌کنیم این تداوم تولید به همین میزان و بدون وقفه ادامه ‏داشته باشد.‏
رئیس مجتمع پتروشیمی پارس با اشاره به اینکه افزایش تولید تنها منحصر به واحد استایرن مونومر نیست، افزود: رکورد تولید در پتروشیمی ‏پارس در مجموع و در همه محصولات در دو ماه ابتدایی امسال نسبت به تمامی ادوار گذشته شکسته شده است.
زارع یادآوری کرد: تولید مجتمع پتروشیمی پارس در واحد استحصال اتان، اتیل بنزن و استایرن منومر در ماه‌های فروردین و ‏اردیبهشت‌ماه امسال در مجموع ۷۶۹ هزار و ‏۶۱۹ تن بوده و تولید محصولات مختلف، نسبت به برنامه تولید ۱۱۸.۹ درصد و ‏نسبت به طراحی ۱۰۷ درصد محقق شده که در طول کارکرد مجتمع بی‌‏نظیر است.‏
وی ادامه داد: رکوردشکنی پتروشیمی پارس در تولید البته منجر به رکوردشکنی در فروش هم شده است. بدین معنا که فروش محصولات ‏مجتمع شامل استایرن مونومر، LPG ‏ و اتان در اردیبهشت ۹۸ حداکثر میزان فروش در تمامی سال‌های اخیر بوده است.‏
این مقام مسئول در پتروشیمی پارس تصریح کرد: در حالی که این مجتمع از ۱۵ آبان ۹۷ در فهرست تحریم آمریکا قرار گرفت، اما هم‌اکنون شاهد آن هستیم که بیشترین ‏تولید، فروش داخلی و صادرات در پتروشیمی پارس در اریبهشت ماه امسال ‏تحقق یافته است.‏
بنا‬ بر‬ اعلام‬ وزارت‬ نفت، وی با بیان این‬‬ که از ابتدای امسال تا پایان اردیبهشت ماه ۳۹۲ هزار و ۷۲۳ تن از محصولات پتروشیمی ‏پارس به بازار داخل عرضه و ۲۵۹ ‏هزار و ۲۵۶ تن نیز صادر شده است، اظهار کرد: این آمار و رکوردشکنی ‏نشان می‌دهد ‏تحریم‌ها به معنای واقعی کلمه و با استناد به آمار دقیق، تأثیری در روند کاری و صادرات نداشته ‏است.‏
رئیس مجتمع پتروشیمی پارس تاکید کرد: نکته مهم اینجاست که روند مثبت تولید و فروش در پتروشیمی پارس متوقف نشده و در ‏خردادماه وضع فروش ‏به‌گونه‌ای است که امروز حداقل موجودی را در مخازن ذخیره داریم.
انتهای پیام
