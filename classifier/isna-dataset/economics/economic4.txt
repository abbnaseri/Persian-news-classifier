امکان تولید مرغ بومی اصلاح شده در واحدهای صنعتی
 واحدهای صنعتی تولید طیور با رعایت ضوابط فنی و بهداشتی می‌توانند نسبت به پرورش مرغ بومی اصلاح شده، اقدام کنند.
به گزارش ایسنا به نقل از وزارت جهاد کشاورزی، سرپرست دفتر امور طیور و زنبور عسل معاونت امور تولیدات دامی وزارت جهاد کشاورزی ضمن اعلام این خبر افزود: یکی از سیاست‌های ابلاغی سال ۹۸، پرورش مرغ بومی اصلاح شده با هدف تولید گوشت و تخم مرغ در واحدهای صنعتی تولید طیور است.
امید امینی اظهار کرد: واحدهای صنعتی تولید طیور می‌توانند جوجه مورد نیاز خود را از مراکز تکثیری و یا از طریق مراکز اصلاح نژاد مرغ بومی تهیه کنند.
وی با بیان اینکه تاکنون ۲۵ نسل، کار اصلاح نژادی در مورد مرغ بومی کشور در مراکز اصلاح نژادی انجام شده است، تصریح کرد: با اصلاح نژاد مرغ بومی کشور در مراکز اصلاح نژادی، حدود ۶۰ تا ۷۰ درصد عملکرد مرغان بومی نسبت به سال پایه افزایش داشته است.
امینی، تعداد مراکز اصلاح نژاد مرغ بومی کشور را هفت مورد عنوان کرد و گفت: اصلاح نژاد مرغ بومی با هدف حفظ ذخایر ژنتیکی کشور، کمک به معیشت و درآمد روستاییان و بهبود صفات تولید مرغان بومی از جمله افزایش وزن بدن و تعداد تخم مرغ صورت می‌گیرد.
انتهای پیام
