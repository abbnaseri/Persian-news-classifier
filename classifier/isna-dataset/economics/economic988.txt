ایران و روسیه در چه موضوعاتی به تفاهم رسیدند؟
مدیرکل اروپا و آمریکا و همسایگان دریای خزر وزارت نفت تفاهم‌نامه همکاری ایران و روسیه را در بخش انرژی تشریح کرد.
به گزارش ایسنا، حسین اسماعیلی شهمیرزادی با اشاره به این‌که ایران و روسیه در بخش‌های مختلف انرژی گام‌های بزرگی برای همکاری برداشتند، افزود: همکاری در حوزه اکتشاف، استخراج، تولید و سرمایه گذاری در صنعت نفت، گاز، پتروشیمی در این تفاهم‌نامه مورد تاکید قرار گرفت.
وی همکاری در زمینه یکسان‌سازی استانداردهای تجهیزات صنعت نفت ایران و روسیه را یکی از بندهای تفاهم‌نامه با روس‌ها عنوان کرد و افزود: با اجرایی شدن این بند که برای نخستین بار به تفاهم‌نامه افزوده شده است، طرف‌ها می‌توانند از تجهیزات صنعت نفت و گاز یکدیگر استفاده کنند.
اسماعیلی با بیان این‌که همکاری دوجانبه در دریای خزر از دیگر موارد مورد توافق با روس‌ها بود، تصریح کرد: پژوهشگاه صنعت نفت و مؤسسه‌های مطالعات انرژی نیز مذاکرات خوبی با همتایان روس در زمینه‌های پژوهشی و مطالعاتی داشتند.
بنا بر اعلام وزارت نفت، ایران و روسیه دیروز و پس از پایان سومین نشست کارگروه انرژی دو طرف در بخش انرژی، تفاهم‌نامه‌ای در ۲۷ بند در بخش نفت، گاز، پالایش، پتروشیمی، برق و انرژی هسته‌ای امضا کردند.
پانزدهمین نشست مشترک همکاری‌های اقتصادی و تجاری ایران و روسیه روز یکشنبه (۲۶ خردادماه) با حضور رضا اردکانیان، وزیر نیرو به‌عنوان رئیس ایرانی این کمیسیون و سرگئی چپاتاریف، وزیر ناحیه فدرال قفقاز شمالی روسیه آغاز و روز دوشنبه، ۲۷ خردادماه) در اصفهان به کار خود پایان داد.
انتهای پیام

