تصمیم جدید وزارت‌نیرو برای استخراج‌کنندگان ارز مجازی
بهره‌گیری از برق ارزان ایران برای استخراج غیرقانونی ارز مجازی که تبعاتی همچون آسیب رساندن به شبکه‌های برق را درپی دارد، وزارت نیرو را بر آن داشت تا اقدام به قطع برق انشعاب استخراج کنندگان ارز مجازی (ماینرها) برای حفظ پایداری شبکه کند.
به گزارش ایسنا، آمار و ارقام حاکی از آن است که قیمت استخراج هر بیت‌کوین در جهان ۷۰۰۰ دلار است و برای هر بیت‌کوین ۷۲ هزار کیلووات ساعت برق مصرف می‌شود که به اندازه مصرف ۲۸ مشترک است. فرآیندی که هزینه آن در ایران به دلیل ارزان بودن قیمت برق برای سرمایه گذاران این حوزه بسیار به صرفه بوده و به همین دلیل اخبار از هجوم این افراد به کشور حکایت دارد.
در این راستا چندی پیش، همایون حائری در یک نشست خبری با اشاره به مباحثی که در مورد استفاده از برق برای استخراج ارز دیجیتالی مطرح شده است، گفت: برق در ایران بسیار ارزان است و با توجه به این برخی از سرمایه‌گذاران بیت‌کوین هستند که به کشور هجوم آورده‌اند. قیمت استخراج هر بیت‌کوین در جهان ۷۰۰۰ دلار است و برای هر بیت‌کوین ۷۲ هزار کیلووات ساعت برق مصرف می‌شود که به اندازه مصرف ۲۸ مشترک است. تعداد این افراد به تازگی افزایش پیدا کرده و می‌تواند به ۲۰۰۰ تا ۲۵۰۰ مگاوات نیز برسد.
معاون برق و انرژی وزیر نیرو از ارائه‌ی پیشنهاداتی توسط وزارت نیرو برای حل این مساله خبر داد و گفت: وزارت نیرو پیشنهاد داده است که باید نرخ مناسبی برای این افراد در نظر گرفته شود، زیرا آنها دستگاه‌هایی را وارد کشور می‌کنند و از حق مردم ما بهره‌مند می‌شوند. ما تاکید کردیم که باید نظارت آغاز شده و پایش صورت بگیرد. این اقدامات از سال پیش آغاز شده و پیشنهاد کرده‌ایم که تعرفه‌ای با نرخ صادراتی برای این افراد در نظر گرفته شود.
وی با بیان این‌که پیشنهاد وزارت نیرو در کمیسیون اقتصادی مطرح شده است، اظهار کرد: البته این افراد در حال حاضر قابل شناسایی نیستند، اما وقتی تعرفه مشخص شود، شناسایی می‌شوند.
معاون برق و انرژی وزیر نیرو با تاکید بر این‌که وزارت نیرو مسئول تأمین برق مردم است، گفت: بیت‌کوین هر مزایایی که دارد، برای خودش دارد؛ این افراد با دستگاه خودشان از برق مجانی ما استفاده می‌کنند، در حالی که باید از ما اجازه بگیرند. زمانی که مردم با هفت درصد افزایش تحت فشار قرار می‌گیرند، چرا باید هزینه چنین چیزی را پرداخت کنند.
تدوین نرخ و ضوابط لازم
وی همچنین چندی پس از برگزاری نشست خبری مذکور اعلام کرد: در کشور عده‌ای با بهره‌گیری از سوخت فسیلی یارانه‌ای و هزینه‌های یارانه‌ای صنعت برق اقدام به استخراج رمز رزها همچون بیت‌کوین می‌کنند که این کار اگر به صورت پنهانی و بدون پایش برق مصرفی هم باشد، می‌تواند مفهوم قاچاق انرژی را در اذهان القا کند. دولت در حال تدوین نرخ و ضوابط لازم برای فعالیت استخراج رمز ارزها است و به زودی شرایط این کار برای استفاده از شبکه برق سراسری اعلام می‌شود.
تصمیم جدید وزارت نیرو
در این راستا، سخنگوی صنعت برق در آخرین اظهار نظر خود گفته است که انشعاب‌های برق که به صورت غیرمجاز در اختیار استخراج کنندگان ارز مجازی (ماینرها) قرار گرفته است، در راستای حفظ پایداری شبکه قطع می‌شود. مصطفی رجبی مشهدی در مورد ابلاغ قطع برق ماینرها یا استخراج کنندگان ارز مجازی گفت: در حال حاضر هیچ تعرفه قانونی برای این گروه از مصرف کنندگان تعریف نشده است. بر اساس بند "د" ماده ۵۰-۴ آئین نامه تکمیلی تعرفه‌های برق، در صورتیکه برق به صورت غیرمجاز (در بخشی به غیر از مورد ذکر شده در پروانه انشعاب) به مصرف برسد، شرکت برق موظف به قطع انشعاب مذکور است.
 وی با تاکید بر اینکه اکنون که هیچ تعرفه قانونی برای این گروه از مصرف کنندگان تعریف نشده و توانیر به لحاظ قانونی اجازه ارائه خدمات و واگذاری انشعاب به این دسته را ندارد، اظهار کرد: بر اساس ماده قانونی مذکور، موظف به قطع برق این مصرف کنندگان تازه وارد به شبکه هستیم.
تبعات استفاده غیرمجاز از شبکه برق
 رجبی مشهدی با بیان این که استفاده‌های غیرمجاز از شبکه برق باعث افت ولتاژ شبکه‌های توزیع می‌شود و احتمال آسیب دیدن وسایل برقی مردم را افزایش می‌دهد، تاکید کرد: در حقیقت صنعت برق برای حمایت از حقوق مصرف کنندگانی که انشعاب‌های قانونی و مجاز دارند مجبور به قطع برق استخراج کنندگان ارزهای مجازی و یا سایر استفاده کنندگان غیرمجاز از شبکه است. به دلیل برق بسیار زیادی که برای استخراج ارز مجازی مورد نیاز است، این کار ممکن است به شبکه‌های برق نیز آسیب وارد کند که در این شرایط نیز خسارت وارده به شبکه، از مالک انشعاب‌هایی که امتیاز استفاده از برق را به صورت غیرمجاز در اختیار دیگران قرار داده‌اند، قابل دریافت است.
انتهای پیام
