قربانی بعدی جنگ تجاری چین و آمریکا کیست؟
به دنبال تشدید تنش‌های سیاسی و تجاری میان چین و آمریکا، به نظر می‌رسد علاوه بر اندروید، سیستم عامل ویندوز نیز قرار است در چین به زودی با یک نسخه اختصاصی جایگزین شود.
به گزارش ایسنا، اگر اخبار و گزارش‌های مدت اخیر را به پیگیری کرده باشید، به طور قطع متوجه شده‌اید که آتش مشکلات و کشمکش‌های میان چین و ایالات متحده آمریکا بیش از پیش شعله‌ور شده و این طور که به نظر می‌رسد به این زودی خاموش نمی‌شود.
ماجرا از آغاز سال گذشته میلادی آغاز شد زمانی که دولت ترامپ، ریاست جمهوری ایالات متحده آمریکا به اتهام جاسوسی و همکاری با دولت چین، فروش محصولات و نصب تجهیزات مخابراتی و هرگونه فعالیت شرکت‌های چینی هواوی و زد تی ای را در خاک این کشور ممنوع اعلام کرد. با اینکه مقامات این شرکت‌ها بارها تمامی اتهامات وارده را رد و تکذیب کردند اما کاخ سفید همچنان به سنگ اندازی و تحریک سایر کشورهای هم پیمانش ادامه داد تا آنها نیز تحت تأثیر همین نگرانی‌های امنیتی از ادامه فعالیت و همکاری با هواوی دست بردارند.
در کنار همه این اتفاقات، آتش جنگ تجاری میان چین و آمریکا نیز با دستور ترامپ برای افزایش تعرفه‌های گمرکی و واردات محصولات از چین به ایالات متحده شعله‌ورتر شد و بر تنش‌های سیاسی و تجاری میان این دو کشور افزود.
کمتر از یک ماه پیش بود که دولت ترامپ با انتشار فهرستی جدید از شرکت‌های ممنوعه برای تجارت با آمریکا، نام شرکت چینی هواوی را در آن قرائت کرد و بدین ترتیب تمامی شرکت‌های آمریکایی و بین‌المللی را که تمایل به تجارت با ایالات متحده دارند، را از معامله و همکاری با هواوی منع کرد که در غیر این صورت با تحریم‌های واشنگتن روبرو خواهند شد.
بعد از اعمال محدودیت‌های جدید از سوی واشنگتن، بسیاری از غول‌های تکنولوژی از جمله گوگل، مایکروسافت، کوالکام، اینتل، برود کام و غیره اعلام کردند که از هرگونه فعالیت و معاملات تجاری با هواوی منصرف شده‌اند و بدین ترتیب مجوز استفاده هواوی از لایسنس سیستم عامل موبایلی اندروید که از سوی گوگل توسعه داده است و هرگونه سرویس دیگر این شرکت همچون فروشگاه آنلاین گوگل پلی استور، مرورگر اینترنتی گوگل کروم، کیبورد اختصاصی گوگل (جی بورد)، دریافت به‌روزرسانی های نرم افزاری و امنیتی لغو شد و انتظار می‌رود این شرکت چینی با مشکلات و موانع متعددی از این پس روبرو شود. هرچند که بلافاصله بعد از اعمال تحریم‌های آمریکا، مقامات هواوی از انتشار یک سیستم عامل اختصاصی و یکپارچه برای گوشی‌های هوشمند و سایر محصولات این شرکت سخن گفته و خبر دادند، اما به عقیده کارشناسان و تحلیلگران فعال در حوزه فناوری، این اقدام موفقیت‌آمیز و راهگشا نخواهد بود چراکه پیش از این شرکت‌های دیگری همچون مایکروسافت نیز قصد داشتند با توسعه ویندوزفون به رقابت با اندروید و آی او اس بپردازند اما هرگز موفق نشدند، بنابراین احتمال شکست هواوی نیز در پروژه و اقدامی مشابه بیشتر از احتمال موفقیت آن خواهد بود.
حالا این طور که اخبار و گزارش‌های منتشر شده در مجله فوربس نشان می‌دهد، به نظر می‌رسد یکی دیگر از پاتک‌های چین برای واکنش به اقدامات خصمانه دولت ترامپ، حذف سیستم عامل ویندوز از رایانه‌های چینی است. بدین ترتیب چین که بدون شک یکی از بزرگترین بازارهای فروش محصولات مختلف در جهان به شمار می‌رود، در صورت اجرای چنین اقدامی قادر خواهد بود ضربه بزرگ و مهلکی به اقتصاد ایالات متحده آمریکا وارد کند چراکه مایکروسافت، توسعه دهنده ویندوز، یکی از بزرگترین مشتریانش را از دست خواهد داد و همین امر میلیاردها دلار ضرر و زیان مالی برای این کشور بوجود خواهد آورد.
البته به عقیده کارشناسان و تحلیلگران، دلیل حذف ویندوز از رایانه‌های چینی بیشتر بخاطر دلایل امنیتی خواهد بود چراکه مدتهاست نگرانی‌های مربوط به امنیت سایبری و احتمال نفوذ آمریکایی‌ها به سیستم‌های چینی و هک اطلاعات مهم و محرمانه آنها مطرح شده است بنابراین به نظر می‌رسد با توجه به تشدید تنش‌های موجود، این احتمال از هر زمان دیگری پررنگ‌تر شده و قوت گرفته است.
چندی پیش بود که خیل عظیمی از کاربران و شهروندان چینی در اعتراض به تحریم علیه هواوی به حمایت از این غول تکنولوژی چینی برخاسته بودند و از دولت این کشور درخواست کرده بودند که هرچه سریع‌تر اقدامات لازم را برای جلوگیری از فروپاشی هواوی و همچنین اقدام متقابل در برابر زیاده خواهی‌های آمریکا انجام دهد.
مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد.
بدون شک محدودیت‌های جدیدی که آمریکا برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت اما چیزی که در این میان واضح و مسلم به نظر می‌رسد، آن است که چین می‌خواهد پیروز میدان نبرد با آمریکا باشد و لااقل خود را این طور بنمایاند، بنابراین به همین دلیل است که می‌خواهد با حذف تمامی فناوری‌های آمریکایی و اعلام عدم وابستگی به آنها، قدرت تکنولوژی و اقتصاد خود را به رخ جهان بکشد.
انتهای پیام
