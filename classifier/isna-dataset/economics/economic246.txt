مسدود شدن حدود ۶ میلیون حساب بانکی غیرمجاز/ برخورد با بانک‌های متخلف
رئیس ستاد مرکزی مبارزه با قاچاق کالا و ارز اعلام کرد که از سال گذشته تاکنون حدود شش میلیون حساب بانکی که به صورت غیرمجاز و غیرقانونی افتتاح شده بودند و در راستای پولشویی قاچاق کالا و ارز، قاچاق مواد مخدر و… فعالیت می‌کردند، شناسایی و مسدود شده است و تعداد اندک باقی مانده این حساب‌ها نیز تا پایان امسال مسدود خواهد شد.
به گزارش ایسنا، علی مویدی در نشست خبری صبح امروز اعلام کرد که بیش از شش میلیون شماره حساب بانکی اتباع خارجی و شماره حساب‌های غیرمجاز در کشور وجود داشت که از حدود ۵۰ سال گذشته تاکنون به صورت غیرقانونی افتتاح شده بودند و بعضاً دارای هویت و شناسنامه مشخصی هم نبودند که در این راستا از ابتدای سال ۱۳۹۲ تاکنون این شش میلیون حساب بانکی مورد شناسایی قرار گرفت و اوج برخورد و مسدود سازی این حساب‌ها در سال گذشته و امسال اتفاق افتاد چرا که در صورت شفاف‌سازی جلوی پولشویی و بسیاری از تخلفات گرفته می‌شود.
وی افزود: با همکاری بانک مرکزی موفق شدیم تا بیش از دو میلیون از این حساب‌های بانکی که مربوط به افراد حقیقی بوده و مظنون به این تخلفات بودند را شناسایی و مسدود کنیم و بیش از سه میلیون حساب بانکی دیگر نیز که مربوط به افراد و مؤسسات و دستگاه‌های حقوقی هستند را نیز شناسایی کرده‌ایم و تاکنون بالغ بر دو میلیون شماره حساب بانکی را در این زمینه مسدود کرده‌ایم و حدود ۷۰۰ هزار شماره حساب دیگر نیز در حال پایش و انسداد است.
رئیس ستاد مرکزی مبارزه با قاچاق کالا و ارز ادامه داد: در این میان حدود ۵۸۲ هزار شماره حساب بانکی مربوط به اتباع خارجی شناسایی و مسدود شده است و کمتر از ۱۰ هزار حساب بانکی باقی مانده که به زودی مسدود می‌شود.
مویدی در پاسخ به سوال ایسنا مبنی بر اینکه آیا در سیستم بانکی تخلفاتی در راستای افتتاح این حساب‌ها وجود داشته و آنها را چگونه پیگیری می‌کنید و این حساب‌های غیرمجاز تا چه زمانی به صورت کامل مسدود خواهد شد؟ گفت: قطعاً تخلفاتی از این دست از سوی برخی بانک‌ها و کارمندان آنها صورت گرفته چرا که اگر آنها بر اساس ضوابط و مقررات و با دقت کافی برای افتتاح حساب اقدام می‌کردند، قطعاً این اتفاقات نمی‌افتاد. در این زمینه بازداشتی‌های متعددی داشتیم و حتماً در راستای نظم‌بخشی و شفاف‌سازی سهم هر بانک در این زمینه احصا شده و با کسانی که در این زمینه شریک جرم بوده‌اند، قطعاً برخورد می‌شود.
وی گفت: حدود ۸۸ هزار حساب بانکی مظنون به این تخلفات باقی مانده که بر اساس قوانین بالادستی مانند قانون بودجه، تکلیف آنها تا پایان امسال مشخص خواهد شد.
خروج کالاهای اساسی تقریباً متوقف شده است
رئیس ستاد مرکزی مبارزه با قاچاق کالا و ارز با بیان اینکه براساس گزارش صندوق بین‌المللی پول، ۱۵۸ کشور دنیا درگیر پدیده قاچاق هستند، اظهار کرد: در پی خروج آمریکا از برجام و به وجود آمدن شرایط خاص شاهد خروج کالاهای اساسی از کشور بودیم که با ارز ۴۲۰۰ تومانی دولتی وارد می‌شدند. از سوی دیگر نیز برخی از اتباع خارجی به کشور هجوم آورده بودند و درصدد به تاراج بردن سرمایه‌های این کشور بودند که در این راستا تلاش‌های بسیاری صورت گرفت و با همکاری دستگاه‌های مختلف متولی امر مبارزه با قاچاق کالا و ارز هم‌اکنون می‌توانیم ادعا کنیم که خروج کالاهای اساسی از کشور تقریباً متوقف شده است.
مویدی افزود: به عنوان مثال در زمینه قاچاق دام زنده با توجه به دستورالعمل‌هایی که به استان‌های مرزی ارسال و استانداران آن مناطق آن‌ها را ابلاغ کردند، توانستیم با همکاری دستگاه‌های مختلف از حمل و نقل و جابه‌جایی دام‌ها در استان‌های مرزی جلوگیری به عمل آوریم و هم‌اکنون قاچاق در این زمینه به حداقل ممکن رسیده است و به موفقیت‌های مناسبی در این زمینه دست پیدا کرده‌ایم.
وی همچنین درباره وضعیت قاچاق پوشاک و چگونگی مبارزه با برندهای قاچاق گفت: در گذشته شاهد بودیم که تابلوهای بسیاری از برندهای خارجی در مجتمع‌های تجاری و واحدهای صنفی مختلف بالا می‌رفت و کالای خارجی قاچاق را تبلیغ می‌کرد و این مسئله باعث آسیب دیدن تولید داخلی در زمینه پوشاک می‌شد. در این راستا ضمن برخورد با قاچاقچیان پوشاک، ۱۰۰ مجتمع در تهران را شناسایی کردیم و پس از آن ضمن جمع‌آوری تابلوها، کالاهای خارجی که از طریق قاچاق وارد شده بود را ضبط کردیم.
رئیس ستاد مرکزی مبارزه با قاچاق کالا و ارز اضافه کرد: برخورد با قاچاق پوشاک همچنان ادامه دارد و در استان‌های دیگر نیز آغاز شده است که همین مسئله سبب شده تا توان تولید داخلی در این زمینه از نظر کمی و کیفی ارتقا پیدا کند.
اجرایی شدن طرح رجیستری موبایل با وجود کارشکنی مافیا
یکی دیگر از طرح‌های موفقی که در سال‌های ۹۶ و ۹۷ اجرایی و تکمیل شد طرح رجیستری کردن تلفن همراه بود که این طرح هم‌اکنون همه برندهای موبایل را در برمی‌گیرد و همه درآمد واردات موبایل که تا دیروز به جیب قاچاقچیان و سودجویان می‌رفت، به صورت شفاف و رسمی درآمده است.
مویدی اعلام کرد: طرح رجیستری تلفن همراه با وجود تلاش و کارشکنی مافیای قاچاق موبایل اجرایی و تکمیل شد چرا که رئیس جمهور، معاون اول رئیس جمهور و بسیاری از مسئولان در این زمینه تأکیدات بسیاری داشتند و همین عامل سبب شد تا طرح رجیستری تلفن همراه به صورت کامل اجرایی شود.
وی اظهار کرد: تلاش‌های بسیاری طی سال‌های گذشته در راستای مقابله با قاچاق کالا و ارز صورت گرفته که حاصل آن چیزی در حدود ۱۳۰ هزار پرونده بوده که نسبت به سال گذشته ۱۱۴ درصد افزایش داشته است و ارزش این پرونده‌ها نیز ۷۴ هزار میلیارد ریال بوده است که شاهد افزایش سه برابری آن‌ها از نظر ارزشی بوده‌ایم اما اقتصاد پنهان فضای غبارآلودی است که اگر شکل بگیرد، تخلفات بسیاری در آن قابل انجام است که می‌توان به پدیده قاچاق و پول‌شویی اشاره کرد. برای مثال یک کودک خردسال شش ماهه حسابی برایش باز می‌کنند و تخلفات را از آن طریق انجام می‌دهند یا آنکه یک حساب بانکی بدون هویت با تخلف افتتاح می‌شود که بیش از ۳۰ هزار تراکنش داشته و صاحب این حساب در حوزه قاچاق مواد مخدر فعالیت می‌کرده است.
رئیس ستاد مرکزی مبارزه با قاچاق کالا و ارز همچنین درباره وضعیت قاچاق سوخت نیز اظهار کرد: در زمینه مبارزه با قاچاق سوخت نیز فعالیت‌ها و اقدامات مختلفی شکل گرفته و امیدواریم با همکاری دستگاه‌های مختلف همچون وزارت نفت شاهد ادامه کاهش خروج سوخت از کشور باشیم چرا که در سال گذشته این اتفاق افتاد و قاچاق سوخت که به صورت میانگین روزانه ۱۱ میلیون لیتر بود به هشت میلیون لیتر رسید و امیدواریم در برنامه‌های جدید نیز تحولاتی شکل بگیرد تا دیگر شاهد قاچاق سوخت نباشیم.
سکوت رئیس ستاد قاچاق درباره بیت‌کوین و واردات دستگاه‌های استخراج آن
مویدی در پاسخ به سوال خبرنگاری درباره اینکه اخیراً شاهد قاچاق ماینرها و دستگاه‌های استخراج بیت کوین هستیم، آیا شما در این زمینه اقداماتی انجام داده‌اید یا خیر، گفت: ترجیح می‌دهم در این زمینه فعلاً صحبتی نکنم گرچه همکاران ما در کشف این دستگاه‌ها توفیقات مناسبی داشتند اما دولت در حال ساماندهی در این زمینه است و به زودی اطلاعات تکمیلی آن به اطلاع مردم خواهد رسید.
فعال شدن سامانه اعتبارسنجی بازرگانان
وی درباره آخرین وضعیت سامانه اعتبارسنجی بازرگانان گفت: این سامانه از یک سال گذشته تاکنون فعال شده و براساس یکسری آیتم‌ها همچون سابقه فعالیت بازرگانان به آن‌ها اعتباری می‌دهد که براساس آن اعتبار می‌توانند تجارت کنند و دیگر برخی افراد نمی‌توانند با کارت‌های تازه صادر شده، اقدام به واردات یا صادرات کالایی کنند.
رئیس ستاد مرکزی مبارزه با قاچاق کالا و ارز افزود: نمی‌گویم این اتفاق یعنی صادرات و واردات از طریق هر کارت بازرگانی با هر سابقه‌ای صورت نمی‌گیرد اما این سامانه راه‌اندازی شده و تکمیل آن از نظر اجرایی بسته به اطلاعاتی است که در این سامانه وارد می‌شود که البته در گذشته اتاق بازرگانی هیچ همکاری در این زمینه انجام نمی‌داد اما هم اکنون اطلاعاتش را در این زمینه در اختیار وزارت صنعت، معدن و تجارت قرار می‌دهد.
مویدی همچنین در پاسخ به سوال دیگری درباره قاچاق لوازم خانگی در شهرستان بانه استان کردستان گفت: نمی‌توان گفت هر چیزی در بانه وجود دارد قاچاق است چرا که ساماندهی خوبی در سال‌های گذشته و ماه‌های اخیر در زمینه کوله‌بران انجام شد که براساس آن مقررات سهم دولت، تاجران و کوله‌بران تعیین شده و ممکن است بسیاری از لوازم خانگی که در بانه خرید و فروش می‌شود، واردات کوله‌بری و از طریق مبادی قانونی باشد و اگر قاچاقی در بانه هم وجود داشته باشد بسیار اندک است.
انتهای پیام
