قیمت نفت بالا رفت
قیمت نفت در معاملات روز سه‌شنبه با انتظار بازار برای تداوم محدودیت عرضه از سوی اوپک و یارانش برای جلوگیری از ریزش بیشتر قیمت‌ها رشد کرد اما نگرانی ها نسبت به تداوم جنگ تجاری آمریکا و چین، مانع افزایش بیشتر قیمت شد.
به گزارش ایسنا، بهای معاملات آتی نفت برنت ۷ سنت یا ۰.۱ درصد افزایش یافت و به ۶۲.۳۶ دلار در هر بشکه رسید.
بهای معاملات آتی وست تگزاس اینترمدیت آمریکا با ۱۶ سنت یا ۰.۳ درصد افزایش به ۵۳.۴۲ دلار در هر بشکه رسید.
قیمت‌های نفت روز گذشته حدود یک درصد سقوط کردند و از بالاترین رکورد خود در سال ۲۰۱۹ که اواخر آوریل به ثبت رسانده بودند حدود ۲۰ درصد کاهش پیدا کردند. این کاهش ناشی از کندی اقتصادی گسترده‌ای بوده که روی مصرف نفت تأثیر گذاشته است.
روسیه اعلام کرده ممکن است از تمدید توافق کاهش تولید که از ژانویه به اجرا درآمده حمایت کند و هشدار داد اگر تولید کنندگان نفت بیشتری عرضه کنند ممکن است قیمت‌ها تا مرز ۳۰ دلار در هر بشکه سقوط کند.
اوپک و متحدانش شامل روسیه که به گروه اوپک پلاس معروف هستند از ابتدای سال میلادی جاری با هدف تقویت قیمت‌ها میزان عرضه خود را محدود نگه داشتند. اوپک پلاس قرار است اواخر ژوئن یا اوایل ژوئیه برای تصمیم‌گیری درباره سیاست تولید خود تا پایان سال ۲۰۱۹ دیدار کند.
بر اساس گزارش رویترز، از سوی دیگر، دونالد ترامپ، رئیس جمهور آمریکا اعلام کرد: آماده است در صورت عدم پیشرفت مذاکرات تجاری با رئیس جمهور چین در نشست ماه جاری سران گروه ۲۰ در ژاپن دور دیگری از تعرفه‌های تنبیهی را روی واردات کالاهای چینی وضع کنند. ترامپ مکرراً اعلام کرده انتظار دارد با رئیس جمهور چین در نشست اوزاکای ژاپن دیدار کند، اما چین هنوز چنین دیداری را تأیید نکرده است. بازار نفت تحت تأثیر نگرانی‌ها نسبت به کندی رشد اقتصاد جهانی به دلیل جنگ تجاری آمریکا و چین قرار دارند و رشد قیمت‌های نفت به دلیل نگرانی‌ها نسبت به تداوم جنگ تجاری میان دو ابرقدرت اقتصادی جهان محدود شده است.
انتهای پیام
