روش جدید هکرها برای نفوذ آسانتر به اطلاعات شرکت‌های بزرگ
کارشناسان به تازگی دریافته و اعلام کرده اند که هکرها و مجرمان سایبری با نفوذ به شرکت‌های کوچک وابسته به شرکت‌های بزرگ‌تر، سعی دارند به زیرساخت‌های آنها دسترسی پیدا کنند.
به گزارش ایسنا، کارشناسان و پژوهشگران امنیتی به تازگی دریافته و اعلام کرده اند که هکرها و مجرمان سایبری با استفاده از تکنیک جدیدی با عنوان island hopping سعی دارند به اطلاعات موجود در زیرساخت‌های شرکت‌های کوچک‌تر وابسته به شرکت‌های بزرگ‌تر نفوذ و دسترسی پیدا کنند تا بتوانند به اطلاعات ارزشمند شرکت‌های بزرگ‌تر دسترسی پیدا کرده و آنها را به سرقت ببرند.
بر اساس یافته‌های این محققان، هکرها با بهره‌گیری از تکنیک مذکور تاکنون توانسته اند به اطلاعات شرکت‌های فعال در حوزه‌های مختلف نفوذ یابند که در این میان ۴۲ درصد از شرکت‌های مالی، ۳۲ درصد از شرکت‌های تولیدی و ۳۲ درصد از شرکت‌های خرده فروشی هک شده و هکرها و مجرمان سایبری موفق شده اند به داده‌های مورد نظر خود دسترسی پیدا کنند.
طبق اعلام وب سایت itpro ، کارشناسان امنیتی نیز از افزایش روزافزون حملات هکرها با استفاده این روش به شرکت‌های مختلف هشدار داده و از آنها خواسته اند هرچه سریع‌تر به افزایش ارتقای سطح امنیت سایبری و محافظت از اطلاعات محرمانه و فوق سری خود اقدام کنند.
آنها همچنین در گزارش‌های خود اعلام کرده اند که هم اکنون در بالغ بر نیمی از حملات سایبری در جهان از این روش استفاده می‌شود.
انتهای پیام
