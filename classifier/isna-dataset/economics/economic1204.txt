فقط هشت درصد مناطق عشایری کد شناسه ندارند
وزیر جهاد کشاورزی گفت: کد شناسه مناطق عشایری در کشور به ۲۳۲۰ نقطه رسیده است.
‌به گزارش ایسنا، محمود حجتی در نشستی که با حضور رئیس مجلس شورای اسلامی و تعدادی از نخبگان و مسئولان خراسان شمالی در اسفراین برگزار شد، گفت: این تعداد در گذشته یک هزار و ۵۴۳ نقطه بوده است.
وی در ارتباط با کد شناسه مناطق عشایری ادامه داد: کد شناسه به معنای محل سکونت به رسمیت شناخته شده است که دستگاه‌های مسئول موظف هستند خدمات به آنها ارائه دهند.
وزیر جهاد کشاورزی ادامه داد: در گذشته ۲۰ درصد از مناطق عشایری فاقد کد شناسه بوده‌اند و هم‌اکنون این رقم به هشت درصد رسیده است.
حجتی در ادامه تصریح کرد: موضوعی که هم‌اکنون در دستور کار قرار داده‌اید و برای جامعه عشایری مؤثر است برنامه توانمندسازی جامعه عشایری از نظر اقتصادی است و در این راستا تلاش خواهیم کرد که بنیه اقتصادی عشایری را توانمند کنیم.
وزیر جهاد کشاورزی در ادامه، بیان کرد: نکته‌ای که بیشتر مورد توجه قرار گرفته تولیدات عشایر است که باید به صورت زنجیره‌ای به آن نگاه کنیم و این افراد بتوانند نهاده‌های مورد نیاز خود را خود تأمین کنند.
وی با اشاره به این‌که اجرای دوره پرواری دام در زمان چرا یکی دیگر از برنامه‌هایی است که در حال اجراست، اضافه کرد: این امر ارزش افزوده فعالیت‌های عشایری را می‌تواند فوق‌العاده افزایش دهد.
حجتی توضیح داد: در گذشته با کاهش علوفه جامعه عشایری مجبور می‌شدند تا دام خود را در حالی که لاغر بودند در فصلی که زمان عرضه دام نبود به بیرون عرضه کنند و هم‌اکنون با اجرای طرح مذکور این مشکل رفع خواهد شد.
انتهای پیام
