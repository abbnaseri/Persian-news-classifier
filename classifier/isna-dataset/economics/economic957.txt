قیمت طلا، سکه و ارز در روز سه‌شنبه
امروز علیرغم اینکه قیمت طلا در بازار جهانی افزایشی بود، قیمت انواع سکه و طلا کاهش یافت و بازار ارز نیز روند کاهشی را در پیش گرفت.
به گزارش ایسنا، امروز (۲۸ خرداد) در بازارهای جهانی، هر اونس طلا بیش از هفت دلار نسبت به دیروز افزایش یافته و به ۱۳۴۷ دلار و ۳۲ سنت رسیده است اما در بازار داخلی هر گرم طلای ۱۸ عیار ۴۲۴ هزار و ۷۰۰ تومان داد و ستد می‌شود که کاهش ۱۲ هزار تومانی را نشان می‌دهد.
همچنین در زمان انتشار این خبر، سکه تمام بهار آزادی طرح جدید چهار میلیون و ۶۴۰ هزار تومان است که نسبت به دیروز ۵,۰۰۰ تومان کاهش یافته است. سکه طرح قدیم نیز چهار میلیون و ۴۸۰ هزار تومان است که نسبت به دیروز ۷۰ هزار تومان ارزان شده است.
همچنین نیم‌سکه با کاهش ۵۰ هزار تومانی دو میلیون و ۴۰۰ هزار تومان فروخته می‌شود. ربع سکه نیز ۵۰ هزار تومان ارزان شده و یک میلیون و ۶۰۰ هزار تومان قیمت دارد.
سکه گرمی هم با کاهش ۱۰ هزار تومانی قیمت، ۹۹۰ هزار تومان عرضه می‌شود.
قیمت‌ها در بازار ارز هم کاهشی شد
در بازار ارز نیز قیمت‌ها کاهشی شد؛ به گونه‌ای که بانک‌ها بار دیگر قیمت دلار را که روز گذشته ۱۳ هزار و ۱۱۰ تومان بود، امروز به ۱۲ هزار و ۹۱۶ تومان کاهش دادند.
همچنین قیمت خرید یورو ۱۴ هزار و ۵۰۸ تومان اعلام شده که حدود ۲۰۰ تومان کاهش یافته است.
هر پوند انگلیس نیز امروز در شعب ارزی بانک‌ها به قیمت ۱۶ هزار و ۱۷۵ تومان خریداری شد.
در صرافی‌های مجاز بانک مرکزی هم قیمت دلار نسبت به روز گذشته ۲۵۰ تومان کاهش یافت؛ به طوری که قیمت خرید دلار در این صرافی‌ها ۱۳ هزار و ۱۵۰ تومان و قیمت فروش آن ۱۳ هزار و ۲۵۰ تومان اعلام شد.
این صرافی‌ها همچنین، امروز هر یورو را به قیمت ۱۵ هزار و ۵۰ تومان خریدند و ۱۵ هزار و ۱۵۰ تومان فروختند.
قیمت ارز مسافرتی هم در بانک‌ها همچنان از قیمت فروش آن در بازار بالاتر بود و با احتساب کارمزد در بانک‌ها حدود ۱۵ هزار و ۶۰۰ تومان قیمت‌گذاری شد.
انتهای پیام
