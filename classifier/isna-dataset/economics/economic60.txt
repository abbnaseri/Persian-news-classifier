صادرات شکر دولتی در قالب آب‌نبات، کار اعضای ما نیست
رئیس اتحادیه نبات، آب‌نبات ریز و قند ریز گفت که تبدیل شکر دولتی به آب‌نبات و صادرات آن، کار اعضای این اتحادیه نیست، زیرا واحدهای صنفی زیرمجموعه این اتحادیه با توجه به شرایط تولید و ساختار کارگاه‌های خود، توان صادرات آب‌نبات و نبات را ندارند.
حسن افخمی در گفت‌وگو با ایسنا، در رابطه با تخلف صورت گرفته مبنی بر صادرات معادل ۱۲۰ میلیون دلار شکر دولتی در قالب آب‌نبات، گفت: تولیدات آب‌نبات، نبات و قند ریز واحدهای صنفی عضو این اتحادیه تماماً در بازار داخلی به مصرف می‌رسد و عموم این واحدها به‌صورت کارگاهی فعالیت دارند و توان تولید و صادرات در حجم اعلام شده را ندارند.
رئیس اتحادیه نبات، آب‌نبات ریز و قند ریز ادامه داد: حجم اعظم تولیدات واحدهای صنفی تهران از سوی شهرهای دیگر برای مصرف داخلی خریداری می‌شود که میزان فعالیت این واحدها با توجه به میزان خرید شکر، تولید و فروش؛ کاملاً قابل رصد و بررسی است.
وی خاطرنشان کرد: اعضای صنف نبات، آب‌نبات ریز و قند ریز در پی رشد قیمت شکر به محدوده ۸ هزار و ۵۰۰ تومان، تنها به دریافت شکر دولتی روی آوردند و اگر عرضه دولتی انجام نمی‌شد، قیمت این محصول به محدوده ۴ هزار و ۵۰۰ تومان کاهش پیدا نمی‌کرد.
افخمی یادآور شد: اعضای اتحادیه در سال گذشته ۵۰۰ تن شکر دریافت کردند که در سال جاری نیز در دو مرحله ۳۰۰ و ۴۰۰ تن شکر دریافت کردند و در مجموع نیز از سال گذشته تا به امروز اعضای رسمی اتحادیه که دارای جواز کسب هستند، برای فعالیت صنفی خود ۱۷۰۰ تن شکر دولتی دریافت کرده‌اند.
به گزارش ایسنا، اخیراً اعلام شد برخی افراد شکر دولتی را به آب نبات تبدیل کرده و با صادرات آن به مبلغ ۱۲۰ میلیون دلار، مابه‌التفاوت ارز دولتی ۴۲۰۰ تومانی و ارز آزاد را، صاحب شده‌اند؛ در حالیکه قرار بود این یارانه در قالب شکر دولتی، به دست عموم مردم و شهروندان ایران برسد.
در این زمینه روز گذشته محمدرضا مودودی - سرپرست سازمان توسعه تجارت ایران - در پاسخ به سوال ایسنا در رابطه با چگونگی پیگیری قانونی این تخلف، تصریح کرد: " ما اطلاعات نهایی خود از پالایش این حساب‌ها را به بانک مرکزی اعلام می‌کنیم و تمام این افراد موظفند به مراجع قضائی و دیگر مراجع قانونی پاسخ دهند که ارز دریافتی را در چه حوزه‌ای مورد استفاده قرار داده و به چه شکل صادر کرده‌اند".
انتهای پیام
