جولان غیرقانونی اپلیکیشن‌ها در فروش بلیت هواپیما
در حالی‌که سازمان هواپیمایی چندی پیش اعلام کرد اپلیکیشن‌های موبایلی مجوز فروش بلیت هواپیما را ندارند، اما کماکان اپلیکیشن‌های مختلف به ویژه اپلیکیشن های معروف و پر متقاضی اقدام به فروش بلیت هواپیما می‌کنند.
اواخر اردیبهشت ماه سال جاری بود که سازمان هواپیمایی کشوری به ایسنا اعلام کرد اپلیکیشن موبایلی مجوز فروش بلیت هواپیما ندارد و این اقدام از سوی آنها بدون طی شدن مسیر قانونی است؛ با این حال کماکان شاهد فروش بلیت هواپیما از سوی اپلیکیشن‌های مختلف موبایلی هستیم و هنوز فعالیت آنها متوقف نشده است.
رضا جعفرزاده، سخنگوی سازمان هواپیمایی در گفت‌وگو با ایسنا، با اشاره به اینکه سازمان هواپیمای کشوری مکانیزم برخورد با متخلفین در این زمینه را ندارد اظهار کرد: از طریق دفتر حقوقی سازمان هواپیمایی کشوری موارد را به مراجع قضائی و پلیس فتا ارجاع می‌دهیم و در حال حاضر تعدادی از این اپلیکیشن‌ها شناسایی شده‌اند و روند قانونی در حال طی شدن است.
وی افزود: اقدام غیرقانونی فروش بلیت از سوی سایت‌ها و نیز اپلیکیشن‌ها در دستور کار سازمان هواپیمایی کشوری قرار دارد و اگر در این رابطه گزارشی نیز از سوی مردم به سازمان هواپیمایی کشوری ارجاع داده شود، در جهت برخورد با متخلفان اقدام می‌شود.
صرفاً دفاتر خدمات مسافرت هوایی که دارای مجوز بند «الف» از سوی سازمان هواپیمایی کشوری هستند و با معرفی سایت‌های فروش که به تأیید این سازمان می‌رسد می‌توانند اقدام به فروش بلیت هواپیما کنند و سایر سایت‌ها و مجاری فروش بلیت هواپیما از نظر سازمان هواپیمایی وجاهت قانونی ندارند.
دفاتر خدمات مسافرت هوایی دارای مجوز بند "الف" در صورتی که بخواهند به صورت الکترونیکی اقدام به فروش بلیت کنند می‌توانند با اخذ مجوز در این رابطه اقدام کنند؛ این در حالیست که اسامی دفاتر و سامانه فروش الکترونیکی مجاز دارای مجوز بند «الف» روی سایت سازمان هواپیمایی قرار دارد و علاوه بر این سیستم اصالت‌سنجی روی سایت این سازمان به آدرس www.cao.ir قرار گرفته تا متقاضیان نسبت به صحت بلیت خود اقدام کنند.
علاوه بر این دفاتر خدمات هوایی که دارای مجوز بند «ب» از سوی سازمان میراث فرهنگی و گردشگری هستند می‌توانند به صورت تور اقدام به فروش مجاز بلیت کنند.
به گزارش ایسنا، مسافران می‌توانند با مراجعه به سایت سازمان هواپیمایی کشوری و انتخاب گزینه استعلام بلیت صادره نسبت به صحت بلیت خریداری شده اقدام کنند و یا با انتخاب گزینه نرخ‌نامه بلیت شرکت‌ها از قیمت پرواز هریک از شرکت‌های هواپیمایی در مسیرهای تعریف شده مطلع شوند.
انتهای پیام
