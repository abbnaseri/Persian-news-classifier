تلاش گوگل برای افزایش سواد رسانه‌ای کاربران از سنین پایین
گوگل سعی دارد با توسعه برنامه سواد رسانه‌ای خود، کاربران را از سنین پایین با اخبار کذب و نحوه شناسایی و برخورد با آنها در فضای مجازی آشنا کند.
به گزارش ایسنا، با توجه به افزایش انتشار اخبار کذب و دروغین در فضای مجازی و شبکه‌های اجتماعی، بسیاری از غول‌های تکنولوژی در سال‌های اخیر تصمیم گرفته‌اند که به مقابله با آن بپردازند و کاربران را برای مواجهه با آن آماده کنند.
حالا به نظر می‌رسد که گوگل به عنوان بزرگترین شرکت فعال در حوزه تکنولوژی تصمیم گرفته است که برنامه جدیدی تحت عنوان سواد رسانه‌ای (media literacy) را اجرا و توسعه دهد تا کاربران را از سنین پایین کودکی و خردسالی برای شناسایی و مقابله با اخبار کذب و دروغین آماده کند و به آنها آموزش‌های لازم برای فعالیت درست و تصمیم گیری های به موقع و صحیح در فضای مجازی و اینترنت را آموزش دهد.
در این برنامه جامع و کامل، گوگل قصد دارد به کودکان نحوه تلاش هکرها برای نفوذ به حریم شخصی کاربران، آشنایی با انواع حملات سایبری و بدافزاری، حملات فیشینگ، تشخیص ربات‌های مخصوص هک و محافظت از اطلاعات خصوصی ذخیره شده در گوشی و رایانه خود را آموزش دهد.
به گفته کارشناسان فعال در حوزه فناوری، این اقدام گوگل می‌تواند تا حد بسیار زیادی کارساز باشد چراکه نسل جدیدی از کاربران را تربیت خواهد کرد که از حقوق خود در فضای مجازی به صورت کامل آگاه خواهند بود و قادرند هر زمان که با تهدیدات سایبری مواجه شدند، با آن مقابله و برخورد کنند و از اطلاعات و حریم خصوصی خود بیشترین محافظت را به عمل بیاورند.
بر اساس گزارشی که در تک کرانچ آمده است، آنها همچنین بعد از دریافت آموزش‌های لازم از سوی متخصصان امنیتی گوگل قادر خواهند بود از مراجعه و کلیک کردن بر روی وب سایت‌های آلوده خودداری کنند.
انتهای پیام
