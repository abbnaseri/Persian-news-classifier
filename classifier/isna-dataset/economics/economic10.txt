انگلستان همچنان از تجهیزات هواوی استفاده می‌کند
گزارش‌ها حاکیست که هر چهار اپراتور بزرگ فعال در انگلستان برخلاف تشدید نگرانی های امنیتی علیه هواوی، همچنان از تجهیزات توسعه داده شده توسط این غول تکنولوژی چینی استفاده می‌کنند.
به گزارش ایسنا، در طول یک سال اخیر که تب نگرانی‌های امنیتی علیه هواوی بالا گرفته است و دولت ترامپ، ریاست جمهوری ایالات متحده آمریکا در تلاش بود تا با متقاعد کردن تمامی کشورهای هم پیمان‌ش، آنها را از همکاری با این شرکت چینی بازدارد و آنها تحت تأثیر نگرانی‌های امنیتی و احتمال جاسوسی از اطلاعات کاربران و همکاری با دولت چین مجبور شوند که قراردادهای خود با هواوی را لغو کنند و دیگر از تجهیزات مخابراتی و اینترنتی توسعه داده شده توسط این شرکت استفاده نکنند.
انگلستان نیز یکی از نخستین کشورهایی بود که اعلام کرد تحت تأثیر نگرانی‌های امنیتی اقدام به تحریم هواوی کرد ولی بعد از آن، اعلام کرد که از تجهیزات هواوی برای توسعه زیرساخت‌های اصلی و محوری شبکه‌های مخابراتی خود استفاده نخواهد کرد بلکه از سایر تجهیزات فرعی و غیر محوری آن برای توسعه شبکه‌های 5G استفاده می‌کند.
حالا تازه‌ترین اخبار و گزارش‌های منتشر شده در dailymail نشان می‌دهد که هر چهار اپراتور بزرگ فعال در انگلستان از تجهیزات مربوط به زیرساخت‌های شبکه نسل پنجم اینترنت 5G بهره می‌برند.
این چهار اپراتور بزرگ مخابراتی در انگلستان که ودافون (Vodafone)، تری (Three)، ا و۲ (O2) و ای ای (EE) نام دارند، همگی بر خلاف تشدید نگرانی‌های امنیتی در چند مدت اخیر از تجهیزات و ابزارهای هواوی استفاده کرده‌اند تا بتوانند هرچه سریع‌تر دسترسی کاربران به اینترنت 5G را فراهم و برقرار کنند.
به نظر می‌رسد که هواوی در حال توسعه و برقراری شبکه 5G در بیش از هفت شهر انگلستان از جمله بریستول، گلاسگو، منچستر، لندن و لیورپول است.
ماجرا از اوایل سال گذشته میلادی با ممنوعیت استفاده سران و مقامات کاخ سفید و دولت ترامپ از گوشی‌های هوشمند و محصولات توسعه داده شده توسط شرکت‌های چینی نظیر هواوی و زدتی‌ای (ZTE) آغاز شد که بعد از آن اتهاماتی نظیر احتمال جاسوسی از اطلاعات خصوصی کاربران آمریکایی و همچنین همکاری این شرکت‌ها با دولت چین مطرح شد که با وجود اینکه هواوی بارها تمامی این اتهامات را رد و تکذیب کرد، آمریکا به تلاش برای تخریب نام و آوازه این غول تکنولوژی و همچنین متقاعد کردن سایر کشورهای هم پیمانش نظیر استرالیا، نیوزلند، کانادا، ژاپن و بسیاری از کشورهای اروپایی نظیر آلمان و بریتانیا ادامه داد.
با توجه به افزایش روزافزون محبوبیت فناوری‌های نوین و گسترش تلاش و فعالیت شرکت‌های مختلف تکنولوژی و اپراتورهای بین‌المللی برای برقراری و توسعه زیرساخت‌های لازم برای فناوری نسل پنجم اینترنت ۵G، می‌توان گفت که یک ماراتن و رقابت تنگاتنگ میان این غول‌های تکنولوژی درگرفته است و هر یک از آن‌ها در تلاشند نخستین اپراتور و شرکت مخابراتی باشند که امکان دسترسی و بهره‌برداری از جدیدترین نسل اینترنت را در اختیار کاربرانشان قرار می‌دهند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
هواوی بدون شک یکی از بزرگترین غول‌های تکنولوژی و اصلی‌ترین مهره‌های فعال در زمینه توسعه زیرساخت‌های شبکه اینترنت ۵G در جهان است که در طول یک سال اخیر از سوی دولت کشورهای بسیاری از جمله آمریکا تحت فشارهای زیادی قرار گرفت و این امر تا حد زیادی جلوی گسترش فعالیت‌هایش را گرفت چراکه بسیاری از این کشور قراردادهای همکاری خود را با هواوی موقتاً متوقف اعلام کردند تا نگرانی‌های امنیتی آنها برطرف شود.
انتهای پیام
