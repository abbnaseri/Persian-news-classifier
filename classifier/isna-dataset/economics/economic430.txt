اینستکس سهم محدودی در بازار ارز دارد 
رئیس کل بانک مرکزی اعلام کرد: اینستکس صرفاً سهم محدودی در راهبرد بانک مرکزی در بازار ارز دارد و برنامه‌های دیگری در روابط ارزی کشور اجرایی شده یا در حال اجراست.
به گزارش ایسنا، عبدالناصر همتی امروز (نهم تیرماه) در پستی اینستاگرامی اظهار کرد: در حالی که زیر ساخت عملیاتی ساز و کار متناظر اینستکس در ایران توسط بانک مرکزی کاملاً تکمیل شده است، اخبار دریافتی حاکی از سرعت گرفتن تلاش اروپا برای عملیاتی شدن اینستکس است.
وی تاکید کرد: برای عملکرد پایدار اینستکس نباید اینستکس کانالی در چارچوب قواعد تحریمی آمریکا باشد بلکه باید کانالی مبتنی بر برجام باشد و کلیه تراکنش‌هایی که در چارچوب برجام مجاز بودند از طریق آن انجام شدنی باشد. همچنین شاید در ابتدا شامل کلیه کالاهای غیر تحریمی شود اما بعداً محدوده آن باید به کلیه کالاها گسترش یابد.
به گفته‌ی رئیس کل بانک مرکزی، منابع اینستکس باید از صادرات نفت به اروپا تأمین شود. اگر هم اروپا موقتاً محذوراتی در خرید نفت ایران دارد یک خط اعتباری بلند مدت با بازپرداخت آتی نفتی یک راه حل موقت قابل بررسی است. اکنون خود اروپایی‌ها هم در مذاکرات اشاره‌ای به راه حلی شبیه به این داشته‌اند.
همتی گفت: الگوهای متعدد برای حضور سایر پشتیبانان برجام در اینستکس یا ساز و کار مستقل مشابه آن در حال توسعه است که به هر حال اینستکس صرفاً سهم محدود در راهبرد بانک مرکزی در بازار ارز دارد و برنامه‌های متعدد دیگر نیز در روابط ارزی کشور اجرایی شده یا در حال اجرا است.
به گزارش ایسنا، روزنامه آمریکایی وال‌استریت ژورنال چندی روز پیش اعلام کرد که فرانسه، انگلیس و آلمان قرار است به زودی اعلام کنند که تزریق سرمایه‌ای بالغ بر چند میلیون یورو فراهم خواهند کرد تا اینستکس برای تسریع نخستین مبادلات یک خط اعتباری داشته باشد.
این سازوکار مالی قرار است در پاریس مستقر باشد و توسط یک کارشناس بانکی آلمانی مدیریت می‌شود. انگلیس نیز هیأت نظارتی اینستکس را مدیریت خواهد کرد.
اینستکس در ژانویه راه اندازی شد اما هنوز عملیاتی نیست و هیچ مبادله‌ای را انجام نداده است. شرکت‌های اروپایی به مبادله محصولات بشردوستانه مانند دارو، دستگاه‌های پزشکی و غذا متمرکز خواهند شد که هدف تحریم‌های آمریکا قرار ندارند.
انتهای پیام
