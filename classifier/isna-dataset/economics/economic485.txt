عقب گرد تند بیت کوین
بهای بیت کوین در معاملات امروز ۱۲ درصد ریزش کرد.
به گزارش ایسنا به نقل از رویترز، پس از آن که در معاملات روز پنج شنبه، هر واحد بیت کوین از قله ۱۳ هزار دلاری نیز گذشت، در معاملات روز جمعه ارزش این ارز محبوب دیجیتالی بیش از ۱۲ درصد ریزش کرد تا قیمت آن به ۱۱ هزار و ۳۸۳ دلار برسد. قیمت هر بیت کوین در شرایطی در مرز بالای ۱۰ هزار دلار قرار دارد که در نخستین روز از آغاز سال جاری میلادی ارزش هر واحد بیت کوین تنها ۳۶۸۹ دلار بود. برخی از معامله گران معتقدند که روند صعودی روزهای اخیر می‌تواند معامله گران بیشتری را برای ورود به این بازار تشویق کند و روزهای خوب دیگری را رقم بزند اما برخی دیگر معتقدند که نوسانات بیت کوین بیش از حد بالا است و ورود به آن کار عاقلانه‌ای نیست.
بیت کوین که پر معامله‌ترین ارز دیجیتالی جهان لقب گرفته است از ماه آوریل تاکنون بیش از ۲۶۰ درصد افزایش قیمت را تجربه کرده است اما هنوز فاصله زیادی تا قله ۲۰ هزار دلاری ثبت شده خود در ماه دسامبر سال ۲۰۱۷ دارد.
در معاملات امروز ارزهای مهم دیجیتالی دیگر نیز عمدتاً نزولی بودند اما کاهش قیمت هیچ کدام از آنها به اندازه بیت کوین تند نبود به گونه‌ای که اتریوم با ۲.۰۱ درصد کاهش به ۳۰۶.۶۴ دلار، دش با ۱.۲۸ درصد کاهش به ۱۶۲.۳۷ دلار، ویوز با ۴.۹۲ درصد کاهش به ۱.۹۳ دلار، نانو با ۴.۰۴ درصد به ۱.۲۹ دلار و کومودو با ۵.۲۳ درصد کاهش به ۱.۱۰ دلار رسیدند.
انتهای پیام
