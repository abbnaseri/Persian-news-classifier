ارزش معاملات بورس کم شد
حجم و ارزش معاملات بورس تهران در هفته اخیر، نسبت به هفته قبل به ترتیب ۲۷ و ۲۹ درصد کاهش یافته است اما شاخص کل توانسته پس از فراز و فرودهایی ۳۶۷ واحد رشد کند.
به گزارش ایسنا، بورس تهران در هفته اخیر چهار روز کاری داشت و همین موضوع یکی از دلایلی بود که سبب شد ارزش معاملات نسبت به مدت مشابه هفته گذشته با ۲۹ درصد افت مواجه شود.
در هفته اخیر ارزش کل معاملات بورس تهران به رقم چهار میلیارد و ۴۰۸ میلیون تومان رسید. این در حالی است که ارزش کل معاملات بورس در هفته قبل (هفته منتهی به پنجم تیر ماه) تا رقم شش میلیارد و ۲۰۵ میلیون تومان بالا رفته بود.
همچنین حجم معاملات در این چهار روز با افت ۲۷ درصدی مواجه بود؛ به طوری که در هفته گذشته ۱۱ هزار و ۹۸۷ سهم معامله شد اما در این هفته به داد و ستد ۱۶ هزار و ۳۷۹ سهم بسنده شد.
معامله‌گران روزهای گذشته با نوعی سردرگمی مواجه بودند؛ چرا که به گفته کارشناسان بازار، قیمت‌ها در بورس با توجه به عوامل بنیادی و مقدار تولید و فروش شرکت‌ها حرکت نمی‌کند و بیشتر تابع موضوعات کلان اقتصادی و هیجانات ناشی از این اخبار است. این موضوع سبب شده به صورت غیر منتظره قیمت سهم‌ها با افت و رشد همراه شود و متعاقب آن شاخص‌های بازار با فراز و فرودهای غیر قابل انتظار مواجه شوند.
در پنجم تیر ماه سال جاری شاخص کل بازده نقدی و قیمتی بورس اوراق بهادار تهران در تراز ۲۴۸ هزار و ۵۷۷ واحدی ایستاد اما با گذشت چهار روز کاری، این شاخص پس از فراز و فرودهایی توانست با ۳۶۷ واحد افزایش این کانال را حفظ و تراز ۴۴۸ هزار و ۹۴۴ واحدی را تجربه کند.
اما شاخص آزاد شناور در این مدت با افت ۹۱۶ واحدی روبه‌رو شد و در تراز ۲۷۹ هزار و ۳۶۳ واحدی ایستاد. همچنین شاخص بازار اول با افت ۱۵۱۲ واحدی، رقم ۱۸۴ هزار و ۲۲۳ را تجربه کرد.
انتهای پیام
