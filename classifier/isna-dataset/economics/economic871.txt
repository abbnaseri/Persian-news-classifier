استفاده از کدهای شناسایی برای شفاف‌سازی زنجیره تأمین و رونق تولید کالا و خدمات
رئیس مؤسسه مطالعات و پژوهش‌های بازرگانی با بیان اینکه یکی از الزامات و پیش‌نیازهای ایجاد تحرک در تولید و رونق آن که همواره جزو نگرانی‌های اصلی سیاست‌گذاران بوده، ایجاد شفافیت در زنجیره تأمین و تولید و حصول اطمینان از سرعت و صحت فرآیند و کارکرد آن است، اظهار کرد: این مؤسسه در تلاش است تا از طریق "مرکز ملی شماره‌گذاری کالا و خدمات ایران" راهکارهای اجرایی مرتبط با بهبود کارایی، شفاف‌سازی و رؤیت پذیری زنجیره‌های تأمین بخش‌های مختلف صنعتی و تجاری را در سطوح داخلی و بین‌المللی به منظور خدمت‌رسانی مناسب‌تر به وزارتخانه‌ها، سازمان‌های دولتی و بنگاه‌های خصوصی معرفی و ارائه کند.
مرجان فقیه نصیری در گفت‌وگو با ایسنا، با تأکید بر اینکه در فرآیند هر یک از زنجیره‌های تأمین باید زیرساخت‌های مختلف سخت‌افزاری و نرم‌افزاری یکپارچه شده و زبانی مشترک برای تبادل اطلاعات و فعالیت ایجاد شود تا طرف‌های مبادله‌کننده بتوانند در انجام تراکنش‌های تجاری با اطمینان خاطر از کارکرد صحیح فناوری اطلاعات ارائه شده بهره ببرند، یکی از ابزارهای تقویت پیوندهای فنی و روان‌سازی اطلاعات در زنجیره تأمین را ایجاد نظام استانداردسازی کالا، خدمات و اطلاعات عنوان کرد که تبادل مطمئن و سریع جریان اطلاعات را در سطوح مختلف درون‌سازمانی و بنگاهی تا بین‌المللی؛ به صورت تضمین شده میسر می‌کند.
وی افزود: GS1 به‌عنوان سیستم یکپارچه استاندارد جهانی، اطلاعات مورد نیاز برای مدیریت زنجیره تأمین کالا را از طریق صدور کد شناسایی یکتا و منحصربه‌فرد، میسر می‌کند و شناسایی بهنگام موجودیت‌های ثابت و در گردش چرخه تولید و توزیع را در مواردی از قبیل اقلام تجاری، واحدهای لجستیکی، دارایی‌ها و مکان‌های فیزیکی فراهم می‌آورد. این سازمان در سطح بین‌المللی مورد استقبال و پذیرش اکثر بازیگران زنجیره‌های مختلف تأمین قرار گرفته و در حال حاضر اغلب بنگاه‌های فعال در زنجیره‌های تأمین جهانی از قابلیت‌های استاندارد شده GS1 استفاده می‌کنند.
رئیس مؤسسه مطالعات و پژوهش‌های بازرگانی در ادامه اظهار کرد: کد کالا و خدمات، ابزاری برای شناسایی و تبادل اطلاعات بین بنگاه‌های تولیدی و تجاری در جهت تسهیل فرآیندهای زنجیره تأمین کالاها و خدمات و به مثابه زبان تجاری بین‌المللی است و چنانچه از همه قابلیت‌های کاربردی آن استفاده شود، تأثیر قابل ملاحظه‌ای در تسهیل تجاری و رونق چرخه تولید کشور خواهد داشت. شناسایی محصول و خدمات در فرآیندهای کسب‌وکار از نیازهای اساسی چرخه فعالیت‌های اقتصادی به شماره می‌آید و بسیاری از تصمیمات براساس شناخت حاصل شده از رصد کالا با استفاده از این تکنیک اتخاذ می‌شود. همچنین فناوری کدینگ کالا و خدمات، آمار و اطلاعاتی که پیش‌نیاز تصمیم‌گیری، برنامه‌ریزی و سیاست‌گذاری در فعالیت‌های اقتصادی است را فراهم می‌کند.
فقیه نصیری به تصویب‌نامه‌ای که در سال ۱۳۷۴ از طرف دولت ابلاغ شده اشاره کرد و گفت: مطابق مصوبه ۳۵۳۲، وزارت صنعت، معدن و تجارت (صمت) به عنوان مسئول و متولی اجرای "طرح شماره‌گذاری کالاها و خدمات در کشور" تعیین شده و تمام شرکت‌های تولیدی موظف شده‌اند طبق آئین‌نامه وزارت صمت، شماره ملی کالا (بارکد) را بر روی کالاهای تولیدی خود درج کنند.
وی افزود: سازمان جهانی GS1 یک سازمان بین‌المللی پیشگام در زمینه طراحی، توسعه و اجرای استانداردهای شناسایی کالا، ضبط خودکار داده‌ها و تبادل الکترونیکی آن‌ها است که گستره وسیعی از خدمات و راهکارهای اجرایی را برای بهبود کارایی و شفاف‌سازی زنجیره‌های تأمین و تقاضا در سطح جهانی و بخش‌های مختلف صنعتی و تجاری ارائه می‌دهد. مرکز ملی شماره‌گذاری کالا و خدمات ایران وابسته به مؤسسه مطالعات و پژوهش‌های بازرگانی است که در حوزه وزارت صنعت، معدن و تجارت فعالیت می‌کند و تنها نماینده رسمی GS1 در ایران است.
انتهای پیام
