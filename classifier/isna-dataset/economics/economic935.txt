 آغاز نهضت خانه‌سازی در وزارت راه و شهرسازی
وزیر راه و شهرسازی از آغاز نهضت خانه‌سازی در مجموعه وزارت راه و شهرسازی خبر داد و مسئولیت دولت را تأمین مسکن جامعه هدف و رفع دو قطبی شدن امکانات جامعه بر شمرد.
به گزارش ایسنا، محمد اسلامی در نشست تخصصی پروژه‌های مشارکتی سازمان ملی زمین و مسکن اظهار کرد: تحرک بخشیدن به جریان رونق تولید مسکن اولویت مهم وزارت راه و شهرسازی است. با نگاه به روند آمار ازدواج‌های ثبت شده در کشور می‌توان نتیجه گرفت که در هر سال به حدود ۴۰۰ هزار مسکن جدید نیاز داریم و همگی موظفیم با بسیج امکانات در قالب طرح اقدام ملی کمبودهای بخش مسکن کشور را جبران کنیم.
وزیر راه و شهرسازی با اشاره به طراحی نظام ارزیابی جدید در این وزارتخانه برای نظارت بر کار ادارات کل راه و شهرسازی استان‌ها افزود: این نظام نتیجه محور خواهد بود و تحرک بخشیدن به جریان تولید مسکن را در پی خواهد داشت.
وی در بخش دیگری از سخنانش گفت: مردم از ما انتظار دارند که با دست درازی به بیت‌المال مقابله کنیم و اگر جایی زمینی واگذار شده که کاری در آن صورت نگرفته آن را به بیت‌المال برگردانیم. نمی‌توانیم با واگرایی، بی توجهی به تأکیدات مقام معظم رهبری و عدم توجه به نیازهای جامعه در مسئولیت خود تعلل کنیم.
اسلامی بر لزوم تعامل سازمان ملی زمین و مسکن، شرکت بازآفرینی شهری و سایر زیرمجموعه‌های وزارت راه و شهرسازی در نهضت خانه سازی این وزارتخانه تاکید و تصریح کرد: در بازآفرینی شهری باید زنده سازی محلات فرسوده در نظر گرفته شود و اقدامات زیرساختی برای خرید زمین و بهسازی محلات با سرعت بیشتری ادامه پیدا کند.
وزیر راه و شهرسازی گفت: پروژه‌های مسکن مهر تا پایان سال جاری باید به اتمام برسد. برخی از این پروژه‌ها مشکلات حقوقی دارند که با رایزنی با قوه قضائیه مقرر شده این دعاوی در شعبه مخصوصی رسیدگی شوند تا هر چه سریع‌تر بتوانیم آنها را نیز تعیین تکلیف کنیم.
عدم دخالت مستقیم دولت در طرح اقدام ملی تولید و عرضه مسکن
در این نشست هم‌چنین مدیرعامل سازمان ملی زمین و مسکن با تاکید بر عدم دخالت مستقیم دولت در اجرای این پروژه‌ها و شفافیت و ایجاد فرصت‌های برابر با برگزاری فراخوان به عنوان راهبردهای اصلی پروژه‌های مشارکتی، رفع ابهام قراردادهای این پروژه‌ها را اقدامی مهم در جهت به ثمر رساندن این طرح خواند و در ادامه نیز به ارائه گزارشی از عملکرد خود در سازمان ملی زمین و مسکن پرداخت.
معاون وزیر راه و شهرسازی یکی از اولویت‌های سازمان ملی زمین و مسکن را واگذاری اراضی در اختیار این سازمان به طرح‌های عمرانی مجموعه وزارت راه و شهرسازی از جمله اختصاص زمین برای طرح اقدام ملی، بازآفرینی شهری و ساخت مسکن توسط بنیاد مسکن انقلاب اسلامی دانست.
مدیرعامل سازمان ملی زمین و مسکن واگذاری زمین به اقشار ویژه را از وظایف دیگر این سازمان برشمرد و گفت ۱۷۳ هکتار زمین برای اختصاص به ۲۲۰۸۰ نفر از اقشار ویژه در کشور واگذار شده است.
وی در خصوص اجرای طرح مسکن اجتماعی نیز اظهار داشت: زمین‌هایی برای این طرح اختصاص داده شده بود که با توجه به نهضت خانه سازی و اجرایی شدن طرح اقدام ملی ازین پس واگذاری‌هایی که تا کنون در قالب طرح مسکن اجتماعی صورت می‌گرفت را در حوزه طرح اقدام ملی انجام خواهیم داد.
نبیان گفت: از آبان ماه سال گذشته ۳۹ هکتار زمین برای طرح مسکن محرومین کشور واگذار کرده‌ایم همچنین در حوزه بازآفرینی شهری نیز ۱۰ میلیون و ۸۳۰ هزار متر مربع زمین در اختیار شرکت بازآفرینی شهری قرار داده‌ایم.
معاون وزیر راه و شهرسازی همچنین از واگذاری یک میلیون و ۱۹۰ هزار و ۳۶۰ واحد مسکن مهر از ابتدا تا به حال خبر داد و اعلام کرد: از این تعداد یک میلیون و ۱۵ هزار و ۶۹۰ واحد به اتمام رسیده که در ۸ ماه اخیر نیز ۵۴ هزار و ۳۸۵ واحد به متقاضیان تحویل داده‌ایم و امیدواریم تا پایان سال ۹۸ این تعداد مساکن مهر هم تکمیل و به متقاضیان تحویل شود.
نبیان با اشاره به نقش سازمان متبوعش در بازسازی واحدهای آسیب دیده زلزله کرمانشاه نیز گفت: در مرحله اول ۱۲ میلیارد تومان اعتبار برای بازسازی واحدهای دو پروژه شهید شیرودی سرپل‌ذهاب و شرف آباد اسلام آباد غرب و پس از آن چهار میلیارد تومان در نظر گرفتیم همچنین حدود ۱۵ میلیارد تومان از محل اسناد خزانه دولت برای بازسازی این پروژه‌ها تخصیص یافت.
انتهای پیام
