نفت خام سنگین ایران در بورس انرژی عرضه می‌شود
اطلاعیه سومین عرضه نفت خام سنگین شرکت ملی نفت ایران در رینگ بین‌الملل بورس انرژی منتشر شد.
به گزارش ایسنا، اطلاعیه عرضه ۲ میلیون بشکه نفت خام سنگین شرکت ملی نفت ایران در رینگ بین‌الملل بورس انرژی با قیمت پایه ۵۹ دلار و ۵۹ سنت برای هر بشکه برای تاریخ سه‌شنبه (۲۸ خردادماه) منتشر شد.
این سومین عرضه نفت خام سنگین در رینگ بین‌الملل از زمان آغاز عرضه نفت در بورس انرژی است. دهم اردیبهشت‌ماه امسال در نخستین عرضه نفت خام سنگین ۷۰ هزار بشکه معامله شد. خریداران می‌توانند تا سه ماه پس از انجام معامله محموله را تحویل بگیرند و تحویل محموله در دیگر مناطق منوط به تائید شرکت ملی نفت ایران امکان‌پذیر است.
بر اساس این گزارش، عرضه نفت خام در بورس انرژی ایران برای تحقق سیاست‌های اقتصاد مقاومتی مبتنی بر ایجاد تنوع در روش‌های فروش نفت و استفاده از ظرفیت‌های بخش غیردولتی به‌منظور صادرات نفت خام در دستور کار قرار گرفته است.
انتهای پیام
