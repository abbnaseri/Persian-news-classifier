افزایش نرخ بیکاری در کانادا


با عملکرد ناامیدکننده ماه ژوئن، نرخ بیکاری در کانادا افزایش یافت.


به گزارش ایسنا به نقل از سی بی سی، مرکز آمار کانادا در گزارشی اعلام کرد نرخ بیکاری این کشور تا پایان ماه ژوئن به ۵.۵ درصد افزایش پیدا کرده است و اکنون افراد بیش‌تری نسبت به ماه‌های گذشته در جست‌وجوی کار هستند.
کانادا در ماه ژوئن در حالی ۲۲۰۰ اشتغال‌زایی منفی را پشت سر گذاشت که اقتصاددانان انتظار اشتغال‌زایی برای دست کم ۱۰ هزار نفر را در ماه ژوئن داشتند.
به گفته مرکز آمار کانادا هر چند که در ماه ژوئن ۲۴ هزار شغل تمام وقت ایجاد شد اما ۲۶ هزار نفر نیز از کار خود بیکار شدند. با وجود آمار اشتغال‌زایی بسیار بد ماه ژوئن، اقتصاد این کشور در طول ۱۲ ماه گذشته موفق به ایجاد ۴۲۱ هزار شغل شد.
فوتیوس راپتیس، کارشناس مسائل اقتصادی در بانک "تی دی" گفت: رشد دستمزدها برای مشاغل دائمی نسبت به سال گذشته ۳.۶ درصد بوده است و این نشان می‌دهد که عملکرد بازار کار خیلی هم بد نبوده است.
طبق اعلام مرکز آمار کانادا طی این مدت نرخ بیکاری جوانان ۲۰ تا ۲۴ ساله به هشت درصد کاهش پیدا کرده است که پایین‌ترین سطح از زمان ثبت آمار مربوط به این گروه سنی از سال ۱۹۷۷ تاکنون محسوب می‌شود.
در بین ایالت‌های مختلف، بالاترین نرخ بیکاری مربوط به نیوفاندلاند با ۱۳و۳ درصد بوده است و پس از آن، پرنس ادوارد با ۹.۳ درصد، نیو برانزویک با ۷.۸ درصد و نوا اسکوشیا با ۶.۶ درصد قرار دارند.
از سوی دیگر کمترین نرخ بیکاری در بین استان‌های مختلف کانادا تا پایان ماه ژوئن مربوط به بریتیش کلمبیا با ۴.۵ درصد بوده است و پس از آن کبک با ۴.۹ درصد، ساسکاچوان با ۵.۱ درصد و انتاریو با ۵.۴ درصد قرار دارند.
انتهای پیام
