‏اوپک پلاس به تمدید توافق نفتی نزدیک شد
 وزیر انرژی عربستان سعودی در اظهاراتی، ابراز امیدواری کرد که تولیدکنندگان بتوانند بازار نفت را پیش از سال آینده متوازن کنند.
به گزارش ایسنا، خالد الفالح در حاشیه نشست وزیران انرژی و محیط زیست گروه جی ۲۰ در ژاپن گفت: ما امیدواریم که بتوانیم بازار را پیش از سال آینده متوازن کنیم و روی این موضوع کار می‌کنیم.
وی اوایل ماه میلادی جاری اظهار کرده بود: اوپک به توافق برای ادامه توافق کاهش تولید پس از ژوئن نزدیک شده است با این حال باید مذاکرات بیشتری با کشورهای غیراوپک که در این پیمان مشارکت کرده‌اند انجام گیرد.
روزنامه نیک‌کی ژاپن یک روز قبل به نقل از الکساندر نواک، وزیر انرژی روسیه نوشته بود: اوپک و سایر تولیدکنندگان شامل روسیه در مرحله نهایی برای توافقی هستند که ممکن است اوایل ژوئیه امضا شود تا به همکاری در زمینه عرضه نفت ادامه دهند.
نواک همچنین به نیک‌کی گفته بود مذاکرات با اوپک درباره تغییر زمان برگزاری نشست رسمی از اواخر ژوئن به اوایل ژوئیه تقریباً نهایی شده است.
اوپک، روسیه و شماری دیگر از تولیدکنندگان غیراوپک از اول ژانویه توافقی را به اجرا گذاشته‌اند که تحت آن تولیدشان را به میزان ۱.۲ میلیون بشکه در روز محدود کرده‌اند. این توافق شش ماهه در آخر ژوئن منقضی می‌شود. این گروه که به اوپک پلاس معروف است قرار بود به منظور بازنگری در سیاست تولید خود، روزهای ۲۵ و ۲۶ ژوئن در وین دیدار کند با این حال روسیه پیشنهاد کرده است تاریخ برگزاری نشست به اوایل ماه میلادی آینده موکول شود.
بر اساس گزارش رویترز، پیشنهاد برای تشکیل یک سازمان رسمی اوایل امسال پس از اقدام کنگره آمریکا برای تصویب قانونی علیه کارتل‌ها در صنعت نفت، کنار گذاشته شد.
اما طبق گزارش نیکی، این گروه تلاش می‌کند اوپک پلاس را تحت توافقی که در نشست آینده امضا خواهد کرد، به یک چارچوب دائمی تبدیل کند. نیک کی درباره اینکه آیا روسیه تمایل دارد توافق کاهش تولید تمدید شود در گزارش خود اشاره‌ای نکرد.
اوپک در جدیدترین گزارش ماهانه خود نرخ رشد تقاضای جهانی برای نفت را به دلیل اختلافات تجاری کاهش داد و احتمال تمدید محدودیت عرضه خود را تقویت کرد.
انتهای پیام
