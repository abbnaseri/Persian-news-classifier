لکه نفتی آمریکایی هزار برابر بزرگ‌تر از ادعای قبلی
مطالعات جدید فدرال نشان داد لکه نفتی در خلیج مکزیکو که ۱۴ سال پیش آغاز شد برخلاف ادعای مالک دکل، به جای سه تا چهار گالن، روزانه ۴۵۰۰ گالن نفت پخش می‌کند.
به گزارش ایسنا، این لکه که در ۱۲ مایلی ساحل لوئیزیانا قرار دارد، سال ۲۰۰۴ زمانی که سکوی نفتی شرکت تایلور انرژی در طوفان ایوان غرق شد و لوله‌های زیردریایی آن شکسته شدند، آغاز شد و از آن زمان نفت و گاز از این محل خارج می‌شود.
شرکت تایلور انرژی که دارایی‌های خود را در سال ۲۰۰۸ فروخت، علیه حکم فدرال برای متوقف کردن این لکه مبارزه می‌کند. این شرکت مدعی شده که لکه نفتی کوچک بوده و روزانه بین ۲.۴ تا ۴ گالن نفت پخش می‌کند اما طبق اعلام دانشگاه ایالتی فلوریدا و سازمان ملی اقیانوسی و جوی آمریکا، مطالعات انجام گرفته خلاف این ادعا را نشان می‌دهد.
دانشمندان با استفاده از فناوری سونار و روش جدید تحلیل حباب‌های نفت و گازی که از آب خارج می‌شوند، دریافته‌اند لکه‌های روی آب ناشی از نفت و گازی است از چندین چاه خارج می‌شود. طبق یافته‌های این دانشمندان، روزانه ۱۸۹ بشکه نفت یا معادل ۴۵۰۰ گالن نفت در خلیج مکزیکو منتشر می‌شود.
نتایج این مطالعات در شرایطی منتشر شده که دولت ترامپ تلاش می‌کند مقررات ایمنی حفاری فراساحلی که پس از انفجار سال ۲۰۱۰ سکوی "دیپ واتر هاریزون" در خلیج مکزیکو برقرار شد را تسهیل کنند. در فاجعه سال ۲۰۱۰ که به بدترین لکه نفتی تاریخ آمریکا تبدیل شد، ۱۱ نفر کشته شدند و ۴.۹ میلیون بشکه نفت به دریا راه پیدا کرد.
بر اساس گزارش نیویورک تایمز، دولت آمریکا تلاش کرده حفاری فراساحلی در آب‌های آمریکا را به میزان قابل توجهی گسترش دهد. وزارت کشور آمریکا سال گذشته پیشنهاد کرد کل خط ساحلی برای حفاری آزاد شود اما این طرح فعلاً به تأخیر افتاده است.
لکه نفتی تایلور انرژی از توجه عمومی در آمریکا دور مانده بود تا این که محققان رصد کننده تصاویر ماهواره‌ای سکوی "دیپ واتر هاریزون" متوجه لکه‌های نفتی شدند که ارتباطی با لکه نفتی سال ۲۰۱۰ نداشت.
انتهای پیام
