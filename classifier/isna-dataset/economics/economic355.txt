همکاری مخابراتی نفت و گاز با اجاره تار تاریک
شرکت انتقال گاز ایران هم اکنون دارای بیش از ۳۰۰ کیلومتر شبکه فیبر نوری فعال و در حال بهره برداری در مسیرهای خطوط سراسری چهارم، پنجم و سوم آذربایجان است و با بهره برداری از شبکه فیبر نوری خطوط هفتم و هشتم سراسری، این مقدار در سال جاری (۳ ماه آینده) به پنج هزار کیلومتر خواهد رسید.
به گزارش ایسنا، آئین امضای تفاهم نامه تبادل تار فیبر نوری با حضور مدیران ارشد شرکت‌های انتقال گاز ایران و خطوط لوله و مخابرات نفت ایران در راستای سیاست‌های اقتصاد مقاومتی، افزایش بهره‌وری، کاهش هزینه‌ها و جلوگیری از موازی کاری، برگزار شد.
مدیرعامل شرکت انتقال گاز ایران، در آئین امضای «تفاهم نامه تبادل تار نوری» میان شرکت انتقال گاز ایران و شرکت خطوط لوله و مخابرات نفت ایران گفت: بر اساس برنامه‌های تعریف شده، با بهره برداری کامل از دیگر پروژه‌ها در سال‌های آینده، طول شبکه فیبر نوری به ۱۴ هزار کیلومتر افزایش خواهد یافت.
توکلی با اشاره به فواید انجام این همکاری گفت: حسن این همکاری این است که جنس کار ما و خطوط لوله مخابرات نفت بسیار به هم نزدیک است و این تعامل کمک می‌کند که در عرصه‌های مختلف از تجربه‌های متعدد به ویژه در خطوط لوله نفت است استفاده کنیم.
به گفته مدیرعامل شرکت انتقال گاز ایران، خوشبختانه این سابقه همکاری به گذشته نیز بازمی گردد و پیش از این در بحث IPCMMS، خوردگی، حریم و حریم بان و… تعاملاتی داشته ایم.
توکلی با بیان این که این تعامل کمک می‌کند با هم یک اتفاق نظر داشته باشیم و در بخش‌های مختلف کار را پیش ببریم، تاکید کرد: در بازدیدی که از منطقه ۶ عملیات انتقال گاز داشتم متوجه شدم مخابرات نفت امکانات بسیار خوبی در رفسنجان ایجاد کرده است.
وی ادامه داد: بر این اساس، همکاران ما در صدد بودند بخش‌های مختلف این امکانات را ایجاد کنند در صورتی که بسیاری از این موارد به صورت مشترک قابل استفاده است و در سوی دیگر، اقدامات خوبی هم ما انجام داده ایم که می‌توانیم با هم تعامل داشته باشیم.
افزایش قابلیت اطمینان شبکه
مدیرعامل شرکت انتقال گاز ایران تصریح کرد: مطمئنم تعامل طرفین متناسب با این تفاهم نامه روز به روز بیشتر می‌شود و در صورت تحقق این برنامه شاهد ثبت چند اتفاق خوب خواهیم بود که افزایش قابلیت اطمینان از جمله این اتفاقات است.
توکلی یادآور شد: در بحران سیل اخیر، همکاران و امکانات ما به شرکت‌های زیرساختی مثل مخابرات، راه و شهرسازی و نیرو و… بسیار کمک کردند.
وی افزود: با توجه به این که شرکت خطوط لوله و مخابرات نفت ایران و شرکت انتقال گاز ایران بحث مخابرات را از ابتدا در کنار یکدیگر داشتند هنوز هم می‌توانیم ادعا کنیم قوی‌ترین شبکه مخابراتی را این دو شرکت در اختیار دارند.
به گفته مدیرعامل شرکت انتقال گاز ایران، این ارتباطات از سوی شرکت انتقال گاز ایران و شرکت خطوط لوله و مخابرات نفت ایران ایجاد شده و این تعامل کمک می‌کند اگر در آینده طرح‌هایی برای اجرای فیبر نوری و ایستگاه‌های رادیویی در نظر گرفته شد بتوان از این امکانات مشترک بهره برداری خوبی کرد.
وی تاکید کرد: از دیدگاه دیگر، بحث پدافند عامل و انتقال تکنولوژی هم در قالب این تعامل انجام خواهد شد.
شرکت‌های عملیاتی دغدغه بیشتری برای کار دارند
توکلی با بیان این که همه انتظار دارند این شبکه، شبکه‌ای پایدار باشد، گفت: شرکت‌های عملیاتی همانند شرکت‌های لوکس و ویترینی نیستند که فرصت بیان خدمات را داشته باشند و همیشه بیشتر کار می‌کنند و بیشتر دغدغه کار دارند.
مدیر عامل شرکت انتقال گاز ایران در پایان با بیان این که امضای این تفاهم نامه را مبارک می دانم، گفت: باید با همکاری هم کمک کنیم که به بهره وری برسیم و با کاهش موازی کاری‌ها و سرمایه گذاری‌های موازی، به افزایش قابلیت اطمینان و پایداری کمک کنیم.
همکاری مخابراتی نفت و گاز با اجاره تار تاریک
در ادامه این جلسه، مدیر مخابرات و تله متری شرکت انتقال گاز ایران گفت: شرکت خطوط لوله و مخابرات نفت ایران هم اکنون دارای نزدیک به یک هزار و ۴۰۰ کیلومتر شبکه فیبر نوری فعال در مسیرهای تهران-اهواز و اصفهان – رفسنجان است و در نخستین اقدام، شرکت خطوط لوله و مخابرات نفت ایران اقدام به اجاره ۲ تار تاریک در مسیر ری–شیراز به طول ۱۰۳۱ کیلومتر از شرکت انتقال گاز ایران کرده و شرکت انتقال گاز ایران نیز اقدام به اجاره ۲ تار تاریک در مسیرهای تهران – ری، نائین – رفسنجان و اهواز – جمعاً به طول ۶۷۵ کیلومتر از شرکت خطوط لوله و مخابرات نفت می‌کند و در آینده با بررسی دیگر مسیرها، این همکاری گسترش خواهد یافت.
سید محمد سراجی افزود: بر اساس برنامه‌های تعریف شده و با هدف استفاده مشترک از امکانات مخابراتی یکدیگر، جلوگیری از سرمایه گذاری موازی در مسیرهای مشترک و رعایت صرفه و صلاح کشور، تصمیم بر این گرفته شده تا نسبت به استفاده از امکانات مخابراتی شبکه‌های فیبر نوری یکدیگر، برقراری ارتباط مراکز عملیاتی و برقراری مسیرهای پشتیبان نوری، افزایش قابلیت اطمینان شبکه و رسیدن به ضریب دسترسی ۹۹.۹۹ درصد اقداماتی انجام شود.
به گفته وی، این همکاری در قالب قرارداد «اجاره تار تاریک» و استفاده از امکانات ایستگاه‌های مخابراتی یکدیگر انجام خواهد شد.
ظرفیت امضای تفاهم نامه مشترک جدید وجود دارد
در ادامه، مدیرعامل شرکت خطوط لوله و مخابرات نفت ایران گفت: با توجه به این که جنس کار خطوط لوله نفت و گاز مانند یکدیگر است، امضای این تفاهم نامه و این جلسه را به فال نیک می‌گیریم.
قاسم عرب یار محمدی افزود: انتظاری که از ما در شرایط اقتصادی فعلی وجود دارد این است که بتوانیم از امکانات همدیگر استفاده کنیم و هزینه‌ها را کاهش دهیم.
وی با بیان این که ظرفیت بسیار خوبی برای شرکت انتقال گاز ایران و شرکت خطوط لوله و مخابرات نفت ایران وجود دارد، تاکید کرد: این ظرفیت جای توسعه دارد و پیش از این در بحث GIS و دیسپچینگ از امکانات گاز استفاده کرده‌ایم.
مدیرعامل شرکت خطوط لوله و مخابرات نفت ایران اعلام کرد: در بحث مسیر خطوط هم می‌توانیم به هم کمک کنیم و با امضای تفاهم نامه مشابه، در مسیرهای مشترکی که با هم داریم هزینه‌های دو شرکت را کاهش دهیم.
انتهای پیام
