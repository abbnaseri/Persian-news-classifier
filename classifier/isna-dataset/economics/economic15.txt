بریتیش‌ایرویز ۱۸۳ میلیون پوند جریمه شد
شرکت هواپیمایی بریتیش ایرویز تحت تأثیر سرقت اطلاعاتی و نفوذ هکرها به آن در سال گذشته، ۱۸۳ میلیون پوند جریمه شد.
به گزارش ایسنا، اواخر تابستان سال گذشته بود که اخبار منتشر شده در رسانه‌ها و منابع مختلف خبر از نفوذ هکرها و مجرمان سایبری به اطلاعات مشتریان شرکت هواپیمایی بریتیش ایرویز (British Airways ) و سرقت اطلاعات بانکی و شخصی آنها دادند که از طریق پلتفرم‌های مختلف سایت و اپلیکیشن این ایرلاین انگلیسی اقدام به خریداری و رزرو بلیت هواپیما کرده بودند.
بر اساس گزارش BBC، حالا دفتر کمیسیون حفاظت از اطلاعات کاربران در انگلستان در تازه‌ترین بیانیه خود ضمن محکوم کردن بریتیش ایرویز به سهل انگاری در محافظت از حریم خصوصی و اطلاعات مشتریانش، آن را به پرداخت ۱۸۳ میلیون پوند جریمه کرده است.
در آن زمان، گروهی از هکرها و مجرمان سایبری موفق شده بودند با نفوذ به پلتفرم‌های مختلف ایرلاین مذکور، به بخش زیادی از اطلاعات مشتریان از جمله داده‌های بانکی و شخصی نفوذ و دسترسی پیدا کرده بودند که این مساله سر و صدای زیادی را در رسانه‌های خبری به راه انداخت.
ایرلاین بریتیش ایرویز نیز در واکنش به این جریمه هنگفت وضع شده از سوی دفتر کمیسیون حفاظت از اطلاعات در انگلستان عنوان کرد که از پرداخت این مبلغ هنگفت، شوکه و مأیوس شده است.
بریتیش ایرویز شرکت هواپیمایی حامل پرچم کشور بریتانیاست که یکی از فعال‌ترین خطوط هواپیمایی در جهان را داراست. این شرکت همان زمان با انتشار بیانیه‌ای از تمام قربانیان این حمله سایبری و سرقت اطلاعاتی عذرخواهی و اعلام کرد که متخصصان فعال در حوزه امنیت سایبری این ایرلاین درصدد حل مشکلات مربوطه هستند اما با این وجود به تمامی مشتریانی که در حد فاصل تاریخ ۲۱ اوت تا ۵ سپتامبر اقدام به خریداری یا رزرو بلیت هواپیما از طریق پلتفرم سایت و اپلیکیشن بریتیش ایرویز کرده اند، پیشنهاد کرد که با بانک مربوطه ارائه‌دهندگان کارت‌های اعتباری خود تماس گرفته و از آن‌ها بابت تغییرات احتمالی گذرواژه کارت بانکی و سرقت اطلاعات مالی و شخصی خود اطلاع پیدا کرده و درصورت نیاز، اقدامات و کارهای لازم را انجام دهند.
طبق اعلام خود این ایرلاین در سال گذشته، تعداد مشتریان و مسافرانی که در این فاصله از ایرلاین انگلیسی بریتیش ایرویز به خرید و رزرو آنلاین بلیت اقدام کرده‌اند، به بیش از ۳۸۰ نفر می‌رسید.
انتهای پیام
