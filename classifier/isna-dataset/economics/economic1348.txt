اظهارات ترامپ ترمز دلار را کشید
ترس از پیامدهای جنگ تجاری جلوی رشد بیشتر دلار را گرفت.
به گزارش ایسنا به نقل از رویترز، هر چند که انتظار می‌رفت رالی دلار در برابر ارزهای جهان امروز نیز ادامه یابد اما تهدید دونالد ترامپ-رئیس جمهور آمریکا به اعمال تعرفه‌های جدید بر واردات کالاهایی به ارزش ۳۰۰ میلیارد دلار از چین باعث شد تا جلوی روند صعودی دلار گرفته شود. بازارهای مالی نگران‌اند که عملی شدن تهدیدات ترامپ، تنش‌های تجاری بین دو اقتصاد نخست جهان را به نقطه بی‌بازگشتی برساند.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد در معاملات روز سه شنبه تنها با ۰.۰۲ درصد افزایش نسبت به روز قبل مواجه شد و در سطح ۹۶.۷۸۱ واحدی بسته شد. به گفته تحلیل گران تا زمان نشست سران گروه ۲۰ در اواخر این ماه، نوسانات بازار محدود و با احتیاط کامل خواهد بود.
یوکیو ایشیزوکی، استراتژیست ارشد ارزی در مؤسسه "دایوا سکیوریتیز" گفت: اگر طرف چینی احساس کند که مذاکرات فایده‌ای ندارد احتمالاً در آن شرکت نخواهد کرد. ترامپ با این فرض از اهرم فشار استفاده کرده است که ملاقات او با همتای چینی‌اش انجام می‌شود اما در واقعیت اصلاً معلوم نیست که طرف چینی حاضر به ملاقات باشد یا خیر.
یوان در مبادلات امروز در برابر دلار ۰.۲ درصد عقب نشست تا هر دلار به ۶.۹۳۱ یوان برسد. یوان کماکان در پایین‌ترین سطح هفت ماه اخیر خود در برابر اسکناس سبز قرار دارد. آمارهای جدید نشان می‌دهد که واردات چین ۸.۵ درصد کاهش یافته است و این مساله در کنار کاهش رشد اقتصادی ممکن است پول چین را وارد فاز بعدی کاهشی کند.
دیگر ارز مهم آسیایی یعنی دلار استرالیا نیز با افت مشابه ۰.۲ درصدی مواجه شد تا هر دلار استرالیا به ۰.۶۹۶۵ دلار آمریکا برسد. هر دلار در برابر ین ژاپن نسبتاً بدون تغییر در مقایسه با روز گذشته و به ازای ۱۰۸.۴۱۵ ین مبادله شد.
یورو که هفته گذشته صعود دلچسب ۱.۵ درصدی در برابر دلار را تجربه کرده و در معاملات دیروز در مقابل این ارز عقب نشسته بود، امروز توانست روند نزولی را متوقف و نسبتاً بدون تغییر در مقایسه با روز گذشته و به ازای ۱.۱۳۱۵ دلار مبادله شود. ارزش دلار در برابر پوند، دلار کانادا، دلار سنگاپور و فرانک سوئیس نیز نسبتاً ثابت ماند.
انتهای پیام
