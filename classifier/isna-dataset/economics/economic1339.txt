خودروسازان زور تشک‌دوزان را گرفتند
رئیس اتحادیه تشک‌دوزان خودرو با بیان اینکه ماشین‌آلات تولید در این صنف قدیمی است، گفت: با سیاست‌های اتخاذ شده در دهه‌های اخیر و عدم پایبندی به تعهدات از سوی شرکت‌های بزرگ و به خصوص خودروسازان، واحدهای تولیدی این صنف توان خود را از دست داده‌اند.
حسین جعفری در گفت‌وگو با ایسنا، با اشاره به اینکه صنف تشک‌دوزان خودرو سه رسته تودوزی، صندلی‌سازی و تزئینات داخلی و خارجی خودرو را در خود جای داده است، اظهار کرد: صنف صندلی‌سازی در چند دهه اخیر با توجه به سیاست‌های خودرویی تحت تأثیر قرار گرفت و عملاً این صنف از بین رفت.
رئیس اتحادیه تشک‌دوزان خودرو ادامه داد: در گذشته به واسطه واردات اتاق اتوبوس و مینی‌بوس، واحدهای صندلی‌سازی فعالیت قابل توجهی داشتند که در سال‌های اخیر بسیاری از این واحدها تعطیل و مابقی آن‌ها در قالب واحدهای صنعتی فعالیت خود را پیگیری می‌کنند که از مشکلات این دست واحدها می‌توان به عدم انجام به موقع تعهدات مشتریان به‌ویژه خودروسازان اشاره کرد.
وی با بیان اینکه عدم پایبندی خودروسازان به تعهدات خود، توان فعالان این صنف را تضعیف کرده است، خاطرنشان کرد: با توجه به تغییر شرایط خودروها و فرهنگ مصرف عموم مردم، رونق تودوزی نسبت به گذشته کاهش یافته و تقاضا بیشتر برای روتشکی است.
جعفری میزان تقاضا برای روتشکی را متناسب با قدرت خرید مردم دانست و گفت: تزئینات داخلی خودرو و حتی تشک خودرو نسبت به دیگر اقلام خودرو همچون باطری از اولویت کمتری برخوردار است و این موضوع عاملی شده تا میزان تقاضای این محصولات کاهش یابد.
رئیس اتحادیه تشک‌دوزان خودرو در پاسخ به این سوال که آیا شرکت‌های واردکننده برای تجهیز و تولید محصولات جانبی و تزئینی خودروهای خود با واحدهای شما وارد مذاکره شدند، بیان کرد: در این زمینه مذاکره خاصی صورت نگرفت اگر هم چنین اتفاقی رخ می‌داد به واسطه قدیمی بودن دستگاه‌ها، واحدهای صنفی و تولیدی توان پاسخگویی به نیاز شرکت‌ها را نداشتند.
انتهای پیام
