۱۰۴ ناشر بورسی بدون تاخیر اطلاعات‌شان را افشا کردند
مدیر امور ناشران بورس اوراق بهادار تهران با اشاره به اهمیت افشای اطلاعات دقیق ناشران برای سهامداران، گفت: در سال گذشته از کل شرکت‌های بورسی، ۱۰۴ شرکت در افشای اطلاعات مالی خود حتی یک روز هم تاخیر نداشتند که این امر باید از سوی دیگر ناشران نیز رعایت شود.
طوبی دهقانی در گفت‌وگو با ایسنا، در پاسخ به اینکه در سه ماهه سال جاری چه اقداماتی برای افشای باکیفیت اطلاعات ناشران بورسی انجام شده است؟، اظهار کرد: بورس اوراق بهادار تهران به صورت تخصصی روی افشای با کیفیت اطلاعات کار می‌کند تا ناشران، گزارشگری به موقع داشته باشند.
وی با یادآوری اینکه از انتهای سال ۱۳۹۶ دستورالعمل‌های افشا، نحوه انجام معاملات و پذیرش اصلاح شد، گفت: مدتی است که در کدال مهلت شرکت‌ها برای افشای اطلاعات و تمدید فرصت آن‌ها قابل مشاهده است و این اطلاعیه‌ها از طریق شرکت بورس اعلام می‌شود.
مدیر امور ناشران بورس اوراق بهادار تهران ادامه داد: به تعدادی از شرکت‌هایی که اطلاعات خود را دیر افشا می‌کنند فرصتی داده می‌شود این شفاف‌سازی را انجام دهند و در این مدت تا اطلاعات افشا شود، نماد شرکت تحت نظارت بورس اوراق بهادار قرار می‌گیرد.
وضعیت افشای اطلاعات شرکت‌های بورسی بهتر شده است
دهقانی تاکید کرد: خوشبختانه در سال ۱۳۹۷ نسبت به سال ۱۳۹۶ وضعیت افشای اطلاعات شرکت‌ها بهتر شد؛ به طوری که از کل شرکت‌های بورسی، ۱۰۴ شرکت در افشای اطلاعات مالی خود حتی یک روز تأخیر هم نداشتند.
وی افزود: در سال ۱۳۹۷ تعدادی از شرکت‌ها در افشای اطلاعات از یک روز تا یک هفته تأخیر داشتند و بیشتر تأخیرها مربوط به گزارش‌های حسابرسی شده است. شرکت‌ها باید برنامه‌ریزی خوبی داشته باشند که گزارش‌های خود را به صورت مناسب به دست حسابرس برسانند تا تاخیرها کم و کم‌تر شود. در مجموع افشای اطلاعات از نظر به موقع بودن در حال بهبود است.
مدیر امور ناشران بورس اوراق بهادار تهران تشریح کرد: البته محتوای گزارش‌ها از جمله افشای اطلاعات گروه‌های الف و ب و گزارش تفسیری را سازمان بورس بررسی می‌کند.
با افشای دقیق اطلاعات عمق بازار بیشتر می‌شود
دهقانی افزود: بورس اوراق بهادار تهران در هفته‌های اخیر همایش‌هایی را برگزار کرد که در راستای بهبود گزارش‌های تفسیری مدیریت بودند. این همایش‌ها در این راستا هستند که ناشران بورسی با نحوه نگارش گزارش‌ها آشنا شوند و بعد برای بهبود گزارش‌ها کار کنند به این ترتیب اطلاعات بیشتری به ذی‌نفعان و سرمایه‌گذاران می‌رسد و عمق بازار بیشتر می‌شود.
وی یادآور شد: تا کنون برای ناشران سه جلسه دوره آموزشی برگزار شده است تا آنها اطلاعات با کیفیت‌تری را در گزارش‌های تفسیری مدیریت ارائه دهند.
مدیر امور ناشران بورس اوراق بهادار تهران در پاسخ به اینکه ناشران چه اقداماتی در راستای ارتقای کیفیت گزارشگری می‌توانند انجام دهند گفت: واحد گزارشگری ناشران باید فعال شود چرا که یکی از مشکلات بورس این است که واحدهای گزارشگری شرکت‌ها غیر فعال است.
انتهای پیام
