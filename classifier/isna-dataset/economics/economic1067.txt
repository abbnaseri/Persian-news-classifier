به جای کره‌ای‌ها، از تولیدکننده ایرانی حمایت کنید
سخنگوی انجمن صنفی تولیدکنندگان لوازم خانگی، کالاهای تولید شده در داخل کشور را با کالاهای اروپایی قابل مقایسه دانست و با اشاره به تداوم مشکلات در زمینه جابه جایی پول برای واردات کالا و مواد اولیه گفت که بهتر است به جای سرمایه‌گذاری برای تولید لوازم خانگی کره‌ای، در راستای توسعه برندهای ایرانی که با برندهای خارجی قابل رقابت هستند، فعالیت کنیم.
چند روز پیش رئیس اتحادیه فروشندگان لوازم خانگی اعلام کرد که یکی از تولیدکنندگان لوازم خانگی کره‌ای در ایران توانسته گشایش اعتبار کند و تولیدات آن در ایران ادامه خواهد یافت. همچنین دومین مجموعه تولیدکننده لوازم خانگی کره‌ای در ایران نیز اعلام کرده که مشکلاتشان با کره در حال حل شدن است و می‌توان امیدوار بود که تولیدات لوازم خانگی کره‌ای در کشور ادامه پیدا کند.
این اظهارات در حالی است که اوایل اردیبهشت ماه نیز اخباری مبنی بر کمبود لوازم خانگی کره‌ای و حتی احتمال خروج دو برند کره‌ای معروف ال جی و سامسونگ از کشور منتشر شد. با این حال این موضوع از سوی یک مقام مسئول در نمایندگی شرکت‌های کره‌ای لوازم خانگی در ایران، تکذیب شد.
پس از آن نیز مدیرکل صنایع فلزی و لوازم خانگی وزارت صنعت، معدن و تجارت اعلام کرد که شرکت‌های سامسونگ و ال‌جی از ایران نمی‌روند و قطعات و مواد اولیه یخچال، فریزر و ماشین لباسشویی این شرکت‌ها نیز بارگیری شده است.
در این شرایط حمیدرضا غزنوی - سخنگوی انجمن صنفی تولیدکنندگان لوازم خانگی - در گفت‌وگو با ایسنا، با بیان اینکه مشکلات جابجایی پول برای واردات مواد اولیه و کالا همچنان وجود دارد، اظهار کرد: سال‌های زیادی از برندهای کره‌ای لوازم خانگی در ایران حمایت شده اما آن‌ها برای مدتی بازار ما را ترک کردند. این در حالی است که تولیدکنندگان داخلی در همه شرایط بازار را تأمین کردند.
وی افزود: بهتر است به جای سرمایه‌گذاری برای تولید برندهای کره‌ای در ایران، در راستای توسعه برندهای ایرانی که با برندهای خارجی قابل رقابت هستند، فعالیت کنیم.
سخنگوی انجمن صنفی تولیدکنندگان لوازم خانگی در ادامه اظهار کرد: با توجه به حضور و فعالیت مداوم تولیدکنندگان داخلی در کشور، علت حمایت از برندهای خارجی چیست!؟
غزنوی کالاهای تولید شده در داخل کشور را نه تنها با محصولات کره‌ای بلکه با کالاهای اروپایی قابل مقایسه دانست و گفت: این موضوع در آزمایشگاه و بازار قابل اثبات است.
در چنین شرایطی حدود دو هفته پیش نیز مدیرکل دفتر برنامه‌ریزی تأمین، توزیع و تنظیم بازار وزارت صنعت، معدن و تجارت در گفت‌وگو با ایسنا، با بیان اینکه به دلیل ممنوع شدن واردات لوازم خانگی از سال گذشته، جایگزین کردن کسری بازار نیاز به زمان داشت گفت که "پروژه‌های جدید تعریف شده برای تولید لوازم خانگی به نتیجه رسیده و ورود تولیدات جدید قیمت این محصولات را متعادل خواهد کرد".
محمدرضا کلامی با اشاره به مجاز بودن واردات لوازم خانگی پیش از سال ۱۳۹۷، اظهار کرد: در آن زمان تولیدکنندگان داخلی معتقد بودند واردات لوازم خانگی امکان رقابت را برای آن‌ها محدود می‌کند تا اینکه سال گذشته لزوم مدیریت منابع ارزی باعث شد واردات بخشی از محصولات نهایی در این بخش ممنوع شود؛ ممنوعیت واردات لوازم خانگی خارجی شرایط افزایش تولید داخل را فراهم کرده است.
انتهای پیام
