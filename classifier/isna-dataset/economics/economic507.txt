جریمه سنگین در کمین خودروسازان بزرگ جهان
در صورت عدم همکاری شرکت‌های خودروسازی فولکس واگن و فیات کرایسلر با اتحادیه اروپا برای انطباق با استانداردهای آلایندگی، انتظار می‌رود جریمه‌های سنگینی پیش روی آنها باشد.
به گزارش ایسنا، بر اساس یافته‌های تحقیقات مؤسسه پژوهشی AlixPartners به نظر می‌رسد که شرایط برای ادامه همکاری شرکت‌های بزرگ خودروسازی با قوانین و مقررات تازه وضع شده اتحادیه اروپا به منظور کاهش میزان انتشار آلاینده‌ها به جو زمین بسیار سخت و دشوار شده است، چراکه آنها نهایتاً ظرف دو سال آینده فرصت خواهند داشت آلایندگی خودروهای سواری تولید شده خود را به میزان قابل توجهی کاهش دهند و به ۹۵ گرم بر کیلومتر برسانند.
بسیاری از کارشناسان و تحلیلگران در این خصوص پیش بینی کرده‌اند در صورتی که خودروسازان اروپایی اعم از فولکس واگن و فیات کرایسلر نتوانند تا سال ۲۰۲۱ میلادی با استانداردهای مذکور خود را مطابقت دهند، بدون شک با جریمه‌های سنگینی روبه‌رو خواهند شد.
بر اساس گزارشی که در CNBC آمده است، آنها در ادامه اظهارات خود همچنین عنوان کردند به احتمال زیاد فولکس واگن و فیات کرایسلر در صورت عدم انطباق با قوانین جدید و سخت‌گیرانه اروپا به ترتیب محکوم به پرداخت جریمه‌هایی معادل دو میلیارد دلار و هشت میلیون و ۸۴۸ میلیون دلار خواهند شد که به طور قطع برای آنها هزینه گزاف و خسارات جبران ناپذیری را در پی خواهند داشت. علاوه بر پرداخت جریمه، میزان استقبال از آنها همچنین در جهان کاهش چشمگیری خواهد داشت، چراکه شهروندان و مشتریان بازار خودرو بر این باورند که خودروهای ساخت شرکت‌های مذکور آلایندگی زیاد و مصرف سوخت بالایی دارند بنابراین تمایلی به خریداری و استفاده از آنها نخواهند داشت.
انتهای پیام
