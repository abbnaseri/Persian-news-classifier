واکنش وزیر نفت به پخش اخبار و تصاویر از نحوه صادرات نفت ایران
وزیر نفت گفت: من هم معتقدم برخی رسانه‌های خارجی دشمن ما هستند؛ بنابراین حتی بازنشر مطالب آن‌ها هم کار خوبی نیست. 
به گزارش ایسنا، بیژن زنگنه در حاشیه جلسه امروز هیات دولت درباره پخش اخبار و تصاویر در مورد نحوه صادرات نفت ایران، اظهار کرد: اگر درست بگویند این یعنی هر چه وزارت نفت رشته کرده است آن‌ها پنبه کرده‌اند.
وی در ادامه در پاسخ به این پرسش که آیا در این زمینه با رئیس صداوسیما صحبت کرده‌اید، بیان کرد: بله، صحبت کرده‌ام؛ ولی گفتند کسان دیگری هم قبل از ما این‌ها را پخش کردند که من هم معتقدم برخی رسانه‌های خارجی دشمن ما هستند؛ بنابراین حتی بازنشر مطالب آن‌ها هم کار خوبی نیست و هیچ کس در کشور نباید در این زمینه کار خلافی کند، البته آنچه رویترز می‌گوید درست نیست و رسانه‌های ما هم باید حواس‌شان جمع باشد و رسانه‌ها اخباری از صادرات نفت منتشر کنند که وزارت نفت آن‌ها را تایید می‌کند.
زنگنه در پاسخ به این پرسش که آیا برخی در داخل کشور به دنبال هدف قرار دادن شما هستند؟ گفت: موضوع بزرگ‌تر از این‌هاست.
وزیر نفت در ادامه در پاسخ به این پرسش که آنچه رسانه‌های خارجی درباره‌ صادرات نفت ایران بیان می‌کنند درست است؟ گفت: آنچه که آنها می‌گویند را من تایید نمی‌کنم، خیلی از اخبار رویترز در این باره دروغ است، اما رسانه‌های ما نباید گول آنها را بخورند، از سانه‌ها می‌خواهم به عنوان یک وظیفه ملی اخباری در مورد صادرات نفت منتشر کنند که مورد تأیید وزارت نفت باشد.
وزیر نفت همچنین درباره‌ انتقال اسناد شرکت نفت توسط خانم بازداشتی، اظهار کرد: هیچ مرجعی هیچ گزارش و تماس رسمی با ما در این زمینه نداشته و هر چه هست شفاهی و غیر رسمی است؛ البته دو سال پیش یک دستگاهی با یکی از همکاران ما در این زمینه صحبت‌های غیر رسمی داشته است، اگر چیز جدیدی است باید به صورت رسمی به ما بگویند.
زنگنه همچنین درباره‌ نشست اخیر اوپک، خاطرنشان کرد: مهمترین هدف ما از اجلاس اوپک این بود که تصمیمات در اوپک باید با اجماع گرفته شود، نه اینکه از بیرون این تصمیمات برای اوپک گرفته شود. اخیراً روالی خارج از اوپک ایجاد شده بود که موجب نگرانی اعضا شده است. ما این مسائل را به صراحت بیان کردیم که تأثیر گذار هم بود. تغییرات مهمی به لحاظ مفهومی در بیانیه همکاری اوپک و غیر اوپک ایجاد شد و فکر نکنم دیگر تصمیمی خارج از اوپک گرفته شده و به داخل اوپک آورده شود. این مهمترین هدف ما از حضور در اجلاس اوپک بود.
زنگنه در پایان گفت: البته در مورد فشارهای آمریکا به ایران نیز با رسانه‌های آمریکایی مصاحبه داشتم و مطرح کردیم که ایران تحت فشار مذاکره نمی‌کند و اگر می‌خواهند تغییری در شرایط ایجاد شود باید اول تحریم‌ها برداشته شود.
انتهای پیام
