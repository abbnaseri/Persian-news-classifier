فایرفاکس پولی می‌شود
موزیلا، توسعه دهنده مرورگر اینترنتی فایرفاکس به تازگی اعلام کرده است که نسخه پولی این برنامه با بهره گیری از امکانات جدید نیز در نیمه دوم سال جاری میلادی روانه بازار خواهد شد.
به گزارش ایسنا، فایرفاکس که بدون شک یکی از بزرگترین و سرسخت‌ترین رقبای مرورگر اینترنتی گوگل کروم به شمار می‌رود، از سوی کاربران رایانه و سیستم‌های هوشمند مورد استقبال بی نظیری قرار گرفته است به گونه‌ای که خیل عظیمی از کاربران جهان را به سمت و سوی خود جلب کرده و سهم بزرگی از بازار جهانی را نیز به خود اختصاص داده است.
حالا به تازگی موزیلا، توسعه دهنده مرورگر اینترنتی فایرفاکس اعلام کرده است که تا پاییز سال جاری میلادی نسخه جدیدی از این مرورگر محبوب منتشر شده و در دسترس کاربران و علاقمندان قرار خواهد گرفت که نیازمند اشتراک ماهانه و سالانه آنهاست.
این نسخه پولی از امکانات و قابلیت‌های جدید و منحصربفردی برخوردار است که به کاربران اجازه می‌دهد به صورت ویژه و اختصاصی از نسخه فایرفاکس پریمیوم با قابلیت فضای ذخیره سازی ایمن و VPN بهره مند شوند.
بر اساس گزارش وب سایت the verge، کریس برد، مدیر عامل شرکت موزیلا در این خصوص خاطرنشان کرده است که نسخه کنونی فایرفاکس نیز با مشارکت ProtonVPN از امکانات VPN بهره می‌برد اما در نسخه پولی، به ازای عرضه پهنای باند وی‌پی‌ان حق اشتراک ماهانه در قالب مبلغی از کاربران و مشترکان دریافت می‌شود.
وی تاکید کرد که سایر قابلیت‌های کنونی به صورت رایگان در نسخه فعلی فایرفاکس وجود خواهد داشت.
انتهای پیام
