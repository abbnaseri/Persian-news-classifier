آلایندگی خودروهای دیزلی بیشتر از خودروهای بنزین‌سوز فعلی نخواهد بود
به گفته یک کارشناس صنعت خودرو، در ایران حتی استفاده از بنزین یورو ۴ نیز به پاکیزگی هوا کمک نکرده است بنابراین اگر شرکت خودروسازی قابلیت تولید خودروی سواری با سوخت دیزل آن هم در شرایط تحریم را دارد، بایستی مورد حمایت قرار گیرد.
از اوایل خرداد ماه سال جاری رئیس سازمان حفاظت محیط زیست مخالفت شدید خود را با تولید خودروهای سواری دیزلی اعلام کرد. در این زمینه مسئولان سازمان حفاظت از محیط زیست می‌گویند که در صورت صدور مجوز تولید این خودروها، دستگاه‌های نظارتی ورود خواهند کرد. این سازمان دلیل این مسئله را آلایندگی این خودروها و عدم توزیع سراسری سوخت گازوئیل مناسب در کشور عنوان کرده است.
اما در مورد چگونگی شماره‌گذاری این خودروها از سوی پلیس، رئیس پلیس راهنمایی و رانندگی ناجا اظهار کرده است که ما منعی برای شماره‌گذاری این خودروها نداریم، اما طبق قانون ابتدا باید سازمان حفاظت از محیط زیست و وزارت صنعت، معدن و تجارت مجوز شماره‌گذاری این خودروها را به پلیس راهور بدهند.
در این رابطه حسن کریمی سنجری - کارشناس صنعت خودرو - در گفت‌وگو با ایسنا، اظهار کرد: استفاده از خودرو با موتور دیزلی در برخی از کشورهای توسعه یافته نظیر آلمان یا ممنوع شده یا در حال ممنوع شدن است. حداقل در دو شهر اشتوتگارت و دوسلدورف مطمئن هستم که تردد و شماره‌گذاری خودرو با موتور دیزلی ممنوع است به همین دلیل قیمت خودروهای با موتور دیزل در این شهرها به شدت کاهش یافته به طوری که صادرات سواری با موتور دیزلی از آلمان به کشورهای جنوب و شرق اروپا این روزها رونق پیدا کرده است. مردم جنوب اسپانیا از جمله علاقه‌مندان خرید خودروی دسته دوم با موتور دیزلی از آلمان هستند اما آیا واقعاً عمر سواری‌های دیزلی که روزگاری سنبل توسعه‌یافتگی صنعت خودرو بودند، به سر آمده است!؟ در جواب باید گفت اینکه در برخی از شهرها آلمان‌ها تردد این نوع خودروها را ممنوع کرده‌اند، بیش از آنکه یک استراتژی مشتری‌مدارانه و مبتنی بر تصمیمات فنی شرکت‌های خودروساز باشد؛ یک تصمیم حقوقی و قضائی است که دادگاه آلمان صرفاً جهت حفظ حقوق شهروندان در برخورداری از هوای پاک گرفته است.
وی افزود: در اوایل دهه ۲۰۰۰ میلادی استفاده از موتورهای دیزل در خودروهای سواری رونق زیادی داشت و به عنوان یکی از دستاوردهای توسعه در صنعت خودروسازی جهان از آن یاد می‌شد البته این موضوع بی دلیل هم نبود؛ چرا که موتورهای دیزلی مورد استفاده در سواری‌ها نسبت به خودروهای بنزینی مشابه، چیزی در حدود ۲۰ درصد سوخت کمتر مصرف می‌کنند. همچنین این موتورها گشتاور بالاتری را در دورهای پایین در مقایسه با خودروهای بنزینی ایجاد می‌کنند. این مزیت باعث می‌شود که عمل احتراق در این موتورها بهتر صورت بگیرد. همچنین دوام این موتورها نیز بیش از موتورهای بنزینی است. خودروهای سواری دیزلی برای مصرف‌کنندگان نیز از آن جایی که استفاده از سوخت گازوئیل اقتصادی‌تر است، جذابیت بیشتری دارد.
کریمی سنجری تصریح کرد: البته باید پذیرفت که تولید آلاینده‌ها در موتورهای دیزلی در مقایسه با خودروهای با سوخت بنزین، بیشتر است. این روزها استفاده از خودروهای تمام برقی در کشوری نظیر آلمان رو به رشد است؛ اما سوال این است که در ایران آیا تولید خودروهای با سوخت پاک یورو ۶ و تمام الکترونیک نظیر آنچه در اروپا در حال رخ دادن است، عملاً امکان‌پذیر است یا خیر؟
این کارشناس صنعت خودرو با بیان اینکه ممنوع کردن تولید و شماره‌گذاری خودروهای سواری دیزلی در ایران آن‌هم با هدف حفاظت از هوای پاک اگرچه با نیتی خیرخواهانه دنبال می‌شود، درست نیست؛ گفت: اما واقعیت این است که در کشور ما که حتی استفاده از بنزین یورو ۴ هم نتوانسته به اندازه کافی به پاکیزگی هوا کمک کند، ممنوعیت شماره‌گذاری و تولید خودروهای دیزلی تقریباً بی معناست؛ چرا که اولاً رعایت استاندارد یورو ۴ در بسیاری از خودروهای تولیدی در شرکت‌های خودروساز برخلاف آنچه ادعا می‌شود، چندان قابل اعمال نیست و دلیلی هم برای آن جز برخورداری این خودروها از پلت‌فرم‌های قدیمی نمی‌توان مطرح کرد.
وی خاطرنشان کرد: همچنین بنزینی که تحت عنوان یورو ۴ تزریق می‌شود به اندازه کافی یورو ۴ نیست. در واقع هیچیک از سوخت‌ها و خودروها از استاندارد یورو ۴ برخوردار نیستند. مهم‌تر از آن اینکه اصولاً در شرایط تحریم صنایع نفت و خودروسازی کشور آن‌هم توأمان، عملاً دستیابی به سوخت و خودرو با استاندارد یورو ۴ و بالاتر تقریباً محال است. بنابراین اگر شرکت خودروسازی در شرایط تحریم می‌تواند خودروی سواری با سوخت گازوئیل تولید کند، حتماً آلایندگی آن بیشتر از خودروهای بنزین‌سوز فعلی نخواهد بود. در نتیجه اگر شرکت خودروساز واقعاً از چنین قابلیتی برخوردار است، بایستی اجازه بدهیم این قابلیت در خدمت مردم قرار گیرد و حمایتش کنیم.
انتهای پیام
