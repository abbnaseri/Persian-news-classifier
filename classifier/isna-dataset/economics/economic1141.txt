خبرهایی از تغییر اندروید در گوشی‌های داخلی 
وزیر ارتباطات گفت: مدت زیادی بود که می‌خواستیم سیستم عامل اندروید را در گوشی‌های ایرانی تغییر دهیم تا از استارتاپ‌های داخلی حمایت کنیم؛ این موضوع پیش نمی‌رفت تا این‌که اپلیکشین‌های داخلی را حذف کردند و این همدلی ایجاد شد و به زودی نتیجه کار را اعلام می‌کنیم. 
به گزارش ایسنا، محمدجواد آذری جهرمی در جلسه ستاد فرماندهی اقتصاد مقاومتی که امروز شنبه ۲۵ خرداد در استانداری البرز برگزار شد گفت: پیش از هر چیز لازم است از آمادگی البرز برای سیل ابتدای سال تشکر کنم؛ اقدامات خوبی انجام و گزارش‌هایی که به ستاد بحران کشور رسید حاکی از آمادگی خوبی بود
وی در ادامه به وضعیت بودجه کشور اشاره و اعلام کرد: دولت در سال ۹۸ بودجه را ۴۰۷ هزار میلیارد تومان و با احتساب فروش ۱.۵ میلیون بشکه نفت ۵۵ دلاری به مجلس داد که در ادامه این بودجه به ۴۴۸ میلیارد تومان تبدیل شد.
وی افزود: با فشارهای بین‌المللی مشکلاتی در فروش نفت به وجود آمد که این اقدامات با شعار صفر کردن صادرات نفت صورت گرفت، اگرچه در این میان صادرات انجام و شعار صفر کردن به نتیجه نرسیده اما اما مشکل ایجاد شده است.
وزیر ارتباطات اعلام کرد: هدف ستاد اقتصاد مقاومتی این است که در برابر فشارهای بین‌المللی آسیب کمتری ببینیم بنابراین باید ببینیم بعد از نفت چه مؤلفه‌های درآمدی در اقتصاد داریم، یکی از مولفه‌ها مالیات است مالیات عمدتاً از فعالیت‌های بخش خصوصی و عمومی گرفته می‌شود.
وی ادامه داد: بعد هم گمرک است بنابراین وقتی نفت کم می‌شود باید راه‌های درآمدی جایگزین را در نظر بگیریم که مالیات یکی از اینهاست. بنابراین بحث فرارهای ملیاتی را باید محکم بگیریم.
جهرمی ادامه داد: کارگروه اقتصاد مقاومتی بناست که در یک نگاه کلی اقداماتی انجام دهد تا اقتصاد کشور را در برابر فشارها مقاوم کند، اقدام اول رفع موانع فعالیت بخش خصوصی است این بزرگترین کاری است که می‌توان انجام داد.
او تصریح کرد: برای رفع موانع ضرورت‌هایی وجود دارد یکی از این ضرورت‌ها هم افزایی است تا از ظرفیت‌های موجود در کشور استفاده شود. مثلاً ماشین‌آلات زمستانی راهداری در زمانی که نیاز نیست در اختیار بخش خصوصی قرار گیرد. لازمه هم افزایی همدلی است که در استان البرز شاهد این همدلی هستیم.
وی خاطرنشان کرد: اولویت‌بندی هم باید در این راستا مشخص باشد یکی از وظایف مهم ستاد اقتصاد مقاومتی اولویت‌بندی است تا پروژه‌ها به ترتیب اهمیت در دستور کار قرار گیرد. اولویت که مشخص شد باید شاخص گذاری صورت بگیرد تا معلوم شود در چه بازه زمانی پروژه مورد نظر به پایان می‌رسد.
وی اظهار کرد: نتیجه این کارها ناامید کردن دشمن و تکمیل کننده حضور مردم در عرصه نه گفتن به استکبار جهانی است دشمن به فشار حداکثری دل بسته و پارامتر آن را جنگ اقتصادی قرار داده است فشار حداکثری می‌تواند با ابزار همدلی و استقامت حداکثری به رشد حداکثری تبدیل شود.
وزیر ارتباطات در ادامه با بیان اینکه در فشار اقتصادی کنونی خانواده تحت‌تأثیر است افزود: متأسفانه این اتفاق رخ داده است وقتی فشار اقتصادی به خانواده وارد شود خانواده از پارامترهای استاندارد خود خارج می‌شود در این شرایط باید به ترویج سبک زندگی سالم بپردازیم و الگوسازی کنیم. الگویی که در ذهن مردم شکل گرفته از بی دردی مدیران حکایت دارد، ما باید در این شرایط در کنار مردم باشیم.
وی در ادامه به مسائل استان البرز و فرودگاه پیام اشاره و اعلام کرد: مسائل ایمنی فرودگاه پیام به دلیل مجاورت با باند فتح وجود دارد، این می‌تواند خطرات ایمنی داشته باشد اما این در دنیا بی نظیر نیست، در این مناطق بر روی نقشه هشدار می‌گذراند که خلبان اشتباه نکند.
وی با بیان اینکه مدیریت فرودگاه امام معتقد است اگر پرواز بین المللی در پیام شکل بگیرد فرودگاه امام از رونق می‌افتد اما بین این دو فاصله زیادی است. در هر حال باید استانداردهای پروازی رعایت شود و تا زمانی که ایمن نشود من هم راضی نیستم فرودگاه پیام مسافربری شود.
 انتهای پیام
