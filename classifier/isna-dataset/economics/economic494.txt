حالت‌های مختلف نتیجه استعلام اصالت گوشی
خریدارانی که قصد خرید گوشی تلفن همراه دارند، باید با مراجعه به سامانه‌ی همتا، اصالت دستگاه را استعلام کنند.
به گزارش ایسنا، طرح رجیستری یا شناسنامه‌دار کردن تجهیزات سیم‌کارت‌خور با هدف مبارزه سیستمی با قاچاق تلفن همراه، پیاده‌سازی و اجرا شد. در رجیستری با استفاده از امکانات زیرساختی مخابرات، همه گوشی‌های فعال اسکن می‌شوند و با استفاده از کد IMEI می‌توان آن‌ها را شناخت. این کد مانند شماره شناسنامه برای تلفن‌های همراه است و توسط شرکت سازنده و به شکل منحصر به فرد صادر می‌شود.
پس از شروع به کار کامل طرح رجیستری در طول یک سال گذشته، به محض فعال شدن گوشی، تلفن همراهی که به شکل قاچاق وارد کشور شده باشد، شناسایی شده و دارنده گوشی غیرقانونی تنها ۳۰ روز مهلت استفاده از شبکه تلفن همراه را دارد؛ بنابراین لازم است خریدارانی که قصد خرید دستگاه سیم‌کارت‌خور دارند، از فعال‌سازی دستگاه اطمینان حاصل کنند.
از طرفی پیش از فعال‌سازی گوشی، لازم است از اصالت آن نیز مطمئن شوید. برای آگاهی از استعلام اصالت گوشی، ابتدا با هر گوشی دلخواهی کد دستوری #۷۷۷۷* را شماره‌گیری کنید تا به سامانه همتا متصل شوید و عدد یک که مربوط به استعلام اصالت و ارز است را بفرستید. سپس شناسه ۱۵ رقمی IMEI گوشی را بدون علامت اضافی وارد و ارسال کنید. نتیجه استعلام اصالت برایتان پیامک می‌شود.
حالت‌های مختلف نتیجه استعلام اصالت گوشی
حالت اول برای زمانی است که گوشی آکبند و قانونی و دارای گارانتی معتبر باشد. مدل، برند و شناسه دستگاه هم داخل پیامک هست و می‌توان این گوشی را خریداری کرد.
در حالت دوم نتیجه استعلام اصالت این است که دستگاه قانونی نیست و در شبکه سرویس نخواهد گرفت. اگر دستگاه غیرقانونی باشد، تنها ۳۰ روز به صورت موقت می‌تواند از خدمات اپراتوری استفاده کند و بعد از آن قطع می‌شود.
حالت سوم زمانی است که دستگاه قانونی، اما دست دوم است؛ یعنی قبلاً از آن استفاده شده است. در این حالت در متن پیامک آمده که این دستگاه قبلاً با یک سیم‌کارت روشن شده است. در این مورد هم باید احتیاط کرد که این گوشی را به جای گوشی آکبند به شما نفروشند و هم اینکه مالکیت دستگاه را از طریق انتقال مالکیت به شما منتقل کنند.
حالت چهارم مربوط به گوشی‌های مسافری است؛ یعنی گوشی از طریق یک مسافر وارد کشور شده و فاقد هرگونه گارانتی و خدمات پس از فروش است. در این حالت باید مواظب باشید به اسم گوشی معتبر و یا دارای گارانتی گوشی را خریداری نکنید.
حالت پنجم مربوط به گوشی‌هایی است که از منطقه آزاد تجاری وارد کشور شده‌اند و صرفاً در مناطق آزاد سرویس می‌گیرند و خارج از این مناطق به این گوشی‌ها خدمات اپراتوری ارائه نمی‌شود.
در حالت ششم ممکن است با این پیام مواجه شوید که دستگاه قانونی نیست اما مشمول طرح ثبت تلفن همراه هم نیست. اگر دستگاهی که می‌خواهید بخرید، تلفن همراه باشد، نباید این گوشی را بخرید چون در آینده قطع می‌شود. اما اگر گوشی نباشد می‌توانید با سیم‌کارتتان از آن دستگاه استفاده کنید تا قانونی شود.
انتهای پیام
