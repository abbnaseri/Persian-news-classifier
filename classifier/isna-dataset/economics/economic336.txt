تشکیل کارگروهی برای تغییر فرمول ارز صادراتی
با دستور وزیر امور اقتصادی و دارایی، یک کارگروه با حضور نمایندگان دولت و بخش خصوصی برای ارزیابی دستورالعمل‌های ارزی بانک مرکزی و در صورت لزوم ایجاد تغییر در آنها تشکیل می‌شود.
به گزارش ایسنا، عصر امروز (دوشنبه) در جریان شورای گفت‌وگوی دولت و بخش خصوصی، وزیر اقتصاد پس از شنیدن نظراتی که فعالان این بخش داشتند، با تشکیل کارگروهی برای بررسی خواسته‌های آنها موافقت کرد.
مظفر علیخانی، عضو اتاق بازرگانی ایران در ابتدای این جلسه با اشاره به درخواست بخش خصوصی برای تغییر فرمول بازگشت ارز حاصل از صادرات، اظهار کرد: بر اساس جدیدترین دستورالعمل بانک مرکزی، صادرکنندگان باید ۵۰ درصد از ارز خود را به سامانه نیما وارد کنند، ۳۰ درصد آن را به واردات در مقابل صادرات اختصاص دهند و ۲۰ درصد باقی‌مانده را به شکل نقد بازگردانند.
وی ادامه داد: با توجه به عملکرد بخش خصوصی و محدودیت‌هایی که تحریم‌ها برای ما به وجود آورده، پیشنهاد ما این است که دولت درصدبندی فعلی را متوقف کند و به صادرکنندگان این آزادی عمل داده شود تا ارز خود را از راه‌های ممکن به کشور بازگردانند.
به گفته علیخانی، در هر یک از محصولات صادراتی و به تناسب کشورهایی که مقصد این کالاها هستند، شرایط برای بازگشت ارز متفاوت است از این رو با باز گذاشتن دست این بخش می‌توان امیدوار بود بازگشت ارز به ایران تسهیل شود.
این عضو اتاق بازرگانی همچنین به مورد خاص صادرات به عراق و افغانستان اشاره کرد و گفت: این کشورها شرایط صادرات به ایران به شکل گسترده را ندارند و از سوی دیگر با توجه به تحریم‌ها صرافی‌هایشان نیز با ما همکاری نمی‌کنند. از این رو در صورتی که با صادرات ریالی موافقت شود، می‌توان انتظار داشت که بخشی از مشکلات این حوزه برطرف شود.
در ادامه این نشست رضا رحمانی، وزیر صنعت، معدن و تجارت نیز با اشاره به لزوم رسیدن به یک درک مشترک میان صادرکنندگان و نهادهای تصمیم‌گیر، اظهار کرد: بررسی آمارهای صادراتی ماه‌های گذشته نشان می‌دهد در صورتی که ما نتوانیم برخی مشکلات در این حوزه را حل کنیم، احتمال دستیابی به اهداف صادراتی در پایان سال کاهش می‌یابد. از این رو انتظار این است که در جریان این جلسات دو طرف به یک جمع‌بندی قطعی برسند.
در پایان این جلسه فرهاد دژپسند، وزیر اقتصاد با اشاره به دیدگاه‌های بخش خصوصی و بانک مرکزی اظهار کرد: این که بانک مرکزی می‌گوید در صورتی که سهم ۵۰ درصدی سامانه نیما از ارز صادراتی کاهش یابد، احتمال آن وجود دارد که برای تأمین نیازهای ارزی کشور با چالش مواجه شویم، مسأله‌ای قابل تأمل است. از این رو با حفظ خواسته‌های بانک مرکزی امیدواریم در جریان جلساتی که کارگروه مشترک برگزار خواهد کرد، به یک جمع‌بندی جدید برسیم.
طبق اعلام وی، این کارگروه می‌تواند حوزه‌های صادراتی ایران را به تفکیک کشور یا محصول صادراتی بررسی کند و با حفظ سهم سامانه نیما از ارزهای صادراتی مشخص کند که در هر یک از بازارها ما چگونه باید ارز خود را به کشور بازگردانیم.
دژپسند در جمع خبرنگاران نیز اظهار کرد: از سال گذشته تا امروز بیش از ۱۸ میلیارد یورو ارز صادراتی در سامانه نیما نقل و انتقال داشته است و از ابتدای امسال تاکنون نیز این رقم پنج میلیارد یورو ارزیابی می‌شود. از این رو به نظر می‌رسد فعالیت‌ها در این سامانه به شکل جدی دنبال می‌شود و با برطرف شدن برخی دغدغه‌ها امکان رسیدن به تمامی اهداف نیز وجود خواهد داشت.
به گفته وی، از شرکت‌های کوچک و متوسط تاکنون یک میلیارد یورو وارد این سامانه شده که نشان‌دهنده میزان اهمیت این شرکت‌ها برای اقتصاد ایران است.
انتهای پیام
