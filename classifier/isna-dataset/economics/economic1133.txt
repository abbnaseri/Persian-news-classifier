آخرین وضعیت تورم در کشورهای شمالی اروپا
نرخ تورم در سوئد افزایش و در فنلاند کاهش یافت.
به گزارش ایسنا به نقل از تریدینگ اکونومیکس، در ۱۲ ماه منتهی به ماه می، نرخ تورم سوئد با ۰.۱ درصد افزایش نسبت به مدت مشابه ماه قبل به ۲.۲ درصد رسید.
این نرخ تورم که ۰.۲ درصد بیشتر از پیش‌بینی‌های قبلی است بالاترین نرخ تورم دوازده ماهه ثبت شده در سوئد از اکتبر سال ۲۰۱۸ تاکنون محسوب می‌شود.
در بین بخش‌های مختلف، تورم بخش لوازم منزل از ۳.۹ درصد ماه آوریل به ۴.۱ درصد در ماه می، رستوران و هتلداری از ۲.۱ درصد به ۳.۱ درصد، مبلمان از ۰.۸ درصد به ۱.۹ درصد و نوشیدنی از ۱.۸ درصد به ۱.۹ درصد افزایش یافته است.
از سوی دیگر تورم در بخش حمل و نقل از ۴.۸ درصد در ماه آوریل به ۳.۶ درصد در ماه می کاهش یافته است و این کاهش در بخش‌های دیگری نظیر خدمات با کاهش از ۲.۵ درصد به ۲.۲ درصد و درمان با کاهش از ۲.۲ درصد به ۱.۶ درصد نیز قابل مشاهده است.
تورم ماهانه سوئد نیز ۰.۳ درصد اندازه‌گیری شده است که ۰.۴ درصد کمتر از رقم ثبت شده در ماه آوریل است. متوسط نرخ تورم سوئد در بازه زمانی ۱۹۸۰ تا ۲۰۱۹ معادل ۳.۴۹ درصد بوده است که بالاترین تورم ثبت شده مربوط به اکتبر ۱۹۸۰ با ۱۵.۵ درصد و کمترین نرخ ثبت شده نیز مربوط به سپتامبر ۲۰۰۹ با منفی ۱.۶ درصد بوده است.
از سوی دیگر نرخ تورم فنلاند در ۱۲ ماه منتهی به می با ۰.۳ درصد کاهش در مقایسه با مدت مشابه ماه قبل به ۱.۲ درصد رسیده است. تورم در بخش نوشیدنی از دو درصد در ماه آوریل به ۰.۵ درصد در ماه می کاهش یافته است و حمل و نقل با کاهش از ۲.۶ درصد به ۱.۴ درصد و تنباکو از ۳.۵ درصد به ۳.۳ درصد نقش مثبتی در کاهش تورم داشته‌اند.
از سوی دیگر تورم بخش رستوران و هتلداری از ۲.۷ درصد به ۲.۹ درصد و ارتباطات از منفی ۰.۵ درصد به مثبت ۰.۵ درصد افزایش یافته است. تورم ماهانه فنلاند نیز ۰.۲ درصد بوده است.
. متوسط نرخ تورم فنلاند در بازه زمانی ۱۹۶۱ تا ۲۰۱۹ معادل ۴.۲۷ درصد بوده است که بالاترین تورم ثبت شده مربوط به ژانویه ۱۹۷۵ با ۱۹.۳۱ درصد و کمترین نرخ ثبت شده نیز مربوط به اکتبر ۲۰۰۹ با منفی ۱.۵۴ درصد بوده است.
انتهای پیام
