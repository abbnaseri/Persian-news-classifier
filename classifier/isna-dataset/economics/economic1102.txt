انتخاب اسپانیا؛ ادامه همکاری با هواوی
اسپانیا یکی از معدود کشورهای اروپایی است که قصد دارد به منظور توسعه شبکه نسل پنجم اینترنت ۵G به همکاری با هواوی ادامه دهد.
به گزارش ایسنا، هواوی که بدون شک بزرگترین اپراتور مخابراتی و توسعه دهنده تجهیزات اینترنتی در جهان به شمار می‌رود، در کشورهای متعددی اقدام به ارائه خدمات و توسعه تجهیزات لازم برای برقراری شبکه نسل پنجم اینترنت ۵G کرده اما با توجه به اعمال تحریم‌های جدید از سوی کاخ سفید و تلاش دولت آمریکا برای متقاعد کردن متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی همچون انگلستان، هلند و آلمان، به نظر می‌رسد که توسعه شبکه ۵G بجای اینکه راهگشا باشد، جلوی تصمیم‌گیری سریع و پیشرفت کشورهای مختلف به سمت و سوی راه‌اندازی جدیدترین نسل از شبکه‌های اینترنتی و مخابراتی را گرفته و در حقیقت، جهان را به دو قطب مخالف تقسیم کرده است.
چندی پیش بود که اخبار متعددی مربوط به تصمیم دولت‌های مختلف برای همکاری و عدم همکاری با هواوی منتشر شد که نشان می‌داد کشورهای جهان تحت تأثیر تشدید نگرانی‌های امنیتی و همچنین اعمال تحریم و محدودیت‌های جدید آمریکا علیه این شرکت چینی تصمیم گرفتند قراردادهای همکاری خود را برای توسعه شبکه اینترنت ۵G لغو کنند.
اما حالا تازه‌ترین اخبار و گزارش‌ها در راشا تودی حاکیست که اپراتور وودافون در اسپانیا با همکاری هواوی قصد دارد به توسعه زیرساخت‌های لازم برای برقراری شبکه ۵G در ۱۵ شهر این کشور اروپایی بپردازد.
وودافون که دومین اپراتور مخابراتی بزرگ و فعال در جهان به شمار می‌رود، به شهروندان و مشترکان اسپانیایی خود وعده داده بود که علاوه بر مادرید، پایتخت این کشور، شبکه پرسرعت اینترنت ۵G را در ۱۵ شهر دیگر اسپانیا نیز توسعه داده و راه‌اندازی کند.
از جمله مهم‌ترین این شهرها می‌توان به سویل، والنسیا، مالاگا، زاراگوزا، سن سباستین، بیلبائو، ویتورا، ویگو، لا کورونا، گیژون، سانتاندر، پامپلونا، لوگرونو اشاره کرد.
به عقیده کارشناسان و تحلیلگران، در خصوص ادامه همکاری و فعالیت‌های مخابراتی هواوی در دولت کشورهای مختلف اختلاف نظر شدید و پررنگی وجود دارد که به طور کلی می‌توان در حال حاضر جهان را به دو قطب تقسیم کرد که برخی از آنها تحت تأثیر نگرانی‌های امنیتی و احتمال جاسوسی هواوی از اطلاعات و حریم خصوصی کاربران قطع همکاری با این غول تکنولوژی را بر توسعه فناوری شبکه نسل پنجم اینترنت ۵G ترجیح داده‌اند و برخی دیگر از کشورها نیز توجه زیادی به اتهامات وارده علیه هواوی نشان نداده و ترجیح می‌دهند که زیرساخت‌های مخابراتی و ارتباطی شبکه ۵G آنها هرچه سریع‌تر توسط شرکت هواوی برقرار و راه اندازی شود چراکه اولاً این شرکت بزرگترین توسعه دهنده تجهیزات مخابراتی در جهان به شمار می‌رود و دوماً اینکه فعالیت سایر اپراتورهای مشابه صرفه اقتصادی برای دولت‌ها نخواهد داشت.
با توجه به افزایش روزافزون محبوبیت فناوری‌های نوین و گسترش تلاش و فعالیت شرکت‌های مختلف تکنولوژی و اپراتورهای بین‌المللی برای برقراری و توسعه زیرساخت‌های لازم برای فناوری نسل پنجم اینترنت ۵G، می‌توان گفت که یک ماراتن و رقابت تنگاتنگ میان این غول‌های تکنولوژی درگرفته است و هر یک از آن‌ها در تلاشند نخستین اپراتور و شرکت مخابراتی باشند که امکان دسترسی و بهره‌برداری از جدیدترین نسل اینترنت را در اختیار کاربرانشان قرار می‌دهند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
هواوی در طول یک سال اخیر از سوی دولت ترامپ، رئیس جمهوری آمریکا و بسیاری از کشورهای هم پیمانش به شدت تحت فشارهای سیاسی و تجاری قرار گرفته است و بسیاری از این کشورها استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین و نقض حریم خصوصی کاربران، ممنوع اعلام کرده‌اند.
انتهای پیام
