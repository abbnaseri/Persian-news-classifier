برگزاری دور جدید «جام قهرمانان بازی‌های ویدئویی ایران»
مدیرعامل بنیاد ملی بازی‌های رایانه‌ای از برگزاری دوره جدید بزرگ‌ترین مسابقات بازی‌های ویدئویی ایران با تغییرات و بهبودهای گسترده خبر داد و گفت: با توجه به استقبال خوبی که طی سال‌های گذشته از این رویداد شد، بنا داریم دوره‌ی جدید این مسابقات را گسترده‌تر و در سطح کیفی بهتری برگزار کنیم.
به گزارش ایسنا ، سیدصادق پژمان از تغییر اسم و برند رویداد مسابقات بازی‌های ویدئویی خبر داد و بیان کرد: طی چهار سال گذشته این رویداد تحت عنوان «لیگ بازی‌های رایانه‌ای» برگزار شده است، اما با توجه به این که این مسابقات قرار نیست در پروسه و فرمت برگزاری لیگ باشد، نام مسابقات به «جام قهرمانان بازی‌های ویدئویی ایران» (Iran Games Cup) تغییر داده شده است.
وی با اشاره به افزایش و گسترش رشته‌های این مسابقات، اعلام کرد: با بررسی‌ها و نیازسنجی‌های انجام شده، علاوه بر رشته‌های سال گذشته، دو تا سه رشته جدید در ژانرهای متفاوت به مسابقات افزوده می‌شود تا هم تنوع بیش‌تری به مسابقات داده شود و هم بازیکنان این رشته‌ها نیز بتوانند در بزرگ‌ترین مسابقات بازی‌های ویدئویی کشور به رقابت با یک‌دیگر بپردازند. همچنین بخش جنبی مسابقات بازی‌های جدی را هم اضافه خواهیم کرد که نوع بازی و جزئیات آن به‌زودی اعلام می‌شود.
مدیرعامل بنیاد ملی بازی‌های رایانه‌ای به اختصاص اعتبار قابل توجه برای جوایز این دوره از مسابقات نیز اشاره کرد و گفت: بر اساس برنامه‌ریزی‌ها، جوایز نقدی مسابقات بیش‌تر از سال گذشته خواهد بود و در تلاش هستیم مقدمات اعزام برگزیدگان رشته‌هایی که مسابقات جهانی معتبر دارند با همکاری و مشارکت دستگاه‌های دیگر فراهم شود. همچنین جهت تسهیل حضور شرکت‌کنندگانی که از شهرستان‌ها ثبت‌نام می‌کنند، تمهیداتی اندیشیده شده است و مسابقات استانی ابتدا در چند نقطه از کشور برگزار خواهد شد و سپس نفرات برتر طبق سهمیه در بخش نهایی حضور خواهند یافت.
بنا بر اعلام بنیاد ملی بازی‌های رایانه‌ای، مسابقات «جام قهرمانان بازی‌های ویدئویی ایران» با مشارکت حداکثری سازمان‌ها و نهادهای مختلفی همچون کانون پرورش فکری، انجمن ورزش‌های الکترونیک و ادارات ارشاد استان‌ها برگزار خواهد شد. ثبت‌نام این مسابقات طبق زمان‌بندی تعیین شده از هفته نخست تیر ماه آغاز می‌شود.
انتهای پیام
