گزارشی از قاچاق گندم به خارج نداشته‌ایم
معاون بازرگانی خارجی شرکت بازرگانی دولتی ایران اعلام کرد که تاکنون بیش از ۳ میلیون و ۶۰۰ هزار تن گندم از کشاورزان ۲۵ استان کشور خریداری شده و گزارشی از قاچاق این محصول استراتژیک به خارج از کشور نداشته‌ایم.
حسن عباسی معروفان در گفت‌وگو با ایسنا، اظهار کرد: از ابتدای فصل برداشت گندم تا امروز بیش از سه میلیون و ۶۰۰ هزار تن از این محصول استراتژیک را از کشاورزان ۲۵ استان کشور خریداری کرده‌ایم و تاکنون بیش از ۶ هزار میلیارد تومان معادل ۹۲ درصد مطالبات کشاورزان را به آنها پرداخت کرده‌ایم و مابقی کشاورزان به محض تکمیل مدارکشان می‌توانند مطالباتشان را دریافت کنند.
وی با بیان اینکه کیفیت گندم‌های تولید شده امسال براساس ارزیابی‌های صورت گرفته یک درصد بیشتر از سال گذشته شده است، خاطرنشان کرد: اینکه گفته می‌شود شیب خرید تضمینی گندم نسبت به سال گذشته کاهش پیدا کرده، به هیچ وجه صحت ندارد و اگر طی هفته گذشته حدود یک درصد کاهش نسبت به همین بازه زمانی در سال گذشته داشتیم، می‌تواند دلایلی همچون ایجاد اختلال در سیستم حمل و نقل داشته باشد اما هم‌اکنون کشاورزان هیچ مشکلی برای فروش گندم‌هایشان به دولت ندارند.
معاون بازرگانی خارجی شرکت بازرگانی دولتی ایران با اشاره به اینکه براساس گزارش‌های موجود و خرید حدود ۲۵۰ هزار تن دانه روغنی تاکنون، پیش‌بینی می‌شود تولید و خرید این محصول نیز در سال جاری تا دو برابر پارسال افزایش یابد، گفت: برآورده‌ها نشان می‌دهد که میزان خرید تضمینی گندم در سال جاری به بیش از ۱۰ میلیون تن برسد که افزایش قابل ملاحظه‌ای نسبت به خرید ۸ میلیون و ۸۰۰ هزار تنی گندم در سال گذشته خواهد داشت.
هیچ گزارشی از قاچاق گندم نداشته ایم
عباسی معروفان اظهار کرد: در برخی موارد شایعاتی مبنی بر قاچاق گندم به خارج از کشور شنیده می‌شود که احتمال آن وجود ندارد چرا که این محصول استراتژیک کالایی نیست که قاچاق‌پذیر باشد و با توجه به تولید بسیار بالای گندم، قاچاق شدن چند کیلو و یا چند تن از آن نه تنها مشکل‌زا نخواهد شد، بلکه صرفه اقتصادی هم ندارد.
وی تاکید کرد: هیچ گزارشی از قاچاق گندم تاکنون نداشته‌ایم و کشاورزان نیز بهتر از سال گذشته در حال فروش محصول به دولت و وزارت جهاد کشاورزی هستند.
انتهای پیام
