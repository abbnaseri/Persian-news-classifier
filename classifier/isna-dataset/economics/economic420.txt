تکان آرام ارز + قیمت‌ها
امروز پس از تعطیلات چند روزه، بازار ارز کار خود را آرام آغاز کرد و در بانک‌ها نیز قیمت‌ها تغییر چندانی نداشت.
به گزارش ایسنا، امروز (یکشنبه) قیمت دلار در صرافی بانک‌ها زیر ۱۳ هزار تومان کلید خورد؛ به طوری که قیمت خرید دلار ۱۲ هزار و ۸۵۰ تومان و قیمت فروش آن ۱۲ هزار و ۹۵۰ تومان بود که نسبت به آخرین قیمت‌های هفته گذشته تغییری نداشته است.
صرافی بانک‌ها برای خرید یورو تا ۱۴ هزار و ۷۵۰ تومان و فروش ۱۴ هزار و ۸۵۰ تومان نیز قیمت‌گذاری کردند.
اما در بانک‌ها قیمت خرید به نحوی اعلام شد که هر چند تا اندازه‌ای نسبت به روز پنجشنبه رشد داشت، ولی قابل توجه نبود. بر این اساس بانک‌ها دلار با کمتر از ۱۰ تومان افزایش ۱۲ هزار و ۵۷۶ تومان و همچنین یورو را با رشد حدود ۸۰ تومانی ۱۴ هزار و ۳۶۰ تومان خریداری کردند.
ارز مسافرتی نیز با قیمت نسبتاً ثابت اما گران‌تر از بازار آزاد در بانک‌ها عرضه شد و هر یورو ۱۵ هزار و ۱۳۰ تومان فروش رفت، ارز مسافرتی برای کشورهای همسایه و مشترک‌المنافع تا ۵۰۰ یورو و سایر کشورها تا ۱۰۰۰ یورو در سال عرضه می‌شود.
امروز در مجموع، بازار ارز به مانند چند روز گذشته فضای آرامی را سپری کرد و قیمت‌ها از نوسان کندی برخوردار بود.
انتهای پیام
