هزینه فیلترینگ تلگرام برآورد نشده است
وزیر ارتباطات و فناوری اطلاعات گفت: علی‌رغم پیش‌بینی‌های ما درباره نتیجه فیلترینگ تلگرام، عده‌ای علاقه دارند چشم‌هایشان را نسبت به نتیجه‌ای که بیان کرده بودیم ببندند و بگویند در روش اشتباهاتی صورت گرفته و درست عمل نشده است و اصل موضوع مشکلی ندارد.
به گزارش ایسنا، محمدجواد آذری جهرمی در حاشیه سفر به استان البرز در پاسخ به این سوال که فیلترینگ چقدر برای کشور هزینه دارد، اظهار کرد: هزینه فیلترینگ و پالایش برای کشور و هزینه‌ای که فیلتر تلگرام دارد، باید در دو شاخه جدا از هم بررسی شود.
وی با اشاره به جهت‌گیری‌های موجود درباره فیلتر فضای مجازی ادامه داد: بدون شک هم پالایش و فیلترینگ کلی فضای مجازی و هم فیلتر تلگرام بدون هزینه نیست ولی نباید فراموش کرد بخشی از این هزینه‌ها ضرورت فضای مجازی همه کشورهاست و ما هم به تبع دیگر کشورها، سرمایه‌گذاری لازم برای پالایش فضای مجازی را انجام می‌دهیم.
او با اشاره به این‌که هزینه فیلتر شدن تلگرام به صورت دقیق ارزیابی نشده است، افزود: در بحث این‌که فیلتر شدن تلگرام چقدر به بخش‌های مختلف کشور به ویژه حوزه کسب و کار آسیب وارد کرده ارزیابی دقیقی صورت نگرفته است.
وی با بیان این‌که دولت با فیلتر شدن تلگرام مخالف بود، توضیح داد: در هر حال سیستم قضائی و دستگاه‌های امنیتی در مقطعی به نتیجه رسیدند که باید با پیام‌رسان تلگرام برخورد جدی صورت بگیرد و علی رغم این‌که دولت با این شکل برخورد مخالف بود ولی این اتفاق افتاد.
آذری‌جهرمی ابراز کرد: این‌که استفاده از تلگرام ممکن است عوارضی داشته باشد و افسارگسیختگی‌هایی را ایجاد کند، نقطه اختلاف نیست ولی این‌که آیا پالایش شبکه‌های اجتماعی با این شیوه نتیجه مؤثری دارد، جای اختلاف نظر است.
وزیر ارتباطات و فناوری اطلاعات خاطر نشان کرد: امروز یک ابراز مسیریاب که پایگاهش در رژیم اشغالگر قدس است، به قطب مسیریابی کشور تبدیل می‌شود ولی بدون این‌که برخورد سلبی با آن صورت بگیرد، شرکت‌های داخلی وارد رقابت با این مسیریاب می‌شوند و حاصل فعالیت آن‌ها این است که این مسیریاب کم کم دارد از عرصه مصرف مردم خارج می‌شود و گرایش مردم به استفاده از نمونه داخلی آن متمرکز شده است.
وی ادامه داد: ایجاد تغییر در سبک و روش استفاده از نرم افزارها و فضای مجازی به صبر و حوصله نیاز دارد.
آذری‌جهرمی اضافه کرد: درباره تلگرام ما در مقطع خاص جهت‌گیری خود را داشته و حرف‌هایمان را زدیم ولی اتفاق نظر در نهایت به فیلتر شدن تلگرام ختم شد. اجماعی که در خصوص پیام رسان تلگرام صورت گرفت، در آن مقطع آن طور که باید و شاید نبود ولی ما همگی باید به قانون گردن بنهیم چون حد و مرز همه ما قانون است.
او افزود: بر اساس تجربه نتیجه پالایش را دیده‌ایم ولی نباید در عرصه فضای مجازی دو قطب ایجاد کنیم و باید همه بپذیریم که فضای مجازی در کشور نیازمند رعایت الزامات حاکمیتی است و عوارض فضای مجازی را نادیده نگیریم ولی راه کارهای منطقی و به دور از سیاست زدگی را برای مدیریت این فضا در نظر بگیریم.
وزیر ارتباطات توضیح داد: مشکل ما در فضای مجازی این است که افرادی که پیشنهاد می‌آورند عمدتاً با عینک سیاسی به مقوله نگاه می‌کنند ولی این مساله سیاسی نیست و راه حل سیاسی ندارد و اگر به همین روند ادامه دهیم نتیجه‌ای مورد نظر حاصل نمی‌شود.
انتهای پیام
