بیشترین بی عدالتی در مشاغل قدیمی دیده می‌شود
نایب رئیس کانون عالی انجمن‌های صنفی کارگران با بیان این که بیشترین بی عدالتی و قانون گریزی در مشاغل سنتی دیده می‌شود گفت: نباید از ظهور مشاغل جدید در آینده بترسیم چون این کسب و کارها در رقابت با مشاغل قدیمی موجب رونق بازار کار خواهند شد.
ناصر چمنی در گفت‌وگو با ایسنا، درباره ورود مشاغل جدید به بازار کار آینده، اظهار کرد: معتقدم هر کشوری که می‌خواهد به لحاظ صنعتی و علمی به توسعه دست پیدا کند باید خود را به بازارهای جهانی متصل کند و این بازارها از بازارهای تجاری گرفته تا بازار کار متصل کند و همگام با تکنولوژی‌های جدید و فناوری‌های روز پیش برود لذا ما نمی‌توانیم با محدود کردن بازار کار خود به توسعه برسیم و این امر در گرو کسب و کارهای نوظهور است که در بستر تکنولوژی شکل گرفته است.
وضع قوانین و مقررات جدید همزمان با ورود مشاغل جدید
وی افزود: به طور حتم بازار کار از ورود مشاغل جدید تأثیر خواهد پذیرفت ولی باید برای آن راهکارها و دستورالعمل‌هایی را وضع کنیم تا انگیزه کار و حقوق افرادی که به مشاغل قدیمی و اصطلاحاً سنتی اشتغال دارند از بین نرود.
این مقام مسئول کارگری با اشاره به ظهور تاکسی‌های اینترنتی، گفت: استقبال از تاکسی تلفنی‌ها و تاکسی‌های اینترنتی آن هم به فاصله کوتاه نشان داد که میل و گرایش مردم به کسب و کارهای جدید در حال افزایش است بنابراین خواه ناخواه به سمت مشاغل جدید خواهیم رفت پس چه بهتر که برای بکارگیری آنها قوانین جدید هم تدوین کنیم تا هم به بازار مشاغل قدیمی لطمه وارد نشود و هم مشاغل جدید ساماندهی شده وارد بازار کار شود.
بیشترین قانون گریزی در مشاغل سنتی دیده می‌شود
به گفته چمنی، استفاده از نظرات و تجارب تشکل‌های کارگری و کارفرمایی در این زمینه اثرگذار است و باید برای مشاغل جدید و حقوق کارگران و کارفرمایان مجازی هم قوانین لازم پیش بینی شود.
وی با تاکید بر اینکه اگر در کشوری زیرساخت‌ها به روز و الکترونیکی باشد نباید از ورود مشاغل جدید واهمه داشته باشیم، ابراز عقیده کرد و گفت: علاوه بر حفظ کارهای سنتی خود باید شرایطی را ایجاد کنیم که افراد به دنبال حفظ کارهای قدیمی بروند و قلم زنی، ترمیم تار و پود فرش و مشاغلی از این دست را احیا کنند. در عین حال حقوق مناسبی در این مشاغل دریافت کنند. متأسفانه بیشترین میزان قانون گریزی، عدم بیمه، عدم پرداخت دستمزد مکفی و حقوق مناسب و نبود امنیت شغلی در مشاغل سنتی دیده می‌شود و به همین دلیل افراد به تدریج از مشاغل قدیمی دست کشیده و به دنبال مشاغل نوظهور می‌روند.
رونق بازار کار در سایه رقابت مشاغل جدید و قدیم
نایب رئیس کانون عالی انجمن‌های صنفی کارگران در پایان حمایت از کسب و کارهای سنتی را خواستار شد و گفت: اگر همزمان با ورود کسب و کارهای جدید که عمدتاً بر پایه تکنولوژی‌های نوین و فناوری‌های روز شکل گرفته از مشاغل قدیمی خود حمایت کنیم هم به رونق بازار کار منجر می‌شود و هم رقابت بین مشاغل سنتی و مدرن به وجود می‌آید در این فرایند نسل جوان به جای رفتن به سمت کارهایی که مشخص نیست چه زمانی از گردونه بازار کار خارج خواهند شد در مشاغلی جذب می‌شوند که زمینه پیشرفت کشور، رونق اقتصادی و تقویت بازار کار را فراهم خواهد کرد.
به گزارش ایسنا، باوجود تغییراتی که طی سال‌های آینده در ماهیت کار به وجود خواهد آمد بسیاری از شغل‌ها و کسب و کارها دچار تحول خواهند شد و این تغییرات نیازمند پذیرش مسئولیت‌های بیشتر از جانب نیروهای کار است. کارشناسان معتقدند در بسیاری از مشاغل آینده، مهارت‌های امروز دیگر کاربردی نیست و از حالا باید به فکر کسب مهارت‌های جدیدتر باشیم.
انتهای پیام
