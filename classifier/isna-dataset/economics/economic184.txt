تهران ۱۰ سال دیگر بی‌آب می‌شود!
چراغ خطر تأمین آب استان تهران در حالی سوسو می‌زند که مسوولان بر این باورند اگر اکنون برای خاموش کردن آن تدبیری اندیشیده نشود، تا حدود ۱۰ سال دیگر با افزایش جمعیت به مرحله انفجار می‌رسد و پایتخت در چنگال بی‌آبی گرفتار خواهد شد.
به گزارش ایسنا، سال‌هاست که بحران آب و بی‌آبی با سرنوشت ایران گره خورده است و تا همین شش ماه قبل و پیش از بارندگی‌های سیل‌آسا در ایران، آمار و ارقام مربوط به ذخایر آبی روی خط قرمز قرار داشتند. از سوی دیگر میزان مصرف آب در ایران حدود ۳۰ تا ۴۰ درصد فراتر از میانگین جهانی است. در حالی که بر اساس اعلام بانک جهانی، سرانه مصرف آب خانگی برای کشورهای بیابانی مانند ایران باید ۷۰ لیتر در شبانه‌روز باشد، اما اکنون این میزان ۱۵۵ لیتر است.
بحران آب در ایران تا حدی جدی است که حتی بارندگی‌های سیل‌آسای اخیر هم هر چند باعث شد سال آبی ۹۷ و ۹۸ از حیث بارش‌ها نسبت به متوسط بلندمدت یعنی مدت ۵۰ ساله، ۴۳ درصد افزایش و نسبت به سال گذشته آبی نیز تا اواسط خردادماه نیز ۱۰۳ درصد افزایش داشته باشد، مخازن نسبت به سال گذشته بیش از ۱۵ میلیارد متر مکعب از آب بیش‌تری برخوردار شوند، تعداد قابل توجهی از تالاب‌های ایران بین ۴۰ تا ۱۰۰ درصد آبگیری شوند، ذخایر سدهای کشور نسبت به سال آبی گذشته ۱۶ میلیارد مترمکعب افزایش داشته باشد، اما باز هم جبران بی‌آبی‌ها را نکرد. زیرا گفته می‌شود ایران حدود ۱۰ سال خشکسالی داشته است.
بحران، پیش روی تأمین آب پایتخت
در این میان تأمین آب پایتخت که حتی در زمان حال هم با مشکل مواجه است، تا افق ۱۴۱۰ و با افزایش دو میلیونی جمعیت این استان به یک بحران جدی تبدیل شده است. البته برای تأمین آب تهران طرح‌هایی تعریف شده‌اند که برای تکمیل آن‌ها به شش هزار میلیارد تومان اعتبار نیاز است اما به گفته مدیرعامل شرکت آب منطقه‌ای تهران، این طرح‌ها که شامل سامانه جایگزین انتقال آب به البرز و تهران، طرح انتقال آب از رودخانه هراز به کن، طرح علاج‌بخشی سد لار و طرح تأمین آب شهر پردیس و منطقه ۲۲ تهران می‌شود، متوقف شده‌اند و همین موضوع بحران آب پایتخت را جدی کرده است.
سیدحسن رضوی از بی‌توجهی نمایندگان تهران به بحران آب این استان گله کرده و می‌گوید نه نمایندگان شهر تهران و نه مسئولان توجهی به طرح‌های تأمین آب تهران در دراز مدت ندارند. این در حالی است که در استان‌های دیگر از جمله البرز حساسیت دو چندان است. در حالی که اگر طرح‌ها متوقف شوند، در چند سال آینده تأمین آب یکی از دغدغه‌های شهر تهران، خواهد بود. در حال حاضر هم برای تأمین آب تهران با مشکل مواجهیم و آب البرز را به صورت میلی متری تأمین می‌کنیم. بیش از پنج ماه است که از نمایندگان تهران برای توضیح وضعیت آب این استان درخواست جلسه کرده‌ایم اما آن‌ها وقت ندادند.
این در حالی است که برآوردها نشان می‌دهد جمعیت تهران در افق ۱۴۱۰ دو میلیون نفر افزایش خواهد یافت. پیش‌بینی‌ها حاکی از آن است که تا سال ۱۴۱۰، ۵۸۰ هزار نفر به جمعیت پردیس، یک میلیون نفر به منطقه ۲۲ تهران و ۵۰۰ هزار نفر در حواشی تهران، به جمعیت اضافه شود و این موضوع بحران آب را جدی‌تر می‌کند. میزان مصرف فعلی شهر تهران سالانه یک میلیارد و ۵۰ میلیون متر مکعب است و به گفته رضوی اگر طرح‌های مذکور به موقع اجرا شوند، آب در تهران جیره‌بندی نخواهد شد.
به طور کلی میزان مصرف آب در استان تهران نیز ۱ میلیارد و ۴۰۰ میلیون متر مکعب است و ۷۰ درصد آب تهران از آب‌های سطحی و ۳۰ درصد از آب‌های زیر زمینی تأمین می‌شود. البته موضوع بحران آب پایتخت توسط وزیر نیرو به اطلاع هیأت دولت و رئیس جمهور رسیده است و باید منتظر ماند و دید تدبیر دولت و مجلس‌نشینان برای این بحران چیست.
انتهای پیام
