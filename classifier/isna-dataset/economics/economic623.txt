هر ماه یک شرکت به بورس اضافه می‌شود
معاون بورس اوراق بهادار تهران با بیان اینکه شرکت بورس سعی می‌کند هر ماه حداقل یک عرضه اولیه داشته باشد، گفت: برای پذیرش و عرضه سهام شرکت‌ها در بورس، شرکت‌های متقاضی باید مدارک خود را به طور کامل ارائه کرده باشند. اگر از طرف شرکت متقاضی عزمی برای ارائه مدارک مورد نیاز وجود نداشته باشد، قاعدتاً از سمت شرکت بورس نمی‌توان در پیگیری پذیرش شرکت تسریع شود.
مجید نوروزی در گفت‌وگو با ایسنا، با اشاره به عرضه‌های اولیه در بورس تهران، اظهار کرد: با عرضه سهام سومین شرکت در سال ۱۳۹۸ در بورس تهران، صنعتی جدید به صنایع موجود در بورس اضافه شد.
وی ادامه داد: ظرف یک یا دو ماه آینده سرمایه‌گذاری کشاورزی کوثر هم در این صنعت وارد بورس می‌شود. در حال حاضر صورت‌های مالی این شرکت بررسی و موضوع در جلسه هیئت پذیرش مطرح شده است.
نوروزی با اشاره به فرایند پذیرش شرکت‌ها در بورس تهران، گفت: بخشی از فرآیند پذیرش در بورس وابسته به اقداماتی است که شرکت‌های متقاضی ورود به بورس انجام می‌دهند. اگر از طرف شرکت متقاضی عزمی برای ارائه مدارک مورد نیازِ هیئت پذیرش به بورس وجود نداشته باشد قاعدتاً از سمت شرکت بورس نمی‌توان در پیگیری پذیرش شرکت تسریع صورت گیرد.
معاون ناشران و اعضای بورس اوراق بهادار تهران اضافه کرد: معمولاً سعی می‌شود با شرکت‌هایی که اطلاعات مورد نیاز خود را برای هیأت پذیرش تکمیل می‌کنند تعامل بیشتری ایجاد و در فرایند تکمیل اطلاعات کمک شود.
برای پذیرش و عرضه باید مدارک به موقع به بورس ارائه شود
نوروزی با تاکید بر اینکه برای پذیرش و عرضه سهام شرکت‌ها، باید مدارک خود را به طور کامل ارائه کرده باشند، افزود: با جلسات مداوم که در زمان‌بندی‌های مشخصی می‌گذاریم، پیگیری می‌شود تا بتوانیم شاهد عرضه حداقل ماهی یک شرکت در سال ۱۳۹۸ باشیم. اگر شرکت‌های بیشتری هم اعلام آمادگی کنند این ظرفیت از طرف شرکت بورس به لحاظ توان کارشناسی و تخصیص زمان برای پرونده شرکت‌ها به مقدار کافی وجود دارد.
وی در پاسخ به اینکه آیا معافیت مالیاتی بیشتر می‌تواند انگیزه‌ای برای شرکت‌های خارج از بازار سرمایه ایجاد کند که بورسی شوند؟ گفت: با تعریف ساختارهایی که منجر به شفاف سازی بیشتر شود و امکان فرار مالیاتی کمتر شود، تفاوت معنی داری که در مالیات شرکت‌های بورسی و غیر بورسی ایجاد می‌شود، می‌توان انگیزه ایجاد کرد. مخصوصاً برای شرکت‌هایی که مبلغ قابل توجهی مالیات پرداخت می‌کنند، دو تا سه درصد معافیت مالیاتی هم رقم قابل توجهی خواهد بود.
نوروزی ادامه داد: ولی واقعیتی که در بحث ورود شرکت‌ها به بورس وجود دارد این است که بورس جایی برای ایجاد نقد شوندگی دارایی مالی (سهام) شرکت‌هاست؛ لذا نمی‌شود این مفهوم را تا این حد پایین آورد که صرفاً معافیت مالیاتی بخواهد انگیزه شرکت‌ها برای ورود به بورس شود. البته معافیت مالیاتی هم یکی از انگیزه‌های شرکت‌ها است.
معاون بورس تهران ادامه داد: انگیزه اصلی سهامدار ایجاد نقد شوندگی و شفافیت و به موقع بودن ارائه اطلاعات است، چون ساز و کاری در بورس تهران و مجموعه بازار سرمایه وجود دارد که شفاف سازی را برای سهامدار عمده تسهیل می‌کند و سهامداران می‌توانند صرفاً با مراجعه به سامانه کدال اطلاعات مورد نیاز را به روز دریافت کند تا دغدغه اطلاعاتی وجود نداشته باشد.
وی در مورد ویژگی نقدشوندگی در بورس نیز گفت: نقدشوندگی یکی از مزایای مهم برای شرکت‌های متقاضی پذیرش در بورس و سهامداران آن‌هاست و سهامدار عمده می‌تواند از این ویژگی، برای تأمین مالی بابت توسعه فعالیت‌های شرکت یا سایر کسب و کارهای مکمل استفاده کند.
انتهای پیام
