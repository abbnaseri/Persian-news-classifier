چابهار، پل ارتباطی ایران و روسیه به آبهای بین المللی
مدیرعامل سازمان منطقه آزاد چابهار گفت: براساس توافقنامه‌ای که در زمینه توسعه حمل و نقل و ترانزیت بین مناطق آزاد چابهار و انزلی و منطقه ویژه اقتصادی لوتوس آستراخان به امضا رسید، زمینه تسهیل تجارت و کاهش هزینه‌ها را از طریق این سه منطقه بیشتر فراهم خواهیم کرد.
به گزارش ایسنا، عبدالرحیم کردی در پانزدهمین اجلاس کمیسیون مشترک همکاری های اقتصادی ایران و روسیه و دومین همایش تجاری ایران و منطقه قفقاز شمالی که به   امضای توافق نامه همکاری سه جانبه میان سازمان منطقه آزاد انزلی و چابهار با منطقه ویژه اقتصادی لوتوس آستراخان منجر شد گفت: منطقه آزاد چابهار پل ارتباطی انزلی ایران و لوتوس روسیه به آب های بین المللی است.
وی با تاکید بر کاهش هزینه های حمل و نقلی در مبادلات تجاری  افزود: ما همیشه به دنبال کوتاه کردن مسیر و هزینه حمل و نقل هستیم. خوشبخانه زیرساخت‌های حمل و نقل در چابهار به خوبی فراهم شده است.
کردی  ادامه داد: مسیر چابهار-انزلی-آستراخان یک مسیر مطمئن، ارزان و سریع برای مبادلات بین طرفین تجاری (ایران و روسیه) است.
وی با مد نظر قرار دادن مزیت های  اقتصادی-تجاری منطقه آزاد چابهار  گفت: این منطقه با تمرکز بر صنایع سنگین مثل پتروشیمی و فولاد و مزیت نسبی خوب در حوزه شیلات و مواد غذایی، فرصت بسیار مناسبی برای سرمایه‌گذاری کشورهای همسایه ازجمله روسیه است.
وی ضمن استقبال از سرمایه‌گذاری‌های متناسب با رویکرد منطقه آزاد چابهار اعلام کرد: براساس توافقنامه‌ای که در زمینه توسعه حمل و نقل و ترانزیت بین مناطق آزاد چابهار و انزلی و منطقه ویژه اقتصادی لوتوس آستراخان به امضا خواهد رسید، زمینه تسهیل تجارت و کاهش هزینه ‌ها را از طریق این سه منطقه بیشتر فراهم خواهیم کرد.
بر اساس گزارش سازمان منطقه آزاد چابهار، تفاهم نامه مزبور به مدت سه سال در جهت گسترش مبادلات اقتصادی، تجاری، صنعتی، ترانزیتی و توسعه خدمات بندری و حمل و نقل کالا با تکیه بر ظرفیت های موجود این مناطق به عنوان مبادی ورودی و خروجی کریدور شمال جنوب(نوستراک) در دو کشور و در جهت افزایش همکاری های دو کشور در قالب چهار ماده و هفت بند منعقد شد.
تشکیل شورای مشترک بازرگانی در آینده ای نزدیک جهت ایفای نقش هر چه بیشتر در توسعه و تقویت همکاری های تجاری، افزایش حجم حمل کانتینرها از کریدور بین المللی حمل و نقل شمال – جنوب، برگزاری جلسات کاری مشترک در راستای بهره برداری حداکثری از منافع کریدور شمال جنوب، همکاری جهت ارائه تسهیلات و مزیت های جدید برای فعالان اقتصادی و تجاری سه طرف، برگزاری نمایشگاه های متقابل بین المللی با حضور شرکت های تابعه آنها و برگزاری سمینارها و کمیسیون های اقتصادی و تجاری و در نهایت آموزش و تبادل اطلاعات تجاری بازرگانان سه طرف از مهمترین بندهای توافق نامه سه جانبه مزبور به شمار می رود.
انتهای پیام
