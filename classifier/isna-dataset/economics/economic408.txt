جهش بیش از ۲ درصدی قیمت نفت در آستانه نشست اوپک
قیمت نفت در معاملات روز دوشنبه بازار جهانی تحت تأثیر حمایت عربستان سعودی، روسیه و عراق از تمدید کاهش تولید به مدت شش تا ۹ ماه، بیش از یک دلار در هر بشکه افزایش یافت.
به گزارش ایسنا، بهای معاملات آتی نفت برنت یک دلار و ۵۷ سنت یا ۲.۴ درصد افزایش یافت و به ۶۶ دلار و ۳۱ سنت در هر بشکه رسید. بهای معاملات آتی نفت آمریکا یک دلار و ۳۶ سنت یا ۲.۳ درصد افزایش یافت و به ۵۹ دلار و ۸۳ سنت رسید.
مقامات اوپک و سایر تولیدکنندگان نفت شامل روسیه روز دوشنبه دیدارهای رسمی خود را در وین آغاز می‌کنند. این تولیدکنندگان مصمم هستند به کاهش تولید نفت خود با هدف تقویت قیمت‌ها در برابر رشد بی وقفه عرضه در خارج از اوپک به خصوص آمریکا، ادامه دهند.
اوپک و ۱۰ کشور تولیدکننده غیر اوپک که در رأس آنها روسیه قرار دارد از سال ۲۰۱۷ با هدف جلوگیری از ریزش قیمت‌های نفت و مقابله با مازاد عرضه در بازار که ناشی از جهش چشمگیر تولید نفت شیل آمریکا بوده است تولید خود را محدود کرده‌اند.
ولادیمیر پوتین، رئیس جمهور روسیه، روز شنبه اعلام کرد با عربستان سعودی برای تمدید کاهش تولید ۱.۲ میلیون بشکه در روز یا معادل ۱.۲ درصد تقاضای جهانی به مدت شش تا ۹ ماه تا دسامبر سال ۲۰۱۹ یا مارس سال ۲۰۲۰ به توافق رسیده است.
تحلیلگران گروه بانکی ANZ در یادداشتی نوشتند: اگرچه توافق برای تمدید کاهش تولید نفت باید از سوی همه اعضای گروه اوپک پلاس تأیید شود، اما به نظر می‌رسد که این کار تقریباً انجام شده است.
استفن اینس از شرکای شرکت ونگارد مارکتس، اظهار کرد: قیمت نفت ممکن است در میان مدت به دلیل تنش‌های ژئوپلتیکی در خاورمیانه و همچنین اقدام بانک مرکزی چین برای تسهیل سیاست پولی پشتیبانی شود.
قیمت‌های نفت در ماه‌های اخیر از رشد عرضه آمریکا و کندی رشد اقتصاد جهانی تحت فشارهای کاهشی قرار گرفتند.
بر اساس گزارش رویترز، اداره اطلاعات انرژی آمریکا در جدیدترین گزارش ماهانه خود اعلام کرد: تولید نفت خام آمریکا در آوریل به رکورد ماهانه جدید ۱۲.۱۶ میلیون بشکه در روز صعود کرده است.
در این بین بازارهای مالی از تحولات اخیر در روابط آمریکا و چین پس از دیدار سران دو کشور و موافقت آنها برای از سرگیری مذاکرات تجاری رونق پیدا کردند.
با این حال تحلیلگران بانک سیتی اعلام این خبر را یک آتش بس موقت برای کاهش تنش‌های تجاری و جنگ تعرفه‌ای می‌بینند و نسبت به این‌که دو طرف بتوانند به زودی به یک توافق دست پیدا کنند بدبین هستند.
انتهای پیام
