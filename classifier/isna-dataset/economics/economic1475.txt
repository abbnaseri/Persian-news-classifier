حل نیازهای فناورانه شرکت گاز در مواجهه با سیل و بلایای طبیعی
 مدیر پژوهش و فناوری شرکت ملی گاز ایران از برگزاری رویداد ارائه نیازهای فناورانه صنعت گاز (محافظت از تجهیزات و زیرساخت‌های صنعت گاز در برابر سیل و بلایای طبیعی) خبر داد و گفت: این رویداد با رویکرد محافظت از تجهیزات و زیرساخت‌ها در برابر سیل و بلایای طبیعی با کمک استارت آپ‌ها و شرکت‌های نوآور در دستور کار قرار گرفته است.
سعید پاک‌سرشت در گفت‌وگو با ایسنا، با بیان این‌که مدیریت پژوهش و فناوری در شرکت ملی گاز ایران، عهده‌دار برنامه‌ریزی و اجرای اقدامات مرتبط با توسعه فناوری‌های مورد نیاز در صنعت گاز است، اظهار کرد: این مدیریت در توسعه‌ی نوآوری و فناوری صنعت گاز نقش کلیدی دارد تا جایی‌که شناسایی و تعیین اولویت‌های کاری، ارزیابی و تشخیص صلاحیت مجریان، نظارت و کنترل پروژه‌ها و نهایتاً تلاش در جهت بکارگیری دستاوردهای حاصل از فعالیت‌های پژوهشی و توسعه‌ی فناوری از وظایف اصلی این مدیریت است. به عبارت دیگر از مراحل اولیه تحقیقات تا تجاری‌سازی و ایجاد ارزش افزوده برای شرکت ملی گاز جز فعالیت‌های این مدیریت در زنجیره‌ی سازمان به حساب می‌آید.
وی با تاکید به این مساله که انجام پروژه‌ها و طرح‌های متعدد توسعه فناوری، بکارگیری ایده‌ها و خلاقیت‌های نوآورانه جهت پاسخگویی به نیازهای فناورانه و دستیابی به نتایج ارزشمند، بخشی از اقدامات اثر بخش این مدیریت است، تصریح کرد: رویداد ارائه نیازهای فناورانه صنعت گاز که در اواخر خرداد ماه برگزار می‌شود.
مدیر پژوهش و فناوری شرکت ملی گاز ایران در توضیح بیش‌تر این رویداد اعلام کرد: این رویداد در واقع یک Reverse Pitch یا ارائه وارونه یک رویداد سرمایه گذاری مبتنی بر تقاضای نوآوری و فناوری است. به عبارت دیگر این یک رویداد مسئله محور با هدف حل مسائل فنی شرکت ملی گاز ایران است. بر خلاف رویدادهای مبتنی بر عرضه نوآوری که طی آن استارتاپ ها اقدام به ارائه فناوری و مدل کسب و کار خود در برابر سرمایه گذاران می‌کنند، در Reverse Pitch شرکت گاز، این ما هستیم که مسائل، چالش‌ها و نیازهای فناورانه خودمان را ارائه و معرفی می‌کنیم و از مخاطبان می‌خواهیم که پیشنهادهای نوآورانه خود برای حل چالش‌ها (اعم از ایده، طرح، محصول، خدمت، فناوری، مدل کسب و کار و…) را در مهلت مشخص شده ارسال کنند.
بهره‌گیری حداکثری از ایده‌ها و خلاقیت‌های نوآورانه
پاک‌سرشت تاکید کرد: از آنجا که یکی از برنامه‌های مدیریت پژوهش و فناوری شرکت ملی گاز، بهره‌گیری حداکثری از ایده‌ها و خلاقیت‌های نوآورانه در تأمین نیازها و برطرف کردن چالش‌های این صنعت است، برگزاری رویداد ارائه نیازهای فناورانه صنعت گاز با رویکرد محافظت از تجهیزات و زیرساخت‌ها در برابر سیل و بلایای طبیعی در دستور کار قرار گرفت.
وی با بیان این‌که با رشد و توسعه شرکت‌های دانش بنیان و ورود شرکت‌های نوپا به جمع بازیگران و عرصه‌ی بازار فناوری، این مدیریت تلاش می‌کند تا از پتانسیل‌های به‌وجود آمده در اکوسیستم نوآوری برای تأمین نیازهای فناورانه خود بهره‌مند شود، اظهار کرد: به همین منظور و با توجه به مسائل و مشکلاتی که در وقوع حادثه‌ی سیل اخیر برای این صنعت در استان‌های مختلف کشور به‌وجود آمد، تصمیم گرفتیم که از فضای محیطی پیش آمده برای استفاده از تفکرات خلاق و نوآورانه برای کاهش تبعات چنین رخدادهایی استفاده کنیم.
به‌گفته مدیر پژوهش و فناوری شرکت ملی گاز ایران در واقع قرار است طی این رویداد، تعدادی از نیازهای فناورانه شرکت گاز در مواجهه با سیل و بلایای طبیعی، توسط ما به مخاطبان معرفی شود، سپس در خصوص آن بحث و تبادل نظر و به سوالات مخاطبان و حاضرین نیز پاسخ داده شود. بعد از پایان رویداد نیز حدود یک ماه فرصت داده خواهد شد تا استارت‌اپ‌ها شرکت‌های فناور، ایده‌ها و راهکارهای خودشان را برای دبیرخانه رویداد ارسال کنند تا در صورت کاربردی بودن از آنها برای همکاری‌های بعدی دعوت شود.
پاک‌سرشت ادامه داد: این موضوع وجه دیگری نیز دارد و آن آشنایی و افزایش آگاهی همکاران صنعت گاز با رویکردهای جدید حل مسئله و استفاده از ذهن‌های خلاق است که در محیط پیرامون قابل بکارگیری است. به عبارت دیگر با این رویداد سعی در ارتقا و افزایش آگاهی سازمان خودمان نیز داریم و در تلاش هستیم بخش‌های مختلف شرکت گاز را به استفاده از نوآوری‌های بیرون از سازمان ترغیب کنیم.
به گفته وی پس از ارزیابی کارشناسی و اولویت بندی، در صورتی‌که راهکارهای مناسب و اجرایی برای حل مسائل و مشکلات موجود ارائه شده باشد، امکان پیاده سازی و اجرای ایده‌های مطرح شده و انجام تست‌های میدانی در قالب پروژه‌های پژوهشی وجود دارد.
دعوت از علاقه‌مندان
مدیر پژوهش و فناوری شرکت ملی گاز ایران با بیان اینکه مخاطبان این رویداد شامل همه‌ی شرکت‌های فعال در صنعت گاز یا صنایع مرتبط، فناوران و افراد خلاق و نوآور، استارت آپ‌ها و شرکت‌های نوپا، شرکت‌های دانش بنیان و فناور و حتی سرمایه گذاران و صاحبان صنایع هستند، گفت ما از همه علاقه مندان برای حضور در این رویداد دعوت می‌کنیم، چراکه معتقدیم نوآوری ممکن است از هر جا و از هر حوزه‌ای به صنعت ما وارد شود و به ما کمک کند.
پاک‌سرشت درباره زمان برگزاری این رویداد، توضیح داد: این رویداد روز ۲۶ خرداد ماه از ساعت ۱۴ در ساختمان اصلی شرکت ملی گاز برگزار می‌شود و علاقه‌مندان به حضور در رویداد می‌توانند از طریق این لینک در رویداد ثبت نام کنند. شماره‌های دبیرخانه رویداد نیز ۸۸۳۹۸۵۴۳ و۸۸۳۹۸۵۶۳ است و شرکت‌ها و فناوران می‌توانند سوالات خود را پیش از رویداد از این طریق مطرح کنند. ضمناً همه شرکت‌ها و افراد علاقه مند می‌توانند در این رویداد حضور داشته باشند.
وی با تاکید به این مساله که خواسته من از شرکت‌های نوآور این است که با درک صحیح از مسائل و مشکلات پیش آمده در صنعت گاز به خصوص مشکلات ناشی از سیل اخیر، با تحلیل صحیح از ریشه‌های حوادث و اتفاقات به وقوع پیوسته، جهت کاهش هزینه‌ها و تبعات ناشی از سیل راهکارهای عملیاتی و اجرایی مناسب ارائه دهند، گفت: این راهکارها باید قابلیت اجرا داشته‌باشند و پیشنهاد دهنده آمادگی دفاع از طرح و احتمالاً پیاده سازی آن را داشته باشد.
به گفته مدیر پژوهش و فناوری شرکت ملی گاز ایران، طبیعتاً انتظار می‌رود راهکارهای پیشنهادی منجر به کاهش تبعات، صدمات و همچنین هزینه‌ای مرتبط با صنعت گاز شود. بدیهی است که هر چقدر راهکارهای پیشنهادی عملیاتی تر باشند امکان همکاری ما با شرکت‌های ارائه کننده پیشنهاد افزایش خواهد یافت.
انتهای پیام
