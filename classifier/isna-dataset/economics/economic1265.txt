ریزش وال‌استریت پس از پنج صعود متوالی
نگرانی از تشدید جنگ تجاری بین چین و آمریکا باعث شد تا شاخص های بورسی آمریکا پس از پنج روز کاهشی شوند.
به گزارش ایسنا به نقل از آسوشیتد پرس، در معاملات بورس وال استریت نمادهای نظامی زیان‌ده ترین و نمادهای تکنولوژی پر بازده ترین نمادها بودند. مهم‌ترین شاخص بورسی وال استریت یعنی "داو جونز" که با افزایش امیدها به کاهش نرخ بهره توسط بانک مرکزی آمریکا پنج صعود متوالی را به ثبت رسانده بود و در ابتدای معاملات امروز نیز ۱۸۶ واحد صعود کرده بود در نهایت با ۱۴ واحد کاهش نسبت به روز قبل خود بسته شد.
شاخص "اس اند پی ۵۰۰" نیز در معاملات امروز ۰.۰۴ درصد عقب نشست تا بازدهی آن از ابتدای ماه جاری میلادی تا کنون به ۶.۶ درصد کاهش یابد. شاخص "نزدک کامپوزیت" با ۰.۶ درصد ریزش به کار خود خاتمه داد و شاخص "روسل ۲۰۰۰" نسبت به روز گذشته خود ۰.۳ درصد عقب نشست.
کیتی نیکسون، مدیر سرمایه گذاری صندوق " نورثرن تراست" با اعلام این که افق روشنی از پایان جنگ تجاری در حال حاضر وجود ندارد افزود که این فضای نامطمئن باعث شده است تا بسیاری از معامله گران رویکرد احتیاط‌آمیز پیش بگیرند: بازار به اخبار جنگ تجاری بسیار حساس شده است و بسیار سخت است که تصور کنیم رسیدن به راه حل بر سر پایان دادن به این جنگ، سریع و آسان خواهد بود.
از سوی دیگر روند کاهش بازدهی اوراق قرضه وزارت خزانه‌داری آمریکا با سرعتی نگران کننده ادامه دارد و با کاهش امروز، بازدهی اوراق قرضه ۱۰ ساله که در ابتدای ماه می در سطح ۲.۵ درصد قرار داشت اکنون به ۲.۱۴ درصد رسیده است.
در دیگر معاملات بورس وال استریت، هر بشکه نفت "وست تگزاس اینتر مدیت" با یک سنت افزایش به ۵۳.۲۷ دلار و هر بشکه نفت " برنت" بدون تغییر نسبت به روز گذشته و به ازای ۶۲.۲۹ دلار معامله شدند. هر اونس طلا با ۰.۱ درصد افزایش به ۱۳۳۱.۲ دلار، هر اونس نقره با ۰.۷ درصد افزایش به ۱۴.۷۴ دلار و هر پوند مس با ۰.۴ درصد افزایش به ۲.۶۷۲ دلار رسیدند.
انتهای پیام
