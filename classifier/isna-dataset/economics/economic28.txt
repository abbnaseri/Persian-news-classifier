آخرین وضعیت آب و برق مناطق زلزله زده مسجد سلیمان
مدیر عامل مدیریت بحران و پدافند غیر عامل وزارت نیرو آخرین وضعیت شبکه توزیع آب و برق مناطق زلزله زده مسجد سلیمان را تشریح کرد.
به گزارش ایسنا، زلزله‌ای به بزرگی ۵.۷ ریشتر مسجدسلیمان خوزستان را لرزاند. بر اساس برآوردهای اولیه، کانون این زمین‌لرزه در منطقه کم جمعیت بوده است؛ به دلیل عبور چهار گسل موازی، این منطقه از نظر تکنوتیکی بسیار لرزه‌خیز است. بنا بر اعلام مرکز زمین لرزه در شهر مسجد سلیمان است و شهرهای هم جوار آن نظیر اهواز، ایذه و باغملک نیز تحت تأثیر این زلزله قرار گرفته و لرزیده‌اند.
در این باره جعفرزاده در گفت‌وگو با ایسنا، با بیان اینکه شبکه‌های آب و برق پس از زلزله در اهواز همچنان پایداری دارند اظهار کرد: تاکنون گزارشی مبنی بر اینکه آب برق قطع شده است، نداشته‌ایم.
وی ادامه داد: به عبارتی دیگر شبکه توزیع آب و شبکه توزیع برق بعد از زلزله کاملاً پایدار است و ممکن است در یک کوچه یا خیابان آسیب‌های جزئی پیش آمده باشد.
به گفته وی تنها گزارشی که در این راستا تاکنون ارائه شده آسیب جزئی در بخش برق بوده است.
مصرف برق خوزستان در وضعیت هشدار
این اظهارات در حالی است که پیش از وقوع زلزله امروز، مدیرعامل شرکت برق منطقه‌ای خوزستان با اشاره به قرار گرفتن مصرف برق استان در وضعیت زرد بر اساس آخرین پایش نقشه برق کشور گفته بود: از همه مشترکان می‌خواهیم با کاهش حداقل پنج درصدی در مصرف خود، شبکه را در حالت سبز و پایدار قرار دهند.
محمود دشت بزرگ اظهار کرده بود در روز یکشنبه همین هفته مصرف ۸۰۷۷ مگاواتی در شبکه رخ داده که نسبت به مدت مشابه در سال قبل ۴.۱۹ درصد رشد داشته است.
وی رشد مصرف ۴.۱۹ درصدی را نگران کننده دانست و افزود: در ماه‌های گرم که از قبل بار سرمایشی به شبکه اضافه شده و شبکه در اوج مصرف است، نباید چنین رشدهایی در شبکه رخ دهد.
مدیرعامل شرکت برق منطقه‌ای خوزستان تصریح کرده بود: با مصرف ۸۰۷۷ مگاوات ۲۴ ساعت گذشته برای ششمین بار از پیک سال قبل نیز عبور کرده‌ایم.
دشت‌بزرگ با بیان اینکه تاکنون به‌جز چند مورد جزئی ناشی از آسیب تجهیزات، خاموشی در شبکه انتقال و فوق توزیع این شرکت رخ نداده است، عنوان کرد: تمهیدات لازم برای پایداری شبکه اندیشیده شده است و مصرف بهینه برق از سوی مشترکان می‌تواند این پایداری را تضمین کند.
وی از مشترکان خواست با توجه به پیش‌بینی‌های افزایش دما، استفاده از وسایل پر مصرف را در ساعت‌های پایانی شب یا اوایل صبح که خارج از ساعت‌های پیک (۱۳ تا ۱۷ و ۲۰ تا ۲۳) است، انجام دهند.
انتهای پیام
