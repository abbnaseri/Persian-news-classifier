یک و نیم درصد هزینه‌های الکامپ دولتی است
 رئیس سازمان نظام صنفی رایانه‌ای با اشاره به سرمایه‌گذاری‌ها در نمایشگاه الکامپ ۲۵ گفت: الکامپ امسال حداکثر یک و نیم درصد کمک دولتی دارد و باقی هزینه‌ها توسط بخش خصوصی و شرکت‌های بزرگ‌تر که از بستر نظام صنفی هستند انجام می‌شود.
به گزارش ایسنا محمد باقر اثنی عشری امروز در نشست خبری الکامپ که در سازمان فناوری اطلاعات برگزار شد، با بیان اینکه الکامپ انعکاسی از جامعه است گفت: روال حرکت الکامپ با یک شیب به سمت بالاست. اپراتورها، شرکت‌های بانکی، FCPها بخشی از شرکت‌های سخت‌افزاری و شرکت‌هایی که فکر می‌کنند الکامپ تأثیری در کسب و کارشان دارند، در این نمایشگاه شرکت می‌کنند. حمایت‌های معنوی دولت هم در این زمینه تأثیر دارد؛ از جمله وزارت ارتباطات و معاونت علمی و فناوری ریاست جمهوری و صندوق نوآوری و شکوفایی.
وی ادامه داد: سال گذشته ۱.۲ درصد هزینه‌های الکامپ توسط دولت تأمین شد و امسال هم حداکثر یک و نیم درصد کمک دولتی به الکامپ می‌شود و باقی هزینه‌ها توسط بخش خصوصی انجام می‌شود و شرکت‌های بزرگ‌تر سرمایه‌گذاری می‌کنند. شرکت‌ها از بستر نظام صنفی رایانه‌ای به رشد آی تی کشور کمک می‌کنند و مدل رویشی که در صنعت است جای تحسین دارد.
رئیس سازمان نظام صنفی رایانه‌ای با بیان اینکه الکامپ ۲۵، پنجمین الکامپ متوالی است که توسط این سازمان برگزار می‌شود، افزود: علیرغم نگرانی‌های که در این شرایط وجود دارد و ممکن است شرکت‌ها به دلیل مشکلات مالی نتواند از نمایشگاه استقبال کنند، ما با رشد مواجه بودیم و تمام سالن‌ها تکمیل شد. امسال برای شروع شش سالن اختصاص داده بودیم که دو سالن هم اضافه کردیم. در الکامپ امسال الکامپ ترندز که سال گذشته برای اولین بار تشکیل شد؛ با فناوری‌های نوآورانه و نوظهور حضور دارد، همچنین بخش الکامپ جابز امسال برای اولین بار اضافه شده که موضوع اشتغال را هدف گرفته است.
اثنی عشری ادامه داد: ما در حال حاضر بالاترین نرخ بیکاری را در حوزه فناوری اطلاعات داریم و از طرفی کسب و کارهای ای تی نیازمند نیرو هستند. برای پر کردن این فاصله ما از شرکت‌ها و کسب و کارها و کارجویان دعوت کرده‌ایم در نمایشگاه شرکت کنند.
بخش دیگر الکامپ امسال الکامپ تاکز است که شامل گفت‌وگوها داخل نمایشگاه می‌شود و سال گذشته که نخستین دوره آن برگزار شده بود، تمام ظرفیت‌ها پر شد و امسال هم فکر می‌کنیم بیش‌تر از ظرفیت گفت‌وگو داشته باشیم. بخش دیگر در نمایشگاه هم دولت هوشمند است که هزینه‌شان توسط سازمان فناوری اطلاعات تأمین شده است. الکامپ استارز هم امسال مشابه سال‌های گذشته در نمایشگاه نقش پر رنگی دارد.
وی درباره‌ی شعار نمایشگاه الکامپ توضیح داد: سال گذشته شعارمان پیش به سوی اقتصاد دیجیتال با توان ایرانی بود. امسال شعارم کلیدی ما آینده بهتر است؛ ترندز آینده بهتر با فناوری‌های نوآورانه، استارز آینده بهتر با کسب‌وکارهای نوپا و هر بخش این شعار را به‌نحوی محقق می‌کند.
رئیس سازمان نظام صنفی رایانه‌ای در پاسخ به اینکه بزرگ‌تر کردن نمایشگاه الکامپ چه تأثیری در پیشرفت صنعت آی‌تی دارد، توضیح داد: هدف سازمان نصر برگزاری الکامپ نیست، الکامپ ابزاری برای توسعه کسب‌وکارها و توسعه بازار است.
اثنی‌عشری با اشاره به نقش استارت‌آپ‌ها در برگزاری الکامپ بیان کرد: ما اطلاعات غرفه‌های نمایشگاه را از ۱۰ روز پیش روی سایت و در اختیار کسب‌وکارها گذاشتیم و مسیریاب‌های نشان و بلد، مسیر رفتن به غرفه‌ها را نشان می‌دهند.
استارت‌آپ‌ها از الکامپ بیشتر استقبال می‌کنند
در این نشست همچنین امیر ناظمی - رئیس سازمان فناوری اطلاعات - درباره‌ی پررنگ شدن نقش استارت‌آپ‌ها بیان کرد: شرکت‌های بزرگ امروز، استارت‌آپ‌های دیروز بودند و استارت‌آپ‌ها از الکامپ استقبال بیش‌تری می‌کنند. همان طور که الکام استارز سه سال پیش و الکام ترندز سال گذشته به الکامپ اضافه شدند، این اتفاق هم بر اساس تقاضا شکل می‌گیرد.
وی با اشاره به سالن دولت الکترونیک در نمایشگاه الکامپ، گفت: در سالن دولت الکترونیک، ۴۰ دستگاه در ۲۲ غرفه شرکت کردند و ما به ۱۰ دستگاهی که بیش‌ترین رشد را در ارزیابی دوره پنجم دولت الکترونیک داشتند اجازه دادیم که غرفه مستقل داشته باشند. همچنین رویدادهایی در حاشیه نمایشگاه شکل می‌گیرد و تفاهم‌نامه‌هایی بین سازمان‌های مختلف برگزار می‌شود.
رئیس سازمان فناوری اطلاعات همچنین اظهار کرد: افرادی که از طرف دولت در نمایشگاه حاضر می‌شوند، با رشد الکام استارز تمایل به بازدید دارند و این فرصتی برای دولتی‌ها و استارت‌آپ‌هاست برای این‌که مسوولانی که دورتر از فضای استارت‌آپی هستند، با این فضا آشنا شوند. به همین دلیل ما میز کوچکی را برای افراد دولتی در الکام استارز در نظر گرفتیم.
رویکرد دولت، خدمت‌محور است
ناظمی با بیان این‌که رویکرد دولت خدمت‌محور است، گفت: ما از دستگاه‌ها خواستیم به جای معرفی سازمان خود، معرفی خدمات را داشته باشند و شعار خود را آینده بهتر با خدمات شهروندمحور قرار دادیم. البته بعضی از دستگاه‌های دولتی و حاکمیتی ترجیح دادند که در سالن‌های دیگر مستقر شوند، از جمله شهرداری تهران که در الکام استارز هم مکانی را دارد.
وی در ادامه خاطرنشان کرد: کاری که ما به عنوان دولت انجام دادیم این بود که کاری نکنیم و اجازه دهیم بخش خصوصی خودش تصمیم بگیرد و کار را جلو ببرد. درواقع توان الکامپ هم در این است که ما نقش خود را در این نمایشگاه به حداقل رساندیم. همچنین برای حفاظت از محیط زیست، ارائه بروشور کاغذی را در سالن دولت و دستگاه‌ها ممنوع کرده و بخشی را در وب‌سایت خودمان ایجاد کردیم که خدمات دستگاه‌ها در آنجا آمده است.
همچنین رضا حیدری - مدیر اجرایی الکامپ - در این نشست با بیان اینکه هدف از برگزاری الکامپ توسعه کسب‌وکارها و ارتقای محتوای درونی نمایشگاه است، افزود: سال گذشته فضای اختصاص‌یافته به نمایشگاه ۲۸ هزار مترمربع بود و امسال این عدد به ۳۲ هزار رسید و همچنین شرکت‌های سخت‌افزاری و کسانی که کالاهای خارجی دارند هم در این نمایشگاه حضور دارند.
وی اظهار کرد: به شرکت‌هایی که مورد ارزیابی معاونت علمی و فناوری قرار گرفتند، ۲۹ تیر در جشنواره فاوا، جوایزی اهدا می‌شود.
انتهای پیام
