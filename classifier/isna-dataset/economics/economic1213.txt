رویکرد جدید خاورمیانه برای جبران افت درآمدهای نفتی
عمان به تازگی اعلام کرد برای کاهش وابستگی به درآمدهای نفتی، مالیات‌های جدیدی را روی کالاهای مختلف از دخانیات و الکل تا نوشیدنی‌های انرژی‌زا وضع خواهد کرد.
به گزارش ایسنا، دبیرخانه کل مالیات عمان اعلام کرد از ۱۵ ژوئن، گوشت خوک، دخانیات و الکل و همچنین نوشیدنی‌های گازدار مشمول مالیات ۱۰۰ درصدی قرار می‌گیرند. یک مقام بلندپایه دولت عمان اعلام کرد این مالیات‌ها ممکن است حدود ۲۶۰ میلیون دلار درآمد سالانه به همراه داشته باشند.
عمان عضو اوپک نیست اما تولیدکننده کوچکی هم نیست. میانگین تولید روزانه نفت و میعانات این کشور در آوریل ۹۷۰ هزار بشکه در روز بود. صادرات عمان به آسیا انجام می‌گیرد و چین ۸۴ درصد از صادرات نفت عمان را دریافت می‌کند و هند و ژاپن مقصدهای دیگر صادرات نفت عمان را تشکیل می‌دهند.
این سلطان نشین مانند سایر تولیدکنندگان خلیج فارس از افت شدید قیمت‌های نفت در سال ۲۰۱۴ و بحران متعاقب آن صدمه دید. همچنین مانند سایر تولیدکنندگان تمایلی به اعمال تدابیری که منفور مردم واقع می‌شود نداشته است اما در نهایت ناچار دید دست به ریسک بزند. تحلیلگران امسال در نظرسنجی بلومبرگ پیش بینی کرده‌اند کسری حساب جاری عمان ممکن است به ۹.۱ درصد رشد کند که اقدامات لازم را ضروری می‌سازد.
با این حال مالیات بیشتر تنها گزینه عمان برای متنوع کردن اقتصاد و کاهش وابستگی به درآمدهای نفتی است. این کشور همچنین پروژه‌های انرژی تجدید پذیر را دنبال می‌کند که دو پروژه اخیرش خورشیدی هستند و جالب است که قرار است در صنعت نفت مورد استفاده قرار بگیرند.
بر اساس گزارش اویل پرایس، با وجود مشکلات مربوط به قیمت نفت که هیچ تولیدکننده‌ای در خاورمیانه از آن مصون نمانده است، عمان وضعیت نسبتاً خوبی دارد. در گزارش اخیر بانک جهان اعلام شد نرخ رشد اقتصادی عمان در سال ۲۰۲۰ به ۶ درصد می‌رسد که بالاترین نرخ رشد اقتصادی در میان اعضای شورای همکاری خلیج فارس خواهد بود و این رشد بالا تنها به دلیل تلاش‌های تنوع سازی اقتصادی نبوده و مرهون توسعه تولید نفت و گاز است.
انتهای پیام
