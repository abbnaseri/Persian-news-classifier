روند قیمت طلا معکوس شد
قیمت طلا در معاملات روز سه شنبه بازار جهانی در پی آمار ضعیف بخش تولید و نگرانی سرمایه‌گذاران نسبت به کندی رشد اقتصاد جهانی، به سطح بالاتری صعود کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۴ درصد افزایش یافت و به ۱۳۸۹ دلار و ۷۳ سنت رسید.
در بازار معاملات آتی آمریکا، هر اونس طلا با ۰.۲ درصد افزایش، به ۱۳۹۱ دلار و ۷۰ سنت رسید.
به گفته مارگارت یانگ یان، تحلیلگر بازار در شرکت "سی ام سی مارکتس"، جنگ تجاری مورد توجه بازار قرار گرفته و توجه بازار از جنگ تجاری آمریکا و چین به اختلاف آمریکا و اتحادیه اروپا جلب شده است.
آمریکا در خصوص اختلاف دیرینه‌ای که با اروپا بر سر یارانه‌های هواپیما دارد، فشار روی این منطقه را افزایش داد و تهدید کرد روی ۴ میلیارد دلار کالاهای اتحادیه اروپا تعرفه وضع خواهد کرد که علاوه بر تعرفه‌هایی خواهد بود که در آوریل روی ۲۱ میلیارد دلار کالای اروپایی اعلام کرده بود.
از سوی دیگر آمار نشان داد فعالیت بخش تولید در سراسر اروپا و آسیا در ژوئن رشد منفی پیدا کرده و رشد بخش تولید آمریکا هم آهسته شده است. آمار مذکور سیاست گذاران را برای جلوگیری از وقوع رکود اقتصادی تحت فشار قرار داده است.
با این حال رشد قیمت طلا به دلیل قوی ماندن ارزش دلار که نزدیک به بالاترین حد خود در بیش از یک هفته اخیر ایستاده است و توافق میان آمریکا و چین برای ازسرگیری مذاکرات تجاری، محدود ماند. قیمت طلا در ۱۵ ژوئن تحت تأثیر افت ارزش دلار و تشدید تنش‌های ژئوپلیتیکی در خاورمیانه، به مرز ۱۴۳۸ دلار و ۶۳ سنت صعود کرده بود که بالاترین قیمت از ۱۴ مه سال ۲۰۱۳ بود.
بر اساس گزارش رویترز، بازار اکنون به آمار اشتغال غیرکشاورزی آمریکا چشم دوخته که روز جمعه منتشر می‌شود و به سرمایه گذاران کمک می‌کند به ارزیابی اقدامات سیاست پولی احتمالی بانک مرکزی آمریکا بپردازند.
وانگ تائو، تحلیلگر فنی رویترز پیش بینی کرد هر اونس طلا برای تحویل فوری ممکن است به ۱۴۱۰ دلار بهبود پیدا کند زیرا در محدوده بین ۱۳۸۶ تا ۱۳۸۷ دلار حمایت یافته است.
موجودی طلای "اس پی دی آی گلد تراست" که بزرگترین صندوق سرمایه گذاری تحت پشتوانه طلا در جهان است، روز دوشنبه ۰.۷۸ درصد رشد کرد و به ۸۰۰.۲۰ تن رسید.
در بازار سایر فلزات ارزشمند، هر اونس نقره برای تحویل فوری ۰.۳ درصد رشد کرد و به ۱۵ دلار و ۱۸ سنت رسید هر اونس پلاتین برای تحویل فوری ۰.۴ درصد افزایش یافت و به ۸۳۳ دلار و ۱۲ سنت رسید. هر اونس پالادیم برای تحویل فوری ثابت ماند و در ۱۵۴۶ دلار و ۸۸ سنت ایستاد.
انتهای پیام
