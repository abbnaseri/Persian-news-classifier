نیروگاه برق آبی زاینده‌رود با توان حداکثری وارد مدار شد
نیروگاه برق‌آبی زاینده‌رود پس از ۱۲ سال با توجه به افزایش دبی ورودی، افزایش حجم و ارتفاع آب سد، با توان حداکثر تولید در مدار قرار گرفت.
به گزارش ایسنا، مسعود میر محمد صادقی - مدیرعامل شرکت آب منطقه‌ای اصفهان - با اعلام ذخیره ۶۰ درصدی آب در مخزن سد زاینده‌رود گفت: نیروگاه برق‌آبی سد زاینده‌رود از هشتم خرداد ماه با توان نامی ۵۵ مگاوات ساعت در مدار تولید قرار گرفت.
وی با بیان اینکه توزیع آب کشاورزی تا نیمه دوم خردادماه ادامه دارد، خاطرنشان کرد: طبق برنامه ابلاغ‌شده از سوی شورای هماهنگی زاینده‌رود در بهمن سال گذشته - قبل از بارندگی‌های سال جاری - آب تا بیستم خردادماه در زاینده‌رود جریان دارد و هر تغییری در این برنامه نیازمند تشکیل جلسه شورای هماهنگی حوضه آبریز زاینده‌رود است و تا این لحظه چنین جلسه‌ای برگزار نشده است. وی افزود: روز گذشته حجم ذخیره آب در مخزن سد زاینده‌رود ۷۴۷ میلیون متر مکعب گزارش شد و متوسط آب ورودی و خروجی سد به ترتیب ۱۲۳ و ۱۰۲ متر مکعب بر ثانیه بوده است. مدیرعامل شرکت آب منطقه‌ای اصفهان خاطرنشان کرد: سال گذشته حجم آب موجود در سد زاینده‌رود ۳۲۱ میلیون مترمکعب و در بلندمدت هم یک میلیارد مترمکعب بوده است. میر محمد صادقی با اشاره به بارش‌های اخیر در چلگرد که سرچشمه زاینده‌رود است، گفت: دو هزار و ۱۴۰ میلی‌متر بارش داشتیم و این وضعیت بسیار خوبی نسبت به سال گذشته است. مدیرعامل شرکت آب منطقه‌ای اصفهان افزود: در شهر اصفهان تا امروز ۱۴۰ میلی‌متر بارش داشتیم و نسبت به سال گذشته که ۷۲ میلی‌متر و بلندمدت که ۱۱۷ میلی‌متر بوده به ترتیب حدود ۴۹ و ۱۶ درصد رشد داشته است.
انتهای پیام
