زور دلار، یورو و پوند به هم نرسید
دلار در معاملات امروز نتوانست در برابر رقبای اروپایی خود پیشروی کند و در مقابل ین نیز عقب نشست.
به گزارش ایسنا به نقل از رویترز، معاملات روز چهارشنبه تحت تأثیر اخبار مثبت و منفی زیاد قرار گرفت و این مساله باعث شد تا نیروهای کاهشی و افزایشی بازار تقریباً یکدیگر را خنثی کنند: در آمریکا بازدهی اوراق قرضه وزارت خزانه داری آمریکا با رسیدن به ۱.۹۴۸ درصد در پایین‌ترین سطح خود از سال ۲۰۱۶ قرار گرفت اما از طرف دیگر افزایش امیدها به حل و فصل اختلاف تجاری با چین و معرفی دو گزینه جدید توسط ترامپ برای عضویت در هیأت مدیره بانک مرکزی آمریکا که امیدها به کاهش نرخ بهره را بیشتر کرد، از فروش گسترده دلار جلوگیری کرد.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد نسبتاً بدون تغییر در مقایسه با روز قبل و در سطح ۹۶.۶۹۷ واحد باقی ماند. پوند که دیروز ۰.۳۵ درصد ارزش خود در برابر دلار را از دست داد امروز در همان محدوده ۱.۲۵۹۲ دلاری باقی ماند. پوند پس از آن نتوانست از فرصت طلایی کاهش بازدهی اوراق قرضه دلاری استفاده کند که مارک کارنی، رئیس بانک مرکزی انگلیس از وجود ریسک‌های متعدد بر سر راه رشد اقتصادی این کشور خبر داد.
دیگر ارز مهم اروپایی یعنی یورو نیز با وجود مناقشه کشورهای عضو اتحادیه اروپا برای انتخاب سمت‌های کلیدی، به لطف ضعف دلار توانست در محدوده ۱.۱۲۷۵ دلاری باقی بماند.
ین تنها ارز مهم بود که در معاملات امروز در برابر دلار خوش درخشید و با صعود ۰.۳ درصدی، عدد ۱۰۷.۵۸ ین به ازای هر دلار به ثبت رسید. شینیشیرو کادوتا، استراتژیست ارزی بانک "بارکلی" گفت: دلار بار دیگر به زیر ۱۰۸ ین رسید که نشان می‌دهد تمایل معامله گران به ارزهای امن کماکان بالا است.
ارزش دلار در برابر همتای استرالیایی‌اش نیز ثابت بود به گونه‌ای که هر دلار استرالیا به ازای ۰.۶۹۹۱ دلار آمریکا مبادله شد. هم چنین نرخ برابری هر دلار آمریکا معادل ۱.۳۱۰۶ دلار کانادا اعلام شد.
انتهای پیام
