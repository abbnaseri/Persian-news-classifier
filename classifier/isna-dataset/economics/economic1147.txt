بنگاه‌داری دست بانک‌ها برای ارائه تسهیلات "رونق تولید" را بسته است
نایب رئیس اتاق اصناف ایران با بیان اینکه تصمیمات لحظه‌ای به ضرر تولید است، گفت: شعار سال باید در قالب یک سند سیاست‌گذاری شده پیگیری شود و در مرحله اول واحدهای تولیدی نیاز به تسهیلات سرمایه در گردش دارند که بانک‌ها در این زمینه آن‌چنان همکاری نمی‌کنند.
مجتبی صفایی در گفت‌وگو با ایسنا در رابطه با برنامه‌های دولت در زمینه رونق تولید در بخش اصناف گفت: شعار سال مبنی بر رونق تولید از ابتدای سال جاری به عنوان خط‌مشی مدیران تعیین شد اما برای دستیابی به هدف نهایی این شعار باید سندی راهبردی تهیه و تدوین شود.
نایب رئیس اتاق اصناف ایران ادامه داد: با تصویب چند بخشنامه و عدم ثبات در تصمیم‌گیری و سیاست‌گذاری‌ها نمی‌توان به مقصود نهایی شعار رونق تولید دست پیدا کرد.
وی با انتقاد از تصمیم‌گیری‌های لحظه‌ای یادآور شد: تصمیمات لحظه‌ای برای تولید و واحدهای تولیدی همچون سم عمل می‌کند و نیاز است در سیاست‌گذاری‌ها به رونق تولید به صورت کلی و جزئی نگریسته شود.
صفایی بار دیگر با بیان اینکه تصمیمات لحظه‌ای تولید را متضرر کرده است، گفت: واحدهای تولیدی نیاز به سرمایه در گردش دارند و باید خود را برای پاسخگویی به نیاز بازار به روز نگه دارند اما در شرایط فعلی دستگاه‌ها دولتی و خصولتی به تعهدات خود در قبال قراردادهای منعقد شده پاسخگو نیستند و عاملی شده تا توان واحدهای تولیدی در خطر قرار گیرد.
نایب رئیس اتاق اصناف ایران تاکید کرد: اولین درخواست اصناف در زمینه رونق تولید، ارائه تسهیلات کم بهره با بازپرداخت بلندمدت است و باید تاکید شود که این تسهیلات باید به موقع و قبل از نابودی واحدهای تولیدی ارائه شود.
صفایی یادآور شد: مدیران ارشد نظام بانکی و مسئولین مربوطه بر ارائه تسهیلات در راستای رونق تولید تاکید دارند اما در عمل اتفاقی طی چند ماه اخیر رخ نداده و این موضوع به دلیل آن است که سرمایه بانک‌ها در قسمت‌های مختلف به خصوص بنگاه‌داری مورد استفاده قرار گرفته و توان بانک‌ها در زمینه پرداخت تسهیلات را کاهش داده است.
انتهای پیام
