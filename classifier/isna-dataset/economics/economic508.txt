آب کثیف پول ساز می‌شود
بانک آمریکایی جفریز اعلام کرد برای شرکت‌هایی که نفت و گاز طبیعی را حمل می‌کنند، آب کثیف ممکن است منبع درآمد بزرگ بعدی باشد.
به گزارش ایسنا، پیتر باودن، مدیر جهانی سرمایه گذاری انرژی بانک سرمایه گذاری آمریکایی جفریز اظهار کرد: رونق تولید نفت آمریکا باعث رها شدن جریان آب آلوده‌ای شده که با نفت خام به سطح زمین می‌رسد و اپراتورهای خط لوله ممکن است در بهترین موقعیت برای بهره برداری از این وضعیت و گسترش فعالیتشان به کسب و کار مدیریت آب باشند.
طبق گزارش این بانک سرمایه گذاری، فقط در منطقه پرمیان باسین، انتظار می‌رود ترکیبی از آب شور چاه‌ها و آب مورد استفاده در فرآیند فرکینگ تا سال ۲۰۲۳ سه برابر بیشتر از تولید نفت خام باشد. باودن در کنفرانسی در هیوستون گفت: مالکان خط لوله پیش از این خود را با حمل نفت و گاز وفق داده‌اند و افزودن آب به کسب و کارشان ممکن است اقدام منطقی بعدی باشد. وی در ادامه افزود: آب نسبت به کسب و کار اصلی این شرکت‌ها، فضای رشد بیشتری فراهم می‌کند.
بر اساس گزارش بلومبرگ، به گفته گیب کالینز از مؤسسه بیکر دانشگاه رایس، از ابتدای سال ۲۰۱۹ تاکنون بیش از ۲.۵ میلیارد دلار قراردادهای مربوط به آب وجود داشته است. بسیاری از این معاملات مربوط به شرکت‌های سهامی خصوصی بوده است.
انتهای پیام
