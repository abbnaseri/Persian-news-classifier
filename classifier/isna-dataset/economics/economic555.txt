فروش املاک در رهن بانک بدون تسویه حساب
مدیر امور طرح و اعتبارات بانک مسکن از امکانپذیر شدن فروش املاک در رهن این بانک خبر داد و گفت: آن دسته از افرادی که به دلیل دریافت تسهیلات بانکی، سند واحد مسکونی‌شان در رهن بانک به عنوان وثیقه قرار گرفته، می‌توانند با شرایطی اقدام به تعویض وثیقه و خارج کردن ملک مورد نظر از رهن بانک کنند. در چنین شرایطی بدون نیاز به تسویه حساب با بانک از بابت بازپرداخت مبلغ تسهیلات دریافت شده افراد می‌توانند ملک خود را از رهن بانک خارج کرده و سند خود را آزاد کنند.
به گزارش ایسنا، محمد حسن مرادی اظهار کرد: در صورتیکه افراد قصد تعویض وثیقه داشته باشند، بانک متناسب با ضوابط و دستورالعمل‌های مشخصی که در این زمینه وجود دارد اقدام به تعویض وثیقه و پذیرش وثیقه جدید می‌کند و به این ترتیب وثیقه قبلی به افراد عودت داده شده و سند آن واحد مسکونی آزاد می‌شود.
وی افزود: با این اقدام فرد می‌تواند علاوه بر آنکه همچنان به بازپرداخت مبلغ تسهیلات خود در قالب اقساط ماهانه تسهیلات اقدام می‌کند از طریق جابجایی وثیقه، ملک مورد نظر را به فروش برساند. این در حالی است که در حالت کلی بدون تعیین تکلیف کردن تسهیلات از بابت تسویه و بازپرداخت کامل (فک رهن) یا انتقال تسهیلات به فرد خریدار یا واحد مسکونی دیگر، امکان فروش واحدی که به واسطه دریافت تسهیلات در رهن بانک قرار گرفته است وجود ندارد.
مدیر امور طرح و برنامه بانک مسکن درباره شرایط تعویض وثیقه تسهیلات مسکن گفت: فرد می‌تواند از دو روش اقدام به تعویض وثیقه کند؛ یک روش آن است که سند ملک دیگری که به نام خودش است را برای تعویض وثیقه به بانک ارائه کند و در قبال آزاد شدن سند ملکی که در رهن قرار دارد ملک دیگری را که تحت مالکیت وی قرار دارد را در رهن قرار دهد؛ همچنین می‌تواند اقدام به ارائه سند ملکی کند که به نام شخص دیگری غیر از خودش است.
وی ادامه داد: در حالتی که ملک معرفی شده تحت مالکیت و به نام خود فرد است چنانچه ملک بعد از تاریخ دریافت تسهیلات به نام وی شده است مانعی از بابت تعویض وثیقه وجود ندارد و فرد می‌تواند با معرفی آن ملک و ارائه سند آن به بانک اقدامات لازم به منظور تعویض وثیقه را انجام دهد.
مرادی افزود: لازم است در این شرایط ملکی که برای تعویض وثیقه به بانک معرفی می‌شود بعد از زمان دریافت تسهیلات به نام فرد شده باشد و این موضوع یکی از شروط اصلی تعویض وثیقه در چنین حالتی است.
طبق اعلام بانک مسکن، این مقام مسئول در این بانک تصریح کرد: در شرایطی که ملک به نام فرد دیگری است نیز مانعی از بابت تعویض وثیقه وجود ندارد؛ اما در این حالت تعویض وثیقه به صورت موقت خواهد بود؛ یعنی فرد تنها مجاز است بین شش ماه تا یکسال وثیقه ملک تحت مالکیت فرد دیگری را به عنوان وثیقه تعویضی به بانک ارائه کند؛ در طول این مدت فرد باید اقدام به خرید ملکی به نام خود کند و با معرفی ملک جدید به بانک، ملک تحت مالکیت خود را در رهن قرار دهد.
مرادی تاکید کرد: در واقع در صورتی که ملک به نام شخص دیگری باشد امکان تعویض وثیقه به صورت دائمی وجود ندارد و این امکان در واقع یک فرصت موقت است تا فرد بتواند در این فاصله زمانی اقدام به خرید ملک جدید کند.
وی افزود: با استفاده از این امکان بسیاری از نگرانی‌های افراد به خصوص متقاضیان تبدیل به احسن واحدهای مسکونی از بابت فروش نرفتن واحدشان بعد از ایجاد تعهد برای آنها از بابت خرید واحد جدید از بین خواهد رفت؛ چرا که با آزاد شدن سند و تعویض وثیقه، فرد می‌تواند قبل از اقدام به خرید واحد جدید نسبت به فروش واحد خود اقدام کند.
انتهای پیام
