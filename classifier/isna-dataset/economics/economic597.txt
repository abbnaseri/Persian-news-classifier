تسلا از پورشه جلو زد
آمار فروش خودروهای برقی تسلا مدل ۳ در کشورهای غرب اروپا از سایر رقبای قدرتمند خود نظیر پورشه نیز پیشی گرفت.
به گزارش ایسنا، تسلاموتورز که یکی از بزرگترین شرکت‌های آمریکایی فعال در زمینه خودروسازی و تکنولوژی محسوب می‌شود که فعالیت و اهداف بلندپروازانه‌ای در این زمینه داشته است، هم اکنون بزرگترین رقیب خودروسازان بزرگ جهان همچون فولکس‌واگن، بی‌ام و، بنز، تویوتا، هیوندای و غیره محسوب می‌شود چراکه با تولید و عرضه خودروهای برقی لوکس و قدرتمندی که توان پیمایش نسبتاً بالایی دارند، توانسته است سهم قابل توجهی از بازار خودروهای دوستدار محیط زیست و پاک را از آن خود کند و قدرت سایر رقیبان را به چالش بکشاند.
حالا تازه‌ترین گزارش‌های منتشر شده در اتو بلاگ حاکی از آن است که سفارش و تحویل خودروهای الکتریکی تسلا مدل ۳ در کشورهای غرب اروپا از میزان فروش و استقبال از خودروهای رقیب اروپایی و محبوب همچون پورشه بیشتر گزارش شده و سبقت گرفته است.
در این آمارها، خودروهای تسلا مدل ۳ توانسته است در طول پنج ماه سال جاری میلادی جایگاه بسیار بالاتری را نسبت به سایر خودروهای پرفروش اروپا کسب کند. از طرفی دیگر، تسلا مدل ۳ سومین مدل پرفروش کالیفرنیا محسوب می‌شود.
نمودارهای اراده شده توسط ماتیاس اشمیت، تحلیلگر صنعت خودرو نشان می‌دهد که تسلاموتورز با خودروی الکتریکی و برقی تسلا مدل ۳ خود موفق شده است در میزان فروش و جلب نظر و رضایت مشتریانش بر پورشه فائق آمد. به گفته وی، تسلاموتورز آمریکا تنها یک دهم حجم فعالیت شرکت‌های اروپایی نظیر آئودی، مرسدس بنز و بی ام و را داشته باشد اما اخیراً به خوبی توانسته است بالاتر از سایر خودروسازان و رقبای خود قرار بگیرد و سهم قابل توجهی از بازار اروپا را به خود اختصاص دهد.
تحلیلگران پیش‌تر نیز برآورد کرده بودند با توجه به افزایش سرعت خط تولید تسلا مدل ۳، سه ماهه پایانی سال ۲۰۱۸ درآمد تسلا افزایش قابل ملاحظه‌ای پیدا خواهد کرد.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.
بنابراین بسیاری از شرکت‌های خودروسازی در جهان عزم خود را برای تولید انبوه خودروهای برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
انتهای پیام
