راه نجات اقتصاد، توسعه صادرات غیرنفتی است
 وزیر صنعت، معدن و تحارت در جلسه ستاد اقتصاد مقاومتی با محوریت توسعه صادرات غیر نفتی، از بخش "صادرات" در کنار برنامه "نهضت ساخت داخل" به عنوان برنامه محوری "رونق تولید" یاد کرد.
به گزارش ایسنا به نقل از وزارت صنعت، معدن و تجارت، رضا رحمانی در این جلسه با اشاره به اهمیت توسعه صادرات در شرایط خاص اقتصادی، اظهار کرد: امروز راه نجات اقتصاد کشور در توسعه صادرات غیر نفتی است و بر همین مبنا روی افزایش صادرات به ۱۵ کشور همسایه هدف‌گذاری ویژه‌ای انجام داده‌ایم.
وی اظهار کرد: برای پیشبرد اهداف این برنامه و در راستای بهره‌گیری از ظرفیت‌ها و توانمندی‌های اتاق بازرگانی، در مواردی که لازم باشد موضوع تفویض برخی اختیارات را به سرعت انجام می‌دهیم.
وزیر صنعت، معدن و تجارت افزود: برای افزایش صادرات به ۱۵ کشور همسایه از همه دستگاه‌های مسئول در مسیر صادرات کالا و خدمات، انتظار داریم کاملاً همسو عمل کنند تا شاهد حصول نتایح لازم از این هدف‌گذاری در سطح اقتصاد کشورمان باشیم.
رحمانی خاطرنشان کرد: هر کجا مسئول یا دستگاهی همکاری لازم را نداشته باشد قطعاً موضوع را با جدیت مطالبه‌گری خواهیم کرد.
وی اضافه کرد: در اعمال سیاست‌های ارزی ضرورت دارد بانک مرکزی بحث توسعه صادرات غیر نفتی و رونق تولید را مدنظر قرار دهد.
وزیر صنعت، معدن و تجارت گفت: با توجه به شرایط جدید در خصوص اعمال سازوکارهای متفاوت تعرفه‌ای برنامه‌ریزی شده و کمک خواهیم کرد تا شاهد جهش واقعی در حجم صادرات ایران به این ۱۵ کشور باشیم.
رحمانی اعلام کرد: برای هر یک از این کشورهای هدف صادراتی مسئول مشخصی تعیین و ضمن بررسی دقیق زمینه‌های صادراتی به کشورهای مقصد، میزان افزایش صادرات را بطور مستمر رصد خواهیم کرد.
وی با اشاره به افزایش بعد نظارتی بر کارت‌های بازرگانی صادره، اظهار کرد: عدم ساماندهی کارت‌ها و صدور بدون کنترل کارت برای برخی افراد در حقیقت به نوع عملکرد خود اتاق بازرگانی آسیب جدی وارد می‌کند که در این خصوص انتظار بیشتری از این مجموعه داریم.
وزیر صنعت، معدن و تجارت در پایان تاکید کرد: از همه استان‌ها به ویژه از استان‌های مرزی در راستای تحقق اهداف افزایش صادرات غیر نفتی به کشورهای همسایه حمایت می‌کنیم و به طور جدی مشکلات و مسائل مرتبط را رصد و اقدام خواهیم کرد تا با رونق این بخش مهم شاهد رونق هر چه بیشتر عرصه تولید در سطح کشور باشیم.
انتهای پیام
