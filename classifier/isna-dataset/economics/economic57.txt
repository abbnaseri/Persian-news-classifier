تمجید هواوی از اپل و تلاش برای حل نگرانی‌های امنیتی
مدیر عامل و مؤسس شرکت هواوی به تازگی از برنامه و سیاست‌گذاری‌های درست اپل درباره حفاظت از حریم خصوصی کاربرانش تعریف و تمجید کرده است.
به گزارش ایسنا، رن ژنگفی، مدیرعامل و مؤسس شرکت چینی هواوی به تازگی در مصاحبه با فایننشال تایمز عنوان کرده است که همواره از رویه اپل درخصوص حفاظت از حریم خصوصی و اطلاعات شخصی و محرمانه کاربرانش پیروی کرده است و آن را الگوی تمام غول‌های تکنولوژی نامیده است.
وی در پاسخ به این سوال که اگر دولت چین از هواوی درخواست کند که اطلاعات کاربرانش را تحویل آن بدهد، چه تصمیمی خواهد گرفت، خاطرنشان کرد که از راه و روش و سیاست گذاری‌های درست اپل الگوبرداری کرده و هرگز زیر بار فشارهای سیاسی هیچ دولتی حتی دولت چین قرار نخواهد گرفت.
بدون شک مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد. هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از اعمال تحریم و محدودیت‌های جدید تجاری نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود که نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آن‌ها نیز به همکاری با این شرکت چینی خاتمه بخشند تا بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
با این‌که دولت چین و شرکت هواوی همه این اتهامات و نگرانی‌های امنیتی را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
بر اساس گزارش وب سایت AppleInsider، حالا کارشناسان و تحلیلگران با اشاره به اظهارات جدید مؤسس و مدیرعامل هواوی بر این باورند که این شرکت چینی سعی دارد تمامی نگرانی‌های امنیتی علیه خود را برطرف کند و خیال همه کشورهای غربی و متحدان ایالات متحده را راحت کند تا به این بهانه، قراردادهای بزرگی که با هواوی به منظور توسعه زیرساخت‌های مخابراتی و همچنین شبکه نسل پنجم اینترنت 5G لغو نکرده و یا بیشتر از این به تعویق نیاندازند.
اپل سابقه بارها مخالفت با مقامات قضائی، امنیتی و پلیس را برای نفوذ به اطلاعات کاربران مورد نظر آنها را در کارنامه درخشان خود دارد و از این روز مورد تحسین و تمجید سایر مقامات بلندپایه غیردولتی همچون شرکت‌های فعال در حوزه تکنولوژی قرار گرفته است.
انتهای پیام
