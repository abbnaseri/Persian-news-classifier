دلالی سکه هم شغل رسمی شد!
در حالی ۱۲ روز از ابلاغ طرح مالیات بر خرید و فروش سکه می‌گذرد که ابهامات قانونی و اجرایی این طرح کلان هنوز برطرف نشده و اظهارنظرهای پراکنده مسئولان سازمان امور مالیاتی نیز باعث به وجود آمدن ابهامات بیشتر می‌شود.
به گزارش ایسنا، بر اساس آخرین اظهارنظرها، مسئولان ارشد سازمان امور مالیاتی برای دریافت مالیات بر سکه، خرید و فروش این سکه‌ها را به عنوان یک شغل تعریف کرده‌اند که بر اساس آن هرکسی غیر از صرافان و کسبه زیرمجموعه اتحادیه طلافروشان، هم خرید و فروش سکه می‌کند و از این محل درآمدی دارد، باید مالیات پرداخت کند.
این اظهارات مسئولان مالیاتی در حالی است که در دستورالعملی که توسط سازمان امور مالیاتی در ۱۳ خردادماه ابلاغ شد به صراحت اعلام شده است که صاحبان مشاغلی که حسب سوابق پرونده یا مجوز صادره از سوی مراجع ذیربط به شغل مرتبط با خرید و فروش سکه اشتغال دارند، مشمول این دستورالعمل نمی‌شوند و تنها مکلف هستند نسبت به تسلیم اظهارنامه مالیاتی شغلی خود اقدام کنند.
بر این اساس به نظر می‌رسد فروشندگان مجاز سکه و صرافانی که مجوز کسب‌وکار داشته باشند باید یک نوع اظهارنامه مالیاتی شغلی را ارائه کنند و کسانی هم که بدون داشتن مجوز اقدام به خرید و فروش می‌کنند هم باید یک نوع اظهارنامه مالیاتی دیگر برای خرید و فروش سکه ارائه کنند و البته هر دو آنها هم از نظر سازمان امور مالیاتی به عنوان شاغل شناخته می‌شوند!
این در حالی است که بر اساس تعریف مرکز آمار از اشتغال، به افراد ۱۰ ساله و بیشتر که در هفته‌ی تقویمی قبل از هفته‌ی آمارگیری طبق تعریف فعالیت اقتصادی، حداقل یک ساعت کار کرده‌اند و یا به دلایلی، به طور موقت کار را ترک کرده باشند شاغل می‌گویند.
وزارت کار نیز در تعریف خود از شغل دائم می‌گوید که شغل دائم پست سازمانی تعریف شده در یک کارگاه است که می‌تواند توسط فرد شاغلی اشغال شده یا نشده باشد. شاغل نیز کسی است که در شغلی دائم در یک کارگاه فعالیت می‌کند و از جنبه‌های اقتصادی و حقوقی به طور همزمان تابع همان کارگاه باشد.
به گزارش ایسنا، سازمان امور مالیاتی کشور، مالیات مقطوع دریافت‌کنندگان سکه در سال ۱۳۹۷ از بانک مرکزی را تعیین کرد که بر اساس آن تمامی خریداران سکه که در سال ۱۳۹۷ نسبت به دریافت حداکثر ۲۰۰ سکه از سیستم بانکی اقدام کرده‌اند، مشمول این دستورالعمل و از نگهداری اسناد و مدارک و تسلیم اظهارنامه مالیاتی معاف هستند.
سکه‌های فروخته شده توسط بانک‌مرکزی در طرح پیش‌فروش سکه حدود ۷.۵ میلیون قطعه بود که در طرح‌های مختلف یک ماهه، سه ماهه و شش ماهه تا ۲۴ ماهه به مشتریان عرضه شد که البته در آن زمان اعلام شد که مالیاتی بر این سکه‌ها تعلق نمی‌گیرد.
بعد از انتشار ابلاغیه سازمان امور مالیاتی درباره طرح مالیات بر سکه، ایسنا برای ارتباط با مسئولان این سازمان و ارائه توضیحات بیشتر درباره این طرح جدید پیگیری‌های لازم را انجام داده اما تا این لحظه پاسخی دریافت نکرده است.
گفتنی است؛ طرح مالیات بر خرید و فروش سکه قبل از آمدن رئیس جدید سازمان امور مالیاتی، توسط سرپرست این سازمان آن هم یک روز قبل از آغاز تعطیلات نیمه خرداد تدوین و ابلاغ شد.
انتهای پیام
