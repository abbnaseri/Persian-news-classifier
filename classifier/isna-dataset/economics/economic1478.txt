خسارت بخش کشاورزی مناطق سیل‌زده تا یک ماه آینده پرداخت می‌شود
مدیرکل دفتر مدیریت بحران و کاهش مخاطرات بخش کشاورزی وزارت جهاد کشاورزی گفت: با توجه به دستورالعمل‌های فنی، اجرایی و تشکیل کارگروه‌های شهرستانی و استقرار سامانه سجاد، ظرف یک ماه آینده کل پرداختهای بلاعوض در استان‌های سیل‌زده نهایی خواهد شد.
به گزارش ایسنا به نقل از وزارت جهاد کشاورزی، محمد موسوی گفت: بعد از اخذ مصوبه هیئت وزیران حداکثر ۲ هفته برای تهیه دستورالعمل اجرایی مصوبه وقت داشتیم که در یک هفته با هماهنگی وزارت کشور مصوبه اجرایی تهیه و ابلاغ شد. تخصیص منابع نیز پیگیری شد که ۵۰ درصد تخصیص منابع داده شد.
او افزود: در مصوبه تکمیلی هیئت وزیران در تاریخ ۳۱ فروردین و ۲۳ اردیبهشت امسال، ۲۶۹۱ میلیارد تومان کمک بلاعوض و ۲,۵۰۰ میلیارد تومان تسهیلات قرض‌الحسنه در اختیار استان‌های خسارت دیده قرار گرفت.
موسوی گفت: توزیع استانی و بین بانکی نیز به سرعت انجام شد و کارگروه استانی نیز تشکیل شد که هماهنگی‌ها برای تأمین نقدینگی و تخصیص منابع به سرعت انجام شده است و ظرف هفته‌های آینده پرداخت‌ها به صورت تصاعدی در استان‌های خسارت دیده انجام خواهد شد.
او افزود: بستر زیرساخت‌ها برای ثبت کل مستندات بررسی و بازرسی‌های میدانی و میزان خسارت‌ها نیز در سامانه سجاد انجام شده است.
موسوی گفت: در استان گلستان ۲۷۲ میلیارد تومان کمک بلاعوض و ۲۵۳ میلیارد تومان تسهیلات قرض‌الحسنه تخصیص داده شده است که به زودی نهادی خواهد شد.
موسوی در ادامه گفت: ۲۹۰ میلیارد تومان تسهیلات بلاعوض و ۲۷۰ میلیارد تومان تسهیلات با سود ۴ درصد برای استان لرستان تخصیص داده شده است که از کمک‌های بلاعوض ۵۰ درصد پرداخت شده است و برای تسهیلات نیز توزیع استانی و بین بانکی انجام شده است که با تأیید کارگروه استانی برای بازسازی واحدهای خسارت دیده اقدام خواهد شد.
او افزود: کمیته‌های تخصصی استان و شهرستانی شکل گرفته است و با تخصیص منابع پرداخت‌ها انجام خواهد شد. همزمان با پرداخت بلاعوض بلافاصله معرفی به بانک و پرداخت تسهیلات نیز آغاز خواهد شد.
انتهای پیام
