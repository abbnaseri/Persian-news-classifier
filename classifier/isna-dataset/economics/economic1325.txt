یک ریال از خصوصی‌سازی‌ها به بودجه نمی‌رود
وزیر امور اقتصادی و دارایی با اشاره به برخی گمانه‌زنی‌ها مبنی بر تخصیص منابع حاصل از خصوصی‌سازی برای جبران کسری بودجه، این مساله را رد کرد و گفت: حتی یک ریال از خصوصی‌سازی به این حوزه نخواهد رفت.
به گزارش ایسنا، فرهاد دژپسند عصر امروز (دوشنبه) در جلسه "نشست توجیهی واگذاری‌های بزرگ" که با حضور فعالان اقتصادی در وزارت امور اقتصادی و دارایی برگزار شد، با تاکید بر اینکه وزارت اقتصاد متولی هیئت مقررات‌زدایی است، از کارآفرینان و فعالان اقتصادی حاضر در جلسه خواست هر آنچه برای ۱۰ برابر کردن جریان مالی آنها لازم است را بگویند تا وزارت اقتصاد آن را پیگیری و حل کند.
وزیر اقتصاد در ادامه با بیان اینکه وزیر اقتصاد رئیس شورای گفت‌وگو است، ادامه داد: وزارت اقتصاد به دلیل اینکه با حوزه‌های مالیاتی، گمرکی، مقررات زدایی و حتی بانکی سروکار دارد می‌تواند بسیاری از مشکلات کارآفرینان را حل کند.
او با بیان اینکه واگذاری سهام شرکت‌های دولتی در بورسی در اولویت وزارت اقتصاد است، گفت: به هیچ وجه این واگذاری‌ها برای جبران کسری بودجه و اعتبارات هزینه‌ای نیست و یک ریال از این منابع خصوصی‌سازی به این حوزه‌ها وارد نخواهد شد.
دژپسند همچنین با تاکید بر اینکه قصد دولت واگذاری باقی مانده سهام دولت در بورس است، اظهار کرد: هدف از این طرح این است که هیچ سهمی برای دولت نماند و همچنین سهم بخش غیر دولتی در اداره اقتصاد کشور افزایش پیدا کند.
روش محاسبه ارزهای صادراتی ما با بانک مرکزی متفاوت است
دژپسند در ادامه این نشست و در جمع خبرنگاران با اشاره به ضرورت استفاده از شیوه‌های متنوع در انجام واگذاری‌ها اظهار کرد: ممکن است شرکت‌های خصوصی نتوانند یک شرکت را به طور کامل خریداری کنند و بنابراین در این جلسه قرار شد تا فعالان بخش خصوصی بروند و یک کنسرسیوم برای خریدهای خود تشکیل دهند.
او همچنین به ارائه سهام ۱۸ شرکت دولتی باقی مانده در بورس هم اشاره کرد و گفت که این سهام از ۱۴ تا ۳۰ درصد به صورت متغیر و از طریق شیوه‌های بلوکی واگذار می‌شوند که این قضیه از هفته بعد آغاز خواهد شد.
وزیر اقتصاد با تاکید بر اینکه شرکت‌هایی که فروخته می‌شوند لزوماً پولشان به خزانه نمی‌آید ادامه داد: برای مثال برخی بانک‌ها را که می‌فروشیم پولش را برای افزایش هزینه بانک‌ها تخصیص می‌دهیم. همچنین بیمه البرز را که می‌فروشیم هم درآمدش را برای افزایش سهام بیمه ایران تخصیص خواهیم داد.
دژپسند همچنین به بهبود روند بازگشت ارزهای حاصل از صادرات نیز اشاره کرد و درباره اختلاف آمارهای خود با بانک مرکزی نیز گفت: روش محاسبه ما با آقای همتی متفاوت است. ایشان یک فرض گذاشته‌اند که بر اساس آن ۲۰ درصد از عدد را کم می‌کنند و به عدد می‌رسند.
انتهای پیام
