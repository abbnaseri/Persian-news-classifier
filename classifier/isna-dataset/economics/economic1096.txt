کابوس بزرگ بیمه‌گران نفتکش‌ها
 حمله اخیر به نفتکش‌ها نزدیک آب‌های خلیج فارس نرخ پریمیوم بیمه برای کشتی‌هایی که از آب‌های خاورمیانه عبور می‌کنند را افزایش داده و هزینه انتقال نفت از این منطقه را بالا برده است.
به گزارش ایسنا، نرخ‌های بیمه برای نفت‌کش‌هایی که در خاورمیانه بارگیری می‌کنند پس از حمله اخیر به نفتکش‌ها حداکثر ۲۰ برابر شده است. یک منبع بیمه کشتیرانی گفت: کشتی داران اکنون ۰.۱ تا ۰.۴ درصد از ارزش کشتی را در بیمه پرداخت می‌کنند در حالی که پیش از حملات این نرخ ۰.۰۲ درصد بود و بیمه گران از این وحشت دارند که این اتفاق در روزهای آینده تکرار شود.
منابع کشتیرانی گفته‌اند در برخی موارد بیمه گران بیمه دریایی به پوشش بیمه نفت‌کش‌هایی که در این منطقه بارگیری می‌کنند تمایلی نداشته‌اند.
دو نفتکش پنج شنبه گذشته در دریای عمان در نزدیکی تنگه هرمز که محل عبور ۳۰ درصد از ترانزیت نفت دریابرد جهان است هدف حمله قرار گرفتند. این حمله حدود یک ماه پس از حمله به چهار نفتکش در نزدیکی فجیره امارات متحده عربی به وقوع پیوست.
منابع آگاه به پلاتس گفتند: حملات بیشتر در این منطقه باعث خواهد شد پریمیوم بیمه برای ترانزیت نفت از طریق این حمله مورد بازنگری قرار گیرد. در حال حاضر احتمال وخامت بیشتر اوضاع وجود دارد و بیمه گران تلاش می‌کنند در حد امکان پوشش بیمه برای نفتکش‌ها در این منطقه فراهم نکنند.
نرخ‌های پریمیوم ریسک جنگ سرسام آور می‌شوند
به گفته منابع آگاه، پریمیوم ریسک جنگ که مالکان کشتی‌ها هر بار که به خلیج فارس می‌روند پرداخت می‌کنند اکنون برای ابر نفتکش‌ها به ۱۸۵ هزار دلار افزایش پیدا کرده است. این نرخ‌ها پس از حملات یک ماه پیش به نفتکش‌ها در نزدیکی فجیره به ۵۰ هزار دلار افزایش پیدا کرده بود.
مالکان کشتی و شرکت‌هایی که کشتی‌های آنها را چارتر می‌کنند بلافاصله پس از حملات روز پنج شنبه ثبت سفارش را متوقف کرده و به ارزیابی مجدد ریسک‌های حمل نفت از خاورمیانه پرداخته بودند.
پائولو دامیکو، رئیس هیأت مدیره اینترتانکو که بزرگترین گروه تجاری مالکان نفتکش‌ها است در این باره گفت: ما باید به خاطر داشته باشیم که ۳۰ درصد از نفت خام جهان از طریق تنگه‌ها عبور می‌کند و اگر این آب‌ها ناامن شوند، روند عرضه به کل دنیای غرب ممکن است به خطر بیافتد.
کمیته جنگ مشترک که یک گروه مشاوره دهنده به بیمه گران است، پس از حادثه یک ماه پیش کل منطقه خلیج فارس و آب‌های نزدیک آن را در لیست ویژه‌ای قرار داده بود که به بیمه گران اجازه می‌دهد نرخ بیمه بالاتری مطالبه کنند. معامله گران و واسطه‌های کشتی می‌گویند تا روز پنج شنبه مالکان کشتی‌ها تمایلی به ارسال کشتی‌های خود به این منطقه نداشتند و البته محموله‌های نفتی هم کمتر شده بودند.
یک منبع آگاه به بلومبرگ گفت: شرکت DNK که یکی از کشتی‌های آسیب دیده در حمله روز پنج شنبه را تحت پوشش بیمه خود قرار داده بود نرخ‌های خود برای بیمه جنگ را افزایش خواهد داد. شرکت بیمه رقیب "هلنیک وار ریسک کلوب" نیز احتمالاً نرخ بیمه بالاتری برای کشتی‌هایی که به خلیج فارس می‌روند دریافت خواهد کرد.
شرکت DNK نفتکش فرونت آلتایر متعلق به نروژ را برای تمام ارزش کشتی بیمه کرده بود. یک کشتی در اندازه فرونت آلتایر بین ۳۰ تا ۵۰ میلیون دلار ارزش دارد. بیمه گران در بیمه جنگ ارزش کشتی‌هایی که آسیب دیده یا از بین رفته‌اند را پرداخت می‌کنند. محموله نفتای کشتی فرونت آلتایر تحت سیاست جداگانه‌ای بیمه شده بود.
وحشت در قلب خطوط کشتیرانی
گروه صنعتی BIMCO که بزرگترین انجمن کشتیرانی بین‌المللی برای مالکان کشتی است اعلام کرده است شرکت‌های کشتیرانی باید به فکر دور کردن کشتی‌هایشان از منطقه‌ای باشند که این دو نفتکش هدف حمله قرار گرفتند. تنش‌ها در تنگه هرمز و خلیج فارس اکنون در بالاترین سطحی قرار دار که بدون یک جنگ واقعی می‌تواند وجود داشته باشد.
شرکت کشتیرانی "میتسویی او اس کی لاینز" ژاپن به کشتی‌هایی که در این منطقه فعالیت می‌کنند دستور داده است فاصله خود در یک شعاع ۱۲ مایلی را از منطقه‌ای که به نفتکش‌ها حمله شده است، حفظ کنند.
بر اساس گزارش پلاتس، با وجود تأثیر قابل توجه روی بیمه، نرخ بار هنوز رشد قابل توجهی پیدا نکرده است و عدم تقاضا از سوی چارترکنندگان و بازار دچار اشباع نفتکش باعث شده نرخ حمل بار در منطقه تغییر چندانی پیدا نکند. اما منابع آگاه خاطرنشان کرده‌اند که اگر چنین حملاتی ادامه پیدا کند، احتمال رشد چشمگیر نرخ حمل بار بعید نیست.
طبق برآورد کارگزاران کشتی، بیش از ۱۳۵ نفتکش از نوع VLCC در آوریل و ۱۱۸ نفتکش نیز در ماه مه در منطقه خلیج فارس و دریای سرخ نفت بارگیری کردند.
نوآح پارکت، تحلیلگر "جی پی مورگان اند کو" اظهار کرد: در کوتاه مدت نرخ‌ها برای چارتر کشتی‌ها در خاورمیانه ممکن است افزایش پیدا کند زیرا برخی از مالکان کشتی‌ها ممکن است از فعالیت در این منطقه اجتناب کنند و میزان عرضه کمتر شود.
انتهای پیام
