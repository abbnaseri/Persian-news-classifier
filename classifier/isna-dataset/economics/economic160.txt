۱۰ میلیارد تومان دیگر برای مبارزه با ملخ‌های صحرایی اختصاص یافت
سخنگوی سازمان حفظ نباتات اعلام کرد که در هفته‌ای که گذشت ۱۰ میلیارد تومان دیگر برای مبارزه با ملخ صحرایی مهاجم اختصاص یافت و در حال حاضر مشکلی از نظر بودجه یا تأمین انواع سم از منابع داخلی یا خارجی نداریم.
از بهمن ماه سال گذشته ملخ‌های صحرایی مهاجم از طریق همسایگان ایران به‌ویژه عربستان به استان‌های جنوبی کشور آمدند و تاکنون بیش از ۷۰۰ هزار هکتار از اراضی کشور را در مرزهای جنوبی و غربی کشور درنوردیده‌اند که البته با مبارزه از سوی کارشناسان سازمان حفظ نباتات و به اذعان مسئولان این سازمان هیچ آسیبی به اراضی و باغات کشاورزی وارد نشده و این مهمان‌های ناخوانده به شهرهای کشور وارد نشده‌اند.
در این رابطه سیدمحمدرضا میر - سخنگوی سازمان حفظ نباتات - به ایسنا، گفت: در هفته‌ای که گذشت از بودجه ۲۰ میلیارد تومانی درخواستی ۱۰ میلیارد تومان موافقت و پرداخت شد و با وجود کم بودن این میزان اعتبار، مابقی نیازمان را از طریق استان‌های درگیر تأمین کرده‌ایم و فعلاً مشکلی از این نظر نداریم.
وی با بیان اینکه تاکنون فعالیت‌های بسیاری در زمینه مبارزه و کانون‌کوبی ملخ‌های صحرایی مهاجم انجام شده است، ادامه داد: از نظر اعتبار نگرانی چندانی نداریم چرا که اخیراً از سوی هیأت وزیران اعلام شد که اگر در این زمینه به بودجه و اعتبار بیشتری نیاز داشته باشیم مجدداً بودجه‌ای برای ما تصویب خواهند کرد.
سخنگوی سازمان حفظ نباتات با اشاره به اینکه سطح مبارزه با ملخ صحرایی مهاجم تاکنون به بیش از ۷۲۵ هزار هکتار رسیده است، گفت: هیچ مشکلی برای تأمین سموم مورد نیاز برای مبارزه با ملخ‌های صحرایی از طریق خرید از داخل و واردات نداریم و عملیات مبارزه به صورت شبانه‌روزی در حال انجام است.
انتهای پیام
