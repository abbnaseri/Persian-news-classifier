گزارش شرکت مخابرات ایران از دستاوردهای خود در حوزه فناوری اطلاعات در سال ۹۷
شرکت مخابرات ایران در گزارشی از دستاوردهای سال ۹۷ شرکت، خلاصه‌ای از اقدامات حوزه فناوری اطلاعات این شرکت را ارائه کرد.
به گزارش ایسنا، در این گزارش که سید مجید صدری، مدیر عامل شرکت مخابرات آن را ارائه کرده آمده است: در سال گذشته سیستم‌های جامع نرم افزاری ارتباط با مشتریان تلفن ثابت، باندپهن xDSL/FTTH و ارائه خدمات زیرساختی و ارتباطی به شرکت‌ها و سازمان‌ها به‌صورت یکپارچه و متمرکز در مراکز داده مخابرات ایران پیاده‌سازی و با برگردان اطلاعات استان‌ها به بهره‌برداری جهت ارائه خدمات به بیش از سی میلیون مشترک در سطح کشور رسید.
شرکت مخابرات ایران اعلام کرد: در سال ۹۷ سیستم‌های AAA کل کشور متمرکز و برگردان و در نتیجه در کلیه مناطق سیاست‌های تفکیک ترافیک و مدیریت حسابداری مشترکین باندپهن یکسان شد تا مخابرات ایران بتواند کمپین‌های یکپارچه را در شبکه‌های xDSL/FTTH ارائه نماید.
در این گزارش آمده است: از دیگر اتفاقات خوب سال ۹۷، پیاده‌سازی سیستم جامع و متمرکز نرم‌افزاری OSS (سیستم پشتیبانی عملیات شبکه) و یکپارچه‌سازی آن با CRM و AAA در شرکت مخابرات ایران در تمامی استان‌ها بود که منجر به اجرای فرایندهای مختلف رفع خرابی و مدیریت ظرفیت و کیفیت شبکه تا لایه‌های دسترسی شد که تأثیر مستقیم در افزایش کیفیت خدمات باندپهن و در نتیجه رضایت مشترکین XDSL/FTTH دارد.
سید مجید صدری تاکید کرد: با یکپارچه و متمرکز شدن سیستم‌های CRM و OSS در مخابرات ایران، طراحی و توسعه سیستم Bit Stream انجام گرفته تا شرکت‌های دارنده پروانه FCP و Servco بتوانند از زیرساخت‌های باندپهن مخابرات ایران بصورت اشتراکی استفاده نموده و درآمد حاصل را با مخابرات ایران تسهیم کنند. بهره‌برداری از این سیستم منجر به جلوگیری از هدر رفت سرمایه گذاری مجدد شرکت‌های دارنده پروانه در لایه دسترسی و انتقال شد و به راحتی شرکت‌های مذکور می‌توانند به مشترکین خود بر روی زیرساخت‌های خالی مخابرات ایران در کل کشور خدمات باندپهن خود را ارائه نمایند.
گزارش دستاوردهای سال ۹۷ شرکت مخابرات تاکید می‌کند: ایجاد زیرساخت اگریگیتوری محتوای صوتی و داده در مخابرات ایران، از دیگر دستاوردهای مهم سال قبل بوده که می‌توان با مشارکت بازیگران محتوا در توسعه بازار محتوای صوتی و دیجیتالی کشور سهم بسزایی را نصیب مخابرات ایران نمود.
در این گزارش آمده است: سال گذشته و در راستای عمل به اهداف بهره‌مندی از توان داخلی به لطف خدا توانستیم سیستم صورت‌حساب (Billing) کلیه استان‌ها را با راهکار ایرانی و بومی به صورت متمرکز یکپارچه نموده و داشبورد گزارش‌گیری نیز جهت مدیریت متمرکز قبوض مشترکین ایجاد شد تا در آینده نزدیک مشترکین مخابرات ایران در هر نقطه از کشور بتوانند خدمات مرتبط به قبض را از هر منطقه‌ای دریافت کنند.
انتهای پیام
