با تبلت‌های گوگل خداحافظی کنید
گوگل به تازگی اعلام کرده است که دیگر قصد ادامه تولید هیچ تبلتی را نخواهد داشت.
به گزارش ایسنا، چندی پیش بود که بسیاری از کارشناسان از احتمال ضعیف شدن بازارهای مربوط به فروش و عرضه تبلت در جهان خبر داده و سخن گفتند؛ آن زمان کمتر کسی باور می‌کرد تبلت‌ها که در چند سال اخیر یکی از اصلی‌ترین دستگاه‌های محبوب و موردنیاز کاربران و علاقمندان به محصولات تکنولوژی به شمار می‌رفتند، دیگر خریدار نداشته باشند و شرکت‌های تولیدکننده آنها نیز تصمیم بگیرند تولید آنها را لغو و متوقف اعلام کنند.
حالا بر اساس گزارش‌های منتشره در وب سایت بیزینس اینسایدر به نظر می‌رسد که تعبیر این دسته از کارشناسان به واقعیت پیوسته و شرکت گوگل به تازگی با انتشار بیانیه‌ای اعلام کرده است که دیگر قصد ندارد تبلت پیکسل اسیلت (Pixel Slate) را که در سال گذشته در کنار گوشی‌های پیکسل ۳ و پیکسل ۳ ایکس ال منتشر و عرضه شده بود، تولید کند. این شرکت همچنین اعلام کرده است که پروژه توسعه و تولید نسل بعدی تبلت‌های خود را متوقف کرده است.
به عقیده بسیاری از کارشناسان فعال در حوزه فناوری، به نظر می‌رسد که گوگل در عوض تصمیم گرفته است که به توسعه سخت افزارهای مربوط به سیستم عامل کروم او اس (Chrome OS ) که در لپ تاپ‌های پیکسل بوک مورد استفاده قرار خواهند گرفت، بپردازد.
کارشناسانی که پیش‌تر از احتمال ضعیف شدن بازار فروش تبلت در جهان خبر داده بودند، علت این کاهش استقبال کاربران از تبلت را بزرگ شدن اندازه صفحه نمایش گوشی‌های هوشمند نام برده و اعلام کرده بودند. بنا بر گفته‌های آنها، طبیعی ست که وقتی صفحه نمایش گوشی‌های هوشمند کاربران از قبل بسیار بزرگ‌تر شده است، نیاز آنها به تبلت کمتر خواهد شد و در صورت تمایل به کار با نرم افزارهای پیچیده‌تر و کارهای بیشتر، از لپ تاپ‌های مبتنی بر سیستم عامل ویندوز استفاده خواهند کرد.
انتهای پیام
