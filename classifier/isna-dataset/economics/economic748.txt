رشد اقتصادی آلمان منفی باقی خواهد ماند
بانک مرکزی آلمان اعلام کرد عملکرد بد اقتصادی این کشور ادامه خواهد یافت.
به گزارش ایسنا به نقل از رویترز، بانک مرکزی آلمان در گزارش جدید خود از وضعیت اقتصادی این کشور اعلام کرد که با کاهش تأثیر محرکه‌های رشد اقتصادی در سه ماهه نخست امسال، روند رشد معکوس خواهد شد و این کاهش به ویژه در بخش ساخت و ساز که نقش مهمی در رشد اقتصادی سه ماهه نخست امسال داشت محسوس‌تر خواهد بود.
بانک مرکزی آلمان با ابراز امیدواری نسبت به حل مشکل تحویل خودروهای آلمانی به مشتریان در سه ماهه دوم سال گفته است که با وجود بهتر شدن شرایط بخش خودرو سازی، رشد این بخش کماکان در سطح نیرومند قرار نخواهد گرفت.
مشکلات بخش خودروسازی که یکی از مهم‌ترین محرکه‌های رشد اقتصاد مبتنی بر صادرات آلمان است در ماه سپتامبر سال گذشته به اوج خود رسید. طبق اعلام انجمن "کی بی ای" آلمان میزان تولیدات خودروی این کشور در سپتامبر ۳۰ درصد کاهش یافته است.
بانک مرکزی آلمان پیامد برگزیت بر رشد اقتصادی این کشور را کماکان جدی ارزیابی کرده و نسبت به کاهش تقاضای واردات انگلیسی‌ها برای واردات محصولات ساخت آلمان ابراز نگرانی کرده است. بنا بر اعلام این بانک، مشکلات پیش روی بخش‌های اقتصادی به ویژه در بخش تولید باعث شده است تا چشم‌انداز رشد پایدار آلمان تضعیف شود.
بوندس بانک آلمان با اشاره به این که روند کلی اقتصاد آلمان چندان امیدبخش نیست پیش بینی خود از متوسط رشد اقتصادی این کشور در سال ۲۰۱۹ را به ۰.۵ درصد کاهش داده است. با این حال این روند به تدریج بهبود خواهد یافت به‌گونه‌ای که بانک مرکزی آلمان پیش بینی کرده است متوسط نرخ رشد اقتصادی آلمان در سال آینده به ۱.۵ درصد برسد.
بسیاری از نهادهای بین‌المللی و دولت آلمان پیش بینی خود از رشد اقتصادی این کشور در سال ۲۰۱۹ را کاهش داده‌اند. طبق اعلام دولت این کشور اقتصاد آلمان امسال تنها ۰.۵ درصد رشد خواهد کرد که در صورت تحقق نسبت به رشد ۱.۵ درصدی سال گذشته یک سوم شده است.
انتهای پیام
