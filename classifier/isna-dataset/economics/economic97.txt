افزایش ۲۰ درصدی صادرات به عراق در سال ۹۸
دبیرکل اتاق بازرگانی مشترک ایران و عراق با اشاره به صادرات ۲.۵ میلیارد دلاری ایران در ۱۰۰ روزه ابتدایی سال جاری، از افزایش ۲۰ درصدی صادرات به این کشور همسایه در سال ۹۸ خبر داد.
به گزارش ایسنا، حمید حسینی در گردهمایی صاحبان صنایع و تجار ایران و عراق اظهار کرد: خوشبختانه از ابتدای امسال روند تجارت به عراق مثبت بوده و ایرانی‌ها به طور میانگین روزانه ۲۵ میلیون دلار به عراق صادرات داشته اند.
وی با بیان اینکه امسال اولویت همکاری ایران و عراق در حوزه صنعت و خدمات خواهد بود، توضیح داد: همانطور که تجارت میان طرفین ادامه دارد ما به دنبال این هستیم که در حوزه‌های جدید نیز بیشترین ظرفیت ممکن فراهم شود. خوشبختانه مقامات سیاسی دو کشور بر لزوم توسعه همکاری‌ها تاکید دارند و همین مساله به ما کمک می‌کند که در بلندمدت سطح فعالیت‌های اقتصادی مشترک را افزایش دهیم.
دبیرکل اتاق بازرگانی ایران و عراق با اشاره به خط اعتباری ۲۰۰ میلیون دلاری پیمانکاران ایرانی در عراق تاکید کرد: این خط اعتباری به ما کمک می‌کند که در پروژه‌های سرمایه‌گذاری عراق حضور فعال داشته باشیم. از این رو امیدواریم دولت بغداد با تسویه‌حساب پروژه‌های قبلی منابع این خط اعتباری را تأمین کند تا امکان فعالیت در پروژه‌های جدید فراهم شود.
حسینی ادامه داد: همایش فعلی در جهت توسعه همکاری‌های اقتصادی و آشنایی دو طرف با ظرفیت‌های موجود در اقتصادهای ایران و عراق است و به همین منظور هیأت عراقی پس از دو روز مذاکره در تهران ابتدا به اصفهان و سپس به تبریز سفر خواهند کرد و در جریان این فر با ظرفیت‌ها آشنایی بیشتری به وجود خواهد آمد.
وی صدور مجوز ویزای بلندمدت مکرر برای تاجران ایرانی را یکی از اولویت‌های اصلی طرف ایرانی دانست و گفت: خوشبختانه در این زمینه مذاکرات خوبی انجام شده و امیدواریم با پیگیری سفیر عراق و موافقت دو طرف شرایط برای اجرایی شدن این خواسته فراهم شود.
دبیرکل اتاق بازرگانی ایران و عراق خاطرنشان کرد: این اتاق برای حوزه‌های مختلف همکاری‌های اقتصادی طرح‌های جدی دارد و امیدواریم در جریان این سفر و مذاکرات یک برنامه‌ریزی جدی برای اجرایی شدن این طرح‌ها صورت گیرد تا هدف‌گذاری تبادلات تجاری ۲۰ میلیارد دلاری دو کشور در آینده نزدیک اجرایی شود.
انتهای پیام

