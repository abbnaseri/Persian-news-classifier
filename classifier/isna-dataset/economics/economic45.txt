جابه‌جایی ۳۰ هزار زائر حج تمتع از فرودگاه امام
در حالی عملیات پروازهای حج تمتع در سال جاری از امروز (۱۷ تیرماه) به صورت رسمی آغاز می‌شود که در مجموع ۸۶ هزار و ۵۰۰ زائر ایرانی جهت انجام فریضه حج به مدینه و جده منتقل می‌شوند که از این تعداد ۳۰ هزار زائر ایرانی از فرودگاه امام خمینی (ره) اعزام می‌شوند.
به گزارش ایسنا، علی رستمی – مدیرعامل شرکت شهر فرودگاهی امام خمینی (ره) – در آئین معنوی بدرقه زائران بیت‌الله الحرام که صبح امروز با حضور مقامات کشوری و لشگری از ترمینال گالری سلام شهر فرودگاهی امام خمینی (ره) به صورت رسمی آغاز شد با اشاره به این‌که عملیات رفت پرواز زائران حج تمتع تا ۱۴ مردادماه سال جاری ادامه خواهد داشت، اظهار کرد: در مجموع ۸۶ هزار و ۵۵۰ زائر به حج تمتع خواهند رفت که از این تعداد ۳۰ هزار نفر از طریق فرودگاه امام خمینی (ره) به خانه خدا اعزام خواهند شد.
وی ادامه داد: عملیات پروازهای حج تمتع از امروز در فرودگاه امام خمینی (ره) به صورت رسمی آغاز شد و ۳۰ هزار نفر از زائران از ۹ استان کشور شامل تهران، البرز، مرکزی، سمنان، قم، کاشان، کردستان، قزوین و لرستان از طریق فرودگاه امام خمینی (ره) به خانه خدا خواهند رفت.
مدیرعامل شرکت شهر فرودگاهی امام خمینی (ره) با بیان این‌که از ۲۶ مردادماه سال جاری نیز عملیات برگشت پروازهای حج تمتع آغاز می‌شود و تا ۱۷ شهریورماه ادامه خواهد یافت، خاطر نشان کرد: عملیات رفت پرواز زائران حج تمتع تا ۱۴ مردادماه ادامه خواهد داشت و امیدواریم که به بهترین شکل ممکن انتقال حجاج انجام شود و هماهنگی در این باره صورت گرفته و از امروز (دوشنبه) پروازها به صورت منظم و روان دنبال می‌شود.
رستمی همچنین به تاکید وزیر راه و شهرسازی مبنی بر انجام باکیفیت پروازهای حج تمتع اشاره کرد و افزود: علی‌رغم همه مشکلات به وجود آمده در جابه‌جایی زائران شرکت هواپیمایی جمهوری اسلامی ایران تلاش می‌کند پرواز زائران را به بهترین نحو ممکن انجام دهد و ساخت ترمینال سلام نیز که در ۱.۵ سال گذشته سرعت گرفت امروز برای عملیات حج تمتع آماده است و ۳۰ هزار زائر از طریق فرودگاه امام خمینی (ره) جهت انجام فریضه حج به خانه خدا مشرف خواهند شد.
به گزارش ایسنا، عملیات رفت پروازهای حج تمتع در سال جاری از ۱۷ تیرماه به صورت رسمی آغاز می‌شود و از این تاریخ زائران به مدینه و جده منتقل خواهند شد و ۱۴ مردادماه نیز عملیات رفت پایان خواهد یافت.
در عملیات رفت ۱۶۲ پرواز به جده و ۱۹۹ پرواز به مدینه انجام می‌شود و عملیات برگشت پروازی حج تمتع نیز از ۲۶ مردادماه سال جاری از فرودگاه‌های جده و مدینه به سمت ایران آغاز و تا ۱۷ شهریورماه ادامه می‌یابد تا در مجموع ۸۶ هزار و ۵۵۰ زائر ایرانی جهت انجام فریضه حج تمتع اعزام شوند.
در سال جاری مسئولیت انتقال کلیه زائران ایرانی بر عهده شرکت هواپیمایی ایران‌ایر قرار گرفته است و این شرکت باید از طریق هواپیماهای ملکی خود جهت اعزام زائران به مدینه و جده اقدام کنند.
پروازهای حج تمتع سال جاری از تهران، اهواز، یزد، رشد، بیرجند، اصفهان، بندرعباس، بوشهر، گرگان، ساری، کرمان، تبریز، مشهد، زاهدان، ارومیه، کرمانشاه و شیراز به عنوان ۱۷ نقطه پروازی زائران اعلام شده است.
انتهای پیام
