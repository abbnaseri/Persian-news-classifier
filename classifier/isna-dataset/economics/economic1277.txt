طلب ۴۰۰ میلیارد تومانی قطعه‌سازان از خودروسازان
رئیس هیئت مدیره انجمن قطعه سازان استان اصفهان با بیان اینکه گردش مالی صنعت خودروسازی صدهزار میلیارد تومان است، گفت: مجموع طلب قطعه سازان از تمام خودروسازان داخلی نزدیک به ۴۰۰ میلیارد تومان است.
به گزارش ایسنا، ابراهیم احمدی روز گذشته (سه شنبه) در مراسم گشایش پانزدهمین نمایشگاه بین‌المللی قطعات خودرو اصفهان، با اشاره به اینکه امروز زنجیره قطعه سازی و صنعت خودرو شرایط خاصی دارد، اظهار کرد: اکنون علاوه بر تحریم‌های خارجی، درگیر تحریم‌های داخلی نیز هستیم.
وی با نگاه به صنعت خودرو طی سال‌های گذشته به خصوص از سال ۹۰ به بعد، گفت: متأسفانه در این سال‌ها صنعت خودروسازی کشور آزادی عمل نداشت، در حالیکه تمام صنایع از جمله فولاد، آلومینیوم و مس افزایش قیمت داشتند، اما با بی مهری صنعت خودرو از افزایش قیمت آن جلوگیری شد.
رئیس هیئت مدیره انجمن قطعه سازان استان اصفهان با اعتقاد بر اینکه پیش فروش خودروها نیز تحت فشار شرایط خاص کشور انجام شد، افزود: برای جلوگیری از ورود مردم به بازار سکه و ارز، سیاست پیش فروش خودرو در پیش گرفته شد.
احمدی با بیان اینکه با وجود چالش‌های زیاد، می‌توان با تبدیل چالش‌ها به فرصت، قطعات خودرو را بومی سازی کنیم، تصریح کرد: طبق آمار سال گذشته بیشترین عمق ساخت داخل قطعات خودروهای سواری مربوط به استان اصفهان بوده و امیدوارم عمق ساخت داخل خودروهای سواری در استان افزایش یابد.
وی در خصوص طلب قطعه سازان از شرکت‌های خودروساز داخلی، گفت: مجموع طلب قطعه‌سازان از تمام خودروسازان داخلی نزدیک به ۴۰۰ میلیارد تومان است و تاکنون بازه زمانی پرداخت بدهی قطعه سازان ۱۲۰ روزه تعیین شده است.
رئیس هیئت مدیره انجمن قطعه سازان استان اصفهان با بیان اینکه بعضاً مطالبات به قدری بالاست که در بازه زمانی ۱۲۰ روز امکان پرداخت آن وجود ندارد، اظهار کرد: در حال حاضر مهمترین مشکل قطعه سازان خرید نقدی قطعات و مواد اولیه مورد نیازشان است، در حالیکه طلب خود را باید در موعدی ۱۲۰ روزه دریافت کنند.
وی یادآور شد: گردش مالی صنعت خوردوسازی صد هزارمیلیارد تومان است.
انتهای پیام
