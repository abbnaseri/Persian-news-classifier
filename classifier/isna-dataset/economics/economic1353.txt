آیا یورو توانایی جایگزینی دلار را دارد؟
جنگ تجاری بین چین و آمریکا فرصتی طلایی برای اروپایی‌ها است تا جایگاه یورو در جهان را تقویت کنند.
به گزارش ایسنا به نقل از رویترز، وخامت روابط بین دو کشوری که بیشترین حجم مبادلات تجاری دوجانبه جهان با یکدیگر را دارند، می‌تواند بر بساری از حوزه‌ها اثر بگذارد. اکنون برخی از شرکت‌های چینی چه به عنوان اهرم فشار و چه برای کاهش وابستگی خود به نظام مالی آمریکا در حال تبدیل بخشی از دارایی دلاری خود به ارزهای دیگر هستند.
در بین ارزهای مختلف، یورو بهترین جایگزین دلار برای شرکت‌های چینی است چرا که از نظر مقبولیت در بین کشورهای جهان و قدرت اقتصادی تقریباً برابر، یورو تنها رقیب جدی دلار در حال حاضر محسوب می‌شود. اخیراً وزارت خزانه داری آمریکا در گزارشی بر اخبار کوچ چینی‌ها از دارایی‌های دلاری صحه گذاشت و تأیید کرد که میزان اوراق قرضه وزارت خزانه داری آمریکا که در اختیار چینی‌ها است به پایین‌ترین سطح دو سال و نیم اخیر رسیده است.
در صورتی که روند فعلی تداوم یابد و چیزی بیش از یک واکنش صرف از طرف چینی باشد، به نظر می‌رسد وزنه یورو در برابر دلار افزایش خواهد یافت به ویژه آن که چین بزرگ‌ترین دارنده اوراق قرضه آمریکا در جهان است و عرضه سنگین این اوراق از جانب چین به شدت بر ارزش اوراق دلاری و سپس دلار تأثیر خواهد گذاشت.
نشانه‌های دیگری نیز از افزایش تمایل چین برای همکاری با اروپا به چشم می‌خورد: تقاضا برای اوراق قرضه اسپانیا، بلژیک و فرانسه از طرف خریداران چینی به سطوح بی سابقه‌ای رسیده است و خرید شرکت‌ها توسط اتباع چینی کماکان ادامه دارد.
راچ هوچسون، مدیر صندوق در مؤسسه "ابردین استاندارد اینوستمنت" گفت: نظام مالی آمریکا ماهیتی دارد که منطقه یورو هنوز فاقد آن است و هنوز برای گرفتن جای دلار راه زیادی دارد.
مقامات اروپایی تمایل خود برای مقابله با هژمونی دلار را پنهان نکرده‌اند. اولی رن، رئیس بانک مرکزی فنلاند و از اعضای هیأت مدیره بانک مرکزی اروپا گفته است که دارایی‌های امن می‌توانند ابزاری برای تقویت نقش یورو در نظام جهانی باشند.
انتهای پیام

