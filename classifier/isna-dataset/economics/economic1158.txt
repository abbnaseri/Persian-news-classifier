کاهش قیمت خودرو روزانه شده است
پس از آنکه از ابتدای امسال قیمت‌ها در بازار خودرو کار خود را افزایشی آغاز کرده بود؛ طی چند مدت اخیر با کاهش‌های بعضا روزانه پیش رفته است. به گفته کارشناسان این حوزه روند نزولی قیمت خودرو ادامه‌دار خواهد بود.
به گزارش ایسنا، روند رو به رشد قیمت‌ها در بازار خودرو که از فروردین ماه سال جاری مجدداً آغاز شد، خودرو را از دسترس مصرف‌کنندگان واقعی دور و به کالایی سرمایه‌ای تبدیل کرد. دلالان نیز به اصطلاح کارشناسان این حوزه "شیطنت" کرده و با قیمت‌گذاری‌های غیرواقعی، بیشتر بر التهابات بازار خودرو دامن زدند.
اما پس از حذف قیمت خودرو و مسکن از آگهی‌های خرید و فروش در سایت‌های اینترنتی که با هدف کنترل قیمت‌ها در بازار مسکن و خودرو انجام شد، تا چندی افزایش قیمت‌ها ادامه داشت اما پس از آن طی چند هفته اخیر ورق بازار خودرو برگشته و قیمت‌ها سیر نزولی به خود گرفت. این کاهش قیمت خودرو به‌گونه‌ای است که در روزهای پایانی هفته گذشته سرعت کاهش قیمت افزایش یافت و قیمت‌های بعداز ظهر نسبت به صبح همان روز کمتر شد.
در آخرین روز کاری هفته گذشته (چهارشنبه) قیمت خودروهای داخلی بین دو تا پنج میلیون تومان، مونتاژی‌ها پنج الی ۱۰ میلیون تومان و خودروهای وارداتی ۱۰ الی ۲۰ میلیون تومان از صبح تا بعدازظهر، کاهش داشت.
در ماه‌های گذشته با افزایش قیمت انواع خودروها کسی تمایل به فروش خودرو نداشت اما روند کاهشی قیمت‌ها عاملی شده تا فروشنده در بازار باشد؛ اما خبری از خریدار نیست.
به گفته فعالان بازار خودرو، این روزها خرید و فروش خودرو نسبت به هفته گذشته همچنان با روند کاهشی قیمت‌ها روبه‌رو است. البته یکی از مؤثرترین دلایل این کاهش قیمت‌ها را باید در رکود معاملات در بازار دانست چرا که به اعتقاد فروشندگان خودرو، کمتر مشتری در بازار دیده می‌شود و همه به امید کاهش قیمت دست از خرید کشیده‌اند.
فروشندگان خودرو معتقدند همچنان عرضه خودرو توسط شرکت‌های خودروساز به کندی انجام می‌شود اما بسته شدن سایت‌های فروش خودرو و آگهی‌های غیر منطقی در فضای مجازی باعث شده تا نرخ‌های خلاف واقع خودرو در بازار کاهش یابد.
در این میان فربد زاوه - کارشناس صنعت خودرو - معتقد است: " به زودی قیمت خودرو به کف می‌رسد. کاهش قیمت خودرو در بازار نتیجه اثرات روانی مسائل سیاسی است که در کشور وجود دارد و این مورد تأثیر خود را بر قیمت ارز نیز گذاشته است. پایداری قیمت‌ها و ادامه روند به مسائل بسیار زیادی بستگی دارد".
وی افزود: ریشه تمامی این اتفاقات خوش‌بینی سیاسی موجود در کشور است و در صورت ادامه شرایط، روال تا چند ماه آینده نیز به همین صورت خواهد بود. البته باید ذکر کرد که رکود سنگین در بازار ایجاد خواهد شد و افراد منتظر کاهش قیمت بیشتر هستند.
همچنین رئیس اتحادیه نمایشگاه‌داران و فروشندگان خودرو تهران در آخرین گفت‌وگوی خود با ایسنا با بیان اینکه قیمت‌ها در بازار خودرو از مدتی پیش تاکنون نزولی پیش رفته است، از افت بیشتر قیمت‌ها در این بازار و کاهش تقاضا و تعلل مردم برای خرید خودرو به علت اینکه باز هم قیمت‌ها پایین خواهد آمد، خبر داده است.
به گفته سعید مؤتمنی "لازم است که خودروسازان نیز عرضه خود را بیشتر کنند. متأسفانه زمانی که قیمت‌ها کاهشی می‌شود، خودروسازان نیز میزان عرضه خود را پایین می‌آورند. چنانچه ۵۰ هزار خودرویی که طبق اعلام وزیر صنعت قرار است به زودی بازار تزریق شود، وارد شود، قیمت‌ها تعادلی خواهند شد".
انتهای پیام
