پیش‌بینی صندوق بین‌المللی پول از کاهش رشد اقتصادی چین
تنش‌های تجاری و فضای نامطمئن فعلی کماکان خطر زیادی دارد و ریسک‌های موجود بر سر راه اقتصاد چین، رشد اقتصادی را پایین خواهند کشید. این تازه‌ترین اظهارات صندوق بین المللی پول در خصوص دومین اقتصاد بزرگ جهان است.
به گزارش ایسنا، دیوید لیپتون، قائم مقام مدیر اجرایی صندوق بین‌الملی پول گفت: در کوتاه مدت چشم انداز اقتصادی خیلی مطمئن نیست و امکان افزایش تنش‌ها در مساله تجاری وجود دارد. مقامات چینی به دنبال راهی هستند تا در صورت تشدید تنش‌های تجاری با امریکا، ثبات را در سطح کلان اقتصادی و مالی حفظ کنند.
کاهش مجدد پیش بینی صندوق بین‌المللی پول از رشد اقتصادی چین تنها دو ماه پس از ان رخ می‌دهد که این نهاد در ماه اوریل پیش بینی خود از رشد اقتصادی این کشور را از ۶.۵ درصد به ۶.۳ درصد کاهش داده بود. آمریکا از ماه گذشته بر واردات محصولاتی به ارزش ۲۰۰ میلیارد دلار از چین تعرفه ۲۵ درصدی اعمال کرده و تهدید کرده است که ۳۰۰ میلیارد دلار دیگر از محصولات چینی را به فهرست تعرفه‌ها اضافه خواهد کرد. در طرف مقابل نیز چین بر واردات بیش از ۴۵۰۰ قلم جنس آمریکایی تعرفه ۲۵ درصدی وضع کرده است.
صندوق بین المللی پول پیش بینی کرده است که با وجود اقدامات انجام شده از طرف دولت، رشد اقتصادی چین کماکان بر روی دور کند خواهد بود و در سال ۲۰۲۰ به ۶ درصد کاهش پیدا خواهد کرد. این نهاد با تمجید از تلاش دولت برای کاهش وابستگی به رشد اعتباری از مقامات خواسته است تا با کاهش ریسک‌های آربیتراژی موجود در بازار این کشور و تقویت نظارت‌های خود بر بازارهای مالی به سمت دستیابی به یک چارچوب مالی مؤثر تر حرکت کند.
صندوق بین‌المللی پول تنها نهاد معتبری نیست که پیش بینی خود از رشد اقتصادی چین را کاهش داده است. بانک جهانی نیز نرخ رشد امسال چین را ۶.۲ درصد و برای سال اینده ۶.۱ درصد پیش‌بینی کرده است. اقتصاد چین در سه ماهه نخست امسال رشد ۶.۴ درصدی را تجربه کرد که تقریباً همه کارشناسان معتقدند این رشد در فصول دیگر امسال تکرار نخواهد شد.
انتهای پیام
