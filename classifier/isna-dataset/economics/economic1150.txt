نتایج آخرین دوره ارزیابی خدمات الکترونیکی اعلام شد
نتایج پنجمین دوره ارزیابی خدمات الکترونیکی امروز اعلام شد؛ بر این اساس، تحقق بلوغ الکترونیکی دستگاه‌های اجرایی کشور در ارزیابی دوره پنجم به ۶۲ درصد رسید.
به گزارش ایسنا، یکی از مهم‌ترین نیازمندی‌های به بار نشستن خدمات الکترونیکی، هماهنگی دستگاه‌های دولتی برای اتصال به یک سیستم یکپارچه است؛ در این راستا امروز نشست خبری اعلام نتایج عملکرد دستگاه‌های اجرایی در خصوص توسعه خدمات دولت الکترونیک در کشور در وزارت ارتباطات با حضور مسؤولان سازمان فناوری اطلاعات برگزار شده و نتایج پنجمین دوره ارزیابی خدمات الکترونیکی دستگاه‌های اجرایی، میزان مشارکت دستگاه‌ها خبری اعلام شد.
طبق اطلاعات ارائه‌شده در این جلسه، میزان تحقق بلوغ الکترونیکی دستگاه‌های اجرایی کشور در ارزیابی دوره پنجم به ۶۲ درصد رسید و این رقم نسبت به اولین دوره ارزیابی که در بهمن سال ۹۵ انجام شد بیش از ۴۰ درصد رشد داشته است.
ارزیابی خدمات الکترونیکی دستگاه‌های اجرایی با پایش ۱۰۵ دستگاه دولتی حاکی از میزان تحقق ۶۲.۸ درصدی بلوغ الکترونیکی دستگاه‌هاست. امتیاز عمومی دستگاه‌ها برای ایجاد درگاه خدمات ۸۴ درصد، حضور در وب ۶۶.۹، خدمات تعاملی ۷۰.۴۴ درصد، خدمات تراکنشی ۷۰.۲۲ و یکپارچگی خدمات ۵۰.۱۹ درصد بوده است.
ارزیابی دوره پنجم با بررسی وضعیت ۲۲۰۰ خدمت و زیر خدمت در ۱۰۵ دستگاه اجرایی انجام شد و شاخص‌هایی نظیر امتیاز عمومی درگاه، حضور در وب، تعاملی بودن، تراکنشی با هدف تکمیل خدمت الکترونیکی و یکپارچگی با هدف تعاملات مبتنی بر یکپارچگی و مشارکتی بودن با هدف افزایش مشارکت عموم در تصمیمات دولت مورد بررسی قرار گرفت.
بیمه مرکزی، سازمان سرمایه گذاری و کمک‌های اقتصادی و فنی ایران، سازمان جمع‌آوری و فروش اموال تملیکی، سازمان تنظیم مقررات، مرکز توسعه تجارت الکترونیکی، بنیاد شهید و امور ایثارگران، وزارت امور اقتصاد و دارایی، سازمان نهضت سوادآموزی و شرکت ارتباطات زیر ساخت، ۱۰ دستگاه برتر در ارائه خدمات الکترونیکی بودند.
دموکراسی دیجیتال را هدف غایی دولت الکترونیک
امیر ناظمی - معاون وزیر و رئیس سازمان فناوری اطلاعات ایران - در این نشست خبری که باهدف اعلام نتایج ارزیابی دوره پنجم وضعیت الکترونیکی شدن خدمات دستگاه‌های اجرایی کشور برگزار شد گفت: ارزیابی‌هایی صورت گرفته تاکنون، درون دستگاهی بوده است و در گام بعدی تلاش می‌کنیم میزان اتصال خدمات یک دستگاه را با دستگاه‌های دیگر مورد ارزیابی قرار دهیم.
رئیس سازمان فناوری اطلاعات ایران با اشاره به تعدد مجوزها و استعلام‌ها در مجموعه بروکراسی دولت افزود مهم‌ترین رویکرد دولت به اشتراک‌گذاری داده‌ها و خارج کردن اطلاعات از حالت جزیره‌ای است.
وی دموکراسی دیجیتال را هدف غایی دولت الکترونیک برشمرد و گفت: ارزیابی دوره‌ای دستگاه‌های اجرایی موجب شفافیت و مشخص‌تر شدن مسیر تحقق دولت الکترونیک می‌شود و نقاط ضعف و قوت دستگاه‌ها به‌منظور ارائه عملکرد بهینه را نمایان می‌کند.
معاون وزیر ارتباطات با تأکید به نقش محوری رسانه‌ها و شهروندان در مطالبه‌گری درخواست‌های خود افزود: مشارکت و مطالبه‌گری شهروندان در ارائه خدمات مناسب یک محرک عمومی برای مشارکت هرچه بیشتر دستگاه‌ها در فرآیند الکترونیکی کردن خدمات است و باید بدانیم در دوران جدید به اشتراک گذاشتن اطلاعات نوعی از قدرت محسوب می‌شود.
ناظمی گفت: خدمات الکترونیک می‌بایست به‌گونه‌ای باشد که شهروندان از ابتدا تا انتهای درخواست خدمات خود را به‌صورت تمام الکترونیکی انجام دهند و این امر نشانگر الکترونیکی شدن خدمات است.
رضا باقری اصل - دبیر جدید شورای اجرایی فناوری اطلاعات - هم در این نشست اعلام کرد: ارزیابی دوره پنجم دولت الکترونیکی نشان می‌دهد شتاب توسعه دولت الکترونیکی کاهش یافته و باید نگران تحقق آن باشیم. قرار بوده با دولت الکترونیکی، دولت کوچک‌تر شود اما عملاً می‌بینیم سازمان جدیدی در هر دستگاه برای توسعه دولت الکترونیکی تشکیل شده و کیفیت کار هم به همان شکل سابق انجام می‌گیرد و بهبود نیافته است.
او یکی از منسجم‌ترین اقدامات را ارزیابی خدمات دولت الکترونیک دانست و گفت: در ارزیابی دوره پنجم ما به مطالبه عمومی و آثار عملکردی دولت الکترونیکی توجه کرده و میزان رضایت مردم، اندازه و تعداد کارکنان و ساختار دستگاه‌ها در ارزیابی‌ها لحاظ کردیم.
وی با بیان این‌که در حال حاضر با داشتن دولت همراه، برخی دستگاه‌ها، مردم را برای دریافت خدمات به نرم افزارهای مختلف ارجاع می‌دهند، افزود: برای مثال وزیر نیرو، برای دریافت قبض الکترونیکی مردم را به استفاده از یک نوع اپلیکیشن ارجاع می‌دهد در حالی که با دولت همراه به راحتی همه این امکانات قابل اجراست.
باقری اصل خاطرنشان کرد: در مدت اخیر وزارت ارتباطات همه زیرساخت‌های لازم برای یک‌پارچه‌سازی خدمات و فرآیندها را ایجاد کرده است، اما باز هم تمایلی به یکپارچه شدن نیست و این موضوع نشان می‌دهد که از ابتدا عزمی برای یکپارچه سازی وجود نداشته است.
دبیر شورای اجرایی فناوری اطلاعات تاکید کرد: زیرساخت‌های دولت الکترونیکی در کشور فراهم است و باید خدمات یکپارچه به مردم ارائه شود تا مردم با کمترین هزینه و بیشترین سرعت بهترین خدمت را دریافت کنند.
وی با بیان این‌که در پنجمین دوره ارزیابی خدمات الکترونیکی، ۱۰۵ دستگاه اجرایی پایش شد اند، تصریح کرد: میزان تحقق دولت الکترونیکی در این ارزیابی به ۶۲.۸ درصد رسیده است که امتیاز عمومی دستگاه‌ها برای ایجاد درگاه خدمات ۸۴ درصد، حضور در وب ۶۶.۹ درصد، خدمات تعاملی ۷۰.۴۴ درصد، خدمات تراکنشی ۷۰.۲۲ درصد و یکپارچگی خدمات ۵۰.۱۹ درصد بوده است.
باقری اصل نتیجه ارزیابی پنجم را اینگونه اعلام کرد: بیمه مرکزی، سازمان سرمایه گذاری و کمک‌های اقتصادی و فنی ایران، سازمان جمع آوری و فروش اموال تملیکی، سازمان تنظیم مقررات، مرکز توسعه تجارت الکترونیکی، بنیاد شهید و امور ایثارگران، وزارت امور اقتصاد و دارایی، سازمان نهضت سوادآموزی و شرکت ارتباطات زیر ساخت ۱۰ دستگاه برتر در ارائه خدمات الکترونیکی بوده‌اند.
انتهای پیام
