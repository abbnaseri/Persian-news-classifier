بررسی معافیت آمریکا به چین برای واردات نفت ایران
وزارت خارجه آمریکا معافیت به چین برای واردات نفت ایران به منظور جبران هزینه سرمایه‌گذاری یک شرکت چینی در یک میدان نفتی ایرانی را بررسی می‌کند.
به گزارش ایسنا، سه مقام آمریکایی به پایگاه خبری پولیتیکو گفتند دولت ترامپ سرگرم مذاکره با چین برای صدور معافیت از قانون سال ۲۰۱۲ تحریم‌های ایران است که به پکن اجازه خواهد داد نفت از ایران وارد کند.
این مذاکرات حول صدور معافیت به چین برای واردات نفت ایران در ازای سرمایه‌گذاری است که شرکت سینوپک در یک میدان نفتی در ایران انجام داده است. مقامات دولت آمریکا به سینوپک صدور معافیت برای دریافت نفت به عنوان بازپرداخت سرمایه‌گذاری این شرکت در ایران را پیشنهاد کرده‌اند.
خبر بررسی صدور معافیت به چین برای واردات نفت ایران در حالی منتشر می‌شود که پیش از این رسانه‌های متعدد گزارش کرده بودند چین با وجود تحریم‌های آمریکا علیه صادرات نفت ایران، همچنان محموله‌های نفت ایران را دریافت می‌کند و تلاش آمریکا برای به صفر رساندن صادرات نفت ایران را به چالش کشیده است.
بر اساس گزارش اویل پرایس، بررسی پایگاه اینترنتی "تانکر ترکر" در هفته گذشته حاکی از آن بود که ایران برای نخستین بار از زمان پایان معافیت‌های نفتی در ماه مه، یک محموله نفت به یک مجتمع پالایشگاهی چین تحویل داده است.
انتهای پیام
