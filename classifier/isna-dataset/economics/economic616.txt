شاخص بورس و فرابورس در اوج تاریخ
در چهارمین روز معاملات بورس تهران بیشتر سهم‌ها با روند افزایش قیمت مواجه شدند و نماگر اصلی بار دیگر رکورد جدیدی را به ثبت رساند. در فرابورس ایران نیز شاخص کل رکورد جدیدی زد.
به گزارش ایسنا، روز گذشته فعالان بازار سرمایه شاهد رشد فزاینده قیمت در بورس اوراق بهادار تهران بودند. این رشد سبب شد نماگر اصلی بازار یک بار دیگر رکوردشکنی کند. امروز نیز شاخص کل این روند را ادامه داد و با رشد بیش از ۲۵۳۰ واحدی تا عدد ۲۴۵ هزار و ۹۸ بالا رفت.
شاخص کل هم وزن نیز با ۲۸۵ واحد افزایش در تراز ۵۷ هزار و ۹۹۶ واحدی رسید و شاخص آزاد شناور با ۳۲۰۸ واحدی به تراز ۲۷۶ هزار و ۶۳۱ رسید.
همچنین شاخص بازار اول ۲۱۸۹ واحد افزایش یافت و شاخص بازار دوم رشد ۳۳۵۱ را تجربه کرد.
فولاد مبارکه اصفهان، صنایع پتروشیمی خلیج فارس، صنایع مس ایران و معدنی و صنعتی گل گهر چهار نمادی بودند که هر کدام به ترتیب ۶۸۱، ۵۴۶، ۳۳۵ و ۲۳۵ واحد تأثیر افزایشی داشتند. در طرف مقابل پلی پروپیلن جم، پتروشیمی پارس و بانک تجارت هر کدام ۶۴، ۶۱ و ۵۸ واحد تأثیر کاهنده روی شاخص‌های بازار داشتند.
در گروه محصولات شیمیایی شاهد رشد ارزش معاملات بودیم به طوری که در این گروه ۲۴۱ میلیون سهم به ارزش بیش از ۱۸۶ میلیارد تومان مورد داد و ستد قرار گرفت. هرچند که در این گروه تقریباً نیمی سهم‌ها با کاهش قیمت مواجه شدند اما تعدادی نیز صف خرید را تجربه کردند.
پس از گروه شیمیایی، خودرویی‌ها بیشترین ارزش معاملات را به خود اختصاص دادند به طوری که با معامله ۷۷۵ میلیون سهم به ارزش بیش از ۱۸۴ میلیارد تومان دست یافتند.
گروه بعدی که از ارزش معاملات بالایی برخوردار بود فلزات اساسی بود که ارزش معاملات آن به ۱۵۹ میلیارد تومان رسید.
در مجموع امروز در بورس تهران ۱۸۴ نماد با افزایش قیمت و ۱۴۵ نماد با کاهش قیمت مواجه شدند در فرابورس تهران نیز ۱۱۰ نماد رشد و ۸۳ نماد افت تجربه کردند.
ارزش معاملات بورس تهران به رقم ۱,۳۷۹ میلیارد تومان رسید که این رقم ناشی از دست به دست شدن بیش از ۳.۵ میلیارد سهم و اوراق مالی شد. همچنین تعداد معاملات این بازار به ۳۲۹ هزار و ۳۴۰ نوبت رسید.
آیفکس نیز با ۳۰ واحد رشد به عدد ۳۱۰۳ واحدی را تجربه کرد و ارزش معاملات فرابورس ایران تا رقم ۶۰۵ میلیارد تومان رسید و حجم معاملات به رقم ۱.۲ میلیارد سهم و اوراق مالی را تجربه کرد.
انتهای پیام


