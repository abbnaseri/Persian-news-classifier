قیمت کالاهای پرمصرف را از اپلیکیشن‌ها استعلام کنید! + اسامی اپلیکیشن‌ها
رئیس مرکز توسعه تجارت الکترونیکی ایران از فراهم شدن امکان استعلام قیمت کالاهای اساسی و پرمصرف از طریق اپلیکیشن‌های موبایلی، در آینده نزدیک خبر داد.
به گزارش ایسنا به نقل از وزارت صنعت، معدن و تجارت، علی رهبری با اعلام این خبر اظهار کرد: پیرو دستور وزیر صنعت، معدن و تجارت و براساس هماهنگی‌های انجام شده با سازمان حمایت مصرف‌کنندگان و تولیدکنندگان، قرار است که قیمت حدود ۱۰۰ قلم کالای اساسی و پرمصرف از طریق اپلیکیشن‌های موبایلی شناخته شده و مطرح انجام شود.
وی اضافه کرد: مذاکره با متولیان اپلیکیشن‌های موبایلی معروف به زودی انجام خواهد شد و امکان استعلام قیمت کالاهای مذکور یکی از گزینه‌های اضافه شده به اپلیکیشن‌های موبایلی همچون آپ، روبیکا و… خواهد بود.
رئیس مرکز تجارت الکترونیکی ایران از مذاکره با وزارت ارتباطات برای اضافه کردن گزینه استعلام قیمت کالا از طریق اپلیکیشن "دولت همراه" خبر داد و گفت: به زودی این امکان از طریق این اپلیکیشن موبایلی فراهم خواهد شد.
وی با اشاره به توسعه فناوری در حوزه ارتباطات و راه‌اندازی اپلیکیشن‌های موبایلی گفت که ترجیح بر این است که از امکانات مناسبی که وجود دارد؛ استفاده کرد. در زمینه استعلام کالاهای پرمصرف از موازی کاری و تولید اپلیکیشن‌های جدید خودداری خواهد شد و در این زمینه اپلیکیشن جدیدی تولید نخواهد شد و از اپ‌هایی که وجود دارند، استفاده خواهد شد.
او توضیح داد: با این امکان می‌توان مشکل چند قیمتی بودن کالا و سردرگمی مصرف‌کنندگان در ارزیابی قیمت‌ها را کاهش داد.
رهبری هدف نهایی از اجرای این طرح را اطلاع‌رسانی قیمت کالاهای اساسی و پرمصرف به مردم و مصرف‌کنندگان عنوان کرد.
انتهای پیام
