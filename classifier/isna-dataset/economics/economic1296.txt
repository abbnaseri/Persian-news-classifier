فرانسه از آمریکا و چین خواست جهان را به بحران اقتصادی نکشانند
وزیر دارایی فرانسه گفت سیاست های آمریکا به پیدایش بحران اقتصادی در جهان و به ویژه در اروپا منجر خواهد شد.
به گزارش ایسنا به نقل از سی ان بی سی، برونو لومر با هشدار نسبت به تشدید تنش‌های بین آمریکا و چین بر سر مسائل تجاری گفت که این مساله دارای پیامدهای زیان باری برای تمامی جهان خواهد بود. وی افزود که جنگ تعرفه‌ها دامنه‌ای فراتر از یک مساله بین چین و آمریکا پیدا کرده است و از زمان تشدید این جنگ، عملکرد اقتصادی اروپا نیز بدتر شده است. وی گفت فرانسه وآلمان در تبادل آتش چین و آمریکا گیر افتاده‌اند.
لومر که در یک گفتگوی خبری حاضر شده بود گفت آمارهای اقتصادی به خوبی نشان دهنده پیامدهای جنگ تجاری هستند: می‌خواهم خیلی واضح بگویم که جنگ تجاری کل جهان و به ویژه اروپا را به بحران اقتصادی می‌کشد.
وی در دیدار با استیون منوچین، وزیر خزانه داری آمریکا از وی خواست که جلوی تشدید منازعات را بگیرد.
پیر موسکوویچی، کمیسر امور مالی و اقتصادی اتحادیه اروپا نیز گفت: ما به طور واضح نگران این وضع هستیم چرا که ما بازترین نظام اقتصادی جهان را داریم. تجارت آزاد یکی از ارزش‌های اتحادیه اروپا است و ما متعهد به چندجانبه گرایی هستیم. وی افزود جنگ‌های تجاری می‌توانند بدترین تهدید برای نظام اقتصادی جهان باشند.
موسکوویچی با انتقاد از تهدید آمریکا به وضع تعرفه‌های جدید بر ضد مکزیک در صورت مقابله نکردن این کشور با موج ورود پناهجویان به آمریکا از طریق خاک مکزیک نیز گفت که واشنگتن نباید مساله مهاجرت را به تجارت و اقتصاد گره بزند.
انتهای پیام
