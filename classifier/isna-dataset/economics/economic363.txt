امسال جدی‌تر با فساد مبارزه می‌کنیم
دبیرکل خانه صنعت، معدن و تجارت ایران گفت که امسال قصد مبارزه بی‌امان و جدی‌تر با فساد در همه بخش‌ها را داریم.
به گزارش ایسنا، با توجه به نامگذاری دهم تیرماه با عنوان "روز ملی صنعت و معدن"، مراسم مربوط به این روز با حضور رئیس مجلس شورای اسلامی، وزیر امور خارجه، وزیر صنعت، معدن و تجارت و جمعی از فعالان بخش خصوصی از صبح امروز در سالن اجلاس سران آغاز شده است.
در این مراسم دبیرکل خانه صنعت، معدن و تجارت ایران اظهار کرد: در زمینه تدوین قوانین احساس کاستی نداریم، اما کسانی که به دلایلی قوانین را اجرا نمی‌کنند، تولیدکنندگان را آزار می‌دهند و در این زمینه امسال قصد مبارزه جدی با فساد را داریم.
محمدرضا مرتضوی با بیان اینکه امسال قصد مبارزه بی‌امان و جدی‌تر با فساد در همه بخش‌ها را داریم، تصریح کرد: قول می‌دهیم با هرگونه ناراستی مبارزه کنیم و تلاش کنیم امور را روی ریل درستکاری و صحت بیاوریم.
وی افزود: نامگذاری سال با عنوان رونق تولید به معنی تغییر سربرگ‌های سازمان‌ها نیست و همه دستگاه‌ها باید کنار بخش تولید باشند.
مرتضوی با اشاره به اهمیت وزارت کشاورزی و صنعت، معدن و تجارت (صمت) در سال جاری، تصریح کرد: رفتارها و برخوردها باید با تولیدکننده اصلاح شود و یک تولیدکننده نباید سال‌ها برای یک مشکل کوچک پشت در سازمان‌ها، بیمه و مالیات معطل شود. رفتار مدیران باید به گونه‌ای باشد که تولیدکننده احساس امنیت و آرامش کند.
وی افزود: همانطور که شبانه‌روز آماده دفاع از کشور هستیم، باید آماده دفاع از صنعت و تولیدکننده باشیم و امروز تولیدکننده باید هر موقع از شبانه‌روز به مسئول و مدیر مربوطه دسترسی داشته باشد.
دبیرکل خانه صنعت، معدن و تجارت ایران با بیان اینکه تأمین نیاز کشور ۸۰ میلیونی آن هم وقتی که از زمین و دریا و آسمان محاصره است کار سختی است، اظهار کرد: نمایندگان مجلس یک روز لباس کارگران را بپوشند و یک ماه با حقوق یک میلیون و ۵۰۰ هزار تومانی زندگی کنند.
مرتضوی در پایان ضمن ابراز تأسف نسبت به ایجاد وقفه در ترخیص مواد اولیه تولیدکنندگان از گمرک، اظهار امیدواری کرد که با همکاری وزیر صمت و مجلس شورای اسلامی، مشکلات تولیدکنندگان برطرف شود.
انتهای پیام
