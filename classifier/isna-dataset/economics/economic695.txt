یک پنجم اروپایی‌ها شغل تمام وقت ندارند
تقریبا نیمی از مردم هلند دارای مشاغل پاره وقت هستند.
به گزارش ایسنا، مرکز آمار اتحادیه اروپا در گزارشی اعلام کرد تا پایان سال ۲۰۱۸ بیش از ۱۹ درصد جمعیت ۲۰ تا ۶۴ ساله در سطح اتحادیه اروپا دارای مشاغل تمام وقت نبوده و به کار پاره وقت مشغول بوده‌اند. این نسبت بیشتر از ۱۷ درصد سال ۲۰۰۵، ۱۸ درصد سال ۲۰۱۸ و ۱۹ درصد سال ۲۰۱۲ بوده است.
در بین کشورهای عضو، بیشترین نسبت جمعیت دارای شغل پاره وقت به کل جمعیت شاغلین مربوط به هلند با ۴۷ درصد بوده است و پس از این کشور، اتریش با ۲۸ درصد و المان با ۲۷ درصد قرار دارند. از سوی دیگر کمترین نرخ مشاغل پاره وقت در بلغارستان با ۲ درصد به ثبت رسیده است و مجارستان با ۴ درصد و کرواسی با ۵ درصد در رده‌های بعدی قرار گرفته‌اند.
در تمامی ۲۸ کشور عضو اتحادیه اروپا، نسبت جمعیت شاغلین پاره وقت زنان بیشتر از مردان بوده است. در سراسر اتحادیه اروپا ۳۱ درصد زنان ۲۰ تا ۶۴ ساله شاغل، دارای شغل پاره وقت بوده‌اند. بیشترین اختلاف بین زنان دارای مشاغل پاره وقت با مردان در هلند، اتریش و المان و کمترین اختلاف در بلغارستان و رومانی به ثبت رسیده است.
در بین دیگر کشورهای عضو، نسبت جمعیت دارای شغل پاره وقت به تمام وقت در بازه سنی ۲۰ تا ۶۴ سال در بلژیک ۲۴ درصد، انگلیس ۲۳ درصد، سوئد و دانمارک ۲۱ درصد، ایتالیا، فرانسه، ایرلند ولوکزامبورگ ۱۸ درصد و اسپانیا ۱۳۴ درصد بوده است.
هم چنین این نسبت برای کشورهای اروپایی که عضو منطقه یورو و اتحادیه اروپا نیستند به این شرح است: ترکیه ۱۰ درصد، مونته نگرو ۵ درصد، مقدونیه شمالی ۳ درصد و صربستان ۹ درصد.
لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
