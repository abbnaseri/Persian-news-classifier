تولید نفت اوپک برای هفتمین ماه کاهش یافت
طبق نظرسنجی بلومبرگ، تولید نفت اوپک که برای ادامه محدودیت عرضه تا پایان سال ۲۰۱۹ ابراز تمایل کرده است، برای هفتمین ماه متوالی کاهش پیدا کرد.
به گزارش ایسنا، تولید نفت اوپک در ماه ژوئن تحت تأثیر تحریم‌های آمریکا علیه دو عضو این گروه و کاهش چشمگیر تولید عربستان سعودی به ۳۰ میلیون بشکه در روز کاهش پیدا کرد. کاهش میزان عرضه منعکس کننده عزم عربستان سعودی برای محدود نگه داشتن عرضه در بازار است. این کشور در همین راستا با روسیه برای تمدید توافق کاهش تولید به مدت ۹ ماه دیگر به توافق رسیده است.
تولید اوپک در ژوئن ۱۳۰ هزار بشکه در روز کمتر از میزان تولید ماه مه بود و مجموع کاهش تولید اوپک را از زمانی که این گروه در ماه دسامبر با دور جدید از محدودیت عرضه موافقت کرد، به حدود ۲.۵ میلیون بشکه در روز رساند. با وجود محدودیت قابل توجه عرضه اوپک، قیمت نفت در بازار لندن به دلیل نگرانی از ضعیف شدن تقاضای جهانی، در حدود ۶۵ دلار در هر بشکه مانده است.
طبق نظرسنجی بلومبرگ از مقامات و تحلیلگران و آمار کشتیرانی، تولید عربستان سعودی در ماه میلادی گذشته ۱۰۰ هزار بشکه در روز کاهش یافت و به ۹.۷۳ میلیون بشکه در روز رسید. این کشور مشتاق‌ترین مشارکت کننده در توافق کاهش تولید میان کشورهای اوپک و غیراوپک معروف به گروه اوپک پلاس بوده است و تولیدش را در نیمه اول سال ۲۰۱۹ به میزان ۷۲۱ هزار بشکه در روز نسبت به سطح اکتبر سال ۲۰۱۸ کاهش داد که بیش از دو برابر میزان کاهشی بود که توافق کرده بود.
طبق نظرسنجی بلومبرگ، تولید نفت ایران ۱۰۰ هزار بشکه در روز کاهش یافته و به ۲.۲۸ میلیون بشکه در روز رسید.
تولید نفت نیجریه ۳۰ هزار بشکه در روز رشد کرده و به ۱.۸۹ میلیون بشکه در روز رسید که بالاتر از سقف تعیین شده تحت توافق کاهش تولید اوپک پلاس برای این کشور بود. این کشور آفریقایی قصد دارد در نشست رسمی وین از اعضای اوپک بخواهد با سقف تولید بالاتر برای نیجریه موافقت کنند.
انتهای پیام
