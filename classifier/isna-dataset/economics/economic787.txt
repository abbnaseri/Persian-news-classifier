تا وقتی مدرک‌گرایی هست بیکاری هم هست!
یک مقام مسئول کارگری معتقد است بیکاری در کشور ریشه کن نمی‌شود مگر آن که جامعه از مدرک گرایی فاصله بگیرد و افراد از سنین پایین‌ با آموزشهای عملی و مهارتی آشنا شوند.
هادی ابوی در گفت‌وگو با ایسنا، مهارت آموزی را از جمله موضوعات حائز اهمیت در تمام کشورهای دنیا دانست و گفت: تاکید ما این است که وزارت علوم بیش از آنکه دغدغه تعریف رشته‌های دانشگاهی و صندلی‌های دانشگاه‌ها را داشته باشد به فکر تربیت نیروی ماهر برای بازار کار باشد.
وی گفت: یکی از علل بیکاری جوانان ما نداشتن مهارت منطبق با نیاز بازار کار است و بسیاری از دانشجویان پس از فارغ التحصیلی چون به شکل عملی با محیط کسب و کار آشنا نشده‌اند از یافتن شغل مناسب با رشته و تخصص خود باز می‌مانند.
این مقام مسئول کارگری تاکید کرد: در کشورهای دیگر روی بحث مهارت آموزی سرمایه‌گذاری می‌شود و فرد به عنوان یک سرمایه انسانی مورد توجه قرار می‌گیرد چون آنها می‌دانند که اقتصاد و تولید و بازارکارشان به نیروی کار ماهر وابسته است و روی کارگران، دانشجویان و مدیران خود کار می‌کنند.
فراگیری مهارتهای شغلی از دوران پیش دبستانی
ابوی با بیان اینکه باید از سنین پایین و حتی دوران پیش دبستانی به کودکان مهارتهای شغلی را بیاموزیم، اظهار کرد: نباید دوره‌های کارآموزی عملی را به بعد از فارغ التحصیلی موکول کنیم. افراد باید در حین تحصیل یا قبل آن از سطوح ابتدایی و دبیرستان آموزش ببینند تا مسیر آینده شغلی خود را ترسیم کنند.
دبیرکل کانون عالی انجمن‌های صنفی کارگران گفت: برای آنکه فرد در آینده در انتخاب رشته تحصیلی و شغل موفق شود باید علاقمندی‌های او را شناسایی و بر اساس آموزش‌های مهارتی او را تربیت کنیم.
دولت بیشترین عامل رواج مدرک گرایی
وی در پاسخ به این پرسش که چرا با فقر مهارتی در جامعه مواجه هستیم؟ گفت: دلیلش این است که سال‌ها به جای توجه به مهارت آموزی و تربیت نیروهای ماهر، مدرک گرایی را رواج داده‌ایم. دانشگاه‌هایی که مثل قارچ به یکباره سر درآوردند تنها برای کسب مدرک بوده است. آمارها نشان می‌دهد که بیشترین گرایش به مدرک در شرکت‌های دولتی دیده می‌شود و اگر کارمندان دولت را در یک پروسه زمانی بررسی کنید همه به یکباره از دیپلم به لیسانس و فوق لیسانس رسیدند چون نگاه در این شرکت‌ها این بوده که برای افزایش حقوق و ارتقا باید مدرک تحصیلی بالاتر ارائه کنند.
ابوی خاطرنشان کرد: شاید در ظاهر با افراد تحصیلکرده‌ای رو به رو باشیم که در یک اداره یا دستگاه دولتی مشغول کار هستند ولی در واقع سال‌ها فقط دروس تئوریک را در ذهن آنها کرده‌ایم بدون آنکه از مهارتهای آن شغل بهره‌مند شده باشند.
مدرک‌گرایی مانع تربیت نیروهای ماهر و متخصص
این مقام مسؤول کارگری در پایان تاکید کرد: مادامی که گرایش جامعه، وزارت علوم و حاکمیت به سمت رواج مدرک‌گرایی باشد نمی‌توانیم انتظار داشتن نیروهای کار ماهر و متخصص را داشته باشیم. سال‌ها طول می‌کشد تا این سیستم اصلاح شود و این ذهنیت تغییر کند و هر زمان که این اتفاق افتاد می‌توانیم به کاهش بیکاری امیدوار باشیم.
به گزارش ایسنا، کارشناسان معتقدند بسیاری از رشته‌های دانشگاهی بدون توجه به ملاحظات بازار کار و توجه به ظرفیت پذیرش در لیست رشته‌های دانشگاهی قرار می‌گیرند و این امر موجب می‌شود تا دانشجویان پس از فارغ‌التحصیلی نتوانند شغل مورد نظر خود را پیدا کنند. در حالی که بخش اعظمی از فارغ‌التحصیلان با چالش بی مهارتی در بازار کار مواجه هستند، آمارها نشان می‌دهد ۴۰ تا ۵۰ درصد افرادی که به قصد اشتغال وارد دوره‌های مهارتی می‌شوند، در راهیابی به بازار کار موفق‌ترند.
انتهای پیام
