چهره زشت بازار نفت عیان می‌شود
بسیاری از مفسران بازار نفت تصور می‌کردند قیمت نفت ممکن است در سال ۲۰۲۰ دوباره به ۱۰۰ دلار در هر بشکه صعود کند اما این هیجان به سرعت فروکش می‌کند.
به گزارش ایسنا، نخستین ارزیابی رسمی از اوضاع بازار نفت در سال ۲۰۲۰ توسط آژانس بین‌المللی انرژی منتشر شده است؛ اما اولین نگاه به پیش‌بینی‌های مشاوران و معامله‌گران در خصوص توازن عرضه و تقاضا، استمرار مازاد عرضه را نشان می‌دهد در حالی که پیش از این تصور می‌رفت کمبود عرضه وجود خواهد داشت و این مساله از رشد قیمت‌ها حمایت خواهد کرد.
علت این مازاد عرضه نیز رشد تولید نفت شیل آمریکا، کندی اقتصاد جهانی و چشم‌انداز وخامت بیشتر جنگ تجاری است.
به گفته راجر دیوان، یک ناظر اوپک در شرکت "آی اچ اس مارکیت"، وضعیت توازن میان عرضه و تقاضا در سال ۲۰۲۰ نگران کننده است و افت تقاضا که این شرکت پیش‌بینی می‌کند وضعیت منفی را برای بازار نفت ترسیم می‌کند.
ارزیابی‌هایی مشاوران و معامله گران نفت که پیش از این داشته‌اند در بهترین حالت یک بازار متعادل را نشان می‌دهد. بسیاری پیش بینی می‌کنند عرضه از میزان مصرف فراتر خواهد رفت.
وضعیت فعلی بازار نفت احتمال وجود مازاد عرضه در سال ۲۰۲۰ را نشان می‌دهد. با وجود این که عرضه در بازار فیزیکی به دلیل بحران آلودگی خط لوله نفت روسیه و تحریم‌های آمریکا علیه ایران و ونزوئلا محدود شده است اما قیمت نفت هفته گذشته به پایین ۶۰ دلار در هر بشکه سقوط کرد که افت ۲۰ درصدی در مقایسه با قیمت ۷۵ دلار در اواخر آوریل را نشان داد.
دورنمای منفی برای بازار نفت در سال ۲۰۲۰، برای گروه اوپک پلاس که توسط عربستان سعودی و روسیه هدایت می‌شود مشکل به شمار می‌رود. اگر پیش‌بینی‌های مربوط به سال ۲۰۲۰ درست باشد، این گروه ناچار خواهد شد محدودیت عرضه خود را برای مدت طولانی‌تری حفظ کند تا از افزایش سطح ذخایر جهانی نفت جلوگیری کند.
گروه اوپک پلاس قرار است چند هفته دیگر در وین برای بازنگری در سیاست تولید خود برای نیمه دوم سال ۲۰۱۹ دیدار کند.
خریداران در تحلیل خود از وضعیت سال آینده کاملاً در اشتباه نبودند زیرا تغییر استانداردهای سوخت از سوی سازمان بین‌المللی دریانوردی در سال ۲۰۲۰ مطمئناً تقاضا برای دیزل را افزایش خواهد داد و بازار نفت را احتمالاً دچار کمبود عرضه می‌کند اما رشد عرضه صنعت شیل آمریکا همچنان همه را غافلگیر می‌کند.
بر اساس گزارش بلومبرگ، آنچه که برای هیچ کدام از خریداران و فروشندگان قابل پیش بینی نیست رفتار و سیاست‌های نامعلوم دونالد ترامپ، رئیس جمهور آمریکا است که اقتصاد جهانی را گرفتار چالش‌های بیشماری کرده است. صندوق بین‌المللی پول اوایل ماه میلادی جاری نرخ رشد اقتصادی مورد پیش بینی برای چین را که موتور تقاضا برای کالاها به شمار می‌رود به شش درصد در سال ۲۰۲۰ کاهش داد که پایین‌ترین نرخ از سال ۱۹۹۰ و کمتر از نصف نرخ رشد ۱۴.۲ درصد در سال ۲۰۰۷ است.
به گفته مارتین رتس، تحلیلگر نفت در بانک مورگان استنلی، شواهد فزاینده‌ای از افت شدیدتر از حد انتظار تقاضا برای نفت وجود دارد. رشد مصرف نفت در میان مصرف کنندگان بزرگ جهان در مارس تقریباً متوقف شد و آمار آوریل که هنوز تأیید نشده‌اند رشد اندکی را نشان می‌دهند.
نخستین چشم‌انداز از وضعیت بازار نفت در سال ۲۰۲۰ نشان می‌دهد که مشاوران نفتی همگی درباره دورنمای مازاد عرضه متفق‌القول هستند و شرکت‌های بازرگانی کالای خصوصی نیز دیدگاه مشترکی با آنها دارند.
"اس اند پی گلوبال پلاتس" در گزارشی که ماه مه برای مشتریانش ارائه کرد، میزان مازاد عرضه در سال ۲۰۲۰ را ۴۰۰ هزار بشکه در روز برآورد کرد در حالی که اداره اطلاعات انرژی آمریکا میزان مازاد عرضه را ۱۰۰ هزار بشکه در روز پیش بینی می‌کند. شرکت مشاوره معتبر "انرژی اسپکتس" ۵۰۰ هزار بشکه در روز مازاد عرضه و شرکت "آی اچ اس مارکیت" ۸۰۰ هزار بشکه در روز مازاد عرضه را انتظار دارد.
انتهای پیام
