۴ فرش بزرگ یکپارچه دنیا رونمایی می‌شود
 رئیس مرکز ملی فرش ایران گفت: بزرگترین نمایشگاه بین‌المللی فرش دستباف جهان از سوم تا نهم شهریورماه امسال در محل دائمی نمایشگاه‌های بین‌المللی در تهران برگزار می‌شود و در جریان این رویداد مهم برای نخستین بار چهار فرش بزرگ یکپارچه دنیا، رونمایی می‌شود.
به گزارش ایسنا به نقل از وزارت صنعت، معدن و تجارت، فرشته دست پاک اظهار کرد: در این نمایشگاه حدود ۸۰۰ غرفه با مشارکت بهترین‌های فرش دستباف برپا خواهد شد و از هیأت‌های تجاری بزرگ دنیا برای حضور در نمایشگاه دعوت به عمل خواهد آمد.
وی با تأکید بر این نکته که نمایشگاه امسال با روش و ابعاد متفاوتی برگزار می‌شود، تصریح کرد: تجار خارجی و علاقمندان فرش دستباف ایران برای حضور در نمایشگاه دعوت شده‌اند و از طریق بانک‌ها، کارت‌های اعتباری (credit card) برای مهمانان خارجی که علاقمند به خرید هستند، قرار می‌دهیم تا مشکل ارزی نداشته باشند.
رئیس مرکز ملی فرش ایران با اشاره به برنامه‌های این مرکز برای توسعه تجارت فرش دستباف ایران، گفت: امسال در این راستا موضوعاتی همچون شرکت در نمایشگاه‌های بین المللی و داخلی، دعوت از هیأت‌های تجاری و اعزام هیأت‌های تجاری را در دستور کار داریم و اتاق بازرگانی تهران نیز در این زمینه با ما همکاری می‌کند.
دست پاک در بخش دیگری از سخنان خود، فرش دستباف را به نوعی شناسنامه و پرچم دوم کشور دانست و بیان کرد: یکی از دلایل اصلی که فرش دستباف نتوانسته بازارهای خود را داشته باشد، عدم برندسازی و شناسنامه‌دار کردن آن است که برای حل و فصل این موضوع، انتهای سال گذشته با یکی از سازمان‌های بین‌المللی تفاهم‌نامه ای را برای شناسنامه‌دار کردن فرش دستباف امضا کردیم.
وی در این باره اضافه کرد: قرار است که این سازمان، فرش‌های دستباف صادرکنندگان را تا دو سال به صورت رایگان شناسنامه‌دار کند که این موضوع سبب رونق فرش دستباف کشورمان در بازارهای جهانی خواهد شد.
رئیس مرکز ملی فرش ایران، موضوع تبلیغات خارجی و داخلی را از موضوعات مهم توصیف کرد و گفت: با جدیت دنبال این موضوع هستیم و سازمان صدا و سیما، وزارت صنعت، معدن و تجارت و اتاق بازرگانی قرار است در این زمینه همکاری لازم را انجام دهند.
دست پاک با بیان اینکه به دنبال راه‌اندازی پویش‌های بزرگ در سطح دنیا هستیم، افزود: حدود ۳۰ درصد صادرات فرش دستباف کشورمان به آمریکا بوده که به خاطر تحریم‌های ایجادشده توسط ترامپ، از سبد صادراتی کشورمان خارج شده است اما درصددیم که تفاهم‌نامه‌هایی را با کشورهای دیگر به امضا برسانیم تا بتوانیم بازارهای جدیدی را برای فرش دستباف به وجود آوریم.
انتهای پیام
