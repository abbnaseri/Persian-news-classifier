تاثیر ماندگار حملات به نفتکش‌ها روی قیمت نفت
دومین حمله به نفتکش‌ها در خاورمیانه در یک ماه گذشته تنش‌ها در این منطقه را تجدید کرد و باعث شد بازار نفت حداقل برای مدت کوتاهی دورنمای تیره رشد تقاضای جهانی برای نفت را فراموش کند.
به گزارش ایسنا، قیمت‌های نفت پنج‌شنبه گذشته پس از این‌که خبر حمله به دو نفتکش منتشر شد به دلیل نگرانی‌های ژئوپلیتیکی نسبت به احتمال مختل شدن عرضه جهش پیدا کرد. اما با وجود جهش بیش از دو درصدی قیمت نفت در معاملات پنج‌شنبه، بهای نفت به دلیل تداوم تنش‌های تجاری میان آمریکا و چین که انتظارات برای کندی تقاضا برای انرژی در سطح جهانی را بالا برده است، با کاهش هفتگی روبه‌رو شد.
با این حال وقوع حوادث اخیر در نزدیکی تنگه هرمز که یکی از مهم‌ترین شاهراه‌های تجارت نفت جهان به شمار می‌رود، ممکن است تأثیر ماندگاری روی قیمت نفت داشته باشد، زیرا مالکان کشتی، کارگزاران دریایی، بیمه‌گران اتکایی، پریمیوم بیمه نفت کش‌هایی که از طریق این منطقه عبور می‌کند را بالا برده‌اند و نرخ حمل بالاتری برای انتقال نفت از خاورمیانه مطالبه می‌کنند.
روز پنج‌شنبه دو نفتکش در خلیج عمان در نزدیکی تنگه هرمز که خلیج فارس را به خلیج عمان وصل می‌کند هدف حمله قرار گرفتند. جریان نفتی که از طریق تنگه هرمز عبور می‌کند حدود ۳۰ درصد از تجارت نفت‌خام و فرآورده‌های نفتی دریابرد جهان را تشکیل می‌دهد.
در پی وقوع این حملات، تنش‌ها در منطقه خاورمیانه درست یک ماه پس از حادثه حمله به چهار نفتکش در نزدیکی امارات متحده عربی و یک حمله پهپادی به تأسیسات نفتی در عربستان سعودی بالا گرفت.
پس از حملاتی که در ماه مه به وقوع پیوست کمیته جنگ انجمن بازار لویدز که شامل نمایندگان بیمه‌گران لوید و انجمن بیمه‌گران بین‌المللی لندن است، وضعیت ریسک امنیتی چندین منطقه در خلیج فارس و آبراه‌های پیرامون آن را بالا برد. گسترش فهرست مناطقی که پرخطر محسوب می‌شوند بالاترین ریسک امنیتی در این منطقه از زمان جنگ عراق در سال ۲۰۰۵ است.
مالکان کشتی به روزنامه وال‌استریت ژورنال اظهار کردند: از زمان حملاتی که در ماه مه به وقوع پیوستند پریمیوم بیمه پنج درصد افزایش یافته و به ۱۵ درصد رسیده است و خاطرنشان کردند که نرخ حمل محموله و پریمیوم های آن پس از حملات اخیر افزایش بیشتری پیدا خواهد کرد.
بالا رفتن نرخ‌های مذکور احتمالاً در نرخ‌های نفت خام منعکس خواهد شد.
انجمن بیمه ریسک‌های جنگ دوجانبه کشتی‌داران نروژی، DNK، که یکی از این نفتکش‌هایش هدف گرفته شده در حملات پنج‌شنبه گذشته را بیمه کرده بود، بیمه ریسک جنگ خود را افزایش خواهد داد.
شرکت بیمه "هلنیک وار ریسک کلوب" نیز اعلام کرده اگرچه جزئیات کامل این حوادث هنوز تأیید نشده است، اما به نظر می‌رسد که تهدید فزاینده‌ای برای کشتی‌هایی که در این منطقه تردد می‌کنند، وجود دارد و احتمال دارد که نرخ‌های پریمیوم اضافی فوراً افزایش پیدا کند و این انجمن سرگرم مذاکره با بیمه‌کنندگان خود برای فراهم کردن بهترین شرایط ممکن برای اعضایش است.
اینترتانکو که بزرگترین گروه تجاری مالکان نفتکش‌ها است، حادثه اخیر در دریای عمان را محکوم و اعلام کرد چنین اقداماتی نه تنها جان انسان‌های بی‌گناه را تهدید می‌کند، بلکه فضای شکننده این منطقه و تجارت جهانی نیز آسیب می‌زند. پائولو دامیکو، رئیس هیأت مدیره اینترتانکو در این باره گفت: ما باید به خاطر داشته باشیم که ۳۰ درصد از نفت خام جهان از طریق تنگه‌ها عبور می‌کند و اگر این آب‌ها ناامن شوند، روند عرضه به کل دنیای غرب ممکن است به خطر بیافتد.
جیکوب تی لارسن، مدیر امنیت دریایی گروه صنعتی BIMCO که بزرگترین انجمن کشتیرانی بین‌المللی برای مالکان کشتی است اظهار کرد: پس از حملات اخیر اگرچه ما منتظر نتایج تحقیقات درباره این حملات هستیم اما تنش در تنگه هرمز و خلیج فارس در بالاترین حد ممکن بدون وقوع یک درگیری نظامی وجود دارد.
بر اساس گزارش اویل پرایس، کلوپاترا دومبیا هنری، رئیس دانشگاه دریایی جهان در سوئد هشدار داد که حملات اخیر پیامدهای قابل توجهی برای صنعت کشتیرانی خواهد داشت، زیرا بر روی هزینه فعالیت و ظرفیت نفتکش تأثیر می‌گذارد. همچنین پیامدهایی برای بیمه، خدمه و اقدامات احتیاطی بیشتر برای فعالیت کشتی‌ها خواهد داشت.
انتهای پیام
