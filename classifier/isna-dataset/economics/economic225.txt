ایجاد بیش از ۳۰۰۰ شغل تعاونی در خرداد امسال
در خرداد ماه امسال ۲۱۷ شرکت تعاونی و چهار اتحادیه با عضویت بیش از ۵۰۰۰ نفر در کشور تشکیل شده و برای ۳۱۱۸ نفر اشتغال ایجاد کرده است.
به گزارش ایسنا، گزارش‌های به دست آمده از سامانه جامع آمارهای ثبتی وزارت تعاون نشان می‌دهد که طی خرداد ماه امسال، تعداد ۲۱۷ شرکت تعاونی و چهار اتحادیه تشکیل و ثبت شده‌اند که با داشتن ۵۵۴۳ نفر عضو برای بیش از ۳۱۱۸ نفر اشتغال‌زایی کرده‌اند.
بیشترین تعداد تعاونی تشکیل و ثبت شده متعلق به استان‌های فارس و خراسان رضوی و عمدتاً در گرایش فعالیت‌های صنعتی و کشاورزی بوده است.
تعاونی‌های با گرایش فعالیت ساختمان با ۱۵۲۹ نفر و تعاونی‌های عمده فروشی و خرده فروشی با ۱۴۶۹ نفر دارای بیشترین تعداد اعضا هستند و بیشترین تعداد شاغلان نیز در گرایش تعاونی‌های کشاورزی و صنعت است.
مقایسه عملکرد خرداد ۱۳۹۸ نسبت به اردیبهشت ۱۳۹۸
تعداد تعاونی‌های ثبت شده در خرداد ماه سال جاری ۲۱۷ واحد بوده که در مقایسه با ۲۳۳ واحد تعاونی ماه گذشته، کاهشی معادل هفت درصد را نشان می‌دهد. تعداد اعضا نیز کاهشی معادل شش درصد و تعداد فرصت شغلی، کاهشی معادل ۳۳ درصد را به دنبال داشته است.
مقایسه عملکرد خرداد ۱۳۹۸ نسبت به خرداد ۱۳۹۷
در حالی که تعداد تعاونی‌های ثبت شده در خرداد ماه سال جاری ۲۱۷ واحد بوده، این میزان در مقایسه با مدت مشابه سال قبل که ۳۶۰ واحد بوده کاهشی معادل ۴۰ درصدی را به همراه داشته که موجب شده تعداد اعضا نیز ۳۱ درصد و تعداد فرصت‌های شغلی ۴۵ درصد کاهش یابد.
به گزارش ایسنا، در حال حاضر بیش از ۹۸ هزار شرکت تعاونی با ۱.۷ میلیون نفر فرصت شغلی در گرایش‌های مختلف عمران، مسکن، مصرف، اعتبار، خدمات، کشاورزی، تولیدی و توزیعی فعالیت می‌کنند. در بند دوم اصل ۴۳ قانون اساسی و قانون تعاون مصوب سال ۱۳۷۰ ایران، مأموریت بخش تعاون، ایجاد اشتغال برای کسانی است که قادر به کار هستند اما سرمایه کافی در اختیار ندارند.
باوجود پایین بودن سهم بنگاه‌های کوچک و متوسط در تولید ناخالص داخلی که ناشی از بنگاه‌داری بخش دولتی و شبه دولتی در کشور است، شبکه تعاونی‌ها در کشور می‌توانند نقش مهمی در فرایند رشد و توسعه اقتصادی و ایجاد اشتغال ارزان قیمت در قالب بنگاه‌های کوچک و SME ایفا کنند.
انتهای پیام
