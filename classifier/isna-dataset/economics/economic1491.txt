افزایش تولید نفت روسیه از ماه آینده
وزیر انرژی روسیه در اظهاراتی که از آمادگی این کشور برای خروج از توافق کاهش تولید اوپک حکایت داشت، وعده داد تولید نفت این کشور پس از ژوئن افزایش خواهد یافت.
به گزارش ایسنا، الکساندر نواک اظهار کرد: افت اخیر تولید نفت روسیه به دلایلی همچون تعمیرات پالایشگاهی و آلودگی نفت در خط لوله صادراتی دروژبا بوده است که این مشکلات پس از ژوئن حل خواهند شد و با پایان مدت توافق کاهش تولید با اوپک مصادف می‌شود.
الکساندر دیوکوف، مدیرعامل شرکت گازپروم نفت اظهار کرد: مساله آلودگی روی کل تولید نفت تأثیر نگذاشته است و ما نفت را از مسیرهای دیگری صادر می‌کنند.
نواک درباره علت کاهش تولید نفت روسیه به پایین سطح توافق شده با اوپک گفت: این امر تا حدودی به دلیل احیای کیفیت نفت در خط لوله بوده است.
ایگور سچین، مدیرعامل روس‌نفت که بزرگترین تولید کننده نفت روسیه است، هفته گذشته اظهار کرد: شرکت روس‌نفت سرگرم مذاکره با دولت برای جبران ضرری است که از توافق کاهش تولید میان روسیه و اوپک در صورت تمدید آن تا پایان سال متحمل خواهد شد. سچین منطق روسیه برای پایبندی به توافق کاهش تولید را زیر سوال برد و گفت: در صورت تمدید توافق اوپک پلاس، آمریکا سهم بازار روسیه را تصاحب خواهد کرد.
بر اساس گزارش اویل پرایس، بر هیچ کس پوشیده نیست که روسیه در خصوص قیمت مورد نظر برای نفت موضع متفاوتی با عربستان سعودی دارد. ولادیمیر پوتین، رئیس جمهور روسیه گفته است روسیه با قیمت نفت در محدوده ۶۰ تا ۶۵ دلار در هر بشکه مشکلی ندارد زیرا بودجه این کشور بر مبنای قیمت ۴۰ دلار هر بشکه نفت بسته شده است اما عربستان سعودی که بزرگترین عضو اوپک است، تنوع اقتصادی کمتری دارد و از آنجا که بودجه این کشور بر مبنای قیمت بالاتر نفت است، قیمت بالاتری را می‌خواهد.
اوپک، روسیه و سایر تولیدکنندگان غیراوپک که به اوپک پلاس معروف هستند با هدف کاهش سطح ذخایر نفت و تقویت قیمت‌ها، توافق کرده‌اند تولیدشان را به مدت شش ماه به میزان ۱.۲ میلیون بشکه در روز محدود کنند. این تولیدکنندگان قرار است روزهای ۲۵ و ۲۶ ژوئن (۴ و ۵ تیر) برای بازنگری سیاست تولید خود دیدار کنند.
وزیر انرژی روسیه در کنفرانس اقتصادی سن‌پترزبورگ اظهار کرد: بحران آلودگی روسیه نفت تقریباً به پایان رسیده است. میانگین تولید روزانه روسیه در ماه جاری در پی آلوده شدن خط لوله دروژبا به پایین‌ترین حد در سه سال گذشته سقوط کرد. نفت اورال آلوده در خط لوله دروژبا به سمت اروپا در اواسط آوریل کشف شد.
الکساندر نواک همچنین در مصاحبه با تلویزیون دولتی روسیه اظهار کرد: اگر جنگ‌های تجاری ادامه پیدا کند بازار نفت ممکن است دچار اشباع عرضه شود. وی با این حال خاطرنشان کرد روسیه خطر خاصی از ناحیه رشد تولید نفت شیل آمریکا نمی‌بیند و مسکو نگران رقابت نیست.
انتهای پیام
