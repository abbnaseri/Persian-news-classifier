برای تعمیر دینام کولر آبی چقدر باید هزینه کرد؟
بررسی قیمت دینام کولرهای آبی نشان از آن دارد که برای خرید این محصول باید از ۳۰۰ تا حدود ۵۵۰ هزار تومان هزینه کرد که قیمت تنها اجرت سیم پیچی این محصول از ۱۱۰ تا ۱۴۰ هزار تومان است.
در ابتدای فصل گرم سال سرویس و تعمیر کولرها آغاز می‌شود که یکی از اساسی‌ترین تعمیرات کولرهای آبی، سرویس و تعویض دینام کولر است، دینام‌هایی که بر اساس قدرت و ظرفیت کولرهای آبی انتخاب می‌شوند و بررسی‌ها نشان از آن دارد که برای خرید دینام باید از ۳۰۰ هزار تومان تا حدود ۵۵۰ هزار تومان هزینه کرد. در این شرایط به نظر می‌رسد با توجه به این قیمت‌ها، تعمیر و سیم‌پیچی دوباره دینام موتور مقرون به صرفه‌تر از خرید دینام جدید است.
در این رابطه علی اکبر ایلخانی- رئیس اتحادیه صنف آسانسور، تولیدکنندگان و تعمیرکاران وسایل الکترومکانیکی تهران - به ایسنا گفت: در ایران دو کارخانه به تولید و عرضه دینام کولرهای آبی می‌پردازند که تا به امروز توانسته‌اند نیاز بازار را به خوبی پاسخ دهند.
وی ادامه داد: قیمت دینام کارخانجات تولیدی مشخص و تائید شده است و این محصولات داخلی دارای گارانتی و خدمات پس از فروش هستند.
ایلخانی در رابطه با تعمیر دینام کولر گفت: تعمیر و سیم‌پیچی دینام بنا بر قدرت اسمی آن نرخ گذاری شده که البته این نرخ گذاری با توجه به نوسان نرخ قطعات مصرفی تنها مربوط به اجرت دستمزد است.
وی یادآور شد: بیشتر ماده مصرفی در سیم‌پیچی دینام، سیم مس است که این محصول در بازار داخلی با قیمت جهانی مس تعیین قیمت می‌شود که در یک سال اخیر قیمت مس و به تبع آن سیم تغییر قابل توجهی داشته است.
رئیس اتحادیه صنف آسانسور، تولیدکنندگان و تعمیرکاران وسایل الکترومکانیکی تهران اجرت دستمزد سیم‌پیچی دینام یک سوم اسب را ۱۱۲ هزار تومان، یک دوم را ۱۲۰ هزار تومان، سه چهارم را ۱۴۰ هزار تومان، یک اسب صنعتی را ۱۸۰ هزار تومان، یک سوم صنعتی را ۲۱۰ هزار تومان، ۲ اسب صنعتی را ۲۷۳ هزار تومان و ۳ اسب را ۳۵۰ هزار تومان اعلام کرد.
ایلخانی یادآور شد: نرخ فعلی اجرت سیم‌پیچی مصوب سال گذشته است و نرخ جدیدی پیشنهاد شده اما هنوز به تائید نرسیده است و سه دینام یک سوم، یک دوم و سه چهارم برای کولرهای آبی مورد استفاده قرار می‌گیرد.
انتهای پیام
