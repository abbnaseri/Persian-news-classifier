ابهامات طرح جدید مالیات بر سکه
با اینکه در طرح جدید مالیات بر خرید سکه، جزئیاتی مانند تعداد سکه‌ها و نسبت مشمولیت آنها قید شده است اما هنوز جزیئات بیشتری از این طرح بزرگ مالیاتی منتشر نشده است؛ جزئیاتی مانند اینکه این مالیات بر اساس کدام اطلاعات و با چه سازوکاری قرار است اخذ شود؟
به گزارش ایسنا، سازمان امور مالیاتی با ابلاغیه‌ای مالیات مقطوع دریافت‌کنندگان سکه در سال ۱۳۹۷ از بانک مرکزی را تعیین کرد. بر این اساس تمامی خریداران سکه که در سال ۱۳۹۷ نسبت به دریافت حداکثر ۲۰۰ سکه از سیستم بانکی اقدام کرده‌اند، مشمول این دستورالعمل و از نگهداری اسناد و مدارک و تسلیم اظهارنامه مالیاتی معاف هستند.
از دلالان سکه چگونه مالیات گرفته می‌شود؟
سازمان امور مالیاتی کشور، مالیات مقطوع دریافت کنندگان سکه در سال ۱۳۹۷ از بانک مرکزی را تعیین کرد. بر این اساس برای کسانی که بیش از ۲۰ سکه دریافت کرده‌اند، نسبت به مازاد ۲۰ سکه تا میزان ۶۰ سکه به ازای هر سکه ۱۵۰ هزار تومان مالیات مقطوع، نسبت به مازاد ۶۰ سکه تا میزان ۱۰۰ سکه به ازای هر سکه ۲۰۰ هزار تومان مالیات مقطوع و نسبت به مازاد ۱۰۰ سکه تا میزان ۲۰۰ سکه به ازای هر سکه ۲۵۰ هزار تومان مالیات مقطوع تعیین شده است.
هر چند که انتشار خبر کلیات این طرح باعث به وجود آمدن انتقادات و البته استقبال‌هایی توسط کارشناسان و فعالان اقتصادی شده، اما واقعیت این است که هنوز بسیاری از جنبه‌ها و جزئیات این طرح بزرگ مالیاتی مبهم مانده است.
سازمان امور مالیاتی گفته است از دریافت کنندگان سکه از بانک مرکزی در سال ۱۳۹۷ که بیشتر از ۲۰ سکه خریده باشند مالیات اخذ خواهد کرد. با این حال مشخص نیست که این مالیات بر اساس چه اطلاعاتی قرار است اخذ شود؟ اگر بر اساس حواله‌های صادر شده قرار است این مالیات تعیین شود، پس تکلیف کسانی که چه بسا تعداد بیشتری سکه را در بدون حواله و در بازار غیررسمی خرید و فروش کرده باشند چه می‌شود و چگونه قرار است اطلاعات آنها رصد شود؟
مالیات بر سکه بر اساس کدام قانون ابلاغ شد؟
مساله دیگر در ارتباط با طرح مالیات بر سکه مربوط به مباحث قانونی است. در حالی که بعد از یک سال لایحه مالیات بر عائدی سرمایه هنوز توسط سازمان امور مالیاتی برای ارائه به مجلس شورای اسلامی فرستاده نشده است، معلوم نیست که طرح مالیات بر سکه‌ها بر اساس کدام قوانین تدوین شده است؟
از سوی دیگر این طرح درست قبل از آمدن رئیس جدید سازمان امور مالیاتی، توسط سرپرست این سازمان آن هم دو روز قبل از آغاز تعطیلات نیمه خرداد تدوین و ابلاغ شد. امری که به نظر می‌رسد می‌شد آن را به بعد از آمدن رئیس جدید این سازمان موکول کرد؛ مخصوصاً که این ابلاغیه در رابطه با معاملات انجام شده در سال قبل صادر شده است و فوریت چندانی هم نداشت.
با این همه، ظاهراً باید منتظر ماند و دید که واکنش رئیس جدید سازمان امور مالیاتی به طرح مالیات بر سکه که تنها چند روز قبل از ورود او به سازمان امور مالیاتی ابلاغ شده است چیست و از طرفی این سازمان جزئیات بیشتری را در این رابطه منتشر کند.
انتهای پیام
