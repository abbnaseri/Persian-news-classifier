اصلی‌ترین کشورهای میزبان سرمایه‌گذاری خارجی در جهان
 در جدیدترین بررسی‌های انجام شده از وضعیت سرمایه‌گذاری خارجی در کشورهای مختلف جهان به نظر می‌رسد همچنان روند کاهشی این نوع سرمایه‌گذاری که از چند سال قبل آغاز شده بود، ادامه یافته است.
به گزارش ایسنا، بر اساس آمارهایی که اتاق بازرگانی تهران منتشر کرده، در سال ۲۰۱۸ میلادی سرمایه‌گذاری مستقیم خارجی در جهان مانند دو سال قبل از خود، هم‌چنان روندی کاهش داشته و به رقم ۱۳۰۰ میلیارد دلار رسیده است. این عدد به معنای کاهش ۱۳ درصدی سرمایه‌گذاری خارجی در سطح جهان است. این در حالی است که در ایران نیز سرمایه‌گذاری خارجی در سال ۲۰۱۸ معادل ۳.۵ میلیارد دلار بوده که در قیاس با سال قبل از آن کاهشی ۳۱ درصدی را نشان می‌دهد.
بررسی عملکرد مناطق مختلف اقتصادی جهان نشان می‌دهد بازگشت درآمدهای خارجی انباشت شده شرکت‌های چند میلیتی آمریکا به این کشور یکی از اصلی‌ترین دلایل کاهش سرمایه‌گذاری خارجی جهانی در سالی که گذشت بوده است. با این وجود هم‌چنان جریان ورودی این سرمایه‌گذاری‌ها در میان کشورهای بزرگ اقتصادی نشان می‌دهد آمریکا رتبه خود را حفظ کرده است.
در سال ۲۰۱۸، ۲۵۲ میلیارد دلار سرمایه‌گذاری خارجی وارد ایالات متحده آمریکا شده و این کشور رتبه نخست در میان ۲۰ کشور توسعه یافته را دارد. پس از آن چین با ۱۳۹، هنگ کنگ با ۱۱۶، سنگاپور با ۷۸، هلند با ۷۰ و انگلستان با ۶۴ میلیارد دلار در رده‌های بعدی قرار دارند.
در میان این کشورها چین، هنگ کنگ، سنگاپور، هلند، استرالیا، اسپانیا و هند توانسته‌اند میزان جذب سرمایه‌گذاری خارجی خود در سال ۲۰۱۸ را افزایش دهند اما این روند در کشورهایی مانند ایالات متحده آمریکا، برزیل، آلمان، کره جنوبی و روسیه منفی شده است.
بیش‌ترین فاصله منفی در جذب سرمایه‌گذاری خارجی به نام انگلستان ثبت شده و این کشور از عدد ۱۰۱ میلیارد دلار سال گذشته به ۶۴ میلیارد دلار در سال جاری کاهش عملکرد داشته است.
از لحاظ جریان خروجی سرمایه‌گذاری در سال ۲۰۱۸ رتبه نخست به ژاپن اختصاص یافته است. این کشور در سال قبل ۱۴۳ میلیارد دلار جریان خروجی سرمایه‌گذاری مستقیم خارجی داشت. در رده‌های بعدی این جدول چین، فرانسه، هنگ کنگ، آلمان، لهستان و کانادا قرار دارد. تفاوت عجیب این جدول به سوئیس اختصاص دارد که از عدد منفی ۳۵ میلیارد دلار در سال ۲۰۱۷ به مثبت ۲۷ میلیارد دلار در سال ۲۰۱۸ رسیده و به جمع ۱۵ کشور برتر در این شاخص راه یافته است.
با وجود آنکه میزان سرمایه‌گذاری خارجی در جهان و در میان کشورهای توسعه یافته روندی کاهشی داشته است، اما جریان ورودی این سرمایه‌ها به آسیای در حال توسعه رشدی ۳.۹ درصدی را به ثبت رسانده و در سال ۲۰۱۸ به ۵۱۲ میلیارد دلار دست یافته است. در این میان، اصلی‌ترین کشورهایی که بیش‌ترین جذب سرمایه را داشته‌اند، چین، هنگ کنگ، سنگاپور، اندونزی، کشورهای عضو آسه‌آن، هند و همچنین ترکیه بوده‌اند. این منطقه در مجموع حدود ۴۰ درصد از کل سرمایه‌گذاری خارجی انجام شده در سالی که گذشت را به خود اختصاص داده است.
در غرب آسیا نیز در کنار ترکیه، عربستان سعودی نیز توانسته افزایش ۳ درصدی سرمایه‌گذاری خارجی را داشته باشد و این عدد را به حدود ۳۰ میلیارد دلار نزدیک کند. از این رو روند مستمر کاهشی سرمایه‌گذاری خارجی در خاورمیانه و غرب آسیا که از ۱۰ سال پیش آغاز شد، سرانجام در سال ۲۰۱۸ متوقف شده است. با این وجود چهار کشور ترکیه، امارات متحده عربی، عربستان سعودی و لبنان حدود ۸۵ درصد از کل سرمایه‌گذاری خارجی وارد شده به این منطقه را از آن خود کرده‌اند.
در این میان ایران نیز که با توجه به تحریم‌های وضع شده از سوی آمریکا با محدودیت‌هایی مواجه شده‌، نتوانسته است آمار سال قبل خود را حفظ کند و با کاهش ۳۱ درصدی تنها ۳.۵ میلیارد دلار جذب سرمایه خارجی داشته است.
انتهای پیام
