بیانیه پایانی ششمین نشست اوپک و غیراوپک
بیانیه پایانی ششمین نشست وزارتی کشورهای اوپک و غیراوپک با اعلام تمدید کاهش داوطلبانه تولید برای یک دوره ۹ ماهه (از اول ژوئیه سال ۲۰۱۹ میلادی تا پایان ماه مارس سال ۲۰۲۰ میلادی) منتشر شد.
به گزارش ایسنا، با توجه به تحولات اخیر و دورنمای بازار و با توجه به ابهام‌های عمده و پیامدهای آن برای بازار جهانی نفت، ششمین نشست وزارتی اوپک و غیر اوپک تصمیم گرفت کاهش داوطلبانه تولید را برای یک دوره ۹ ماهه از اول ژوئیه سال ۲۰۱۹ میلادی تا پایان ماه مارس سال ۲۰۲۰ میلادی تمدید کند.
این نشست همچنین بر حمایت و تعهد همه کشورهای عضو توافق جهانی کاهش نفت برای استمرار دستاوردهای کنونی تأکید و متن پیش‌نویس اساسنامه همکاری را که یک تعهد داوطلبانه سطح بالاست تأیید کرد تا استمرار گفت‌وگوی فعالانه میان کشورهای عضو توافق جهانی کاهش تولید نفت در سطوح وزارتی و فنی را ممکن کند. در این نشست از همه کشورهای عضو درخواست شد متن پیش‌نویس را در فرآیندهای ملی (تصویب) هر کشور به جریان بیندازند.
در این نشست همچنین تصمیم گرفته شد که نشست وزارتی بعدی اوپک و غیر اوپک در روز ششم دسامبر (۱۵ آذر ماه) در وین، پایتخت اتریش برگزار شود.
اعمال اصلاحات مدنظر ایران در منشور همکاری اوپک و غیر اوپک
بنا بر اعلام وزارت نفت، زنگنه با تبیین اصلاحات مدنظر ایران که در منشور همکاری اوپک و غیراوپک اعمال شد، گفت: پس از یک بحث طولانی، همه ما توافق کردیم عبارتی در این اساسنامه بگنجانیم که به روشنی نشان دهد و اعلام کند که این چارچوب هیچ تأثیری بر اوپک ندارد و اوپک بر اساس اساسنامه و سازوکاری که برای تصمیم‎گیری دارد، به حیات خود ادامه می‌دهد.
وی ادامه داد: مسئله دیگر، کشورهایی بودند که باور داشتند باید از حکومت‎های‎شان اجازه دریافت کنند و ما آن را در اساسنامه ذکر کردیم. سوم اینکه توافق کردیم ریاست و نیابت ریاست این نهاد باید به‎طور سالانه میان کشورهای عضو در گردش باشد. اینها مهم‌ترین تغییرات اساسنامه بود.
وزیر نفت در پاسخ به این سوال که با توجه به فشار زیادی که از جانب تندروها در ایران به شما وارد می‌شود، آیا از حمایت دولت از این اساسنامه اطمینان دارید؟ نیز گفت: مشکلی نیست، زیرا این یک اساسنامه غیرالزام‎آور است و همکاری میان همه کشورهای عضو داوطلبانه است.
انتهای پیام
