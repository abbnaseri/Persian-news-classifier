جزئیات پرداخت وام به مستاجران
وزیر امور اقتصادی و دارایی اظهار کرد: پیش‌بینی کرده‌ایم که صندوق حمایت از مستأجران تا ۷۰ درصد رقم رهن خانه‌های مسکونی را شامل شود.
به گزارش ایسنا، فرهاد دژپسند پیش از ظهر امروز (چهارشنبه) در حاشیه جلسه هیئت وزیران در جمع خبرنگاران به ارائه توضیحاتی درباره فعالیت صندوق حمایت از مستأجران پرداخت و گفت: با توجه به این که در فصل جابجایی مستأجران قرار داریم و این اقشار در این ایام فشار مضاعفی را تحمل می‌کنند، به دنبال تعیین رابطه‌ای میان رهن و اجاره هستیم و در این زمینه هدفمان نوعی طرفداری از مستأجران است در این راستا صندوقی را طراحی و به رئیس جمهوری پیشنهاد دادیم که در آن با سپرده گذرای و تأمین منابع از روش‌های پیشنهادی، وجهی قرار بگیرد تا وام‌های به مستأجران اعطا شود.
وی با بیان این که وجهه این وام‌ها به موجران پرداخت خواهد شد خاطر نشان کرد: در حال طراحی شرایطی هستیم تا براساس آن وام‌های صندوق حمایت از مستأجران با نرخی تسویه حساب شود تا این اقشار متحمل فشار زیادتری نشوند.
وزیر اقتصاد با تاکید بر این که پرداخت این تسهیلات به دلیل تأمین منابع از درون اقتصاد موجب ایجاد تورم نمی‌شود گفت: پیش بینی ما این است که تا ۷۰ درصد از مبلغ رهن خانه از محل اعتبارات این صندوق پرداخت شود با این حال این رقم هنوز قطعی و تصویب نشده و در دست بررسی است؛ در این باره از دستگاه‌های مختلف در حال نظرخواهی هستیم.
دژپسند همچنین در پاسخ به پرسشی درباره اعمال تحریم‌های اخیر از سوی سران ایالات متحده آمریکا اظهار کرد: تحریم‌های که اخیراً بیان شده بیانگر این است که طرف مقابل متوجه شده تمام روش‌هایش بی نتیجه بوده و به دلیل آن که چیزی در اختیار نداشته به روش‌های بسیار غلط و خارج از عرف بین الملل متوصل شده است.
وی خاطر نشان کرد: در وزارت اقتصاد و دارایی پی‌گیریم، تمام راه‌های را که باید برای مواجهه و مقابله با تحریم و جلوگیری از آثار منفی که آمریکایی‌ها به دنبال آن هستند انجام دهیم؛ آغاز کرده‌ایم. به نظر من با توجه به عملکردی که طی سه ماه اخیر در حوزه مالیات و صادرات غیر نفتی داشته‌ایم، اهتمام جدی در کشور وجود دارد و می‌توانیم امیدوار باشیم که با سربلندی مرحله پیشرو را پشت سر بگذاریم.
وزیر امور اقتصاد و دارایی در ادامه در پاسخ به پرسش خبرنگاری که درباره چشم انداز فرآیند مالی اینستکس پرسید اظهار کرد: خوشبختانه تاکنون طراحی‌های مربوط به این فرآیند انجام شده و به عنوان اقدام عملیاتی اولین گام را طرف مقابل باید بردارد و ما منتظریم تا ملزومات این اقدام تحقق یابد.
دژپسند در پاسخ به پرسشی درباره اتهامات مطرح شده نسبت به عملکرد سازمان خصوصی سازی و رئیس این سازمان با تاکید بر این که اتهام باید در محاکم قضائی بررسی شود اظهار کرد: تاکنون سازمان خصوصی سازی پاسخ‌های مفصلی به اتهامات مطرح شده داده است، با این حال معتقدند در شرایط فعلی باید از رسانه‌ای شدن این موضوع خودداری شود از نظر سازمان خصوصی سازی و براساس پاسخ‌های که این مجموعه داده هیچ تخلفی انجام نشده است.
وزیر امور اقتصاد و دارایی همچنین در پاسخ به پرسشی درباره اعلام وزارت اقتصاد برای اخذ مالیات از خریداران سکه‌های پیش فروش شده تاکید کرد: آن چه که مسلم است،؛ به موجب قانون مالیات بر درآمد مستقیم و درآمدهای مستقیم باید اخذ شود براین اساس هر نوع فعالیتی که درآمدهای حاصل از آن از رقم حد معافیت مالیاتی بالا رود مشمول پرداخت مالیات می‌شود.
وی ادامه داد: در حال حاضر در وزارت اقتصاد و دارایی در حال اجرای قانون با هدف اعمال سهولت‌ها بر مودیان مالیاتی هستیم. به این صورت که برای آن دسته از خریداران که تا تعداد مشخصی سکه پیش خرید کردند یا کسانی که برای بازپرداخت مهریه اقدام به پیش خرید سکه کردند معافیت‌هایی تعیین شده است.
 
انتهای پیام
