پرواز نخستین ایرباس پهن‌پیکر به ژاپن
شرکت ایرباس نخستین هواپیمای پهن پیکر A۳۵۰ را به شرکت هواپیمایی ژاپن ایرلاین تحویل داد.
به گزارش ایسنا، به نظر می‌رسد که ژاپن برای برگزاری مسابقات و بازی‌های المپیک و پارالمپیک ۲۰۲۰ میلادی قصد دارد به نوسازی هرچه بیشتر ناوگان هوایی خود بپردازد و با خریداری هواپیماهای جدید از شرکت اروپایی ایرباس، تغییر و تحولات مثبت و جدیدی را برای خطوط هوایی خود به ارمغان بیاورد.
ایرباس آ -۳۵۰ (Airbus A۳۵۰) یک هواپیمای مسافربری پهن‌پیکر و دو موتور است که توسط شرکت ایرباس طراحی و ساخته شده است. کاربرد اصلی این هواپیما جابجایی تعداد زیادی مسافر در مسافت‌های طولانی است.
هواپیمای آ -۳۵۰ نخستین هواپیمای ایرباس است که در ساخت بدنه آن بجای آلیاژهای آلومینیوم سبک رایج در صنعت هواپیمایی، از پلیمر تقویت شده با فیبر کربن استفاده شده است. این هواپیما برای رقابت با هواپیماهای بوئینگ ۷۷۷ و بوئینگ ۷۸۷ طراحی شده است و نخستین نمونه آن در سال ۲۰۱۳ میلادی روانه بازار شد.
بر اساس گزارش وب سایت ژاپن تودی، نخستین نمونه ساخته شده این هواپیما در سال ۲۰۱۳ میلادی در فرودگاه تولوز فرانسه به پرواز درآمد. طراحی و ساخت این هواپیما همزمان با ایرباس آ -۳۳۰ انجام شده است و شرکت سازنده آن، ایرباس، درباره این محصول پهن پیکر ادعا کرده است که مصرف سوخت و هزینه‌های عملیاتی آن به مراتب کمتر از نمونه مشابه خود یعنی بوئینگ ۷۸۷ خواهد بود. مدل A۳۵۰-۱۰۰۰ دارای ظرفیت ۳۵۰ نفر برای مسیرهای بیش از ۱۴۸۱۶ کیلومتر طراحی شده است.
سال ۲۰۱۴ بود که شرکت هواپیمایی قطر ایرویز نخستین فروند هواپیمای A۳۵۰ را در فرودگاه بین‌المللی حمد در دوحه تحویل گرفت تا عنوان اولین شرکت مالک و استفاده کننده این هواپیما را به خود اختصاص دهد.
به گفته کارشناسان و تحلیلگران فعال در حوزه هوانوردی، به نظر می‌رسد در ماه‌های اخیر با توجه به سقوط دو فروند هواپیمای بوئینگ ۷۳۷ مکس و ریزش سهام این شرکت بزرگ آمریکایی، ورق به نفع شرکت اروپایی ایرباس برگشته و این غول هواپیماسازی بیش از پیش سفارش از ایرلاین‌های مختلف جهان گرفته است.
انتهای پیام
