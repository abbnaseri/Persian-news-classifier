بدافزارها، صنعت برق را نشانه گرفته‌اند
کارشناسان برآورد کرده‌اند انتشار و نفوذ بدافزارها بزرگترین خطری است که می‌تواند صنعت برق و انرژی در جهان را تهدید کند.
به گزارش ایسنا، در سال‌های اخیر که حملات سایبری به شدت رشد کرده است، مؤسسه‌های تحقیقاتی و تحلیلی بسیاری در جهان هشدار داده‌اند که سال ۲۰۱۸، سال حملات سایبری و بدافزاری به سازمان‌های بزرگ، شرکت‌ها و نهادهای دولتی در جهان خواهد بود.
حالا تازه‌ترین اخبار منتشر شده در وب سایت زد دی نت نشان می‌دهد که هکرها و مجرمان سایبری با توسعه و انتشار یک بدافزار معروف قصد دارند به زیرساخت‌های مربوط به شبکه‌های توزیع برق در کشورهای مختلفی همچون ایالات متحده آمریکا حمله کرده و با در دست گرفتن کنترل تجهیزات و ابزارهای مربوطه، به اطلاعات ارزشمندی دست یابند و نظم موجود در مراحل تولید و توزیع برق را با اختلالات گسترده روبرو کنند.
سال ۲۰۱۲ میلادی بود که بدافزار خطرناکی تحت عنوان شامون (Shamoon) به تجهیزات حفاری و تولید نفت در عربستان سعودی به‌عنوان بزرگترین تولیدکننده نفت در جهان، حمله کرد و بخش انرژی این کشور را تا مدت‌ها با مشکلات و چالش‌های عظیمی مواجه کرد و در نهایت نیز منجر به ایجاد خسارات هنگفت و جبران‌ناپذیری در تولید نفت منطقه خاورمیانه شد. بعد از آن اطلاعات و گزارش‌های دیگری منتشر شد که نشان می‌داد هکرها توانسته‌اند در یک حمله سایبری با استفاده از بدافزار شامون بالغ بر ۱۰ درصد از سرورهای این شرکت حفاری نفت فعال در منطقه خاورمیانه به جز عربستان سعودی، امارات متحده عربی، کویت، هند و همچنین اسکاتلند مختل کنند.
به نظر می‌رسد که هکرها و مجرمان سایبری به تازگی به سمت و سوی حمله سایبری به صنعت انرژی همچون برق، نفت و گاز روی آورده‌اند تا بتوانند از اهمیت خاص و بسزایی که از آن برخوردار است، سو استفاده کرده و به اهداف خود دست یابند.
بر اساس گزارش‌های جدیدی که مؤسسه تحقیقاتی دراگوس (Dragos) در این خصوص منتشر کرده است، بدافزار بکار رفته توسط هکرها نسخه به‌روزرسانی شده همان بدافزاری است که هفت سال پیش برای خراب کاری و اختلال صنایع پتروشیمی و نفت و گاز عربستان سعودی استفاده شده بود.
کارشناسان و تحلیلگران فعال در این مؤسسه تحقیقاتی دریافته و اعلام کرده‌اند که بدافزار مذکور خطرناک‌ترین و بزرگترین تهدیدی است که هم اکنون تمامی شرکت‌های فعال در صنعت برق و به طور کلی انرژی را شامل خواهد شد و در صورت بروز هرگونه حمله سایبری و بدافزاری و نفوذ به زیرساخت‌های مربوطه، خسارات جبران ناپذیری را به بار خواهد آورد.
انتهای پیام
