سرمایه‌گذاری ۵۰۰ میلیاردی بنیاد مستضعفان در ترمینال "سلام"
بنیاد مستضعفان پروژه ترمینال سلام حدود ۵۰۰ میلیارد تومان سرمایه‌گذاری کرده است که توسط پیمانکاران و شرکت‌های زیر مجموعه این نهاد در زمینی به مساحت ۶۰ هزار متر مربع اجرا شده است.
به گزارش ایسنا، پروژه ترمینال بین‌المللی سلام از سال ۱۳۸۹ شروع شد، اما به دلیل عدم تأمین مالی پروژه مدت زیادی متوقف بود سر انجام در سال ۱۳۹۴ طی مذاکراتی بین بنیاد مستضعفان و وزارت راه و شهر سازی قرار شد پروژه به صورت BLT انجام شود.
محمد سعیدی‌کیا - رئیس بنیاد مستضعفان - در این رابطه گفت: وزارت راه و شهرسازی در سال ۱۳۹۵ تصمیم گرفت تغییراتی در پروژه ترمینال سلام ایجاد کند و ظرفیت این ترمینال را از چهار میلیون نفر به پنج میلیون نفر افزایش داد و طی توافقات انجام شده سر انجام بنیاد مستضعفان در سال ۱۳۹۶ احداث ترمینال بین‌المللی سلام را آغاز کرد.
سعیدی‌کیا با اشاره به تحریم‌های سخت بین‌المللی گفت: گرچه در زمان اجرای پروژه در شرایط تحریم بسیار سختی به سر می‌بردیم، اما با هماهنگی کامل بنیاد مستضعفان با وزارت راه و شهرسازی پروژه به نتیجه رسید با وجود تغییرات مد نظر وزارت راه در مدت کمتر از دو سال توانستیم این پروژه عمرانی بی‌نظیر در کشور را به مرحله افتتاح برسانیم در این پروژه از حداکثر امکانات داخلی استفاده شده و پروژه‌ای با این ابعاد و این تجهیزات و تکنولوژی برای اولین بار در نوع خود در کشور اجرا شده است.
رئیس بنیاد مستضعفان افزود: بنیاد در این پروژه حدود ۵۰۰ میلیارد تومان سرمایه گذاری کرده است که توسط پیمانکاران و شرکت‌های زیر مجموعه این نهاد در زمینی به مساحت ۶۰ هزار متر مربع اجرا شده است، طی قرار داد مسؤولیت طراحی، ساخت و همچنین تأمین منابع تواما بر عهده بنیاد مستضعفان واگذار شد و مقرر شد برگشت سرمایه‌گذاری بنیاد مستضعفان از طریق در آمدهای شهر فرودگاهی در حسابی تجمیع می‌شود و با سودی سه درصد بالاتر از تسهیلات بانکی به بنیاد مستضعفان پرداخت می‌شود.
سعیدی کیا در پایان خاطرنشان کرد: این پروژه نماد همکاری خوب بین دو دستگاه است که می‌توانند الگویی برای سایر پروژه‌های مشابه در کشور باشند امیدوارم این پروژه ثمرات خوبی را برای مردم به همراه داشته باشد.
منوچهر خواجه دلویی - معاون توسعه ساختمان و انرژی بنیاد مستضعفان - نیز در مورد این پروژه ملی، تشریح کرد: این پروژه ظرف ۱۶ ماه در کمترین زمان ممکن اجرا شد و پروژه ترمینال سلام ثابت کرد در شرایط تحریم فنی‌ترین پروژه‌های کشور را می‌توان با حداقل منابع و با اتکا بر توان و تخصص داخلی به انجام رساند که نتیجه حاصل همکاری نزدیک بنیاد مستضعفان و وزارت راه و شهرسازی و سایر سازمان‌های مرتبط است.
وی با اشاره به اینکه این فرودگاه از جهت فناوری‌ها و تجهیزات به کار رفته در کشور پیشرو است، یادآور شد: بنیاد مستضعفان تجربه فرودگاه سازی در این وسعت با سیستم‌های هایتک را به صورت کامل در کشور نهادینه کرد و برخی سیستم‌های خود کنترلی این فرودگاه در هیچ فرودگاه کشور وجود ندارد و امیدواریم بتوانیم این تجربه را در اختیار کشورهای منطقه به ویژه همسایگان‌مان قرار دهیم.
انتهای پیام
