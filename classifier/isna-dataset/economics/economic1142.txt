۴۰ پروانه اکتشاف جدید صادر شد
 رئیس هیات عامل سازمان توسعه و نوسازی معادن و صنایع معدنی ایران (ایمیدرو) گفت: اقدامات اکتشافی منجر به صدور ۴۰ پروانه اکتشاف شده است.
به گزارش ایسنا به نقل از وزارت صنعت، معدن و تجارت، خداداد غریب‌پور اظهار کرد: ایمیدرو در بیش از ۴۰۰ محدوده اکتشافی مشغول به فعالیت بوده که حاصل آن تاکنون، صدور ۴۰ پروانه اکتشافی برای آن مناطق بوده است.
وی افزود: در این ۴۰ پروانه، وارد فاز نهایی اکتشاف شده‌ایم که به معنای ورود به بخش عمومی و تفصیلی است.
رئیس هیأت عامل ایمیدرو گفت: توسعه فعالیت‌های اکتشافی ایمیدرو در سال‌های گذشته، نویدبخش کشف ذخایر جدید برای تأمین خوراک کارخانه‌های فرآوری و در نهایت برنامه‌های توسعه‌ای حوزه معدن و صنایع معدنی شده است.
وی با اشاره به برنامه‌های ایمیدرو در بخش اکتشاف، تاکید کرد: یکی از اهدافی که همزمان پیگیری می‌کنیم توانمندسازی بخش خصوصی در حوزه مشاوره و پیمانکاری است که این امر نیز به تقویت برنامه‌های اکتشافی می‌انجامد.
او اظهار کرد: جلسات متعددی با بخش خصوصی از جمله مشاوران و پیمانکاران با هدف به‌روزآوری تجهیزات و امکانات برگزار می‌شود.
انتهای پیام
