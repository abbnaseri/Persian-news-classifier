قول آرامکو برای تامین نیاز همه مشتریان نفتی
مدیرعامل آرامکو سعودی اعلام کرد این شرکت با وجود تحولات اخیر در منطقه خلیج فارس که نگرانی‌هایی را در پی داشته است از ظرفیت مازاد خود برای تامین نیازهای نفتی مشتریان استفاده خواهد کرد.
به گزارش ایسنا، حملاتی که در ماه مه و ژوئن علیه نفتکش‌ها در نزدیکی تنگه هرمز به وقوع پیوست نگرانی‌هایی را نسبت به عبور بی خطر کشتی‌ها از این مسیر کشتیرانی استراتژیک برانگیخت.
امین ناصر در مصاحبه‌ای به رویترز گفت: آنچه که در خلیج فارس روی داده است قطعاً مایه نگرانی است. ما در گذشته نیز از بحران‌هایی عبور کرده‌ایم و همواره نیازهای مشتریانمان را برآورده کرده‌ایم.
ناصر که پیش از سفر محمد بن سلمان، ولیعهد عربستان سعودی به کره جنوبی، در سئول به سر می‌برد گفت آرامکو برنامه‌ای برای افزایش حداکثر ظرفیت تولید ۱۲ میلیون بشکه در روز ندارد و تولید فعلی پایین سطح مذکور است.
وی اظهار کرد: تولید نفت ما در حدود ۱۰ میلیون بشکه در روز قرار دارد بنابراین از ظرفیت مازاد تولید برخورداریم.
این غول نفتی که سرگرم توسعه منابع گازی داخلی است به دارایی‌های گاز در آمریکا، روسیه، استرالیا و آفریقا نیز چشم دوخته است. مدیرعامل آرامکو در این باره گفت: این شرکت سرگرم مذاکره برای خرید سهمی در پروژه قطب شمال ال ان جی ۲ شرکت گاز نواتک روسیه است. همچنین درباره خرید سهمی در شرکت ریلاینس اینداستریز هند و با سایر شرکت‌های آسیایی درباره فرصت‌های سرمایه گذاری مشغول گفت و گو است.
امین ناصر گفت: آرامکو بزرگترین تأمین کننده نفت برای کره جنوبی است و قصد دارد صادرات به این کشور آسیایی را افزایش دهد. این شرکت بین ۸۰۰ تا ۹۰۰ هزار بشکه در روز نفت به کره جنوبی که پنجمین واردکننده بزرگ جهان است صادر می‌کند.
یک منبع آگاه به رویترز گفت: آرامکو با شرکت ملی نفت کره یک تفاهم نامه در زمینه ذخیره گاز امضا خواهد کرد.
منابع آگاه گفته‌اند آرامکو قصد دارد یک قرارداد ۲۰ ساله با شرکت هیوندای اویل بانک برای فروش سالانه ۱۵۰ هزار بشکه در روز نفت سعودی امضا کند و بخش بازرگانی آرامکو قصد دارد با هیوندای اویل بانک توافقی برای خرید محصولات نفتی منعقد کند.
آرامکو سعودی در آوریل ۱۷ درصد سهم در هیوندای اویل بانک خریداری کرد و بزرگترین سهامدار در سومین پالایشگاه بزرگ کره جنوبی است.
انتهای پیام
