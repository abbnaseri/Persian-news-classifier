بررسی قانون بازار پایه به جلسه بعدی شورای عالی بورس موکول شد
وزیر اقتصاد که رئیس شورای عالی بورس نیز محسوب می‌شود درباره دستور جلسه امروز این شورا و اینکه آیا موضوع قانون جدید بازار پایه در این جلسه مورد بررسی قرار گرفت یا خیر، گفت: موضوع بررسی قانون جدید بازار پایه فرابورس به جلسه بعدی شورای عالی بورس موکول شد.
به گزارش ایسنا، چندی پیش اعلام شده بود که قانون جدید بازار پایه از پایان خرداد ماه اجرایی خواهد شد اما پس از اینکه عده‌ای از فعالان بازار سرمایه به تغییر این قانون اعتراض کردند قرار شد کانون کارگزاران بورس اوراق بهادار و کانون نهادهای سرمایه گذاری نظرات سهامداران حقیقی و فعالان بازار سرمایه را گرفته و به سازمان بورس منعکس کنند و با توجه به آن نظرات در جلسه شورای عالی بورس در این مورد تصمیم گیری شود.
روز گذشته شاپور محمدی -رییس سازمان بورس- در گفت وگو با ایسنا اظهار کرد که امکان دارد بررسی قانون بازار پایه از دستور جلسه این هفته خارج شود.
امروز ایسنا با فرهاد دژپسند -وزیر اقتصاد و رئیس شورای عالی بورس- گفت وگو کرد و از او پرسید که آیا قانون جدید بازار پایه در این جلسه بررسی شد، وزیر اقتصاد در پاسخ به این سوال گفت: قرار شد این موضوع در جلسه بعدی شورای عالی بورس بحث و بررسی شود.
وی توضیح داد: در این جلسه شورای عالی به دستور جلسه موضوع بازار پایه نرسید و صورت‌های مالی سازمان بورس بررسی و تأیید شد.
با این حساب فعالان بازار پایه برای اطلاع از وضعیت اجرایی شدن یا نشدن قانون جدید این بازار، باید تا جلسه بعدی شورای عالی که احتمالاً دو هفته دیگر است منتظر باشند.
انتهای پیام
