صدای پای یک گوشی مقرون‌به‌صرفه مجهز به شبکه 5G می‌آید
به نظر می‌رسد که سامسونگ در حال توسعه یک مدل جدید گوشی هوشمند مجهز به فناوری شبکه 5G است که گلکسی A90 نام دارد.
به گزارش ایسنا، چندی پیش گزارش‌های متعددی از سوی رسانه‌های مختلف منتشر شد که نشان می‌داد تنها گوشی هوشمند و پرچمدار سامسونگ که قرار است به فناوری شبکه نسل پنجم اینترنت همراه (5G) مجهز شود، گلکسی نوت ۱۰ خواهد بود که البته برخی دیگر از تجهیز گلکسی اس ۱۰ به این فناوری نیز گفته بودند اما تازه‌ترین گزارش‌ها حاکیست که این غول تکنولوژی کره‌ای در حال توسعه یک مدل گوشی هوشمند دیگر (گلکسی 90 A) است که به قابلیت پشتیبانی از شبکه 5G تجهیز خواهد شد.
به گفته کارشناسان و تحلیلگران فعال در حوزه فناوری، سامسونگ این تصمیم را به منظور جلب نظر و توجه خیل بسیار بیشتری از کاربران و آن دسته از مشتریانی که تمایل ندارند هزینه گزافی برای خریداری گوشی‌های پرچمدار صرف کنند، اتخاذ کرده است تا سهم خود را در بازارهای جهانی به میزان قابل توجهی افزایش دهد.
با توجه به آنکه در سال‌های اخیر بازارهای جهانی گوشی موبایل به مرحله اشباع رسیده و برای مدت‌های طولانی با رکود بی سابقه‌ای مواجه شده است، بسیاری از شرکت‌های تولیدکننده گوشی‌های هوشمند در تلاشند تا با تولید و عرضه یک محصول جدید به جمع سازندگان گوشی مجهز به فناوری 5G بپردازند.
بر اساس گزارش وب سایت androidauthority ، تاکنون از جمله گوشی‌های هوشمند مجهز به 5G که قرار بود به فناوری مذکور مجهز باشد و از سوی سامسونگ معرفی و رونمایی شود، گوشی پرچمدار گلکسی نوت ۱۰ و اس ۱۰ بود که حالا به نظر می‌رسد با توجه به پیش بینی افزایش استقبال کاربران و همچنین تلاش روزافزون و بی سابقه کشورهای مختلف برای برقراری هرچه سریع‌تر نسل پنجم شبکه اینترنت همراه 5G، این دو پرچمدار رقیب میان رده دیگری پیدا کرده و آن نیز گوشی گلکسی A90 خواهد بود.
گفته می‌شود این گوشی علاوه بر بهره‌گیری از قابلیت پشتیبانی از شبکه نسل پنجم اینترنت، از یک دوربین اصلی ۳۲ مگاپیکسلی و دوربین دوم ۸ مگاپیکسلی نیز برخوردار خواهد بود.

از آنجایی که بازارهای جهانی موبایل در سال‌های گذشته با رکود بی سابقه‌ای مواجه شده است، کارشناسان و تحلیلگران فعال در حوزه فناوری پیش بینی کرده بودند که سهم فروش گوشی‌های مجهز به فناوری شبکه ۵G از ۰.۵ درصد در سال ۲۰۱۹ میلادی به ۲۶ درصد در سال ۲۰۲۳ میلادی افزایش پیدا خواهد کرد و این بدان معناست که آینده موفقیت‌آمیز و روشنی پیش روی گوشی‌های هوشمند مجهز به این فناوری قرار دارد و شبکه نسل پنجم اینترنت همراه نیز در سال‌های آینده با پیشرفت و توسعه قابل توجهی روبرو خواهد شد.
از آنجا که اخبار نسل جدید اینترنت ۵G در گوشه و کنار جهان منتشر شده و کاربران بسیاری نیز در انتظار اجرای آن هستند، کشورهای زیادی با همکاری بزرگترین اپراتورهای اینترنت و غول‌های تکنولوژی در جهان درصدد برقراری این نسل جدید از اینترنت‌اند. اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به‌دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
انتهای پیام
