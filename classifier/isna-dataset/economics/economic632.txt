متوسط میزان مصرف بنزین کشور اعلام شد
مدیرعامل شرکت ملی پالایش و پخش فرآورده‌های نفتی با تاکید بر این‌که سیاستگزاران باید همیشه نسبت به مصرف بنزین در کشور حساس باشند، گفت: تا زمانی که در بودجه کشور محلی برای واردات بنزین یا درآمدی برای کشور از محل صادرات آن در نظر گرفته نشده باشد، سیاستگزاران نسبت به هشدارهای افزایش مصرف واکنشی نشان نمی‌دهند و در واقع نسبت به آن حساسیت ندارند.
به گزارش ایسنا، علیرضا صادق‌آبادی - معاون وزیر نفت و مدیرعامل شرکت ملی پالایش و پخش فرآورده‌های نفتی ایران - با بیان این‌که هم اکنون متوسط میزان مصرف بنزین کشور حدود ۹۴ میلیون لیتر در روز است، تاکید کرد: ظرفیت تولید این محصول در کشور حدود ۱۱۰ میلیون لیتر در روز است که از این میزان بنزین حدود ۹۰ میلیون لیتر آن با گوگرد کمتر از ۵۰ و ۱۰ پی پی ام تولید می‌شود که در منطقه کم نظیر است.
وی هم‌چنین درباره میزان تولید نفت‌گاز کشور نیز گفت: روزانه حدود ۱۱۵ میلیون لیتر نفت‌گاز در کشور تولید می‌شود که حدود ۴۰ درصد آن با استاندارد یورو ۴ و ۵ است و یک جهش در رشد کیفی نفت‌گاز به حساب می‌آید که بی سابقه است.
صادق آبادی با اشاره به این‌که سال گذشته ایران از فهرست کشورهای وارد کننده بنزین خارج شده است، گفت: برای کاهش مصرف بنزین کشور نیز می‌توان در مرحله اول به تولید و استفاده از خودروهای کم مصرف روی آورد، سیاست بعدی با توجه به حجم ذخایر گاز کشور می‌تواند برنامه جایگزینی سوخت CNG با بنزین باشد، همچنین گسترش حمل و نقل عمومی و یا سیاست‌های قیمتی نیز می‌تواند باعث کنترل و کاهش مصرف بنزین در کشور باشد.
شرایط مطلوب ذخایر استراتژیک بنزین
وی ادامه داد: ذخایر استراتژیک بنزین و نفت‌گاز ما هم اکنون در شرایط بسیار مطلوب است که یک سپرده ارزی برای کشور محسوب می‌شود.
مدیرعامل شرکت ملی پالایش و پخش فرآورده‌های نفتی همچنین گفت که از خرداد ماه سال جاری متوسط پالایش نفت خام و میعانات گازی کشور به ۲ میلیون و ۱۵۰ هزار بشکه در روز رسیده است.
صادق‌آبادی با بیان این‌که ظرفیت پالایش کشور از یک میلیون و ۵۵۰ هزار بشکه در ابتدای سال ۹۶، به ۲ میلیون و ۱۵۰ هزار بشکه رسیده است، افزود: این میزان در حال افزایش است و تا پایان امسال به حدود ۲ میلیون و ۴۰۰ هزار بشکه در روز خواهد رسید.
وی تاکید کرد: با برنامه‌ریزی صورت گرفته، ۸۵۰ هزار بشکه نفت خام و میعانات گازی که تحریم‌های یکجانبه آمریکا می‌توانست مانع ورود آن به بازارهای جهانی شود، در داخل کشور پالایش و به فرآورده‌های با ارزش افزوده بالاتر تبدیل شده است.
افزایش ظرفیت پالایش کشور به حدود ۲ میلیون و ۴۰۰ هزار بشکه
بنا بر اعلام شرکت ملی پالایش و پخش فرآورده‌های نفتی ایران، صادق آبادی ادامه داد: سیاست‌هایی که در ادامه مسیر افزایش دریافت خوراک برای جذب حداکثری نفت خام و میعانات گازی در پالایشگاه‌ها دنبال می‌کنیم دریافت و پالایش میعانات گازی را از ۴۵۰ هزار بشکه به ۵۰۰ هزار بشکه و نفت خام را از حدود یک میلیون و ۷۰۰ به حدود یک میلیون و ۹۰۰ هزار بشکه در روز خواهد رساند. این سیاست‌ها یکی از راهبردهای آرایش جنگی در وزارت نفت است که بر مبنای رفع گلوگاه‌ها و افزایش ظرفیت پالایشی ایجاد شده است.
ایران صاحب مقام نخست تولید فرآورده در منطقه
مدیرعامل شرکت ملی پالایش و پخش با بیان اینکه ایران در بین کشورهای منطقه بالاترین میزان تولید فرآورده‌های با کیفیت و ارزش افزوده بالا را دارد، افزود: البته ظرفیت پالایش نفت خام عربستان بیشتر است اما ما صاحب پالایشگاهی به نام ستاره خلیج فارس هستیم که معادل یک پالایشگاه نفت یک میلیون و ۳۰۰ هزار بشکه‌ای نفت، فرآورده‌های با ارزش افزوده بالا تولید می‌کند.
انتهای پیام
