وضعیت جاده‌ای مسجدسلیمان پس از وقوع زلزله
پس از وقوع زلزله ۵.۷ ریشتری در مسجد سلیمان در سه نقطه شاهد ریزش بوده‌ایم که توسط سازمان راهداری و حمل و نقل جاده‌ای پاکسازی شده‌اند و در حال حاضر هیچ جاده مسدودی در مسجدسلیمان به منظور تردد وسایل نقلیه بر اثر زلزله وجود ندارد.


غلام عباس بهرامی نیا – مدیرکل راهداری و حمل و نقل جاده‌ای استان خوزستان در گفت‌وگو با ایسنا و در مورد آخرین وضعیت جاده‌ای و ابنیه فنی مسجدسلیمان پس از وقوع زلزله ۵.۷ ریشتری در این شهرستان اظهار کرد: بر اثر آخرین گزارش‌ها و بازدیدهای میدانی در سه نقطه شاهد ریزش بودیم که این سه نقطه پاکسازی شده‌اند و در حال حاضر جاده مسدودی در مسجدسلیمان نداریم.
وی ادامه داد: همکاران راهداری و حمل و نقل جاده‌ای استان در آمادگی کامل به سر می‌برند و به منظور خدمت رسانی در حوزه راه در آماده‌باش قرار دارند.
مدیرکل راهداری و حمل و نقل جاده‌ای استان خوزستان در مورد میزان خسارت وارده به راه‌ها و ابنیه فنی مسجدسلیمان نیز اعلام کرد: تا کنون میزان خسارت‌ها مشخص نیست و در حال برآورد و ارزیابی خسارات وارده به محورهای جاده‌ای و ابنیه فنی هستیم و به محض اتمام این بررسی‌ها هزینه مربوطه اعلام خواهد شد.
به گزارش ایسنا، حوالی ساعت ۱۱:۳۰ امروز (۱۷ تیر ماه) زلزله‌ای به قدرت ۵.۷ ریشتر مسجدسلیمان را لرزاند. این زلزله در فاصله ۱۹ کیلومتری مسجد سلیمان، ۲۹ کیلومتری قلعه خواجه و ۳۷ کیلومتری ایذه خوزستان رخ داده است.
انتهای پیام
