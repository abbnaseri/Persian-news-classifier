چرا در کشور قانون اشتغال نداریم؟
یک کارشناس حوزه کار برخی مداک تحصیلی را مانع اشتغال و به زیان محیط کار دانست و از متولیان اشتغال خواست تا برای وضع قانون اشتغال در کشور اقدام کنند.
علی اکبر لبافی در گفت‌وگو با ایسنا، با اشاره به عدم تناسب عرضه و تقاضای نیروی کار در بازار اظهار کرد: بر اساس آمارها حدود ۵ میلیون فارغ‌التحصیل دانشگاهی و بیش از شش میلیون دانشجوی آماده ورود به بازار کار داریم این در حالی است که هیچ‌گونه برنامه مشخصی برای استفاده از ظرفیت این نیروها تدوین نکرده‌ایم.
وی با بیان اینکه وزارت کار متولی ایجاد شغل نیست، ادامه داد: وزارت کار نهایتاً بتواند از طریق چند کاریابی عده‌ای را معرفی و چند فرصت شغلی ایجاد کند ولی ابزار کار دستش نیست و باید دستگاه‌های متولی شغل کنار هم جمع شوند و برای ساماندهی بازار کار و اتصال فارغ‌التحصیلان به بازار سیاستگذاری کنند.
تاکید بر ضرورت تدوین قانون اشتغال در کشور
این کارشناس حوزه کار با بیان اینکه در بسیاری از کشورها قانونی به نام" قانون اشتغال" وجود دارد، گفت: ما در تمام بخش‌ها قانون داریم به جز حوزه اشتغال و هیچگاه به فکر وضع قانون اشتغال نبودیم به همین دلیل است که امروز بازار کار، تولید و بنگاه‌ها دچار مشکل هستند. ما باید همانند قانون کار، قانون گمرک و قانون صادرات برای بخش اشتغال هم قانون داشته باشیم.
به گفته لبافی، اگر قانون اشتغال در کشور تدوین و تصویب شود، سیاست‌های اشتغال از سوی متولیان آن مشخص می‌شود و بازار کار به سمت انضباط پیش می‌رود.
برخی مدارک تحصیلی به زیان بازار کارند
وی در عین حال با بیان اینکه برخی مدارک تحصیلی برای محیط کار مضر است و مانع اشتغال می‌شود، گفت: دلیلش این است که در فرد ایجاد توقع می‌کند و آمادگی انجام هر کاری را از فرد می‌گیرد. مثلاً کسی که دیپلمه فنی است به راحتی آچار دستش می‌گیرد و در یک تعمیرگاه کار می‌کند ولی یک لیسانسه مهندسی مکانیک حاضر نیست چون تصور می‌کند تحصیلات عالیه دارد باید در یک جایگاه بالاتری مشغول کار شود و به کمتر از کارخانه خصوصی یا شرکت دولتی رضایت نمی‌دهد. از طرفی کسی که تحصیلات عالیه دارد اگر کنار یک دستگاه فنی مشغول کار شود مدام فکر می‌کند که چرا در چنین محیطی و در کنار یک دیپلمه باید کار کند؟ چنین نگاهی بهره‌وری بنگاه را از بین می‌برد و کیفیت کار فرد را پایین می‌آورد چون شغل و شاغل هیچ همخوانی ندارند.
این کارشناس حوزه کار در پایان بر لزوم کسب مهارت‌های بازار کار بر مبنای رشته تحصیلی افراد تاکید کرد و گفت: امروز بسیاری از آموزش‌ها متناسب با نیاز بازار کار ارائه نمی‌شود و با تورم نیروی کار و تقاضا مواجه هستیم؛ به همین دلیل افراد حین تحصیل و قبل از ورود به بازار کار باید با مهارت‌های کار متناسب با رشته تحصیلی خود آشنا شوند.
به گزارش ایسنا، در حالی که سالانه نزدیک به یک میلیون متقاضی شغل وارد بازار کار می‌شوند، آمارها نشان می‌دهد ۴۰ تا ۵۰ درصد کسانی که به قصد اشتغال وارد دوره‌های مهارتی می‌شوند در راهیابی به بازار کار موفق‌ترند. از نگاه کارشناسان برخی رشته‌های دانشگاهی بدون توجه به ملاحظات بازار کار و توجه به ظرفیت پذیرش در لیست رشته‌های دانشگاهی قرار می‌گیرند و این امر موجب می‌شود تا دانشجویان پس از فارغ‌التحصیلی نتوانند شغل مورد نظر خود را پیدا کنند. 
انتهای پیام
