طی ۲ سال اخیر بیش از ۴۰۰ هزار میلیارد ریال تسهیلات به بخش کشاورزی کشور تزریق کرده‌ایم
روح الله خدارحمی از تزریق بیش از ۴۰۰ هزار میلیارد تسهیلات طی دو سال اخیر به بخش کشاورزی خبر داد و گفت: آسان‌ترین شرایط در زمینه تضامین و وثایق برای پرداخت تسهیلات در دنیا را بانک‌ کشاورزی ایران دارد.
به گزارش ایسنا، مدیرعامل بانک کشاورزی ایران در جلسه شورای گفتگوی دولت و بخش خصوصی استان کرمانشاه که امروز (اول تیر) در سالن تدبیر استانداری  برگزار شد، با اشاره به اینکه بانک کشاورزی همواره حامی بخش کشاورزی و توسعه تولیدات این بخش بوده، اظهار کرد: طی دو سال اخیر حدود ۴۰۰ هزار میلیارد ریال منابع بانکی با سود پایین را به بخش کشاورزی تزریق کردیم.  وی ادامه داد: فقط در یک سال اخیر حدود ۴۰ هزار میلیارد ریال تسهیلات طرح توسعه اشتغال روستایی و عشایری پرداخت کردیم که طی تمام سال‌های اخیر بی سابقه بوده است. خدارحمی از سهم قابل توجه تسهیلات مکانیزاسیون ماشین آلات کشاورزی نیز یاد  و رقمی که اخیرا برای این منظور در نظر گرفته شده را حدود ۱۳ هزار میلیارد ریال اعلام کرد. وی از تامین تسهیلات با نرخ سود ۹ درصدی برای سرمایه گذاری‌های اولویت دار بخش کشاورزی هم خبر داد. مدیرعامل بانک کشاورزی ایران با بیان اینکه این بانک تا جایی که امکان دارد تسهیلات با شرایط آسان را در اختیار فعالان بخش کشاورزی قرار می‌دهد، اضافه کرد: می‌توان گفت بانک کشاورزی از نظر وثایق و تضامین بانکی آسان‌ترین بانک در دنیا است.
 وی از نرخ پایین بهره تسهیلات بانک کشاورزی هم یاد کرد و افزود: تا جایی که امکان بوده و در برخی موارد با تلفیق تسهیلات بانک کشاورزی با تسهیلات صندوق توسعه ملی، نرخ بهره را کاهش دادیم و دیگر بیش از این امکان کاهش نرخ بهره وجود ندارد.
خدارحمی معتقد است، در کنار تسهیلات کم بهره‌ای که بانک کشاورزی در نظر می‌گیرد، بخش کشاورزی کشور نیز باید از بازده کم فاصله بگیرد و به سمت کشاورزی مولد و پربازده حرکت کند.
مدیرعامل بانک کشاورزی ایران اضافه کرد: فعالان بخش کشاورزی به جای آنکه دنبال بازپرداخت طولانی و نرخ بهره کم باشند، باید بهره‌وری خود را افزایش دهند.
وی بر لزوم تکمیل زنجیره ارزش بخش کشاورزی در کشور هم تاکید کرد و گفت: باید در حوزه کشاورزی به بخش خدمات، صنایع وابسته به کشاورزی، بازاریابی و... نیز توجه کنیم تا بازدهی بیشتری داشته باشیم.
خدارحمی توجه به صادرات محصولات کشاورزی را نیز امری ضروری خواند و عنوان کرد: هم اکنون که نفت و محصولات وابسته به آن برای صادرات با مشکلاتی مواجهند، صادرات محصولات کشاورزی باید مورد توجه باشد، زیرا امکان تحریم  این نوع محصولات هرگز وجود ندارد.
مدیرعامل بانک کشاورزی ایران  در ادامه با بیان اینکه بخشی از سخت‌گیری‌ها در پرداخت تسهیلات نیز ناگزیر است، تاکید کرد: باید تسهیلات را به افراد کارآمد و توانمند پرداخت کنیم که امکان بازپرداخت آن را داشته باشند و بتوانند از قبل پرداخت تسهیلات سرمایه‌گذاری‌های مولد در بخش کشاورزی انجام دهند.
وی از مسئولین استان‌ها خواست سرمایه‌گذاران متمکن را برای اجرای پروژه‌های بخش کشاورزی پای کار بیاورند و افزود: طولانی شدن روند بررسی طرح‌ها برای پرداخت، حتی از سوی مدیران بانک کشاورزی در استان‌ها پذیرفتنی نیست.
خدارحمی عنوان کرد: مدیران استان‌ها حتی درباره طرح‌هایی که در مرکز برای آنها تصمیم‌گیری می‌شود نیز باید پیگیر باشند.
وی اشاره هم به بهبود شرایط کشاورزی و تولیدات این بخش در کشور داشت و عنوان کرد: خوشبختانه با اقداماتی که از سوی دولت و بخش خصوصی و با حمایت‌های  بانک کشاورزی صورت گرفته طی سال‌های اخیر شاهد افزایش قابل توجه تولیدات کشاورزی بوده ایم، به گونه‌ای که اکنون با وجود مشکلاتی که داریم هیچ کمبودی در زمینه مواد غذایی و خوراکی مایحتاج مورد نیاز مردم وجود ندارد.
خدارحمی با بیان اینکه چند سال قبل ایران یک وارد کننده بزرگ گندم بود، ادامه داد: هم اکنون در اوج خشکسالی در زمینه تولید بسیاری از غلات از جمله گندم خودکفا شده‌ایم.
وی از توسعه پرورش ماهی در قفس در دریاهای شمال و جنوب کشور با ظرفیت چند هزار تن، احیا تولید خاویار، تولید میگو، افزایش تولیدات لبنی و ... نیز به عنوان دیگر دستاوردهای بخش کشاورزی طی سال‌های اخیر یاد کرد.
خدا رحمی گلخانه‌ها را یکی از مهم‌ترین زمینه‌های پر پتانسیل برای سرمایه‌گذاری بخش کشاورزی دانست و خاطرنشان کرد: سال ۹۸ سال توسعه گلخانه‌ها است و انتظار داریم در استان‌ها از جمله کرمانشاه نیز این مهم با جدیت پیگیری شود و امسال شاهد افزایش  گلخانه‌های استان باشیم.
خدارحمی در ادامه اشاره‌ای هم به پرداخت پول گندم کشاورزان داشت و گفت: امسال روند پرداخت پول گندم تاکنون بسیار خوب بوده و امیدواریم این روند تا پایان خرید تضمینی گندم ادامه داشته باشد.
خدارحمی از تشدید نظارت بر ارائه خدمات از سوی شعب بانک کشاورزی هم خبر داد و افزود: البته این بانک کمترین درصد موارد آلودگی را در مقایسه با سایر بانک ها دارد. انتهای پیام
