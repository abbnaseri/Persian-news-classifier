هزینه رفت و برگشت تهران-آنکارا و تهران-وان با قطار
قیمت بلیت رفت و برگشت قطارهای مسافری تهران-آنکارا و تهران-وان که قرار است به ترتیب از ششم و چهارم تیرماه فعالیت خود را آغاز کنند، اعلام شد.
محمد رجبی - مدیرعامل شرکت حمل و نقل ریلی رجا - در گفت‌وگو با ایسنا و در پاسخ به این‌که ابهامی درباره قیمت بلیت قطارهای مسافری تهران-آنکارا و تهران-وان وجود دارد و مشخص نیست که نرخ بلیت قطار تهران-آنکارا که ۴۳ یورو نرخ بلیت تهران-وان که ۲۰ یورو اعلام شده است، مربوط به مسیر رفت و یا مجموع رفت و برگشت است، اظهار کرد: مبلغ ۴۳ یورو برای مسیر رفت تهران-آنکارا و مبلغ ۲۰ یورو برای مسیر رفت تهران-وان تعیین و مجموع قیمت بلیت رفت و برگشت قطار تهران-آنکارا و تهران-وان دو برابر این ارقام لحاظ شده است.
بر اساس توافقات انجام شده بین راه‌آهن‌های ایران و ترکیه برای راه‌اندازی قطارهای مسافری تهران-وان در تاریخ چهارم تیرماه و تهران-آنکارا در تاریخ ششم تیرماه باید خاطرنشان کرد که برای این قطارها واگن‌های ۴ تخته ۴ ستاره در نظر گرفته شده است که در مسیر تهران-آنکارا بعد از گذشت از مرز تا دریاچه وان به سیر خود ادامه می‌دهند، سپس مسافران از طریق قایق‌های رایگان به "تاتوان" می رسند و سر انجام با قطارهای ترک کلاس مشابه مسیر را تا آنکارا ادامه می‌دهند.
مدت زمان سیر قطار تهران-آنکارا ۶۰ ساعت و تهران-وان ۲۰ تا ۲۲ ساعت به طول برآورد شده است.
وظیفه جابجایی مسافران بر عهده شرکت رجا است که در هفته یک قطار به تهران-آنکارا و یک قطار به تهران-وان اعزام خواهد کرد.
انتهای پیام
