آخرین میزان حجم بارش‌ها اعلام شد
روی دیگر سکه ترسالی که ایران امسال با آن مواجه شد، همچنان مهر خشکسالی خورده است؛ با این که ارتفاع کل ریزش‌های جوی از اول مهر تا ۱۷ خرداد سال آبی ۹۸-۹۷ بیش از ۳۲۹ میلیمتر بوده که این  مقدار بارندگی نسبت به میانگین دوره‌های مشابه درازمدت ۴۶ درصد افزایش و نسبت به دوره مشابه سال آبی گذشته  ۱۰۴ درصد افزایش نشان می‌دهد و حجم بارش در این مدت معادل ۵۴۲.۲۰۱ میلیارد مترمکعب اعلام شده که به اعتقاد کارشناسان نمی‌توان قطعا بیان کرد که وارد ترسالی شدیم و ممکن است سال‌های خشکی را پیش رو داشته باشیم.
به گزارش ایسنا، سال آبی ۹۷ و ۹۸ که هنوز چند ماهی از آن باقی مانده، از حیث بارش‌ها نسبت به متوسط بلندمدت یعنی مدت ۵۰ ساله، ۴۳ درصد افزایش بارش و نسبت به سال گذشته آبی نیز تا این زمان ۱۰۳ درصد افزایش داشته است.
به گفته رضا اردکانیان- وزیر نیرو- امسال سال خوبی از حیث منابع آبی است. مخازن کشور نسبت به سال گذشته بیش از ۱۵ میلیارد متر مکعب از آب بیشتری برخوردار شدند. تعداد قابل توجهی از تالاب‌های کشور بین ۴۰ تا ۱۰۰ درصد آبگیری شده‌اند. این علاوه بر افزایش ورودی در دریاچه ارومیه است و موجب شده که سطح دریاچه ارومیه حدود ۸۹۰ کیلومتر مربع نسبت به سال قبل توسعه پیدا کند و تراز آب نیز حدود ۱۱۰ سانتی متر افزایش داشته است.
با این حال همواره تاکید می‌شود نمی‌توان به طور قطع بیان کرد که وارد ترسالی شدیم، ممکن است سال‌های خشکی را پیش رو داشته باشیم و قطعاً باید از این منابع فراهم شده استفاده بهینه کنیم. کماکان موضوع سازگاری با کم‌آبی و مصرف صحیح آب به ویژه در بخش کشاورزی باید در صدر برنامه‌های ما باشد.
ارتفاع کل ریزش‌های جوی از اول مهر لغایت ۱۷ خرداد سال آبی ۹۸-۹۷ بیش از ۳۲۹ میلیمتر است. این مقدار بارندگی نسبت به میانگین دوره‌های مشابه درازمدت (۲۲۶ میلیمتر) ۴۶ درصد افزایش و نسبت به دوره مشابه سال آبی گذشته (۱۶۱ میلیمتر) ۱۰۴ درصد افزایش نشان می‌دهد. ضمناً حجم بارش اول مهر تا پایان ۱۷ خرداد معادل ۵۴۲.۲۰۱ میلیارد مترمکعب است.
جزئیات بارندگی تجمعی روزانه به تفکیک حو ضه‌های آبریز درجه یک
وضعیت بارندگی تجمعی حوزه‌های آبریز درجه یک کشور از اول مهرماه تا ساعت ۱۸:۳۰ روز ۱۶ خردادماه سال آبی ۱۳۹۷ – ۱۳۹۸ حاکی از آن است که بارش تجمعی از ابتدای سال آبی تاکنون در دریای خزر ۵۰۶.۵ میلی‌متر، سال آبی ۱۳۹۶ – ۱۳۹۷، ۳۵۸.۷ میلی‌متر، میانگین ۱۱ ساله ۳۵۵.۱ میلی‌متر و میانگین ۵۰ ساله ۳۵۹.۱ میلی‌متر بوده است. همچنین درصد اختلاف بارندگی در دریای خزر در سال آبی جاری با سال آبی گذشته ۴۱ میلی‌متر، میانگین ۱۱ ساله ۴۳ و میانگین ۵۰ ساله ۴۱ میلی‌متر بوده است.
بارش تجمعی در خلیج فارس و دریای عمان در سال آبی ۱۳۹۷ – ۱۳۹۸، ۵۳۱.۵ میلی‌متر بوده، در حالی که این میزان در سال آبی ۱۳۹۶ – ۱۳۹۷، ۲۱۱.۵ میلی‌متر بوده است. میانگین ۱۱ ساله آن ۲۸۵ و میانگین ۵۰ ساله نیز ۳۵۴.۲ بوده است. درصد اختلاف بارندگی در خلیج فارس و دریای عمان در سال آبی جاری با سال آبی گذشته ۱۵۱، میانگین ۱۱ ساله ۸۷ و میانگین ۵۰ ساله ۵۰ میلی‌متر بوده است.
آمارها حاکی از آن است که بارش تجمعی در دریاچه ارومیه در سال آبی جاری ۴۸۳.۱ میلی‌متر بوده و در سال آبی گذشته ۳۸۵.۸ میلی‌متر بوده است. میانگین ۱۱ ساله و ۵۰ ساله این دریاچه نیز به ترتیب ۳۰۶.۸ و ۳۲۰.۱ بوده است. درصد بارندگی در دریاچه ارومیه در سال آبی جاری نسبت به سال آبی گذشته ۲۲ میلی‌متر، میانگین ۱۱ ساله ۵۷ میلی‌متر و میانگین ۵۰ ساله ۵۱ میلی‌متر اختلاف داشته است.
فلات مرکزی در سال آبی ۱۳۹۷ – ۱۳۹۸ شاهد بارش تجمعی ۲۱۱.۲ میلی‌متر بوده، در حالی که این میزان در سال آبی ۱۳۹۶ – ۱۳۹۷، ۱۰۱۱ میلی‌متر بوده است. میانگین ۱۱ ساله نیز ۱۳۳.۸ و میانگین ۵۰ ساله آن ۱۵۶.۹ میلی‌متر بوده است. درصد اختلاف بارندگی سال آبی جاری فلات مرکزی با سال آبی گذشته ۱۰۹ میلی‌متر، میانگین ۱۱ ساله ۵۸ میلی‌متر و میانگین ۵۰ ساله ۳۵ میلی‌متر بوده است.
بنا بر اعلام وزارت نیرو، بارش تجمعی در مرزی شرق در سال آبی جاری ۱۱۲.۹ میلی‌متر، در سال آبی گذشته ۴۰.۱ میلی‌متر بوده و میانگین ۱۱ ساله و ۵۰ ساله آن به ترتیب ۸۲.۷ و ۹۹.۷ میلی‌متر بوده است. درصد اختلاف بارندگی مرزی شرق در سال آبی جاری با سال آبی گذشته ۱۸۲، میانگین ۱۱ ساله ۳۷ و میانگین ۵۰ ساله ۱۳ میلی‌متر بوده است.
قره‌قوم نیز شاهد بارش تجمعی ۳۰۷.۱ میلی‌متر، در سال آبی جاری بوده در حالی که این میزان در سال آبی گذشته ۱۴۱.۵ میلی‌متر بوده است. میانگین ۱۱ ساله بارش تجمعی در قره‌قوم ۱۷۹.۶ و میانگین ۵۰ ساله ۲۱۳.۲ میلی‌متر بوده است. همچنین درصد اختلاف بارندگی سال آبی جاری در قره‌قوم نسبت به سال آبی گذشته ۱۰۲، میانگین ۱۱ ساله ۵۷۶۵ و میانگین ۵۰ ساله ۴۲ میلی‌متر است.
انتهای پیام
