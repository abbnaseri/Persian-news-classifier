رشد قیمت طلا شتاب گرفت
قیمت طلا در معاملات روز چهارشنبه بازار جهانی در پی افت ارزش دلار و تجدید نگرانی‌ها نسبت به تجارت جهانی، به بالاترین حد در بیش از یک هفته اخیر صعود کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۱.۱ درصد افزایش یافت و به ۱۴۳۳ دلار و ۵۰ سنت رسید.
در بازار معاملات آتی آمریکا، هر اونس طلا با ۲.۱ درصد افزایش، به ۱۴۳۷ دلار و ۷۰ سنت رسید.
شاخص دلار آمریکا در برابر سبدی از ارزهای بزرگ ۰.۱ درصد افت کرد.
پیتر ناوارو، مشاور تجاری کاخ سفید اظهار کرد مذاکرات تجاری آمریکا با چین در مسیر صحیحی حرکت می‌کند و رسیدن به توافق مناسب، زمان خواهد برد.
اتحادیه اروپا نیز اعلام کرد آماده مذاکره با واشنگتن درباره اختلاف بر سر یارانه‌های هواپیما است و همزمان در واکنش به اقدام آمریکا برای افزودن زیتون، پنیر ایتالیا و ویسکی اسکاچ به فهرست وضع عوارض سنگین، اقدامات تلافی جویانه را آماده می‌کند.
از سوی دیگر، لورتا مستر، رئیس بانک فدرال کلیولند روز سه شنبه نسبت به اینکه کاهش نرخ‌های بهره اقدام درستی باشد، ابراز بدبینی کرد.
انتظارات بالایی برای کاهش نرخ‌های بهره از سوی بانک مرکزی آمریکا وجود دارد که از افزایش قیمت طلا پشتیبانی کرده است.
بر اساس گزارش رویترز، بازار منتظر آمار اشتغال غیرکشاورزی آمریکا است که روز جمعه منتشر می‌شود و به سرمایه گذاران کمک می‌کند به ارزیابی اقدامات سیاست پولی احتمالی بانک مرکزی آمریکا بپردازند.
موجودی طلای "اس پی دی آی گلد تراست" که بزرگترین صندوق سرمایه گذاری تحت پشتوانه طلا در جهان است، روز سه شنبه ۰.۲۲ درصد رشد کرد و به ۸۰۰.۲۰ تن رسید.
در بازار سایر فلزات ارزشمند، هر اونس نقره برای تحویل فوری ثابت بود و به ۱۵ دلار و ۳۱ سنت رسید هر اونس پلاتین برای تحویل فوری با ۰.۲ درصد کاهش، به ۸۲۶ دلار و ۱۵ سنت رسید. هر اونس پالادیم برای تحویل فوری ۰.۱ درصد رشد کرد و ۱۵۵۹ دلار و ۴۵ سنت معامله شد.
انتهای پیام
