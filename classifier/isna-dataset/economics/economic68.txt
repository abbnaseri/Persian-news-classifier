نقشه بعدی اوپک برای زورآزمایی با شیل آمریکا
اوپک و متحدانش هفته گذشته در نشستی که یکی از آرام‌ترین دیدارهای این گروه در سال‌های اخیر بود، با اشاره به وجود مازاد عرضه در بازار و رشد ضعیف تقاضا، توافق کاهش تولید نفت را تا پایان مارس سال ۲۰۲۰ تمدید کردند.
به گزارش ایسنا، مأموریت اوپک برای پایین بردن سطح ذخایر نفت اگر موفقیت‌آمیز بود به قیمت‌های بالاتر نفت منجر می‌شود که اعضای اوپک برای متعادل کردن بودجه خود به آن نیاز دارند زیرا اکثر آنها به صادرات نفت متکی هستند.
با این حال قیمت‌های بالاتر نفت ناخواسته به رشد تولید نفت شیل آمریکا کمک کرده و عمده نفتی که اوپک از بازار حذف کرده است را جبران می‌کند.
به نظر می‌رسد که اوپک فعلاً به قیمت‌های بالاتر نفت فکر می‌کند و بعداً درباره پس گرفتن سهم بازارش فکری خواهد کرد.
در حال حاضر اوپک و شرکایش شامل روسیه که در توافق کاهش تولید مشارکت دارند به کاهش سطح ذخایر و تقویت قیمت‌ها متمرکز شده‌اند حتی اگر این اقدام به معنای از دست دادن سهم بازار باشد. طبق برآورد بلومبرگ نیوز، سهم اوپک از تولید جهانی نفت برای نخستین بار از سال ۱۹۹۱ به پایین ۳۰ درصد کاهش پیدا کرده است.
اما تحلیلگران بانک جی پی مورگان معتقدند کارت عبور آزاد اوپک به شیل دیری نخواهد کشید و در میان مدت این گروه سهم بازارش را از شیل آمریکا پس می‌گیرد. کریستین مالک، مدیر تحقیقات نفت و گاز خاورمیانه در جی پی مورگان در این باره به شبکه سی ان بی سی گفت: سعودی‌ها و اوپک قصد دارند از نفت پشتیبانی کنند در حالی که به دلیل وعده‌های رشد اقتصادی و جذب سرمایه‌ای که داده‌اند تحت فشار قرار دارند. وی در ادامه افزود: این گروه فعلاً به فکر تقویت قیمت‌های نفت است اما سطح قیمت قابل قبول کاهش پیدا کرده است.
اوپک ممکن است حداقل نیم تا یک دهه صبر کند تا رشد شیل آمریکا به اوج برسد زیرا بسیاری برآورد کرده‌اند که رشد نفت شیل آمریکا در حدود سال ۲۰۲۵ به پیک خود می‌رسد. اما منتظر ماندن برای این که اوپک به پیک رشد خود برسد برای اوپک پایدار نیست و این گروه هر چه طولانی‌تر صبر کند، پس گرفتن سهم بازارش را دشوارتر خواهد یافت.
در حالی که هدف فوری اوپک مشخص است، تحلیلگران این پرسش را مطرح می‌کنند که آیا این کاهش تولیدها می‌تواند در بلندمدت ادامه پیدا کند و پایان بازی این گروه چیست.
اد مورس، مدیر جهانی تحقیقات کالا در بانک سیتی می‌گوید اوپک و متحدانش هیچ پایان بازی ندارند جز این که زمان ترک توافق، کاهش تولید را مرتباً به تأخیر بیاندازند.
این کاهش تولیدها عمدتاً اقدامات دفاعی است زیرا انگیزه‌های اصلی برای تولیدکنندگان اوپک پلاس، آسیب پذیری آنها نسبت به قیمت‌های پایین نفت و درآمدهای ناکافی است.
وارن پاترسون، مدیر تحقیقات کالا در بانک آی ان جی نیز بر این باور است که تمدید توافق کاهش تولید اوپک پلاس، سازنده خواهد بود و به بالا رفتن قیمت‌های نفت تا پایان سال منجر می‌شود اما بازار تحت تأثیر تمدید کاهش تولید قرار نگرفت و قیمت‌های نفت به بدترین شکل که در چند سال اخیر مشاهده شده بود به نتیجه نشست اوپک پلاس واکنش نشان دادند و بیش از ۴ درصد سقوط کردند زیرا نگرانی‌ها نسبت به رشد ضعیف تقاضا، توافق اخیر را تحت‌الشعاع قرار داد.
بر اساس گزارش اویل پرایس، هر چه اوپک موفق شود از طریق کاهش تولید، قیمت بالاتری به دست آورد، تولیدکنندگان نفت شیل آمریکا بیشتر تشویق می‌شوند و کاهش تولید مذکور را جبران می‌کنند. بازی پایانی اوپک ممکن است روشن نباشد اما هدف جاری متعادل کردن بازار به بهای از دست دادن سهم بازار به رقیبان شیل آمریکا تمام می‌شود.
انتهای پیام
