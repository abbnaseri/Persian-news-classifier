مشمولان مالیات سکه در سامانه مالیاتی ثبت‌نام کنند
معاون سازمان امور مالیاتی گفت: خریداران سکه در محدوده ۲۰ تا ۲۰۰ سکه با تاریخ تحویل سال ۱۳۹۷، لازم است ضمن مراجعه به سامانه عملیات الکترونیک مؤدیان مالیاتی، نسبت به ثبت‌نام در این سامانه اقدام کنند.
به گزارش ایسنا، نادر جنتی اعلام کرد: خریداران سکه باید با مراجعه به نشانی اینترنتی www.tax.gov.ir کد ملی خود را در بخش «مالیات مقطوع دریافت‌کنندگان سکه» وارد کنند و در صورتیکه مشمول مالیات سکه بودند، برای پرداخت مالیات اقدام به ثبت نام کنند.
وی با بیان اینکه خریداران سکه تا حداکثر ۲۰۰ عدد در سال ۱۳۹۷، مشمول مالیات مقطوع شده‌اند، گفت: اشخاصی که بیش از ۲۰۰ سکه خریداری کرده‌اند، مشمول مالیات مقطوع نیستند اما باید تا پایان خرداد ۱۳۹۸ اظهارنامه مالیاتی مربوط به این فعالیت را ارائه کنند.  به گفته جنتی، بر اساس قانون مالیات‌های مستقیم همه اشخاص حقیقی و حقوقی که در کشور درآمدی کسب می‌کنند مشمول مالیات هستند مگر اینکه در قانون به صراحت برای آن‌ها معافیت در نظر گرفته شده باشد.  طبق اعلام سازمان امور مالیاتی، نحوه تعیین مالیات مقطوع برای خریداران سکه که طی سال ۱۳۹۷ سکه خود را دریافت کرده‌اند، بدین گونه است که تا ۲۰ سکه دریافتی مشمول مالیات نیست. مازاد بر ۲۰ سکه تا میزان ۶۰ سکه به ازای هر سکه ۱۵۰ هزار تومان مالیات مقطوع در نظر گرفته می‌شود. ۶۰ تا ۱۰۰ سکه به ازای هر سکه ۲۰۰ هزار تومان و بیشتر از ۱۰۰ سکه تا ۲۰۰ سکه به ازای هر سکه ۲۵۰ هزار تومان مالیات مقطوع تعیین شده است.  همچنین چندی پیش سازمان امور مالیاتی اعلام کرد که پرداخت مالیات سکه در چهار قسط امکانپذیر است و عدم پرداخت این مالیات، مشمول جریمه خواهد بود. همچنین چنانچه افراد، سکه‌های دریافتی خود را نفروخته باشند، می‌توانند نسبت به طرح ادعای خود در مراجع دادرسی مالیاتی اقدام و درخواست رسیدگی مجدد کنند.
انتهای پیام
