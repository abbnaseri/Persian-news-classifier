رکورد دو ساله نفت خام در مخازن شناور شکسته شد
آمار یک شرکت تحقیقاتی نشان داد نفت خام و میعانات در مخازن شناور بلندمدت در ماه میلادی گذشته به بالاترین حد از اوت سال ۲۰۱۷ صعود کرد که ناشی از تحریم‌های آمریکا علیه ایران و ونزوئلا بوده است.
به گزارش ایسنا، شرکت ورتکسا اعلام کرد سطح مخازن شناور در ماه مه نسبت به مدت مشابه سال ۲۰۱۸ به میزان ۱۵ میلیون بشکه افزایش پیدا کرد و از ابتدای ماه میلادی جاری تاکنون به ۲۶ میلیون بشکه رسیده است.
این شرکت تحقیقاتی اعلام کرد به نظر می‌رسد رشد سطح مخازن شناور بلندمدت تحت تأثیر تحریم‌های آمریکا علیه ایران و ونزوئلا است که باعث شده نفت سنگین بیشتری در مخازن شناور نگهداری شود.
مخازن شناور ونزوئلا در فاصله ژانویه تا مه سال ۲۰۱۹ حدود ۲۳ درصد از مخازن شناور جهانی را تشکیل داد و در سه ماهه دوم به ۳۲ درصد رشد کرد در حالی که در سال میلادی گذشته ۱۱ درصد بود.
آمار ورتکسا نشان می‌دهد در حال حاضر حدود ۱۳ کشتی در مخازن شناور بلندمدت در سواحل ونزوئلا قرار دارند.
سهم ذخایر شناور خاورمیانه در پنج ماه نخست امسال ۲۱ درصد بوده که نسبت به سطح سال ۲۰۱۸ ثابت بوده است.
در اروپا نیز پنج نفتکش حامل حدود ۳.۵ میلیون بشکه نفت اورال روسیه قرار دارند که از بندر اوست لوگای روسیه در فاصله ۲۳ آوریل تا ۵ مه بارگیری شدند.
خط لوله دروژبا و بندر اوست لوگا درگیر بحران آلودگی نفت خام روسیه به کلرید اورگانیک شدند.
بر اساس گزارش رویترز، ورتکسا کشتی که به مدت ۳۰ روز یا طولانی‌تر لنگر بیاندازد را به عنوان مخازن شناور بلندمدت در نظر می‌گیرد.
انتهای پیام
