بودجه ۳۶۶ هزار میلیارد تومانی دولت برای رونق تولید
رئیس سازمان برنامه‌وبودجه با اعلام اینکه دولت حدود ۳۶۶ هزار میلیارد تومان برای اجرای برنامه‌های رونق تولید در نظر گرفته است، افزود: سازمان برنامه‌وبودجه از سوی دولت هشت برنامه را در حوزه‌های مختلف تولید تعریف کرده که ازجمله این حوزه‌ها می‌توان به کشاورزی، مسکن و صنعت اشاره کرد.
به گزارش ایسنا، محمدباقر نوبخت شب گذشته در جمع خبرنگاران اظهار کرد: دولت حدود ۳۶۶ هزار میلیارد تومان برای اجرای برنامه‌های رونق تولید در نظر گرفته که ۳۴۵ هزار میلیارد تومان آن برای تبصره ۱۸ است؛ در این تبصره دولت هشت برنامه رونق تولید پیش‌بینی کرده است.  وی اضافه کرد: سازمان برنامه‌وبودجه از سوی دولت هشت برنامه را در حوزه‌های مختلف تولید تعریف کرده که ازجمله این حوزه‌ها می‌توان به کشاورزی، مسکن و صنعت اشاره کرد.  رئیس سازمان برنامه‌وبودجه عنوان کرد: تولید فقط معطوف به واحدهای صنعتی نمی‌شود، بلکه دولت علاوه بر طرح‌های تولیدی می‌تواند با همراهی و مشارکت بخش خصوصی در طرح‌های عمرانی سرمایه‌گذاری کند که این امر تولید و اشتغال را به همراه خواهد داشت.  وی با اعلام اینکه هفته گذشته دولت ۲۷ هزار میلیارد تومان برای طرح‌های عمرانی پرداخت کرده است، خاطرنشان کرد: باوجود اینکه دشمن بی‌رحمانه‌ترین و شدیدترین شرایط تحریمی را اعمال کرده ولی خود را برای تولید آماده کرده‌ایم که در این میان تسهیلات بانکی و سهم آورده بخش خصوصی در واحدهای تولیدی اعم از صنعتی و یا کشاورزی می‌تواند ما را به رونق موردنظر برساند.  معاون رئیس‌جمهور در پایان با تأکید بر اینکه در سال رونق تولید زمینه افتتاح دیگر واحدها فراهم است، تصریح کرد: دولت خود را موظف می‌داند از بخش غیردولتی حمایت کند تا با مشارکت هم افزایش تولید را شاهد باشیم.
انتهای پیام
