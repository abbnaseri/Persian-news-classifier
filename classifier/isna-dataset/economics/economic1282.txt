نظام مهارت آموزی را تقویت می‌کنیم
وزیر تعاون، کار و رفاه اجتماعی کلید اصلی توفیق و اثربخشی آموزش های مهارتی را شکل گیری زمینه گفت‌وگو بین ذی‌نفعان حوزه مهارت آموزی دانست.
به گزارش ایسنا، محمد شریعتمداری با اشاره به برگزاری اولین جلسه شورای عالی آموزش فنی و حرفه‌ای به بیان جزئیات و اهداف تشکیل این شورا پرداخت و گفت: اصولاً نقش شوراهای عالی بیشتر ایجاد هماهنگی در سیاستگذاری‌های بین بخشی و بین حوزه‌ای است. یکی از این حوزه‌های بین بخشی حوزه آموزش‌های فنی و حرفه‌ای است که ذی‌نفعان و دستگاه‌های مختلفی در آن دخالت دارند خواه به شکل عرضه کننده یا متقاضی این آموزش‌ها. هر چه هماهنگی بین عرضه و تقاضای آموزش‌های مهارتی و به بیان بهتر بین دنیای آموزش و کار بیشتر باشد، آثار و نتایج این آموزش‌ها در افزایش بهره‌وری نیروی کار، اشتغال پذیر کردن کارجویان، توانمندسازی گروه‌های آسیب پذیر و به طور کلی ارتقای توان مهارتی نیروی انسانی مشهود تر خواهد بود.
وی افزود: بعد از انقلاب یک نوبت در سال ۱۳۵۹ و یک بار نیز در سال ۱۳۷۹ شوراهایی بدین منظور تشکیل شده‌اند که فعالیت آنها تداوم نداشت. در چند سال گذشته و با تعمیق و جدی شدن نیاز به این هماهنگی در حوزه آموزش‌های مهارتی کشور، تلاش‌های جدی در دولت و مجلس انجام گرفت که منجر به تصویب قانون نظام جامع آموزش و تربیت فنی، حرفه‌ای و مهارتی در سال ۱۳۹۶ شد.
شریعتمداری افزود: قانونگذار در این قانون ایجاد نظام آموزش و تربیت فنی و حرفه‌ای و مهارتی را با همه مؤلفه‌ها و ارکان آن تکلیف کرده است. آئین نامه اجرایی این قانون بهمن ماه سال گذشته از تصویب هیأت وزیران گذشت و بدین ترتیب شرایط برای شکل‌گیری این نظام فراهم شد. یکی از ارکان محوری این نظام، شورای عالی است که به ریاست معاون اول رئیس جمهور و با حضور جمعی از وزرای مرتبط با حوزه مهارت آموزی و نیز نمایندگان اتاق‌ها و بخش خصوصی و نیز نمایندگان مجلس تشکیل می‌شود.
وی تصریح کرد: این جلسه، نخستین جلسه شورا بود که به ریاست دکتر جهانگیری و حضور وزرای علوم، تحقیقات و فناوری، بهداشت، درمان و آموزش پزشکی، صنعت، معدن و تجارت و رؤسای اتاق‌های بازرگانی و اصناف و نمایندگان سایر دستگاه‌ها برگزار شد.
تربیت نیروی انسانی ماهر و متخصص با نظام جامع آموزش مهارتی
وزیر تعاون، کار و رفاه اجتماعی درباره اهداف نظام جامع آموزش و تربیت و فنی، حرفه‌ای و مهارتی گفت: هدف نظام جامع آموزش و تربیت و فنی، حرفه‌ای و مهارتی طبق قانون مورد اشاره متنوع و متکثر است. طبق این قانون نظام جامع آموزش مهارتی کشور تلاش می‌کند که باتربیت نیروی انسانی متخصص، ماهر و کارآمد متناسب با نیازهای بازار کار فعلی و آینده و ارتقای توان کارآفرینی و افزایش نقش آموزش و تربیت فنی، حرفه‌ای و مهارتی به رونق تولید، رشد و پویایی اقتصاد و توسعه ملی کمک کند.
وی افزود: ترویج و تقویت فرهنگ کار، کارآفرینی و اخلاق حرفه‌ای مبتنی بر ارزش‌های اسلامی و ملی و آموزش و ایجاد هماهنگی و تعامل بین این نظام با سایر نظام‌های آموزشی و اقتصادی نیز جزو اهداف این قانون محسوب می‌شود. به علاوه به موضوعاتی چون ارتقای کیفیت آموزش و تربیت فنی، حرفه‌ای و مهارتی مبتنی بر چارچوب‌های صلاحیت حرفه‌ای ملی و کاهش فاصله میان سطح شایستگی‌های مورد نیاز فعلی و آتی بازار کار و شایستگی شاغلان در کشور نیز ذیل اهداف این قانون اشاره شده است.
شریعتمداری همچنین در خصوص وظایف و اختیارات شورای عالی آموزش و تربیت و فنی، حرفه‌ای و مهارتی نیز یادآور شد و افزود: رکن مرکزی این نظام شورای عالی است که وظیفه ایجاد هماهنگی در سیاست‌گذاری، تنظیم‌گری و راهبری نظام در چهارچوب اسناد بالادستی و برقراری تعامل بین دستگاه‌های مجری، بنگاه‌های اقتصادی و تشکل‌های صنفی را برعهده دارد. به علاوه ایجاد هماهنگی و نظارت بر تخصیص منابع و تسهیلات به دستگاه‌های مجری و نیز بررسی پیشنهاد اصلاح ساختارها، بازنگری در قوانین، مقررات مرتبط با آموزش و تربیت فنی، حرفه‌ای و مهارتی نیز از وظایف این شورا است. تصویب استانداردهای آموزش، ارزشیابی، شایستگی و همچنین ساز و کارهای لازم جهت مشارکت بهره برداران در کلیه مراحل و فرایندهای آموزشی و تربیتی و نظارت بر اجرای نظام صلاحیت حرفه‌ای نیز توسط این شورا انجام خواهد شد.
وی به نقش وزارت تعاون کار و رفاه اجتماعی در این نظام و شورای عالی اشاره کرد و گفت: به موجب قانون، دبیرخانه شورای عالی در وزارت تعاون، کار و رفاه اجتماعی است که در مؤسسه کار و تأمین اجتماعی مستقر شده است. دبیرخانه پشتیبانی علمی، پژوهشی و کارشناسی برای اتخاذ تصمیمات و وضع مصوبات شورای عالی با استفاده از نظرات کارگروه‌های تخصصی و صاحب‌نظران و تهیه گزارش ارزیابی عملکرد دستگاه‌های مجری، کارگروه‌های تخصصی، مراکز سنجش و ارائه آن به شورای عالی و تعامل با مراکز بین‌المللی به‌منظور هماهنگی، تبادل و بهره‌گیری از ظرفیت‌های آن‌ها در استقرار نظام را عهده دار است.
وزیر تعاون، کار و رفاه اجتماعی به مصوبات اولین جلسه شورای عالی نیز پرداخت و گفت: در این جلسه ابتدا قانون نظام جامع و محورهای مختلف آن مرور و مورد بحث قرار گرفت. سپس از سوی دبیرخانه شورا در مورد وضعیت و تحولات حوزه کار و آموزش در دنیا گزارشی ارائه شد و در ادامه دستگاه‌های عضو شورا نقطه نظرات خود را در مورد موضوعات و محورهای اولویت دار دستور کار شورا اعلام کردند. مقرر شد آئین نامه تشکیل جلسات و کارگروه‌های شورا در دبیرخانه با مشارکت نمایندگان عضو شورا بررسی شود و نظر نهایی هیأت بررسی کننده در دبیرخانه به عنوان نظر و مصوبه شورا ابلاغ شود.
رونق تولید و اقتصاد در سایه توسعه سرمایه‌های انسانی کارآمد
شریعتمداری به دستاوردها و نتایجی که از این شورا انتظار می‌رود اشاره و ابراز امیدواری کرد: با ابزارهای توافقی پیش بینی شده در قانون و آئین نامه اجرایی آن نظیر استانداردهای شغل، استاندارد ارزشیابی و استاندارد آموزش که مبتنی بر شایستگی هستند و چهارچوب صلاحیت حرفه‌ای ملی و ایجاد مراکز سنجش مهارت و تعیین صلاحیت حرف‌های ملی و منطقه‌ای، گام‌های مثبتی در جهت ایجاد گفتمان ملی و استقرار حکمرانی آموزش‌های مهارتی در روابط بهتر با ذی‌نفعان و بهره برداران آن برقرار شود تا موجبات شکوفایی اقتصادی، پویایی و رشد جامعه را فراهم آورد.
وی گفت: باید بپذیریم که رونق تولید و اقتصاد کشور جز با توسعه سرمایه انسانی، تربیت نیروی کار، مولد و خلاق مقدور نیست و اگر از سرمایه گذاری در نیروی انسانی صحبت می‌کنیم منظورمان آن آموزشی نیست که هدف، مخاطب، حجم، محتوا و کیفیت مورد انتظار آن روشن نیست. کلید اصلی توفیق و اثربخشی آموزش‌های مهارتی آن است که قبل از اجرای هر دوره‌ای مشخص باشد چه محتوایی، به چه کسانی، با چه هدفی و کدام کیفیت آموزش داده شود؟ در پاسخ به این سوالات باید ذی‌نفعان آموزش با هم تعامل و گفت‌وگو کنند و شورای عالی و قانون نظام جامع زمینه شکل‌گیری چنین گفتگویی بین ذی‌نفعان حوزه مهارت آموزی را فراهم می‌کنند.
به گزارش ایسنا، اولین جلسه شورای عالی آموزش و تربیت فنی، حرفه‌ای و مهارتی با حضور اسحاق جهانگیری، معاون اول رئیس جمهوری، وزیر تعاون، کار و رفاه اجتماعی، وزیر علوم، تحقیقات و فناوری و رئیس سازمان آموزش فنی و حرفه‌ای در نهاد ریاست جمهوری برگزار شد.
انتهای پیام
