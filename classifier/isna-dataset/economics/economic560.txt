شاخص بورس تخت گاز می‌رود
در آخرین روز معاملات بورس تهران در این هفته شاخص‌های بازار سرمایه باز هم رشد کرد و رکورد جدیدی را به ثبت رساند. در این روزها تقاضا از عرضه پیشی گرفته و سهم‌های زیادی شاهد صف‌های خرید هستند.
به گزارش ایسنا، فعالان بازار سرمایه از روزهای ابتدایی سال جاری شاهد رشد قیمت‌ها بودند. در این مدت نماگر اصلی بازار بارها رکوردشکنی کرده است. کارشناسان در این مورد معتقدند که بخشی از این افزایش قیمت‌ها جو روانی دارد و بخشی مربوط به قیمت دلار است. صورت‌های مالی بسیاری از شرکت‌ها نیز حکایت از افزایش سودآوری ناشی از افزایش تولید و فروش شرکت‌ها ندارد.
امروز شاخص کل بازده نقدی و قیمتی بورس اوراق بهادار تهران ۳۴۷۹ واحد رشد کرد و برای اولین بار در تاریخ بورس کانال ۲۴۸ هزار و ۵۷۷ واحدی را تجربه کرد. شاخص کل هم‌وزن نیز ۳۶۷ واحد افزایش یافت و به تراز ۵۸ هزار و ۳۶۳ رسید.
شاخص آزاد شناور نیز رشد ۳۶۴۸ واحدی را تجربه کرد و وارد کانال ۲۸۰ هزار واحدی شد. در عین حال شاخص بازار اول و بازار دوم ۲۴۲۳ و ۷۵۶۰ واحد رشد کردند.
امروز صنایع پتروشیمی خلیج فارس، فولاد مبارکه اصفهان، سرمایه‌گذاری نفت، گاز و پتروشیمی تأمین هر کدام به ترتیب ۶۲۶، ۴۶۹ و ۲۶۶ واحد تأثیر افزاینده روی شاخص‌های بازار سرمایه داشتند.
در طرف مقابل شرکت ارتباطات سیار ایران، بانک صادرات و شرکت خدمات انفورماتیک هر کدام به ترتیب ۷۷، ۵۵ و ۴۴ واحد تأثیر افزایشی روی شاخص بازار داشتند.
امروز گروه محصولات شیمیایی بیشترین ارزش معاملات را تجربه کردند؛ به طوری که این ارزش به عدد ۲۶۸ میلیارد تومان رسید و حجم معاملات تا رقم ۳۹۳ میلیون سهم و اوراق مالی در این گروه بالا رفت.
همان‌طور که گفته شد سهام صنایع پتروشیمی خلیج فارس که در بازار دوم بورس بیشترین تأثیر افزایشی را روی شاخص‌های بازار داشت و امروز شاهد صف خرید بود. در این نماد خاص بیش از ۲۱ درصد از خریدها مربوط به افراد حقیقی و مابقی مربوط به حقوقی‌ها بود. علاوه بر این ۶۹.۱ درصد عرضه‌ها به حقوقی‌ها مربوط بود.
خودرویی‌ها امروز نیز ارزش معاملات بالایی را به خود اختصاص دادند؛ به طوری که این گروه پس از محصولات شیمیایی بیشترین ارزش معاملات را داشتند. حجم معاملات گروه خودرو به حدود ۶۲۰ میلیون سهم و اوراق مالی رسید که ارزش معاملات این مقدار اوراق مالی ۱۴۶ میلیارد تومان شد. در این گروه بسیاری از سهم‌ها با کاهش قیمت مواجه شدند؛ هرچند که سهم‌هایی هم بودند که توانستند بیش از دو درصد رشد قیمت را تجربه کنند.
فرآورده‌های نفتی، فلزات اساسی و بانک‌ها سه گروه دیگری بودند که ارزش معاملات بیش از ۱۰۰ میلیارد به خود اختصاص دادند. در گروه بانک‌ها و مؤسسات اعتباری بسیاری از سهم‌ها توانستند رشد قیمت بیش از چهار درصد را تجربه کنند.
نفتی‌ها امروز به جز در یک نماد همگی رشد قیمت‌ها را تجربه کردند. فلزات اساسی نیز عمدتاً با افزایش قیمت روبرو شدند.
ارزش معاملات بورس تهران به رقم ۱,۴۹۷ میلیارد تومان رسید که این رقم ناشی از معامله شدن ۳.۹ میلیارد سهم و اوراق مالی بود. همچنین تعداد معاملات این بازار رقم ۳۷۷ هزار و ۳۷۲ نوبت را تجربه کرد.
آیفکس نیز با ۴۴ واحد رشد بار دیگر رکورد جدید به ثبت رساند و توانست به رقم ۳۱۷۸ برسد. ارزش معاملات این بازار ۸۸۶ میلیارد تومان را تجربه کرد و حجم معاملات به ۲.۳ میلیارد سهم و اوراق مالی رسید.
انتهای پیام
