رالی غول‌های تکنولوژی در تولید گوشی 5G 
گزارش‌ها حاکی‌است که سازندگان گوشی‌های هوشمند به منظور رقابت با سایر شرکت‌های فعال در این حوزه، درحال توسعه مدل‌های جدیدی با صفحه نمایش تاشو و قابلیت پشتیبانی از شبکه 5G هستند. 
به گزارش ایسنا، حدود یک سال است که غول‌های تکنولوژی همچون سامسونگ و هواوی از برنامه‌های خود برای معرفی و عرضه گوشی‌های هوشمند تاشو و انعطاف‌پذیر خبر داده‌اند.
از آنجا که بازار گوشی‌های هوشمند به مرحله اشباع رسیده و شرکت‌های سازنده نیز با معرفی و افزودن قابلیت‌های جدید، دیگر نمی‌دانند باید برای جلب مشتریان بیشتر و رضایت طرفدارانشان چه کار کنند، به سمت گوشی‌های هوشمند تاشو و منعطف روی آورده‌اند تا شاید بتواند بازار راکد و بی تلاطم را رونق بخشد و تحولات عظیم و قابل توجهی را برای کاربران و شرکت‌های تولیدکننده موبایل به ارمغان بیاورد.
بعد از آنکه سامسونگ، هواوی و برخی دیگر از تولیدکنندگان موبایل از گوشی‌های هوشمند تاشو مجهز به نمایشگرهای انعطاف پذیر خود رونمایی کردند و با استقبال بی نظیری از سوی کاربران و علاقمندان فناوری مواجه شدند، بسیاری دیگر از شرکت‌های فعال در این صنعت نیز به فکر توسعه و تولید افتادند.
حالا تازه‌ترین اخبار در وب سایت اندروید پلیس، نشان می‌دهد که نوکیا نیز در حال کار بر روی فناوری صفحه نمایش تاشو و انعطاف پذیر و همچنین شبکه نسل پنجم اینترنت 5G است تا بتواند با ارائه و انتشار گوشی‌های هوشمند با قابلیت پشتیبانی از این فناوری‌های نوین، سهم خود را در بازارهای جهانی افزایش دهد و به سودآوری و درآمدزایی قابل توجهی بپردازد.
با اینکه با اعمال محدودیت‌های جدید آمریکا برای هواوی به عنوان بزرگترین توسعه دهنده تجهیزات مخابراتی و فناوری‌های مربوط به نسل پنجم اینترنت 5G اندکی از سرعت رو به رشد گسترش این شبکه کاسته شد، اما تحقیقات و گزارش‌های جدید صورت گرفته نشان می‌دهد که تکنولوژی مذکور قادر است در نیمه دوم سال جاری میلادی در میزان فروش گوشی‌های هوشمند در بازارهای جهانی تغییر و تحولات پررنگی را ایجاد کند و همین امر موجب می‌شود که آن دسته از شرکت‌هایی که تاکنون اقدام به ساخت و توسعه گوشی‌های مجهز به شبکه 5G نکرده بودند نیز به فکر افتاده و در ماه‌های آتی از محصولات این چنینی رونمایی کنند.
انتهای پیام
