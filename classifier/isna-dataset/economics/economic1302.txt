بخش خصوصی را در نطفه خفه کرده‌ایم


عضو هیئت رئیسه اتاق بازرگانی تهران معتقد است رویه غلط اقتصاد دولتی در طول تمام سال‌های گذشته باعث شده هرگاه بخش خصوصی تلاش کرده قدرتمند شود نیز با سیاست‌های غلط راه به جایی نبرد.
فاطمه مقیمی در گفت و گو با ایسنا، با اشاره به بیانات اخیر مقام معظم رهبری درباره لزوم تبدیل دخالت دولت در اقتصاد به نظارت دولت در این بخش، اظهار کرد: فرمایش اخیر ایشان، آرزوی طولانی مدت بخش خصوصی است. ما همواره بر این موضوع تاکید کرده‌ایم که دخالت دولت، شرکت‌های دولتی و شبه دولتی در اقتصاد نه تنها نمی‌تواند گره‌ها را باز کند که حتی مشکلاتی جدی نیز ایجاد می‌کند؛ مسئله‌ای که امروز خود را در اقتصاد ایران نشان داده و اگر این روند اصلاح نشود، ادامه خواهد داشت.
به گفته وی نگاهی به تجربه کشورهایی که در عرصه اقتصادی به موفقیت رسیده‌اند نشان می‌دهد که هرگاه دولت به نقش اصلی خود یعنی اجرای قانون و سیاست‌گذاری کلان برگشته و کار در عرصه عملی به فعالان واقعی اقتصادی سپرده شده، نتیجه کار بسیار مثبت و قابل اتکا بوده است.
این عضو اتاق بازرگانی تهران، در پاسخ به این سوال که بخش خصوصی ایران تا چه میزان آمادگی آن را دارد که در اقتصاد نقشی بیشتر و مهم‌تر بگیرد، تصریح کرد: همانطور که در دیگر بخش‌های اقتصادی نیز باید واقعیت‌ها را دید، قطعاً نمی‌توان انتظار داشت که بخش خصوصی اقتصاد ایران نیز یک شبه پیشرفت کرده و به اهدافش برسد؛ بخش خصوصی که برای مدتی طولانی تحت فشار بوده و هر بار خواسته در مسیر خود پیشرفت کند با سنگ اندازی‌های مداوم مواجه شده است.
مقیمی با اشاره به برخی از این مشکلات، توضیح داد: بخش خصوصی از یک سو باید خود را با مشکلات کلان‌تر وفق می‌داد. وقتی کشور برای مدتی طولانی با جنگ تحمیلی و تحریم‌های یک جانبه مواجه شد، قطعاً فشاری جدی بر فعالان اقتصادی وارد می‌شود؛ فشارهایی که با وجود ایجاد دشواری‌های جدی نتوانستند حیات بخش خصوصی ایران را به شماره بیندازند.
وی ادامه داد: در کنار آن بخش خصوصی برای مدتی طولانی با سیاست‌های دولت در چالش بوده است. وقتی از یک سو مطالبات ما از شرکت‌های دولتی معوق می‌شود و از سوی دیگر باید به دیگر نهادهای همان دولت مالیات پرداخت کنیم، نمی‌توان انتظار داشت سرمایه گذاران به کار خود با قدرت ادامه دهند. در سال‌های گذشته حرکت بخش خصوصی با دشواری همراه شده و امیدواریم دولت این بار فضا را به نفع فعالان اقتصادی واقعی خالی کند تا دغدغه‌های تلنبار شده برطرف شوند.
به گزارش ایسنا، مقام معظم رهبری در سخنان اخیرشان در مراسم سالگرد ارتحال امام خمینی (ره)، بر لزوم تبدیل دخالت دولت در اقتصاد به هدایت و نظارت دولت در این عرصه تاکید کردند.
انتهای پیام
