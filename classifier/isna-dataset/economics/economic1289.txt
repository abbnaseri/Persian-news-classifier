افزایش قیمت گوشی با بهانه‌های مختلف!


درحالی که ممکن است هر یک از فروشندگان در بازار، قیمت دلخواه خود را برای گوشی‌های همراه اعلام کنند، خریداران باید پیش از خرید، از قیمت گوشی مورد نظر خود مطلع شوند.


به گزارش ایسنا، بازار گوشی در یک سال اخیر بالا و پایین بسیار داشته و البته روند آن تحت تأثیر عواملی مانند افزایش نرخ ارز، عمدتاً صعودی بوده است. عواملی مانند مانند سودجویی برخی فروشندگان از اسم رجیستری و مشکلات واردکنندگان و اختلال‌های چندباره در سامانه همتا و واردات گوشی مسافری هم چند مرتبه بازار گوشی را دستخوش تحول کرد.
شاید موبایل در ابتدا کالایی لوکس محسوب می‌شد که بدون آن هم می‌توان به حیات ادامه داد، اما امروزه بسیاری از کارها و فعالیت‌های روزمره به واسطه‌ی آن انجام می‌شود و کمتر کسی را می‌توان یافت که گوشی هوشمند نداشته باشد؛ گوشی‌هایی که شاید تا سال گذشته حتی با کمتر از یک میلیون تومان هم خریداری می‌شدند اما امروز قیمت آن‌ها فراتر رفته و دست خریداران را برای انتخاب بسته است.
افزایش قیمت گوشی با هر بهانه‌ای
البته قیمت گوشی حتی پیش از نوسانات نرخ ارز هم با افزایش مواجه بود؛ زمانی که اعلام شد وزیر جوان ارتباطات قصد دارد طرح رجیستری را بار دیگر اجرایی کند، اما این بار به جای این‌که بتوان رجیستری را دور زد و IMEI گوشی‌ها را کپی کرد، روش تطبیق شماره‌های همراه با IMEI را برگزیدند که امکان تقلب در این طرح کمتر شود، سودجویانی که از هر دلیل برای افزایش قیمت استفاده می‌کنند، با توجیه‌هایی مانند گوشی‌های رجیسترشده و یا نبود کالایی که به روش قانونی وارد شده باشد، دست به گرانی زدند.
اما در روزهای گذشته که در بازار ارز شاهد کاهش نسبی بودیم و مسائل مربوط به شرکت‌های واردکننده‌ی گوشی و یا گوشی‌های مسافری به ثبات رسیدند، قیمت گوشی هم کاهشی چند درصدی داشت. در این راستا طبق اعلام کانال اطلاع‌رسانی ثبت تلفن همراه (رجیستری)، خریداران تلفن همراه می‌توانند قبل یا حین خرید کالا، با مراجعه به پایگاه اطلاع‌رسانی قیمت کالا و خدمات سازمان حمایت مصرف‌کنندگان و تولیدکنندگان، با جست‌وجوی برند و مدل تلفن همراه مورد نظر خود، از آخرین قیمت‌های اظهار شده توسط شرکت‌های واردکننده مطلع شوند.
همچنین این امکان برای خریداران وجود دارد که در صورت مشاهده گران‌فروشی، از طریق تماس با ستاد خبری سازمان حمایت به شماره تلفن ۱۲۴ و یا با مراجعه به سایت اینترنتی این سازمان، نسبت به ثبت شکایت و پیگیری موضوع اقدام کنند.
انتهای پیام
