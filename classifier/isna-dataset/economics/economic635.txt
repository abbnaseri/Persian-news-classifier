واگذاری تعمیر ابرنفتکش غول‌پیکر ایرانی به متخصصان داخلی
با عملیات داکینگ موفقیت آمیز ابرنفتکش غول پیکر ۳۲۰ هزار تنی DORE با طول ۳۳۳ متر در مجتمع کشتی سازی بندرعباس (ایزوایکو)، برای اولین بار در تاریخ صنعت کشتیرانی ایران، تعمیرات این کشتی های عظیم‌الجثه به یاردهای تعمیراتی داخلی و متخصصان مجرب ایرانی سپرده شد. 
به گزارش ایسنا به نقل از روابط عمومی و امور بین الملل شرکت ملی نفتکش ایران، تا پیش از این به علت محدودیت های فنی و تکنولوژی، تعمیرات کشتی های با این ابعاد بزرگ به یاردهای تعمیراتی خارجی سپرده می‌شد.
علی منصورزاده، مشاور فنی مدیرعامل شرکت ملی نفتکش ایران در این رابطه گفت: با توجه به اینکه زیرساخت های این مساله مهم پس از تلاش های مجدانه فراهم شده است، با عملیات موفق داکینگ این کشتی در روز دوشنبه ۳ تیرماه، آرزوی دیرینه فعالان صنعت حمل و نقل دریایی کشور عملیاتی شد.
وی با تبریک این موفقیت بزرگ به متخصصان صنعت کشتیرانی ایران افزود: آرزوی قلبی همه مدیران و پرسنل شرکت ملی نفتکش و همچنین کشتیرانی های داخلی این است که به حول و قوه الهی پس از انجام عملیات های تعمیراتی متعدد، زمینه برای ساخت چنین کشتی های نفتکش غول پیکر در مجتمع های صنعتی کشتی سازی داخلی فراهم و ایران در این حوزه به یکی از کشورهای توانمند تبدیل شود.
مشاور فنی مدیرعامل شرکت ملی نفتکش ایران گفت: شرکت ملی نفتکش ایران امروز مفتخر است در راستای تاکیدات و منویات مقام معظم رهبری در خصوص حمایت از رونق تولید داخلی اعلام کند که پس از برنامه ریزی و انجام تعمیرات چندین فروند از ناوگان شرکت ملی نفتکش در یک بازه زمانی شش ماهه در یاردهای تعمیراتی داخلی، اکنون تعمیرات یکی از ابرنفتکش های ۳۲۰ هزار تنی خود را نیز به مجتمع های کشتی سازی داخلی سپرده و در شرایط تحریم‌های بین‌المللی، گام بزرگی در جهت اقتصاد مقاومتی و رونق تولید داخلی برداشته است.
منصورزاده اضافه کرد: در یک بازه زمانی شش ماهه انجام تعمیرات نفتکش های MARIA ۳ به ظرفیت ۱۳ هزار و ۶۰۰ متر مکعب و طول ۱۳۸ متر، POLARIS به ظرفیت ۴۵ هزار تن و طول ۱۷۵ متر و در مرحله بعد کشتی های با ظرفیت و ابعاد بزرگ تر متشکل از ARK به ظرفیت ۱۰۰ هزار تن و طول ۲۵۰ متر و ARGO به ظرفیت ۱۰۰ هزار تن و طول ۲۵۰ متر با موفقیت انجام شد و اکنون نیز ابرنفتکش DORE به ظرفیت ۳۲۰ هزار تن و طول ۳۳۳ متر با یک برنامه ریزی دقیق و حساب شده و با همکاری مشترک مجتمع کشتی سازی ایزوایکو به یارد تعمیراتی این شرکت سپرده شد.
انتهای پیام
