دلار بانکی به زیر ۱۳,۰۰۰ تومان برگشت
بانک‌ها بار دیگر قیمت دلار را به زیر ۱۳ هزار تومان کاهش دادند.
به گزارش ایسنا، بانک‌ها امروز (۲۸ خرداد) قیمت ارز را نسبت به روز گذشته کاهش دادند؛ به طوری که قیمت خرید دلار در بانک‌ها که روز گذشته ۱۳ هزار و ۱۱۰ تومان بود، امروز به ۱۲ هزار و ۹۱۶ تومان رسیده است.
همچنین شعب ارزی بانک‌ها امروز هر یورو را ۱۴ هزار و ۵۰۸ تومان می‌خرند که قیمت این ارز نیز حدود ۲۰۰ تومان کاهش یافته است.
هر پوند انگلیس نیز امروز در شعب ارزی بانک‌ها به قیمت ۱۶ هزار و ۱۷۵ تومان خریداری می‌شود.
نرخ ارز مسافرتی
قیمت ارز مسافرتی در بانک‌ها همچنان از قیمت فروش آن در بازار بالاتر است؛ به طوری که قیمت فروش ارز مسافرتی در بانک‌ها ۱۵ هزار و ۲۳۷ تومان اعلام شده که با احتساب کارمزد به حدود ۱۵ هزار و ۶۰۰ تومان می‌رسد.
نرخ ارز در صرافی‌های بانکی
اما صرافی‌های مجاز بانک مرکزی قیمت دلار را نسبت به روز گذشته ۲۵۰ تومان کاهش دادند؛ به طوری که قیمت خرید دلار در این صرافی‌ها ۱۳ هزار و ۱۵۰ تومان و قیمت فروش آن ۱۳ هزار و ۲۵۰ تومان است.
این صرافی‌ها همچنین، امروز هر یورو را به قیمت ۱۵ هزار و ۵۰ تومان می‌خرند و ۱۵ هزار و ۱۵۰ تومان می‌فروشند که این نرخ‌ها نیز نسبت به روز گذشته ۲۵۰ تومان کاهش داشته است.
انتهای پیام
