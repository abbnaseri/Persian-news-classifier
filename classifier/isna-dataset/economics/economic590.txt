مبنای دلار ۸۰۰۰ تومانی آقای وزیر
وزیر امور اقتصادی و دارایی تحلیلی بر قیمت دلار داده و گفته که قیمت این ارز بدون در نظر گرفتن مسائل سیاسی تا زیر ۸۰۰۰ تومان هم می‌تواند پایین آید؛ تحلیلی که مبنای اقتصادی آن تا حدودی وجود دارد.
به گزارش ایسنا، وضعیت بازار ارز این روزها مبهم‌تر و پیچیده‌تر از هر زمان دیگری است به طوری که حتی بسیاری از اقتصاددانانی که از مدل‌های اقتصادی دقیق و نرم افزارهای آن‌چنانی برای رصد نوسانات دلار استفاده می‌کردند دیگر کمتر می‌توانند با قطعیت در این باره صحبت کنند.
واقعیت این است که بازار دلار امسال بیشتر از هر سال دیگری به تحولات و اخبار سیاسی وابسته شده است و دیگر فاکتورهای اقتصادی به تنهایی برای ارزیابی این بازار کفایت نمی‌کنند. با این حال گذشته از همه این مسائل سیاسی به نظر نمی‌رسد وضعیت بازار ارز به لحاظ پارامترهای اقتصادی وضعیت شکننده‌ای داشته باشد.
اگر بخواهیم مسیرهای ورود ارز به کشور را بررسی کنیم، اولین مسیر از صدور نفت می‌گذرد اما همانطور که می‌دانیم صادرات نفت ایران تا حدود زیادی به دلیل تحریم‌ها محدود شده است اما از همین مجرا هم روزانه به صورت رسمی و غیررسمی مقادیری در حدود ۵۰۰ هزار بشکه صادرمی‌شود که به راحتی می‌توان اسکناس‌های لازم برای حمایت از بازار ارز را از آن تأمین کرد.
منابع ۱۸ میلیارد دلاری صادرات غیر نفتی
صادرات غیرنفتی که در صدر آن صادرات پتروشیمی‌ها و محصولات فولادی قرار دارد یکی دیگر از اصلی‌ترین مجاری ورود ارز به کشور است که با توجه به تقاضای اندک بازار ارز بعید است نتواند پاسخگوی نیازهای این بازار باشد. بر اساس آخرین اظهار نظری که رئیس کل بانک مرکزی داشته است میزان بازگشت این ارزهای صادراتی به کشور حدود ۱۸ میلیارد دلار بوده است. از سوی دیگر منابع ارزی دیگر دولت مانند صندوق توسعه ملی نیز وجود دارند که دولت می‌تواند از آنها نیز استفاده کند.
بر این اساس و با توجه به اقدامات بانک مرکزی در ایجاد بازار متشکل ارزی، اگر شرایط سیاسی فعلی در مناسبات بین ایران و آمریکا به وجود نمی‌آمد قیمت دلار می‌توانست کاهشی هم باشد و نرخی بسیار کمتر از نرخ فعلی داشته باشد
هیچ مدل اقتصادی دلار بالای ۸,۰۰۰ تومان را پیش‌بینی نمی‌کند
بر همین اساس است که فرهاد دژپسند –وزیر امور اقتصادی و دارایی در نشست خبری خود با خبرنگاران گفت که هیچکدام از مدل‌های اقتصادی نرخ بالاتر از هشت هزار تومان را برای نرخ ارز نشان نمی‌دهند و حتی صحبت از نرخ ۳,۸۰۰ تومان تا ۵,۰۰۰ تومان است. اگر شرایط عادی سیاسی برقرار شود نرخ ارز به زیر هشت هزار تومان هم کاهش خواهد کرد.
با این حال و با وجود همین شرایط سیاسی خاصی که در روابط بین ایران و آمریکا پدیدار شده است بعید است که در همین حالت نرخ ارز با نوسان چندانی مواجه شود مخصوصاً که رئیس جدید بانک مرکزی تمرکز خود را بر ایجاد ثبات در این بازار گذاشته است. با توجه به پیامدهایی هم که جهش دلار در سال گذشته دلار برای اقتصاد ایران داشت بعید است دولت جرأت کند دوباره برای تأمین کسری بودجه خود به سراغ آن برود.
از سوی دیگر با همین نوسانات یکی دو هزار تومانی که هرازگاهی در بازار ارز اتفاق می‌افتد مردم عادی و کسانی که با پول‌های خرد خود به این بازار هجوم می‌آوردند دیگر تمایلی به سرمایه‌گذاری در این بازار پر ریسک و پیش‌بینی ناپذیر ندارد که همین مساله تا حدودی می‌تواند باعث کاهش تقاضای کل و ثبات بیشتر در بازار پول‌های خارجی باشد.
انتهای پیام
