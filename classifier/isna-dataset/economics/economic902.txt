ادامه کشمکش اوپک برای تعیین تاریخ دیدار رسمی
اوپک دوباره پیشنهاد کرده که تاریخ نشست رسمی خود را تغییر دهد و اکنون تاریخ اول و دوم ژوییه مطرح شده است.
به گزارش ایسنا، در شرایطی که عربستان سعودی، ایران و روسیه هنوز درباره تاریخ نشست بعدی اوپک به توافق نرسیدند دو منبع آگاه در اوپک به رویترز گفتند: اکنون تاریخ اول و دوم ژوئیه پیشنهاد شده است.
پیشنهادهای قبلی برای دیدار اوپک و پس از آن دیدار اوپک با تولید کنندگان غیراوپک شامل تاریخ‌های ۲۵ و ۲۶ ژوئن و ۱۱ و ۱۲ ژوئیه بوده است.
یکی از این منابع آگاه گفت: این پیشنهادها باید مورد تأیید قرار بگیرند.
پیشنهاد جدید در نامه‌ای از سوی ونزوئلا مطرح شده که ریاست دوره‌ای اوپک را برعهده دارد.
این الکساندر نواک، وزیر انرژی روسیه بود که برای نخستین بار خواستار تعویق زمان برگزاری نشست اوپک پلاس به اوایل ژوئیه برای اجتناب از مصادف شدن با مذاکرات گروه ۲۰ شد که اواخر ژوئن در ژاپن برگزار می‌شود اما بیژن زنگنه، وزیر نفت ایران با تغییر تاریخ نشست مخالفت کرد. پیش از این بلومبرگ گزارش کرده بود اوپک و یارانش پس از مذاکرات میان روسیه و ایران، در حال بررسی تاریخ اواسط ژوئیه برای دیدار بعدی خود به منظور مذاکره درباره توافق کاهش تولید هستند تا به اختلاف نظرات درباره تغییر تاریخ نشست رسمی خود پایان دهند.
این گروه تولیدکننده که بیش از نیمی از نفت جهان را تولید می‌کند، یک ماه است درباره تاریخ دیدار رسمی وزیران اختلاف دارد و ناکامی در رسیدن به توافق درباره زمان دیدار، بازار نفت را درباره سرنوشت توافق کاهش تولید دچار ابهام بیشتری کرده است.
اوپک از نفت ۶۰ تا ۷۰ دلاری راضی است
وزیر نفت گینه استوایی اخیراً در مصاحبه با اس اند پی گلوبال پلاتس اظهار کرده که اعضای اوپک از قیمت‌های بین ۶۰ تا ۷۰ دلار هر بشکه نفت راضی هستند. این اظهارات برخلاف گزارش‌هایی است که پیش از این می‌گفتند عربستان سعودی که بزرگترین عضو اوپک است برای اجتناب از کسری بودجه در سال جاری به قیمت نفت بالای ۸۰ دلار نیاز دارد.
با این حال گابریل اوبیانگ، وزیر نفت گینه استوایی اظهار کرد: اوپک همچنان تلاش می‌کند شرکای خود را برای تمدید توافق کاهش تولید که دسامبر گذشته منعقد شده بود و در آخر ژوئن به پایان می‌رسند متقاعد کند.
نفت برنت در حال حاضر بالای ۶۰ دلار در هر بشکه معامله می‌شود که مشابه ارزش سبد نفتی اوپک است. با این حال شاخص‌های عمان و دبی در حال حاضر اندکی پایین مرز ۱۰۰ دلار در هر بشکه هستند.
اوبیانگ گفت: قیمت نفت ۶۰ تا ۷۰ دلار قیمتی است که ما همه از آن راضی هستیم و تقریباً یک سال است که به این شکل بوده است. این قیمت واقعاً برای تولید کننده و مصرف کننده مناسب است و ما می‌توانیم با آن زندگی کنیم.
این مقام اوپک اظهار کرد: آنچه که همه ما خواهان آن هستیم ثبات است ما نوسان نمی‌خواهیم و معتقد هستیم که مهم است توافق کاهش تولید را تا پایان امسال ادامه دهیم تا بتوانیم بازار نفت را رصد کنیم. ما قطعاً تمدید توافق کاهش تولید را خواهیم داشت و روی آن کار می‌کنیم و نداشتن تمدید توافق شگفتی بزرگی برای همه خواهد بود.
انتهای پیام
