صنعت نفت برزیل به اعتصاب ملی پیوست
کارکنان شرکت نفتی دولتی پتروبراس به اعتصاب ۲۴ ساعته سراسری برزیل علیه اصلاحات پیشنهادی در قانون بازنشستگی پیوستند.
به گزارش ایسنا، کارکنان پتروبراس در ۹ پالایشگاه در هشت ایالت برزیل و همچنین پایانه بندری در پرنامبوکو به اعتصاب علیه افزایش حداقل سن بازنشستگی و سهم مشارکت کارکنان، دست زدند.
هزاران برزیلی به طرح‌هایی برای افزایش قابل توجه سن بازنشستگی اعتراض کردند و بخش‌های صنعتی و خدماتی مختلف از اعتصاب ملی برای ابراز نارضایتی از شرایط خاص خود استفاده کردند. در صنعت نفت، کارکنان از خصوصی سازی دارایی‌های شرکت نفتی دولتی پتروبراس که دولت و مدیریت جدید شرکت در ماه‌های اخیر سرعت بخشیده‌اند ناراضی هستند.
اوایل امسال گزارش‌هایی منتشر شد که حاکی از تصمیم دولت برزیل برای خصوصی سازی زیرمجموعه‌های شرکت‌های دولتی بزرگ شامل پتروبراس بود زیرا دولت دست راستی برزیل درصدد کسب ۲۰ میلیارد دلار از فروش دارایی دولتی در سال ۲۰۱۹ است.
روبرتو کاستلو برانکو، مدیرعامل جدید پتروبراس گفت: خصوصی سازی این شرکت زیر سوال نیست.
بر اساس گزارش اویل پرایس، انتظار می‌رود فروش دارایی‌های فرعی پتروبراس تحت ریاست کاستلو برانکو ادامه پیدا کند.
این شرکت اواخر آوریل فروش چندین پالایشگاه را تأیید کرد و هفته گذشته با رگولاتور ضدانحصارطلبی برزیل توافقی منعقد کرد که به این شرکت اجازه می‌دهد دارایی‌های پایین دستی خود را به فروش رساند.
انتهای پیام
