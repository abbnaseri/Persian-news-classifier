انتظار صنعتگران از لایحه مالیات بر ارزش افزوده چیست؟
رئیس خانه صنعت، معدن و تجارت اظهار کرد که مهمترین انتظار صنعتگران از لایحه مالیات بر ارزش افزوده اجرای صحیح و کامل این قانون است.
به گزارش ایسنا، قوانین مالیاتی یکی از موضوعاتی است که سال‌ها مورد بحث تولیدکنندگان و قانون‌گذاران بوده است. تولیدکنندگان معتقدند که با توجه به اینکه واحدهای تولیدی موتور محرک کشور هستند و در اشتغالزایی نقش مستقیم دارند، باید مشمول معافیت‌های مالیاتی از جمله مالیات بر ارزش افزوده، مالیات بر عملکرد و اخذ عوارض گمرکی باشند.
در این راستا خرداد ماه سال گذشته گمرک جمهوری اسلامی ایران در بخشنامه‌ای اعلام کرد که واحدهای تولیدی دارای پروانه بهره‌برداری و همچنین ماشین‌آلات خط تولید واحدهای تولیدی دارای مجوز تأسیس از وزارتخانه‌های ذیربط از پرداخت چهار درصد علی‌الحساب واردات قطعی معاف هستند. اما در مورد اشکال مختلف مالیات و همچنین ساختار نظام مالیاتی کشور هنوز اختلاف نظرهایی وجود دارد.
در این رابطه محمدرضا مرتضوی در گفت‌وگو با ایسنا، با بیان اینکه بخش تولید نباید تنها محل جمع‌آوری مالیات بر ارزش افزوده باشد، گفت: این نوع مالیات باید از پایانه‌های الکترونیکی در سطح خرده‌فروشی از مردم اخذ شود.
رئیس خانه صنعت معدن و تجارت با بیان اینکه بار تأمین پرداخت مالیات بر ارزش افزوده نباید بر دوش بخش تولید باشد، تصریح کرد: سرمایه‌های بخش تولید اندک است و پرداخت مالیات بر ارزش افزوده و جمع‌آوری و پرداخت دوباره آن به دولت از سوی تولیدکنندگان باری است که به تولید تحمیل شده است.
وی افزود: مسئله مهم‌تر لزوم فراهم کردن راهکارهایی برای ایجاد شفافیت در نظام تأمین منابع مالی کشور است؛ چرا که در صورت بستن راه‌های فرار مالیاتی می‌توانیم خدمت بزرگی به تولید و اقتصاد کشور کنیم.
مرتضوی همچنین خاطرنشان کرد که بستن راه‌های فرار مالیاتی باید در راستای توسعه تولید در کشور استفاده شود.
رئیس خانه صنعت، معدن و تجارت با اشاره به اینکه مشکل اجرای غلط قانون مالیات بر ارزش افزوده است، اظهار کرد: در قانون پیش‌بینی شده بود که ظرف یک سال صندوق‌های هوشمند وظیفه جمع‌آوری مالیات بر ارزش افزوده را به عهده بگیرند که این موضوع هنوز محقق نشده است.
وی در پایان ابراز امیدواری کرد که در سنوات آتی با اجرای صحیح قانون مالیات بر ارزش افزوده، این مالیات از دوش تولیدکنندگان برداشته شود.
انتهای پیام
