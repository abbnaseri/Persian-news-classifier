نصف درآمد تویوتا از فروش خودروهای برقی خواهد بود‍!
تازه‌ترین برآوردها حاکی است که ظرف شش سال آینده بالغ بر نیمی از فروش شرکت ژاپنی تویوتاموتورز به خودروهای برقی و الکتریکی اختصاص پیدا خواهد کرد.
به گزارش ایسنا، شیگکی تراشی - مدیر ارشد اجرایی شرکت خودروسازی تویوتاموتورز ژاپن - به تازگی پیش‌بینی و اعلام کرده است که بالغ بر نیمی از فروش این خودروساز تا سال ۲۰۲۵ میلادی به خودروهای برقی و الکتریکی اختصاص خواهد داشت.
با توجه به آنکه در سال‌های اخیر خودروهای برقی و الکتریکی تحت تأثیر نگرانی‌های زیست محیطی در خصوص افزایش گرمایش زمین، گازهای گلخانه‌ای و سمی و همچنین آلودگی هوا در کلان‌شهرها و مشکلات متعددی که برای محیط زیست، اکوسیستم زمین و سلامتی انسان و حیوان ایجاد می‌کند، از توجه خاصی برخوردار شده‌اند و دولت‌های متعددی در جهان نیز تصمیم گرفته‌اند که با ارائه طرح‌های تشویقی به شرکت‌های تولیدکننده این محصولات و همچنین شهروندان خود، تولید و خرید و فروش وسایل نقلیه پاک و دوستدار محیط زیست را به میزان قابل توجهی افزایش دهند.
بدین ترتیب شرکت‌های خودروسازی بزرگی تصمیم گرفته‌اند که تغییر رویکرد داده و به سمت و سوی ساخت و طراحی خودروهای برقی و الکتریکی و هیبریدی بپردازند تا در سال‌های آینده، مشتریان خودرو بیشتر به خرید این محصولات روی بیاورند.
این روند صعودی استقبال از وسایل نقلیه برقی و پاک به گونه‌ای بوده که یکی از مقامات بلندپایه تویوتاموتورز ژاپن به تازگی در گفت‌وگویی با گزارشگر مجله فوربس خاطرنشان کرده است: نتایج تحقیقات و پیش بینی‌ها نشان می‌دهد که تا سال ۲۰۲۵ میلادی یعنی شش سال آینده، تویوتاموتورز نیمی از درآمد حاصل خود را از طریق تولید و فروش خودروهای برقی و الکتریکی بدست خواهد آورد.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.
بنابراین بسیاری از شرکت‌های خودروسازی در جهان عزم خود را برای تولید انبوه خودروهای برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا و حفظ محیط زیست، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
