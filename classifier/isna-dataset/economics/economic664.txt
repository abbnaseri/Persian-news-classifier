هشدار افزایش مصرف برق در هفته جاری
سخنگوی صنعت برق با اشاره به گزارش‌های هواشناسی و افزایش دمای هوا تا پایان هفته گفت: احتمال افزایش مصرف به بیش از ۵۶ هزار مگاوات در هفته جاری وجود دارد.
به‌گزارش ایسنا، روز گذشته مصرف برق از مرز ۵۵ هزار مگاوات فراتر رفت. مصطفی رجبی مشهدی در این باره گفت: گزارش‌های هواشناسی بیانگر افزایش دمای هوا در هفته جاری است که بر اساس همین یافته‌ها، پیش‌بینی می‌کنیم با افزایش مصرف برق در هفته جاری و به‌ویژه در روزهای دوشنبه و سه‌شنبه (سوم و چهارم تیرماه) این میزان از مرز ۵۶ هزار مگاوات هم فراتر رود.
سخنگوی صنعت برق با درخواست از مشترکان برای همراهی با مجموعه صنعت برق گفت: از همه هموطنان درخواست می‌کنیم که در ساعات ۱۲ تا ۱۶ برای کاهش مصرف خود اقدام کنند. رجبی مشهدی درباره راهکارهای کاهش مصرف برق نیز اظهار کرد: از جمله راهکارهای ساده می‌توان بهره‌گیری از نور طبیعی روز، استفاده از سرعت کند کولرهای آبی و تنظیم کولرهای گازی روی ۲۵ درجه اشاره کرد که تأثیر بسزایی در کاهش مصرف در ساعات اوج بار خواهد داشت.
وی با بیان این‌که مشترکان همچنین می‌توانند با استفاده از وسایل پرمصرف برقی در ساعت‌های پایانی شب یا ابتدای روز، نقش مؤثری در کاهش مصرف خود و پایداری شبکه برق کشور داشته باشند، تاکید کرد: اطمینان داریم که با همکاری همه مشترکان در سراسر کشور، می‌توانیم از این روزهای گرم به خوبی عبور کرده و در تأمین برق مشکلی نداشته باشیم.
انتهای پیام
