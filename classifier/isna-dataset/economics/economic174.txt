شیب رشد مسکن ملایم می‌شود
یک کارشناس اقتصاد مسکن گفت: با توجه به تمام پارامترهای بازار، انتظار این است که شیب افزایش قیمت‌ها متوقف یا ملایم شود.
مهدی سلطان‌محمدی در گفت‌وگو با ایسنا اظهار کرد: با وجودی که رشد قیمت مسکن شهر تهران در خردادماه کمتر از اردیبهشت بود اما همین افزایش پنج درصد ماهیانه هم بسیار بالاست؛ چرا که میزان افزایش سالیانه بیش از ۱۰۰ درصد را نشان می‌دهد. انتظار این است که رشد قیمت‌ها کاهش پیدا کند اما با توجه به نبود ابزارهای کافی در اقتصاد، این‌که در چه ماهی این اتفاق می‌افتد یا از روند افزایشی به یک آرامش برسد دقیقاً قابل پیش‌بینی نیست.
وی افزود: انتظار عمومی این است که با توجه به تمام پارامترهای بازار، شیب افزایش قیمت‌ها یا متوقف شود یا کاهش قابل توجهی پیدا کند. البته قضاوت در خصوص بازار مسکن معمولاً در بازه‌های سه ماهه امکان‌پذیر می‌شود و از طریق آمارهای یک ماهه نمی‌توان نتیجه‌گیری‌های قطعی کرد.
این کارشناس اقتصاد مسکن با بیان این‌که علی‌الاصول، مناطق مختلف تهران همبستگی بسیار بالایی با هم دارند گفت: وقتی منطقه‌ای از نظر قیمت ملک عقب می‌افتد این تمایل را دارد که در ماه‌هایی بعد عقب‌افتادگی را جبران کند. برعکس وقتی قیمت یک منطقه زیاد رشد می‌کند در ماه‌های بعد با فروکش مواجه می‌شود.
سلطان‌محمدی خاطرنشان کرد: دوره‌های نادری در تاریخ بازار مسکن شهر تهران داشتیم که قیمت کاهش پیدا کرده و معمولاً تحولات در دوره رکود به صورت توقف یا رشد اندک بوده است. نکته دیگر این‌که معمولاً دوره‌های رونق با افزایش ساخت و ساز همراه بوده است. میزان ساخت و ساز در سال‌های ۱۳۹۱ و ۱۳۹۲ افزایش چشمگیری نشان داد و در شهر تهران عملیات احداث حدود ۲۵۵ هزار واحد مسکونی شروع شد که با ظرفیت اقتصادی ایران به سرعت قابل جذب نبود. بنابراین بخش قابل توجهی از این واحدها چند سال طول کشید تا جذب بازار شود.
وی اظهار کرد: در دوره جدید که افزایش شدید قیمت اتفاق افتاد متأسفانه رشد ساخت و ساز را شاهد نبودیم. این نشان می‌دهد که در دوره رکود بعدی، مازاد عرضه در بازار باقی نمی‌ماند و رکود نمی‌تواند لزوماً با کاهش قابل توجه قیمت‌ها همراه باشد. ولی با توجه به رشد منفی تولید ناخالص داخلی و درآمد منفی خانوارها برای یک چشم‌انداز طولانی چند ساله، توان خرید خانوارها برای خرید مسکن کاهش یافته و باید انتظار رکود نسبتاً سنگینی را در بخش مسکن داشته باشیم.
انتهای پیام
