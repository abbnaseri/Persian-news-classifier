پاسخ کرمان‌موتور به گزارش ایسنا
به دنبال انتشار گزارش ایسنا با عنوان "خودروسازی که یک ماهه ۴۰ میلیون تومان گران می‌کند!" شرکت کرمان‌موتور توضیحاتی در این رابطه ارسال کرد.
متن پاسخ شرکت کرمان‌موتور به گزارش روز گذشته ایسنا به شرح زیر است: " افزایش قیمت صورت پذیرفته ناشی از افزایش قیمت بیش از ۲۵ درصدی نرخ ارز نیمایی، افزایش قیمت خرید قطعات تولید داخل، افزایش هزینه‌های دستمزد و افزایش هزینه‌های حمل بوده که مستندات افزایش قیمت خودرو به نهادهای ذیربط ارائه شده است.
بدیهی است پیرو بیانات مقام معظم رهبری در خصوص سال ۱۳۹۸ که ملقب به سال رونق تولید شده است، شرکت کرمان موتور تمامی تلاش خود را در جهت انجام امر مهم رونق تولید ملی در راستای اقتصاد مقاومتی و جلوگیری از ضایع شدن حقوق هزاران کارگر شاغل در این شرکت انجام داده است ".
انتهای پیام
