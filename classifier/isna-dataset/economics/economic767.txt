تهدید تجهیزات فرسوده نفتی و توانمندی ایران برای نوسازی
بخشی از صنعت نفت ایران دارای تجهیزات قدیمی است و فرسودگی در بخشی از تأسیسات و تجهیزات آن، به‌ویژه در تأسیسات نفت و پتروشیمی در نقاط مختلف به تهدیدی تبدیل شده است. موضوعی که بارها وزیر نفت به آن اشاره داشته اما رئیس هیأت مدیره انجمن سازندگان تجهیزات صنعت نفت، برروی این موضوع مهر تایید نزده و بر این باور است که تنها در حوزه تکنولوژی با مشکلاتی مواجهیم.
به‌گزارش ایسنا، قدیمی بودن برخی تأسیسات و تجهیزات صنعت نفت شرایط را به‌گونه‌ای رقم زده که بیژن زنگنه چندی پیش در این باره اعلام کرد که همکاران ما با چنگ و دندان این تأسیسات را اداره می‌کنند.
بر اساس اعلام وزارت نفت، وی با بیان این‌که به‌زودی نامه‌ای به مقامات کشور یا رئیس جمهوری درباره تجاوز به حریم خطوط لوله خواهم نوشت، تصریح کرده است که تجاوزی که به حریم و بستر رودخانه‌ها شده است (هر چه در این زمینه سرو صدا شده کسی به آن توجهی نکرده است) به طریق بیش‌تری در خطوط لوله هم در حال تکرار است که فاجعه است.
او با اشاره به این‌که اهواز پر از خط لوله است و هیچ جایی مانند اهواز در خطر نیست و از فکر کردن به این موضوع شب‌ها خواب ندارم، یادآور شد: بارها در مجلس و از تریبون‌های مختلف اعلام کردم که تأسیسات صنعت نفت فرسوده است و همکاران ما در مناطق نفت‌خیز با چنگ و دندان آن را اداره می‌کنند.
ضرورت نوسازی و افزایش ظرفیت در خطوط لوله نفت ایران
هم‌چنین علیرضا صادق‌آبادی - معاون وزیر نفت و مدیرعامل شرکت ملی پالایش و پخش فرآورده‌های نفتی ایران - به‌تازگی بر ضرورت نوسازی و افزایش ظرفیت خطوط لوله انتقال نفت خام و فرآورده کشور تاکید کرد ه و گفته است: با توجه به نقش حیاتی خطوط لوله در انتقال انرژی و نیز عمر بالای خطوط، لازم است به نوسازی و ایجاد ظرفیت‌های جدید در این صنعت توجه جدی داشت.
وی با اشاره به این‌که هم‌اکنون پروژه‌های مهمی از جمله احداث خط لوله کنارگذر تهران و خط لوله رفسنجان - سیرجان در این زمینه در دست اجراست، افزود: لازم است نوسازی خطوط لوله و تجهیزات با انجام عملیات‌هایی نظیر پیگرانی، آزمایش خطوط، تعمیر و … نیز در دست اجرا قرار گیرد.  
تنها در حوزه تکنولوژی با مشکل مواجهیم
این صحبت‌ها در حالی است که سیروش تالاری - رئیس هیأت مدیره انجمن سازندگان تجهیزات صنعت نفت - درباره صحبت‌های وزیر نفت مبنی بر فرسوده بودن این تجهیزات به ایسنا گفت: گمان من این است که گفته‌های جناب زنگنه در حوزه مسائل تکنولوژی و فرآیندی باشد و اینگونه نباشد که تجهیزات صنعت نفت فرسوده است، بلکه منظور صحبت‌های ایشان این بوده که با توجه به این‌که تکنولوژی ما به روز نیست و مربوط به ۵۰ سال پیش می‌شود، ضعف‌هایی را در این بخش داریم.
وی با بیان این‌که صحبت‌های وزیر نفت به این معنا نیست که قطعات و تجهیزاتی که در صنعت نفت داریم، قدیمی هستند و ما به فکر عوض کردن آن‌ها نیستیم، اظهار کرد: مگر می‌شود در صنعت نفت تجهیزات فرسوده باشد و فرآیند کار به این روال پیش برود. البته باید گفت که در پالایشگاه‌ها برخی تجهیزات وجود دارند که در صورت خراب شدن به راحتی امکان تعویض آنها وجود دارد.
بیش از ۷۰ درصد تجهیزات صنعت نفت در داخل کشور تولید می‌شود
رئیس هیأت مدیره انجمن سازندگان تجهیزات صنعت نفت با بیان این‌که بیش از ۷۰ درصد تجهیزات صنعت نفت در داخل کشور تولید می‌شود، گفت: اگر در بخشی نیز دچار مشکل شویم که در داخل کشور نیز تولید نشود، باز هم قابل حل است و می‌توان از طریقی این مشکل را برطرف کرد و این موضوع که گفته می‌شود در صنعت نفت تجهیزات فرسوده‌ای وجود دارد که نمی‌توانیم آن‌ها را تعویض و یا وارد کنیم، به همین دلیل باید با آن بخش از صنعت خداحافظی کرد، مورد تأیید نیست.
تالاری با اشاره به وضعیت خطوط انتقال نیز اظهار کرد: با توجه به این‌که خطوط انتقال به صورت ۲۴ ساعته پایش می‌شود، نمی‌توان گفت که در این بخش نیز مشکلاتی وجود دارد چرا که اگر فرآیند کار اینگونه نباشد با مشکلات بسیاری مواجه خواهیم شد؛ به همین دلیل خطوط انتقال نفت، فرآورده‌های نفتی و گاز در رو و زیر زمین، به طور ۲۴ ساعته مورد پایش قرار می‌گیرند و به محض این‌که در نقطه‌ای دچار مشکل شویم، در سریع‌ترین زمان برطرف می‌شود.
وی با اشاره به عمر تجهیزات صنعت نفت، گفت: در این حوزه بحث سال مطرح نیست و اینگونه نمی‌توان تصور کرد که در یک دوره پنج ساله یک فرآیند جدید پالایشی به وجود می‌آید و باید فرآیند قبلی را کنار گذاشت، چرا که اینها گاهی ۵۰ سال یا یک قرن طول می‌کشد تا یک فرآیند جایگزین فرآیند دیگر شود.
انتهای پیام
