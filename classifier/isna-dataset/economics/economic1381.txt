کاهش تلفات انسانی در سیلاب‌های اخیر با پیامک
مدیرکل ICT استان تهران، نقش وزارت ارتباطات و اپراتورهای همراه در کاهش تلفات انسانی بحران اخیر را بسیار مهم عنوان کرد و گفت: پس از دستور وزیر ارتباطات برای استفاده از ظرفیت زیرساخت‌های ارتباطی برای ارسال پیام هشدار به شهروندان تیم‌های عملیاتی تشکیل و با همکاری سازمان تنظیم مقررات و مشارکت اپراتورهای همراه بصورت ۲۴ ساعته پیام‌های هشدار ارسالی از ستاد مدیریت بحران به شهروندان ارسال شد که این اقدام به کاهش چشمگیر تلفات انسانی در استان‌های درگیر بحران کمک کرد.
به گزارش ایسنا، مرتضی رضایی - مدیرکل ارتباطات و فناوری اطلاعات استان تهران - در نخستین جلسه کارگروه ارتباطات و فناوری اطلاعات مدیریت بحران استان تهران با اعلام اینکه برنامه‌های عملیاتی مدیریت بحران در حوزه ارتباطات در حال نهایی شدن است، گفت: پس از جمع بندی و اخذ مجوزهای لازم از دستگاه‌های مسؤول، مانوری برای آمادگی و آشنایی نیروهای امدادی حوزه ارتباطات برگزار می‌شود.
او با اشاره به بارندگی‌های ابتدای سال جاری در استان تهران، گفت: حجم بسیار بارندگی‌ها خساراتی به زیرساخت‌های حوزه ارتباطات وارد کرد که با حضور و اقدامات به موقع مشکل تأمین ارتباط در کوتاه‌ترین زمان ممکن رفع و ارتباط مناطق هدف برقرار شد.
وی افزود: یکی از مشکلات سیلاب اخیر قطع برق در مناطق درگیر در بحران و تخلیه باطری سایت‌های BTS بود که با ارسال دیزل ژنراتور سایت‌های اصلی روشن نگه داشته شد ولی ضرورت دارد دستگاه‌های مسؤول با تأمین نیرو مدت زمان قطعی برق را به حداقل برسانند.
او افزود: تمام پیام‌های ارسالی درباره اطلاع رسانی بحران، به‌صورت رایگان برای شهروندان ارسال شد و مشترکین هیچ هزینه‌ای برای ارسال این پیامک‌ها پرداخت نمی‌کنند.
مدیرکل ارتباطات استان تهران همچنین درباره دستورالعمل ابلاغی از سوی وزارت کشور برای مدیریت بحران شهر تهران گزارشی ارائه کرد و گفت: جلسات منظمی با مجموعه عوامل مسؤول در این حوزه برگزار شده و برنامه‌های عملیاتی مدیریت بحران در حوزه ارتباطات در حال نهایی شدن است، که پس از جمع بندی و اخذ مجوزهای لازم از دستگاه‌های مسؤول، مانوری برای آمادگی و آشنایی نیروهای امدادی حوزه ارتباطات برگزار می‌شود.
رضایی درباره ارتباط بین استانی با اشاره به این‌که استان تهران در این حوزه با استان‌های مجاور هیچ مشکلی درباره زیرساخت‌های ارتباطی ندارد، تصریح کرد: برای سه مسیر اصلی ارتباطی درون استانی نیز تدابیر لازم جهت ایجاد مسیرهای پشتیبانی انجام شده که در مسیر فیروزکوه و اوشان فشم انجام و با ایجاد مسیر فیبر در منطقه کن و سولقان هر سه مسیر اصلی دارای مسیر پشتیبان می‌شوند.
بنا بر اعلام وزارت ارتباطات، در ادامه جلسه صمدایی - مشاور کمیته پدافند غیرعامل وزارت ارتباطات و فناوری اطلاعات - با بیان اینکه شبکه رادیو ترانک مدیریت بحران شهر تهران آماده بهره برداری است، گفت: تلاش می‌کنیم در تیرماه سال جاری شبکه را برای بهره برداری به سازمان مدیریت بحران شهر تهران تحویل دهیم.
انتهای پیام
