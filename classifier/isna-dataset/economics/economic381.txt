طلا در بازار جهانی ارزان شد
قیمت طلا در معاملات روز دوشنبه بازار جهانی تحت تأثیر رشد ارزش دلار و تقاضای سرمایه‌گذاران برای دارایی‌های پرریسک، بیش از یک درصد سقوط کرد و به پایین‌ترین حد خود در بیش از یک هفته اخیر رسید.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۱.۵ درصد کاهش یافت و به ۱۳۸۸ دلار و ۱ سنت رسید.
در بازار معاملات آتی آمریکا، هر اونس طلا با ۱.۴ درصد کاهش، به ۱۳۹۳ دلار و ۹۰ سنت رسید.
به گفته مایکل مک کارتی، استراتژیست ارشد در شرکت "سی ام سی مارکتس"، بازگشایی مذاکرات تجاری میان آمریکا و چین باعث شده است سرمایه گذاران دورنمای رشد اقتصادی را مجدداً ارزیابی کنند و بازارهای سهام در منطقه آسیا رونق پیدا کنند و این امر تقاضا برای دارایی‌های امنی مانند طلا را کمتر کرده است. احتمال مشاهده نوسان فزاینده وجود دارد. قیمت طلا از سطح فنی مهم ۱۴۳۰ دلار عقب نشسته است و اکنون خواهیم دید این فلز حمایت در سطح ۱۳۸۰ دلار را امتحان خواهد کرد.
قیمت طلا در ۱۵ ژوئن به مرز ۱۴۳۸ دلار و ۶۳ سنت صعود کرده بود که بالاترین قیمت از ۱۴ مه سال ۲۰۱۳ بود. این افزایش قیمت پس از افت ارزش دلار و تقاضای سرمایه گذاران برای خرید دارایی‌های امن به دلیل نگرانی از تشدید تنش‌های ژئوپلیتیکی در خاورمیانه روی داده بود.
با این حال قیمت‌ها با امیدواری بازار به ازسرگیری مذاکرات تجاری میان آمریکا و چین و حل اختلافات دو اقتصاد بزرگ جهان روند نزولی پیدا کرده‌اند.
این خوش بینی پس از دیدار سران دو کشور و موافقت آنها با ازسرگیری مذاکرات و امتیازات آمریکا شامل عدم وضع تعرفه‌های جدید و تسهیل محدودیت‌ها علیه شرکت هواوی روی داد.
بر اساس گزارش رویترز، دونالد ترامپ، رئیس جمهور آمریکا و شیء جین پینگ، همتای چینی وی در حاشیه نشست سران گروه ۲۰ در ژاپن دیدار و توافق کردند و دیدار آنها جذابیت طلا به عنوان پناهگاه مطمئن دارایی را کمتر کرد.
عامل دیگری که قیمت طلا را با کاهش روبرو شد، رشد شاخص دلار آمریکا بود که روز دوشنبه به بالاترین حد در بیش از یک هفته اخیر صعود کرد و طلا را برای خریداران غیرآمریکایی گران‌تر ساخت.
با این حال رسانه‌های چینی گزارش کردند چین و آمریکا راه طولانی پیش از رسیدن به توافق و پایان دادن به جنگ تجاری را در پیش دارند و احتمالاً مبارزات بیشتری در راه خواهد بود.
موجودی طلای "اس پی دی آی گلد تراست" که بزرگترین صندوق سرمایه‌گذاری تحت پشتوانه طلا در جهان است، روز جمعه ۰.۲۲ درصد کاهش پیدا کرد.
در بازار سایر فلزات ارزشمند، هر اونس نقره برای تحویل فوری ۰.۸ درصد کاهش یافت و به ۱۵ دلار و ۱۸ سنت رسید هر اونس پلاتین برای تحویل فوری ۰.۲ درصد کاهش پیدا کرد و به ۸۳۱ دلار و ۳۸ سنت رسید. هر اونس پالادیم برای تحویل فوری ثابت ماند و ۱۵۳۷ دلار و ۸۳ سنت معامله شد.
انتهای پیام
