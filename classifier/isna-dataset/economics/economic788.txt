علت آتش سوزی سکوی شماره 9 پارس جنوبی مشخص شد
علت بروز حادپه سکوی شماره 9 پارس جنوبی که در اواخر خرداد ماه رخ داد تشریح شد.
به‌گزارش ایسنا، سکوی شماره ٩، یکی از سه سکوی فازهای ٦، ٧ و ٨ پارس جنوبی است که ۲۲ خرداد ماه پس از یک آتش‌سوزی جزئی در بخشی از آن با واکنش سریع گروه اطفای حریق، آتش مهار شد و نفرات شاغل نیز بدون هیچ گونه آسیب جانی تخلیه و به خشکی اعزام شدند.
کارکنان مستقر در سکو بلافاصله پس از ایمن سازی وضعیت مطابق دستور العمل‌های موجود، ضمن اعلام شرایط اضطراری و درخواست امداد، نسبت به ترک ایمن سکو از طریق قایق نجات اقدام کردند. با اعلام شرایط اضطراری و تشکیل کمیته بحران، بلافاصله یک شناور تندرو و شش شناور آتش خوار مستقر در منطقه عازم محل سکو شدند و ظرف مدت ۲ ساعت نسبت به اطفا حریق و خنک سازی سکو و نیز امداد رسانی و انتقال نفرات مستقر در قایق به موقعیت‌های ایمن در سکوهای مجاور اقدام کردند.
به گفته مسؤولان مربوطه خوشبختانه این اقدامات موجب شد تا آتش سوزی بدون تلفات جانی به پایان برسد، البته در این حادثه، چهار نفر از کارکنان جراحت‌های بسیار جزئی داشتند که در همان دقایق ورود به عسلویه، پس از درمان سرپایی ترخیص شدند.
یحیی رشیدی - معاون عملیات و پشتیبانی شرکت نفت و گاز پارس - در این باره اظهار کرد: علت بروز حادثه در این سکو، پارگی یکی از خطوط لوله فرایندی ناشی از خوردگی درونی قسمتی از زانوی خروجی محفظه ارسال توپک بوده است.  وی با بیان این‌که شناسایی دلیل حادثه آتش‌سوزی در سکوی شماره ۹ پارس جنوبی پس از اعزام تیم‌های کارشناسی و ارزیابی قسمت‌های آسیب دیده این سکو صورت گرفته است، افزود: پس از وقوع حادثه پارگی در یکی از خطوط لوله فرآیندی سکوی SPD9 پارس جنوبی که در شرایط نرمال کاری، در مسیر جریان گاز قرار ندارد، آتش سوزی موضعی همراه با صدای انفجاری رخ داد که به اقلام جانبی سکو نظیر کانکس انبار و اتاقک جرثقیل سکو سرایت کرد.  وی، پارگی خط لوله ناشی از خوردگی درونی قسمتی از پیگ لانچر و نشت گاز را دلیل آتش سوزی بخشی از سکوی شماره ۹ پارس جنوبی اعلام کرد و گفت: با مهارت ویژه و عملکرد دقیق بخش‌های مرتبط با این حادثه و واکنش سریع سیستم‌های کنترلی سکو، سامانه‌های ایمنی و قطع اضطراری سکو بلافاصله وارد عمل شده و ضمن ایزوله کردن ورودی و خروجی گاز و تخلیه حجم باقیمانده از سیال سکو به مشعل‌ها، از ایجاد یک حادثه در ابعاد وسیع جلوگیری شد.  سکوی آسیب دیده در اولویت بازسازی قرار دارد
رشیدی با اشاره به این‌که به هیچ یک از بخش‌های اصلی سکو آسیب نرسیده است، گفت: درباره بازسازی بخش‌های صدمه دیده، تیم‌های مختلف مدیریت مهندسی ساختمان و مدیریت تولید و عملیات هم اکنون در حال ارزیابی این موضوع هستند.  معاون عملیات و پشتیبانی شرکت نفت و گاز پارس، بازسازی سریع بخش آسیب دیده این سکو را از اولویت‌های اصلی عملیات تولید خواند و گفت: با توجه به تمرکز تیم‌های مختلف بر این برنامه، انتظار داریم سکوی شماره ۹ تا قبل از آغاز فصل سرد سال، در مدار تولید قرار گیرد.  وی افزود: به دلیل عملکرد و اقدامات مناسب نفرات شاغل سکو در زمان حادثه و حضور به موقع تیم آتش نشان در موقعیت، حادثه در زمان کوتاه مهار شده و خوشبختانه خسارت ناشی از حریق در این سکو کمتر از برآوردهای اولیه پس از آتش سوزی است.
او از تشکیل یک کارگروه تخصصی با هدف ارزیابی دقیق اقدامات پس از حادثه و پیگیری با شرکت بیمه کننده جهت برآورد خسارت خبر داد و اظهار کرد: هم اکنون مقدمات عملیات بازسازی و راه اندازی مجدد سکوی یاد شده در جریان است.  آغاز پایش دو سکوی مشابه پارس جنوبی
طبق اعلام شرکت نفت و گاز پارس، بر اساس بررسی‌های انجام شده، طراحی نامناسب این قسمت از خط لوله سکو توسط پیمانکار خارجی (استات اویل) به گونه‌ای بوده است که مواد تزریقی بازدارنده خوردگی خط لوله، قادر به پوشش نقطه حادثه دیده نبوده و با ایجاد خوردگی تدریجی توانایی تحمل فشار گاز را نداشته است. دو سکوی دیگر پارس جنوبی نیز مشابه همین سکوی آسیب دیده طراحی و ساخته شده، اظهار کرد: کار پایش این سکوها هم آغاز شده و در حال بررسی هستند.
انتهای پیام
