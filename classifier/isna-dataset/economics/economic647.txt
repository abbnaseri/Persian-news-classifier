بیت کوین ۱۱هزار دلار را رد کرد
بیت کوین در ادامه صعود کم سابقه خود به قله ۱۵ماه اخیر رسید.
به گزارش ایسنا به نقل از رویترز، پس از آنکه فیس‌بوک از تلاش‌ها برای راه‌اندازی ارز دیجیتالی خود به نام "لیبرا" خبر داد، ارزش بیت کوین در بازارهای جهانی به شدت صعودی شده است. در معاملات امروز ارزش بیت کوین با گذشتن از سطح ۱۱ هزار دلار به بالاترین رقم ثبت شده خود در طول ۱۵ ماه اخیر رسید و هر بیت کوین به ازای ۱۱ هزار و ۲۴۷.۶۲ دلار مبادله شد.
متی گرینسپن، تحلیل‌گر مؤسسه "ای تور" گفت: بخش بزرگی از صعود اخیر بیت کوین مربوط به افزایش خوش‌بینی‌ها نسبت به ارزهای دیجیتالی با ورود فیس‌بوک به این عرصه است. معامله گران معتقدند با ورود لیبرا آگاهی بیش‌تری درباره این ارزها در جامعه ایجاد خواهد شد.
برخی از معامله‌گران معتقدند که روند صعودی روزهای اخیر می‌تواند معامله گران بیش‌تری را برای ورود به این بازار تشویق کند و روزهای خوب دیگری را رقم بزند اما برخی دیگر معتقدند که نوسانات بیت کوین بیش از حد بالاست و ورود به آن کار عاقلانه‌ای نیست. پیتر شیف، مدیر منطقه آسیا-اقیانوسیه در مؤسسه " کپیتال پتر" گفت روند کنونی یک قمار بزرگ است.
بازدهی بیت کوین در ماه اخیر در شرایطی به بالای ۱۰ درصد رسیده است که ماه گذشته نیز ارزش بیت کوین ۲۰۰ درصد افزایش یافته بود. بدین ترتیب در مقایسه با رقم ثبت شده برای بیت کوین در ابتدای سال میلادی جاری، ارزش بیت کوین حدوداً ۳.۵ برابر رشد داشته است.
سایر ارزهای دیجیتالی نیز امروز صعودی بودند به گونه‌ای که هر واحد اتریوم به ۳۱۳.۸۲ دلار، بیت کوین کش به ۴۸۲.۸۴ دلار، لایت کوین به ۱۳۵.۹۴ دلار، مونرو به ۱۱۵.۶۸ دلار، دش به ۱۷۷.۴۷ دلار نئو به ۱۷.۷۳ دلار، لیسک به ۲.۱۰ دلار و میکسین به ۲۴۵.۴۱ دلار رسیدند.
انتهای پیام
