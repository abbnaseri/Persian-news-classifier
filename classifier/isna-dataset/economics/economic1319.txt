ایران بیشترین یارانه را به مصرف‌کنندگان برق پرداخت می‌کند
سخنگوی صنعت برق با تاکید بر اینکه ایران بیشترین یارانه را به مصرف‌کنندگان برق پرداخت می‌کند، گفت: براساس اطلاعات موجود ایران حدود ۱۰ درصد تولید ناخالص داخلی خود را صرف یارانه انرژی می‌کند و در سال ۲۰۱۷ بیشترین یارانه را به مصرف کنندگان برق خود اختصاص داده است.
به گزارش ایسنا، مصطفی رجبی‌مشهدی با تاکید بر اینکه مشترکان پرمصرف پنج برابر خوش مصرف‌ها از انرژی الکتریکی استفاده می‌کنند، گفت: همین امر موجب شده است تا گروه پرمصرف‌ها در تضاد با عدالت اجتماعی از یارانه پنهان انرژی بیشتری استفاده کنند.
وی ادامه داد: در حال حاضر قیمت تمام شده برق بسیار بیشتر از مبلغی است که از مشترکان اخذ می‌شود و همین منجر به بدهی‌های صنعت برق به بخش تولیدکنندگان و پیمانکاران این صنعت شده و ما نمی‌توانیم توان پرداخت هزینه‌های تولید برق را داشته باشیم.
رجبی‌مشهدی با تاکید بر اینکه ادامه این روند سرمایه‌گذاری در صنعت برق را معوق خواهد کرد، افزود: عدم سرمایه‌گذاری‌ها صنعت برق در موعد مقرر موجب خواهد شد تا این چرخه بعدها در زمینه تأمین بار پیک مصرف ما را دچار مشکل کند.
سخنگوی صنعت برق تاکید کرد: طبیعتاً اگر مشترکان پرمصرف هزینه واقعی را پرداخت کنند، از کالاهای با استاندارد و بازدهی بالاتری استفاده می‌کنند و انرژی کمتری را مصرف خواهند کرد. وی با تاکید بر اینکه ایران بیشترین یارانه را به مصرف‌کنندگان برق پرداخت می‌کند، ادامه داد: بر اساس اطلاعات موجود ایران حدود ۱۰ درصد تولید ناخالص داخلی خود را صرف یارانه انرژی می‌کند و در سال ۲۰۱۷ بیشترین یارانه را به مصرف کنندگان برق خود اختصاص داده است. بنا بر اعلام وزارت نیرو، رجبی‎‌مشهدی یادآور شد: وزارت نیرو از ابتدای خردادماه تعرفه مشترکان پرمصرف را حدود ۱۶ درصد افزایش داده است تا بتواند یارانه انرژی پرمصرف‌ها را کمتر کند و در مقابل مشترکانی که نسبت به سال گذشته برق کمتری مصرف کنند تشویق می‌شوند و مبالغ کمتری را در قبوض خود پرداخت خواهند کرد.
کاهش ۱۵۰۰ مگاواتی اوج مصرف برق در کشور
امروز همچنین اعلام شد که همزمان با کاهش دما و وقوع بارندگی در برخی از مناطق کشور پیک مصرف برق نیز روز گذشته با کاهش ۱۵۰۰ هزار مگاواتی به حدود ۵۱ هزار مگاوات رسید.
افزایش محسوس دمای هوا در چند روز اخیر موجب شده بود تا پیک مصرف نیز این هفته با افزایش چهار هزار مگاواتی نسبت به مدت مشابه سال گذشته به بیش از ۵۳ هزار مگاوات برسد. اما از روز گذشته با وقوع بارندگی در برخی از مناطق کشور و استفاده کمتر از سیستم‌های سرمایشی پیک مصرف نیز روند نزولی به خود گرفته و در ساعت ۱۵:۱۹ دقیقه روز گذشته به حدود ۵۱ هزار و ۶۷۰ مگاوات رسیده بود که این رقم در مقایسه با اوج مصرف روز یکشنبه حدود یک هزار و ۵۰۰ مگاوات کاهش یافته است. روز گذشته تمامی مبادلات برق کشور در زمان پیک حدود یک هزار و ۵۵۱ مگاوات بوده که از این میزان یک هزار و ۲۴۲ مگاوات مربوط به صادرات و ۳۰۵ مگاوات مربوط به واردات برق بوده است. همچنین در روز گذشته میزان ذخیره نیروگاه‌ها به دو هزار و ۷۷۵ مگاوات و مصرف برق صنایع نیز به سه هزار و ۵۷۳ مگاوات رسیده بود. توان قابل تأمین امسال حدود ۵۹ هزار مگاوات است و بر اساس پیش‌بینی‌های اولیه اوج مصرف برق تابستان به ۶۲ هزار مگاوات نیز خواهد رسید که صنعت برق درصدد است با اجرای برنامه‌های مدیریت مصرف و همکاری مردم بتواند با همان توان قابل تأمین، پیک امسال را بدون خاموشی سپری کند.
انتهای پیام
