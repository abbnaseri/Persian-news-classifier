ارزان‌ترین خانه‌ها در تهران+ جدول
با وجودی که قیمت مسکن افزایش شدیدی را طی یک سال و نیم اخیر تجربه کرده، در مناطقی از جنوب تهران می‌توان آپارتمان‌هایی در کانال قیمتی ۲۰۰ میلیون تومان خریداری کرد.
به گزارش ایسنا، قیمت مسکن شهر تهران نسبت به زمان مشابه سال قبل ۱۱۲ درصد و نسبت به اردیبهشت دو سال قبل ۱۷۹ درصد افزایش یافته است. روند بازار نیز نشان می‌دهد که پس از شوک اولیه در مناطق شمالی پایتخت، از نیمه دوم سال ۱۳۹۷ شاهد سرایت گرانی به مناطق جنوبی بوده‌ایم. با این وجود هنوز می‌توان آپارتمان‌هایی در محدوده قیمتی ۲۰۰ تا ۴۰۰ میلیون تومان در جنوب تهران خریداری کرد. ارزان‌ترین خانه‌ای که در دو روز ابتدایی خردادماه ۱۳۹۸ فروخته شده واحدی ۶۴ متری ۲۴ سال ساخت در محله بهداشت منطقه ۱۸ به قیمت ۱۵۵ میلیون تومان بوده است.



مظنه خانه‌های ارزان قیمت در تهران بر اساس معاملات خردادماه ۱۳۹۸


محله
متراژ
سن بنا
قیمت (تومان)


راه آهن
۴۵ متر
۴۸ سال
۲۵۵ میلیون


باغ آذری
۵۶ متر
۲۷ سال
۲۵۰ میلیون


دروازه‌غار
۶۵ متر
۴ سال
۳۶۰ میلیون


یافت‌آباد
۶۷ متر
۱۱ سال
۳۵۰ میلیون


آبشار دمار
۴۲ متر
۲ سال
۳۲۰ میلیون


استاد معین
۴۳ متر
۱۵ سال
۲۸۹ میلیون


جوادیه
۵۱ متر
۱۰ سال
۳۴۰ میلیون


کارون
۴۰ متر
۱۸
۳۰۰ میلیون


ابوذر
۴۹ متر
۵ سال
۳۰۸ میلیون



آماری که از سوی بانک مرکزی ارائه شده می‌گوید در اردیبهشت ماه ۱۳۹۸ ارزان‌ترین میانگین قیمت مسکن شهر تهران به ترتیب متعلق به مناطق ۱۸ با قیمت ۵.۹۸ میلیون تومان، ۱۹ با ۵.۹۹ میلیون تومان، ۲۰ با ۶.۳۳ میلیون تومان، ۱۷ با ۶.۳۷ میلیون تومان و منطقه ۱۶ با ۶.۳۹ میلیون تومان در هر متر مربع بوده است.
سال گذشته مناطق ۵ و ۱ معمولاً در هر ماه بیشترین افزایش نقطه به نقطه سالیانه قیمت مسکن پایتخت را به خود اختصاص می‌دادند. اردیبهشت سال قبل منطقه ۵ با ۵۳ درصد افزایش قیمت سالیانه، بالاترین نرخ تورم را در مناطق شهر تهران به ثبت رساند و منطقه ۱۶ با ۱۲ درصد از پایین‌ترین نرخ رشد قیمت برخوردار بود. نکته جالب اینکه امسال افزایش قیمت منطقه ۱۶ به ۱۱۳ درصد رسیده و منطقه ۵ بالغ بر ۱۰۶ درصد رشد کرده است.
به تدریج از نیمه دوم سال ۱۳۹۷ با اشباع قیمت در مناطق شمالی و از دست رفتن متقاضیان مؤثر بازار این مناطق، افزایش قیمت مسکن به مناطق جنوبی سرایت کرد تا جایی که در اردیبهشت ماه ۱۳۹۸ منطقه ۹ با ۱۳۴ درصد رشد سالیانه از بالاترین نرخ افزایش قیمت برخوردار بود و مناطق ۱۰، ۱۴ و ۱۵ در رتبه‌های بعدی قرار گرفتند.
با اینکه در اردیبهشت ماه امسال ۶۶ درصد معاملات در مناطق شمال تهران انجام شده، مناطق جنوبی با سهم ۴۴ درصد از قراردادهای خرید و فروش، از روند رشد بیشتری برخوردار بوده‌اند.
در حال حاضر میانگین قیمت مسکن در مناطق ۹، ۱۰، ۱۱، ۱۲، ۱۳، ۱۴، ۱۵ و ۱۶ به ترتیب ۹.۴، ۸.۷، ۸.۸، ۶.۹، ۱۲، ۹.۸، ۷.۱ و ۶.۳ میلیون تومان در هر متر مربع است. اما به دلیل پایین بودن توان خرید متقاضیان این مناطق، آمار معاملات در این مناطق حدود ۳۰ درصد نسبت به سال قبل کمتر شده است.
آپارتمان‌های خوش فروش بازار کدامند؟
هجوم بخش عمده تقاضا به سمت آپارتمان‌های ۵۰ تا ۷۰ متر مربع در ماه‌های گذشته باعث شده تا فایل‌های این دسته از واحدهای مسکونی در دفاتر املاک پایتخت بسیار کمیاب و در مقابل، سهم واحدهای بزرگ متراژ در دفاتر افزایش پیدا کند.
غفلت از عرضه متناسب با تقاضا در سال‌های گذشته تناقض‌های آشکاری را در بازار مسکن شهر تهران در پی داشته است. کارشناسان معتقدند بازار مسکن به طور دائم آمادگی جذب آپارتمان‌های کوچک را دارد؛ زیرا با وجود اینکه طرف عرضه در سال‌های اخیر تمرکز خود را بر ساخت واحدهای بالای ۹۰ متر مربع به دلیل سودآوری بالای آنها گذاشته، همواره آپارتمان‌های کمتر از ۸۰ متر مربع بیشترین سهم را از معاملات به خود اختصاص داده‌اند. در فروردین ماه ۱۳۹۸ واحدهای ۶۰ تا ۷۰ متر مربع با سهم ۱۵.۲ درصد از معاملات، بیشترین تقاضا را به خود اختصاص داده‌اند. واحدهای دارای زیربنای ۵۰ تا ۶۰ متر و ۷۰ تا ۸۰ متر نیز به ترتیب با سهم‌های ۱۵ و ۱۱.۹ درصد در رتبه‌های بعدی قرار دارند. در مجموع در فروردین ماه ۱۳۹۸ واحدهای مسکونی با سطح زیربنای کمتر از ۸۰ متر مربع ۵۵.۳ درصد از معاملات انجام شده را به خود اختصاص دادند.
به گزارش ایسنا، بانک مرکزی متوسط قیمت خرید و فروش یک متر مربع زیربنای واحد مسکونی معامله شده در شهر تهران را در اردیبهشت ماه ۱۲ میلیون و ۶۷۰ هزار تومان اعلام کرد که نسبت به ماه قبل ۱۲.۵ درصد و نسبت به اردیبهشت پارسال ۱۱۲ درصد افزایش را نشان می‌دهد. هم‌چنین تعداد معاملات آپارتمان‌های مسکونی شهر تهران در اردیبهشت امسال به ۱۲.۱ هزار واحد مسکونی رسید که نسبت به ماه مشابه سال قبل ۳۶.۵ درصد کاهش را نشان می‌دهد.
انتهای پیام
