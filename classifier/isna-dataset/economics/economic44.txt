تلفن‌های همگانی با کارت‌های جدید برمی‌گردند
مخابرات برای استفاده‌ی دوباره مشترکان از دستگاه‌های تلفن همگانی، تصمیماتی گرفته و متقاضیان می‌توانند برای دریافت کارت تلفن به یکی از مراکز خدمات ارتباطی و مخابراتی مراجعه و پس از ثبت‌نام نسبت به خرید کارت اقدام کنند.
به گزارش ایسنا، تلفن‌های همگانی یکی از نخستین و مهم‌ترین ابزارهای ارتباطی و مخابراتی هستند. در ایران اولین تلفن همگانی در دهه ۴۰ نصب شد و این تلفن‌ها از نوع هندلی بودند که چند سال بعد با توجه به نیاز مشترکین به تلفن‌های سکه‌ای دو ریالی و پنج ریالی تبدیل شدند و به صورت گسترده در سراسر کشور مورد استفاده قرار گرفتند. با پیشرفت تکنولوژی و دانش مخابراتی در سال ۱۳۷۹ اولین نسل تلفن‌های کارتی با اعتبار ۲۰۰۰ و ۵۰۰۰ تومانی عرضه شد. با توجه به این‌که داشتن یک کارت تلفن به مراتب آسان‌تر از حمل یا تهیه چندین سکه بود، کارت‌های اعتباری مورد استقبال مردم قرار گرفت.
بازگشت تلفن‌های همگانی در حالی انجام می‌شود که در طول چند سال گذشته تعداد کیوسک‌های تلفن عمومی کاهش یافته بود و حتی در برهه‌ای کارت‌های تلفن هم با کمبود مواجه شده بودند و البته مواردی مانند احتمال استفاده از کیوسک‌های تلفن عمومی برای وای‌فای عمومی هم به گوش رسید. اما به نظر می‌رسد علی‌رغم توسعه موبایل در کشور، هنوز به تلفن‌های عمومی نیاز است که به همین دلیل استفاده از این ابزارهای ارتباطی با کارت‌های جدید به چرخه برگشته است.
با توجه به ضرورت وجود تلفن همگانی در مکان‌هایی عمومی مانند ندامتگاه‌ها، زندان‌ها، اماکن نظامی، پادگان‌ها، بیمارستان‌ها، دانشگاه‌ها، اماکن قضائی و دولتی و همچنین وجود محدودیت در تأمین کارت‌های تلفن همگانی، پروژه کارت شارژ با ساختاری جدید جهت استفاده از تلفن‌های همگانی به دست نیروهای متخصص داخلی اماکن‌پذیر شده است.
بنا بر این اعلام، افراد می‌توانند برای دریافت کارت تلفن همگانی به یکی از مراکز خدمات ارتباطی و مخابراتی مراجعه و پس از ثبت‌نام نسبت به خرید کارت اقدام کنند. هم‌چنین در صورت پایان اعتبار اولیه کافی است به یکی از مراکز فروش مراجعه کرده و کارت اعتباری با مبالغ دلخواه خود را خریداری کنند. باید پس از خرید کارت به یکی از باجه‌های تلفن همگانی مراجعه و کارت تلفن را وارد دستگاه کنند و رمز شارژ ۱۴ رقمی خریداری‌شده را ثبت کنند. بدین‌ترتیب می‌توان کارت تلفن خود را به تعداد نامحدود از طریق تلفن‌های همگانی شارژ کرد.
از قابلیت‌های جدید این طرح اختصاصی کردن کارت تلفن همگانی است. صاحب کارت می‌تواند با گذاشتن یک رمز چهار رقمی دلخواه برای کارت تلفن احتمال سوءاستفاده‌های احتمالی را از دیگران بگیرد.
قابلیت شارژ و فعال‌سازی مجدد کارت‌های اعتباری تلفن همگانی
در این راستا سیدمجید صدری - مدیرعامل شرکت مخابرات ایران- اظهار کرده است: در فاز اول ساماندهی کارت‌های اعتباری، دستگاه‌های تلفن همگانی استان‌های تهران و البرز، تغییر یافته و دارندگان این کارت‌ها، برای فعال‌سازی روی سامانه جدید، از ابتدای مردادماه با در دست داشتن کارت تلفن همگانی و کارت شناسایی می‌توانند به مراکز امور مشترکین مخابرات مراجعه کنند.
وی افزود: سایر متقاضیان استفاده از خدمات دستگاه‌های تلفن همگانی فاقد کارت نیز می‌توانند از اول مردادماه ضمن به همراه داشتن کارت شناسایی به مراکز امور مشتریان استان‌های تهران و البرز، مراجعه و با پرداخت هزینه، نسبت به دریافت کارت جدید اقدام کنند. باقی‌مانده اعتبار کارت‌های تلفن همگانی دارندگان کارت که تا پایان مردادماه ۹۸، به مراکز امور مشتریان مراجعه کنند، به سامانه جدید منتقل شده و مشتریان می‌توانند از اعتبار منتقل‌شده برای برقراری تماس از طریق تلفن‌های همگانی استفاده کنند.
صدری با بیان این‌که از اول شهریورماه سال جاری باقی‌مانده اعتبار این دسته از کارت‌ها غیرفعال می‌شود، خاطرنشان کرد: دارندگان کارت‌های تلفن همگانی، همچنان می‌توانند از طریق مراجعه به مراکز امور مشتریان بدون پرداخت هزینه، صرفاً نسبت به فعال‌سازی کارت‌های موجود خود اقدام و پس از خرید اعتبار از دستگاه‌های تلفن همگانی بهره‌برداری کنند.
این در حالی است که دی ماه سال گذشته، صدری از قابلیت شارژ مجدد کارت‌های اعتباری خبر داده و گفته بود: با وجود سرعت بالای تغییرات فناوری در دنیا، هنوز دلایل مختلفی برای استفاده بهینه از برخی خدمات ارتباطی وجود دارد که کیوسک‌های تلفن همگانی از آن جمله است. شرکت مخابرات ایران بنا به تعهد اجتماعی خود نسبت به متقاضیان استفاده از تلفن همگانی، قابلیت شارژ مجدد را برای کارت‌های اعتباری فراهم کرده است.  وی با ابراز امیدواری نسبت به به‌روزرسانی تلفن‌های عمومی اظهار کرده بود: گرچه تولید این کارت‌ها در دنیا به دلیل فناوری قدیمی آن منسوخ شده ولی ما همچنان برای تأمین ارتباط هم وطنان و رفع نیاز آنان، استفاده از این دستگاه‌ها را فعال نگه می‌داریم. طبق برنامه‌ریزی‌های انجام شده طرح‌های متعددی برای به‌روزرسانی تلفن‌های همگانی و ارائه نسل جدید کارت‌های تلفن داریم.
انتهای پیام
