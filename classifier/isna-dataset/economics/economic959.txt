رشد ۷ درصدی تبادلات ایران و روسیه
وزیر انرژی روسیه گفت: میزان تبادلات اقتصادی و تجاری ایران و روسیه بیش از ۷ درصد رشد داشته است.
‌به گزارش ایسنا، الکساندر نواک امروز در حاشیه پانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و فدراسیون روسیه در جمع خبرنگاران، اظهار کرد: بار دیگر از میهمان‌نوازی گرم وزیر نیروی ایران و میزبانی شهر اصفهان قدردانی می‌کنم.
وی گفت: برنامه‌های این اجلاس به خوبی انجام شد و تقریباً در تمام موارد به تفاهم رسیدیم؛ ضمن اینکه راه‌های همکاری آینده را نیز مشخص کردیم.
نواک با اشاره به اینکه میزان تبادلات اقتصادی و تجاری دو کشور در حال رشد است، افزود: براساس آخرین آمار، میزان این تبادلات بیش از ۷ درصد رشد داشته است. همچنین نسبت به سال گذشته میزان تبادلات در بخش کشاورزی هم ۱.۵ برابر افزایش یافته است.
وی ادامه داد: امروز ما در زمینه‌های مربوط به انرژی، حمل و نقل، هوا و فضا گفت وگوهایی داشتیم که امیدواریم بتوانیم دقیق‌تر و بهتر به نتیجه برسیم.
وزیر انرژی روسیه با تاکید بر روابط تاریخی و قدیمی ایران روسیه، اظهار کرد: امروز هم در زمینه‌های مختلف تجاری ازجمله تجارت محصولات کشاورزی تفاهم نامه‌هایی منعقد شد و برای اتصال خط راه آهن روسیه-آذربایجان و ایران و خط ترانسفر دریایی بین ایران و روسیه و همینطور در زمینه نفت و گاز نیز به توافقاتی رسیدیم که امیدواریم در آینده گسترش پیدا کند.
وی ادامه داد: در زمینه کشاورزی حجم مبادلات تجاری افزایش زیادی پیدا کرده و در خصوص صادرات گندم هم در ماه فوریه تفاهم نامه‌ای بین ایران، روسیه و قزاقستان منعقد شده که امیدواریم در آینده به نتیجه برسد و بتوانیم حجم مبادلات گندم تا میزانی که مدنظر هست محقق شود.
توسعه روابط با همسایگان، تاب‌آوری در مقابل تحریم‌ها را بالا می‌برد
وزیر نیرو ایران نیز با بیان اینکه در شرایط عادی توسعه روابط با همسایگان برای جمهوری اسلامی ایران مورد توجه است، گفت: توسعه روابط با همسایگان تاب آوری ما را در مقابل یک جانبه گرایی، تعرض و تحریم بالا می‌برد.
رضا اردکانیان اظهار کرد: الحاق جمهوری اسلامی ایران به اتحادیه اوراسیا که به تصویب مجلس شورای اسلامی رسید، تحرک وسیع در توسعه روابط اقتصادی با همسایگان و تأثیر بسزایی در تاب آوری برای مقابله با تحریم‌ها دارد.
وی اضافه کرد: باتوجه به اینکه روسیه و قزاقستان از مسیر ترانزیت شمال به جنوب ایران به عنوان یک امتیاز برای صادرات گندم استفاده می‌کنند، تفاهم نامه خوبی بین ایران و روسیه برقرار شده تا با واردات گندم، علاوه بر تأمین نیاز داخلی، با استفاده از پتانسیل تولید آرد در ایران، بخشی از محصول روسیه برای تأمین نیاز کشورهای منطقه مورد استفاده قرار گیرد که امیدواریم با رفع تنگناهای مبادلات بانکی این کار صورت گیرد.
وزیر نیرو ادامه داد: در زمینه نفت و گاز نیز مذاکرات خوبی با وزیر نفت ایران صورت گرفته و در زمینه برق هم مذاکرات فشرده‌ای با کشورهای همسایه در دست انجام داریم تا سیستم برق ایران به سیستم برق روسیه متصل شود که به افزایش تبادلات و ارتباطات منطقه کمک می‌کند.
اردکانیان افزود: در زمینه فنی و مهندسی نیز برای تشکیل شرکت‌های مشترک و عرضه خدمات به کشورهای منطقه در قالب مذاکرات دوجانبه فرصت‌های خوبی فراهم شده و این درحالی است که در زمینه نیروگاه‌های تجدید پذیر هم باتوجه به قابلیت‌های روسیه، زمینه‌هایی برای توسعه انرژی‌های نوین در ایران فراهم شده است.
انتهای پیام
