تشکیل کارگروه احیای زاینده رود/حق گاوخونی به مرور ادا می‌شود
وزیر نیرو از تشکیل کارگروه احیای زاینده رود خبر داد و گفت: واگذاری اختیارات لازم به کمیته استانی در حال پیگیری است. مسوولان به جد در تلاش برای رفع مشکل زاینده رود هستند.
به گزارش ایسنا، رضا اردکانیان در حاشیه بهره‌برداری از ایستگاه پست ۲۳۰ به ۶۳ به ۲۰ کیلوولت (GIS)صفه در جمع خبرنگاران، اظهار کرد: احیا و جریان پایدار زاینده رود مساله مهمی برای دولت است، همان اندازه که زاینده رود و حفظ حیات آن در شرایط روحی روانی مردم اصفهان و این منطقه نقش مؤثری دارد، حفظ این حیات و طراوت در سایر نقاط کشور نیز تأثیرگذار است.
وی از تشکیل کارگروه احیای زاینده رود خبر داد و گفت: واگذاری اختیارات لازم به کمیته استانی در حال پیگیری است. نمایندگان مردم اصفهان به جد و به شکل دلسوزانه در تلاش برای رفع مشکل زاینده رود هستند.  اردکانیان افزود: این موضوع با سطح بالاتری از همکاری بین سازمان‌های مسئول از جمله وزارت نیرو، جهاد کشاورزی، صنعت، معدن و تجارت، حفاظت از محیط زیست، مدیریت و برنامه ریزی، وزارت کشور و مردم به وضعیت پایدار درخواهد آمد.
وزیر نیرو تصریح کرد: سعی خواهیم کرد با مصرف صحیح و تأمین منابع آبی جدید، وضعیت به گونه‌ای باشد که نه تنها برای این سال‌ها بلکه سال‌های آینده نیز خاطرمان آسوده باشد و مطمئن باشیم که این خطه مهم کشور برای زاینده رود دغدغه نداشته باشد.  اردکانیان با بیان اینکه اولین اولویت ما تأمین آب شرب و سپس کشاورزی است، اظهار کرد: امسال شرایط خاصی را سپری می‌کنیم، خشک‌ترین سال در ۵۰ سال اخیر را با ترترین سال در ۵۰ سال اخیر سپری می‌کنیم. در عین حال شرایط را بررسی می‌کنیم و درنظر داریم معیشت کشاورزان و شرایط محیط زیست دچار آسیب نشود. اطمینان داریم با هر تغییر مثبتی وضعیت بهتر خواهد شد.  وی در خصوص تأمین حقابه تالاب گاوخونی گفت: تصویب سند زیست بومی این تالاب بین المللی است. احیای تالاب گاوخونی یک مطالبه ملی است زیرا گاوخونی متعلق به همه کشور است. امسال به شکرانه صبوری و بردباری مردم، مشمول لطف الهی شدیم، بارش‌هایی نازل شد که بر باور نمی گنجید، معتقدیم که وقتی شکر نعمت جای بیاوریم و دنبال کردن مسائل در مدار صحیح باشد مشمول لطف الهی می‌شویم.  اردکانیان با بیان اینکه امسال ۴۴ تالاب مهم کشور از حدود ۴۰ تا ۱۰۰ درصد آبگیری شدند، اظهار کرد: تالاب‌هایی آبگیری شدند که در رؤیای ما نمی‌گنجید، زیرا آبی وجود نداشت که بتوانیم با تصمیم گیری و برنامه ریزی آبی برای تالاب‌ها رها سازی کنیم.  وی با بیان اینکه برخی تالاب‌ها مانند گاوخونی سهم کمتری داشتند، افزود: موضوع احیای زاینده رود اکنون در دستور کار است و با یک کار میان بخشی و همگانی با همکاری تمام متولیان این حوزه انجام می‌شود. کار میان بخش با این معنا نیست که وزیر نیرو از وظیفه خود دور بماند، طبیعت مدیریت آب عرصه چند بخشی است.  وزیر نیرو ادامه داد: مدیریت آب یک موضوع مهم است و در آغاز راه هستیم و لازم است هر دستگاهی به مسئولیت خود عمل کند. تردیدی نداریم که این نگرش منجر به استمرار جریان حیات در رودخانه می‌شود و حق گاوخونی هم به مرور ادا می‌شود.  اردکانیان خاطر نشان کرد: عدم ذکر نام تالاب گاوخونی به هیچ وجه به معنای نادیده گرفتن این حق نیست.  وی افزود: آئین نامه اجرایی تصویب سند زیست بومی تالاب بین المللی گاوخونی و تالاب‌های کشور به تصویب هیئت وزیران رسیده است و ما منتظر تشکیل اولین جلسه از سوی سازمان محیط زیست هستیم تا این سند به تصویب برسد.
وزیر نیرو تاید کرد: استان اصفهان به عنوان منطقه‌ای صنعتی حائز اهمیت است و این پروژه در اصفهان بسیار مهم و حیاتی است در این صورت می‌توانیم اطمینان خاطر از تأمین برق استان داشته باشیم.
وی تصریح کرد: این پروژه قرار است در مرکز اصفهان نیز تکرار شود. بخش‌های انتقال کابل‌های زیر زمینی تدارک دیده شده و اعتباری حدود ۵۵۰ میلیارد تومان نیاز دارد که در تلاش تأمین منابع مالی هستیم.  اردکانیان مدیریت مصرف صحیح در حوزه برق را راهکار رفع خاموشی‌ها اعلام کرد و افزود: وقتی مصرف صحیح باشد می‌توانیم مطمئن شویم ظرفیت برق کشور پاسخگو است. در حال حاضر بیش از ۸۰ هزار مگاوات ظرفیت نصب شده داریم و شدت انرژی در کشور ما به نسبت جهانی بالاست.  وزیر نیرو تصریح کرد: باید در شیوه مصرف در بخش‌های مختلف بازنگری کنیم و اولویت بازنگری بخش‌های دولتی هستند.  اردکانیان ادامه داد: از حدود ۵۷ هزار مگاوات اوج بار سال گذشته، حدود ۲۳ هزار مگاوات مربوط دستگاه‌های سرمایشی بود و حدود ۴۰۰۰ مگاوات مربوط به بخش دولتی بود. مردم وقتی ببینند سازمان دولتی رعایت می‌کنند، بیشتر به سمت صرفه‌جویی ترغیب می‌شوند.  وی با بیان اینکه در آستانه فصل گرما هستیم ابراز امیدواری کرد که همتی شود و امسال شیوه خوب صرفه جویی سال قبل دنبال شود که این شکرگزاری باعث مزید رحمت شود.
حمایت از پروژه‌های توسعه پایدار آب حمایت می‌کنیم.
روستای بدون برق نداریم
اردکانیان همچنین در بازدید از طرح آبرسانی روستایی مجتمع کوهستان بهارستان نائین، اظهار کرد: همانطور که وسایل و امکانات برای مرزبانان فراهم می‌شود که مرزهای کشور خالی نماند برای جلوگیری از خالی شدن سکنه در مناطق شرقی و جنوب شرقی و مرکزی کشور باید آب مورد نیاز برای مردم این منطقه فراهم شود.
وی افزود: برای حفظ مناطق شرق، جنوب شرقی و مرکزی کشور لازم صندوقی تعریف کنیم که از محل تخصیص یارانه مجازی به آن، ادوات و وسایل زندگی مردم در این مناطق فراهم شود.
اردکانیان یادآور شد: طی ۶ سال از فعالیت دولت تدبیر و امید ۶.۵ میلیون نفر از جمعیت روستایی کشور و بیش از ۹۵۰۰ روستا تحت پوشش شبکه آب روستایی سالم قرار گرفتند.
وزیر نیرو با بیان اینکه تا دو سال آینده و اتمام دولت تدبیر و امید بالغ بر ۹ میلیون نفر از جمعیت مردم روستا و ۱۳ هزار روستا تحت پوشش شبکه آب روستایی سالم قرار می‌گیرند، افزود: بعد از انقلاب اسلامی تاکنون تعداد ۲۲۱ تصفیه خانه فاضلاب راه اندازی شده و ۱۴۲ تصفیه خانه آب به بهره برداری رسیده، درحالیکه با گذشت ۵۰ سال و اندی از رژیم قبل تنها شاهد چهار تصفیه خانه بودیم.
وی افزود: در حوزه تولید برق نیز تاکنون فعالیت‌های زیادی صورت گرفته است به طوری که هم اکنون روستای بدون برق نداریم و هر هفته هشت روستا به شبکه برق متصل می‌شود.
اردکانیان اضافه کرد: از تمام پروژه‌هایی که منجر به توسعه آب پایدار در درازمدت می‌شود، حمایت خواهیم کرد.
وی گفت: تا جمعیت هست فاضلاب نیز تولید می‌شود و فاضلاب تصفیه شده مهمترین منبع آب به ویژه برای صنایع است که باید صنایع را تشویق به پیش فروش فاضلاب کرد.
سرمایه‌گذاری چند صد میلیارد تومانی در صنعت برق از سال ۱۳۹۲ تاکنون
اردکانیان در حاشیه مراسم افتتاح ایستگاه ۴۰۰ ولت هاتف به همراه خطوط کابلی و هوایی مربوطه، با اشاره به سرمایه‌گذاری‌هایی که در بخش برق در حال انجام است، تاکید کرد: از سال ۱۳۹۲ تاکنون چند صد میلیارد تومان در بخش صنعت برق از منابع داخلی صنعت برق و سرمایه گذاری بخش خصوصی انجام شده و در حال حاضر در وضعیت خوبی به سر می بریم و به دنبال تداوم این وضعیت هستیم.
وزیر نیرو تصریح کرد: البته این موضوع به مصرف صحیح وابسته است و امیدواریم با همکاری تمام مصرف کنندگان به ویژه بخش خانگی در فصل تابستان، از حیث تأمین اوج بار نیز با مشکلی روبرو نباشم.
وی با تاکید بر اینکه صنعت برق کشور به طور کلی درصد بالایی خوداتکا است، افزود: بیشتر تجهیزات مورد نیاز صنعت برق در داخل تولید می‌شود و صنایع مرتبط با برق صنایع گسترده‌ای هستند که در کنار نیازهای داخلی بازار منطقه را تأمین می‌کنند.
وزیر نیرو افزود: شرکت‌های تأمین کننده محصولات و تولیدات برق حضور فعال دارند که از این حیث با مشکلی روبرو نیستیم و دغدغه صنعت برق اکنون موضوع مصرف است که ضرورت دارد با مصرف صحیح ظرفیت‌های موجود را به سمت پاسخگویی به نیاز تولید سوق دهیم و به حضور در بازارهای منطقه و ارزآوری آن توجه شود.
انتهای پیام
