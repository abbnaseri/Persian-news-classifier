۳۳ میلیون حمله سایبری به ایران خنثی شد
 وزیر ارتباطات و فناوری اطلاعات با اشاره به حملات سایبری به ایران گفت: در سال گذشته ۳۳ میلیون حمله را با سپر دژفا خنثی کردیم و حمله موفقی از آنها صورت نگرفته است.
به گزارش ایسنا، محمدجواد آذری جهرمی در توئیتر نوشت: رسانه‌ها از صحت حمله سایبری ادعایی به ایران پرسیدند. باید بگویم که مدت‌هاست ما با تروریسم سایبری -مثل استاکس‌نت- و یکجانبه‌گرایی-مثل تحریم‌ها- مواجهیم. نه یک حمله، بلکه در سال گذشته ۳۳ میلیون حمله را با سپر دژفا خنثی کردیم. حمله موفقی از آنها صورت نگرفته، هرچند تلاش‌های زیادی می‌کنند.
طرح دژفا، سپر امنیتی شبکه ملی اطلاعات که همراه با توسعه فناوری از حریم شخصی افراد محافظت می‌کند و هدف آن مقابله با حملات سایبری، حمایت از تداوم خدمات دیجیتال، جلوگیری از کلاهبرداری، نشر اطلاعات و شناسایی بدافزارهاست.
جهرمی زمان رونمایی از این سپر امنیتی گفته بود: ۱۰ پروژه زیر مجموعه «دژفا» مورد بهره‌برداری قرار می‌گیرد که ۲۰ میلیارد تومان هزینه پژوهشی برای آن صرف شده است و نزدیک به ۳۰ میلیارد تومان هم هزینه عملیاتی دارد که بر این اساس گام بلندی برای تأمین امنیت زیرساخت‌های شبکه ملی اطلاعات به منظور احقاق حقوق مردم و تأمین امنیت در شبکه ملی اطلاعات که موضوع بسیار مهمی است برداشته خواهد شد.
انتهای پیام
