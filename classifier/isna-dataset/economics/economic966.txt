اظهارات رییس جمهوری در مورد خرید هواپیما،‌ توسعه چابهار و سفر به شمال ایران
رییس‌جمهوری با اشاره به اقدامات صورت گرفته در حوزه بندری-دریایی، هوایی، جاده‌ای، و ریلی به اهمیت مسیرهای ترانزیتی ایران اشاره و تاکید کرد که باوجود همه فشارها و تحریم‌ها، تلاش‌ها در بخش‌های مختلف به ویژه صنعت هوایی کشور ادامه دارد.
به گزارش ایسنا، رئیس جمهوری در اظهارات امروزش که همزمان با افتتاح ترمینال گالری سلام در فرودگاه امام خمینی (ره) انجام شد با اشاره به بخش‌های مختلف حمل و نقل کشور اعم از هوایی، جاده‌ای، دریایی و بندری و ریلی به موارد مختلفی در این حوزه‌ها اشاره کرد. وی در بخش بندری و دریایی نیز ضمن مطلوب ارزیابی‌کردن طی چند سال اخیر توسعه مسیرهای ترانزیتی ایران به ویژه در بندر چابهار را به معنای تعامل سازنده با دنیا دانست و اعلام کرد که از مسیرهای ترانزیتی مختلف کشور می‌توانیم میلیون‌ها تن کالا را عبور دهیم که هیچکس نمی‌تواند با این ظرفیت مقابله کند. روحانی همچنین در حوزه جاده‌ای با اشاره به افتتاح آزادراه تهران – شمال در تابستان سال جاری و افتتاح راه‌آهن تهران رشد از مسیرهای ایجاد شده به منظور تسهیل تردد به شمال ایران با توجه به ترافیک سنگین جاده‌ای اشاره کرد و این اقدامات را در راستای صرفه‌جویی ارزشمند در مصرف سوخت و کاهش مدت زمان سفرها دانست. روحانی
توسعه بندر چابهار به معنای تعامل سازنده با جهان
روحانی با اشاره به حوزه حمل و نقل دریایی با تاکید بر این‌که توانستیم طی چند سال اخیر در مسیر توسعه بنادر اقدامات خوبی انجام دهیم، بیان کرد که ظرفیت‌های خوبی در حوزه دریایی و بندری ایجاد شده است که می‌تواند ایران را به سایر کشورها متصل کند.
وی همچنین با بیان این‌که در مسیر توانمندی اقتصادی، توانمندی ترانزیتی اهمیت دارد، اظهار کرد که از طریق مسیرهای ترانزیتی می‌توانیم میلیون‌ها تن کالا را از مسیرهای مختلف عبور دهیم و هیچکس نمی‌تواند با این پتانسیل به ایران حمله کند.
رئیس جمهوری توسعه مسیرهای ترانزیتی ایران به ویژه بندر چابهار و صنعت هوانوردی را عوامل تعامل سازنده با جهان خطاب کرد و یادآور شد که توسعه این موارد بسیار حائز اهمیت بوده و به معنای قدرت ترانزیتی ایران است.
فعالیت منظم صنعت هوایی ایران باوجود تحریم و فشارها
روحانی در اظهارات امروزش با اشاره به اعمال تحریم‌ها و فشارهای مختلف به صنعت هوایی ایران تاکید کرد که هواپیماها و صنعت هوایی کشورمان به طور منظم در حال فعالیت است و امروزه این حوزه توانسته است با وجود همه فشارها در سطح کشورهای پیشرفته جهان حرکت کند، هرچند کمبودها و مشکلاتی در این راستا وجود دارد که قابل رفع است.
وی با اشاره به این‌که یکی از تلاش‌های دولت یازدهم و دوازدهم رونق صنعت هوایی ایران بوده است، خاطر نشان کرد که بعد از توافق هسته‌ای و تعاملاتی که در روابط بین‌الملل ایجاد شد توانستیم پس از چند ده سال تعدادی هواپیمای نو وارد کنیم که شاید یکی از آرزوهای مردم ایران بود و این روند می‌توانست ادامه یابد چرا که دولت در حال خرید صدها فروند هواپیما در سال‌های آینده به منظور رفاه مردم و رونق اقتصادی و حمل و نقل کشور بود.
رئیس جمهوری با اشاره به قرار گرفتن آمریکایی‌ها در مقابل ملت ایران برخلاف همه مقررات بین‌المللی تاکید کرد که دست‌اندرکاران صنعت هوایی کشور این صنعت را با تلاش و زحمات مضاعف سرپا نگه داشته‌اند و این‌که ایران بتواند مقصد نهایی یا ترانزیت برای هواپیماهای باری یا مسافری باشد جزو حقوق مردم کشور است.
آزادراه و ریل در خدمت ارتباط بهتر با شمال ایران
رئیس جمهوری در بخش دیگری از اظهاراتش به پروژه‌هایی اشاره کرد که تردد به شمال ایران را تسهیل می‌کند و در عین حال به کاهش مصرف سوخت کمک خواهد کرد.
وی با اشاره به این‌که قطعه اول آزادراه تهران – شمال در تابستان سال جاری افتتاح خواهد شد، تصریح کرد که این طرح بسیار مهم بوده و با پیگیری مستمر به ثمر رسیده است.
روحانی به ترافیک‌های سنگین جاده‌ای شمال ایران در ایام تعطیل اشاره و خاطر نشان کرد که پس از افتتاح راه‌آهن تهران – رشت مسافرانی که از این مسیر ریلی برای سفر به شمال ایران استفاده کرده‌اند علاوه بر لذت بردن از مسیری جذاب و به دور از ترافیک شاهد صرفه‌جویی ارزشمند از مصرف سوخت است.
انتهای پیام
