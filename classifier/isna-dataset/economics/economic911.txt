دلال‌های بازار خودرو، فروشنده شده‌اند


یک عضو اتاق بازرگانی ایران معتقد است دلیل اصلی کاهشی شدن قیمت‌ها در بازار خودرو در چند مدت اخیر، تغییر رویکرد دلالان این بازار است.
جمشید عدالتیان شهریاری در گفت‌وگو با ایسنا، اظهار کرد: قبل از آنچه اخیراً اتفاق افتاده، باید نگاهی به روند ماه‌های اخیر این بازار داشته باشیم. با خروج آمریکا از برجام، عملاً بسیاری از بازارهای اقتصادی ما با مشکلاتی مواجه شدند و در این بین بازار خودرو نیز مستثنی نبود.
وی ادامه داد: خودروسازان ما برای تکمیل خودروهایشان به قطعاتی نیاز داشتند که باید از خارج از کشور تأمین می‌شد و تحریم‌ها در ابعاد مختلف باعث شد روند ورود این قطعات محدود شده یا با مشکلات جدی مواجه شود. نتیجه این امر باقی ماندن تعدادی از خودروها در خط تولید و نرسیدنشان به بازار بود. کاهش عرضه در بازار باعث افزایش قیمت‌ها شد.
این اقتصاددان با بیان اینکه افزایشی شدن نرخ‌ها باعث فعال شدن دلال‌ها در بازار خودرو شد، توضیح داد: در سال‌های اخیر هرگز قیمت کارخانه از قیمت بازار فاصله‌ای به این میزان نداشت و این امر نشان می‌دهد بخش قابل توجهی از افزایش قیمت‌ها در بازار خودرو حباب بوده و به دلیل سودجویی دلالان اتفاق افتاده است.
عدالتیان اضافه کرد: به نظر می‌رسد که با وجود افزایش قیمت‌هایی که در ماه‌های گذشته اتفاق افتاده، همچنان قیمت کارخانه بسیار پایین‌تر از نرخی است که در بازار وجود دارد و روند کاهشی قیمت‌ها در بازار خودرو می‌تواند ادامه یابد.
وی در پاسخ به این سوال که علت اصلی کاهشی شدن قیمت‌ها در بازار خودرو چیست، توضیح داد: به نظر می‌رسد خودروسازان توانستند بخشی از قطعات مورد نیاز برای تحویل خودروهای جدید را تأمین کنند و صرف این مسئله که عرضه خودرو در بازار داخلی تسهیل شود، فشار روانی موجود را کاهش داد.
این عضو اتاق بازرگانی ایران با بیان فعالیت گسترده دلالان در بازار خودرو، تصریح کرد: بررسی پیش‌فروش خودروها نشان می‌دهد که بخش زیادی از خریداران این خودروها مصرف‌کننده نهایی نبودند و با توجه به افزایشی بودن قیمت‌ها قصد داشتند در بازار خودرو سودجویی کنند که کاهش نرخ‌ها در چند مدت اخیر باعث شده آنها از ترس ضرر کردن در بازار، فروشنده شوند و همین مسئله قیمت‌ها را کاهشی کند.
عدالتیان خاطرنشان کرد: در صورتی که شوک جدیدی به بازار وارد نشود، دلالان مجبور به فروش خودروهایشان با قیمت پایین‌تر می‌شوند و می‌توان امیدوار بود همین روال ادامه یابد.
انتهای پیام
