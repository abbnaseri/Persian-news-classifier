بیت کوین ۱۰ هزار دلاری شد
ارزش بیت کوین در معاملات امروز از ۱۰هزار دلار نیز گذشت.
به گزارش ایسنا به نقل از کوین مارکت، بیت کوین که در معاملات روز جمعه با شش درصد افزایش به ۹۹۹۰ دلار رسید، در معاملات شنبه با یک جهش دیگر از سطح ۱۰ هزار دلار نیز گذشت تا ارزش آن از ابتدای امسال تاکنون حدود سه برابر شده باشد.
امروز هر بیت کوین به ازای ۱۰ هزار و ۷۰۹.۳۵ دلار مبادله شد. این در حالی است که در نخستین روز از آغاز سال جاری میلادی ارزش هر واحد بیت کوین تنها ۳۶۸۹ دلار بود. برخی از معامله گران معتقدند که روند صعودی روزهای اخیر می‌تواند معامله گران بیشتری را برای ورود به این بازار تشویق کند و روزهای خوب دیگری را رقم بزند اما برخی دیگر معتقدند که نوسانات بیت کوین بیش از حد بالا است و ورود به آن کار عاقلانه ای نیست. پیتر شیف، مدیر منطقه اسیا-اقیانوسیه در مؤسسه " کپیتال پتر" گفت روند کنونی یک قمار بزرگ است.
با آغاز دور جدید روند صعودی ارزهای مجازی برخی از شرکت‌های بزرگ به دنبال معرفی و عرضه ارز مخصوص خود برآمده‌اند. شرکت سازنده تلفن همراه " اچ تی سی" به تازگی اعلام کرده است در حال بررسی توانایی‌های ارزهای مجازی برای خدمت رسانی بهتر به مشتریان خود است. فیس‌بوک نیز از عرضه ارز مجازی خود در سال آینده خبر داده است. این ارز مجازی که به نام "گلوبال کوین" عرضه خواهد شد نخستین ارز مجازی عرضه شده توسط غول‌های فناوری آمریکایی است و طبق اعلام مسئولان شرکت فیس‌بوک، انتظار می‌رود این ارز در کشورهای زیادی از جهان مورد استقبال قرار گیرد.
علاوه بر بیت کوین قیمت سایر ارزهای دیجیتالی نیز با افزایش محسوسی همراه بود به گونه‌ای که اترتیوم به ۳۰۴.۴۴ دلار، لایت کوین به ۱۴۱.۴۹ دلار، بیت کوین کش به ۴۴۶.۸۷ دلار، مونرو به ۱۱۳.۴۶ دلار، دش به ۱۷۴.۹۴ دلار، نئو به ۱۴.۴۷ دلار، زد کش به ۱۱۲.۶۳ دلار و زد کوین به ۱۲.۷۹ دلار رسید.
انتهای پیام
