سیب‌زمینی صادر نمی‌شود
وزیر جهاد کشاورزی گفت: نوسانات قیمت محصولات کشاورزی در بازار داخلی را می‌توان با وضع و تغییر عوارض صادرات محصول کنترل کرد، به جای اینکه به یکباره صادرات یک محصول ممنوع و چندی دیگر بدون هیچ محدودیتی از سر گرفته شود.
به گزارش ایسنا به نقل از وزارت جهاد کشاورزی، محمود حجتی در حاشیه جلسه امروز هیئت دولت در جمع خبرنگاران با اشاره به اینکه مسئولیت قیمت‌گذاری محصولات کشاورزی با وزارت صنعت، معدن و تجارت است، اظهار کرد: این روزها سیب زمینی صادر نمی‌شود، اما پیگیر آن هستم که با تولید و رساندن آن به بازار، قیمت آن تعدیل شود.
وی درباره افزایش قیمت محصولات لبنی نیز، اظهار کرد: تولید لبنیات افزایش پیدا کرده و قیمت آن را هم سازمان حمایت برآورد کرده است، شیر را دامداران با قیمت مصوب عرضه می‌کنند، اما تا رسیدن به بازار باید نظارت بیشتری صورت گیرد تا قیمت آن به صورت غیرمتعارف افزایش نیابد.
حجتی افزود: هزینه تولید دامداران با توجه به شرایط اقتصادی بالا رفته است، نباید انتظار داشت که دامدار محصولش را زیر قیمت تمام شده ارائه کند که به این ترتیب تولید انجام نشدنی است.
وی اضافه کرد: هزینه‌های تولید شیر ۲۶ درصد وابسته به نهاده‌هایی است که از خارج کشور تأمین می‌شود و ۷۴ درصد هزینه‌ها از جمله تأمین علوفه در داخل کشور است که افزایش هزینه‌های داخلی از جمله قیمت یونجه و ذرت، هزینه‌های تولید کشاورز را افزایش می‌دهد، ضمن اینکه این قیمت‌های تمام شده فعلی نیز به تأیید سازمان حمایت رسیده است و اگر مشکلی هست باید با آن‌ها مطرح شود.
انتهای پیام
