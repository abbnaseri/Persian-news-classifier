کیفیت بنزین تولید ایران کم‌نظیر است
مدیرعامل شرکت ملی پالایش و پخش فرآورده‌های نفتی ایران گفت: نه تنها در بحث کمیت، بلکه در بحث کیفیت نیز بنزینی را تولید می‌کنیم که کیفیت آن در دنیا کم نظیر است.
به گزارش ایسنا، علیرضا صادق‌آبادی صبح امروز که در پالایشگاه ستاره خلیج فارس میزبان جمعی از اعضای فراکسیون نفت و نیروی مجلس شورای اسلامی بود، به دفاع از عملکرد وزیر نفت پرداخت و گفت: ۵۰ درصد حیات پارس جنوبی به ستاره خلیج فارس وابسته است.
وی درباره پالایشگاه ستاره خلیج فارس گفت: کار شبانه روزی در تمام ارکان وزارت نفت ما را از تنگنا نجات داد، این در حالی است که دشمنان در تحریم‌های جدید به دنبال صفر کردن صادرات نفت و میعانات گازی ما هستند.
مدیرعامل شرکت ملی پالایش و پخش فرآورده‌های نفتی ایران ضمن تقدیر از عملکرد پالایشگاه‌های کشور در استمرار عملیات تولید، تاکید کرد: ذخیره نفت و بنزین در کشور مشابه ذخیره ارزی است و ما علاوه بر تأمین نیاز روزانه در حال ذخیره سازی هستیم.
وی میزان گوگرد موجود در بنزین تولیدی پالایشگاه ستاره خلیج فارس را کمتر از ۰.۵ پی پی ام و بالاتر از استانداردهای یورو ۵ عنوان کرد.
بنزین با کیفیت یورو در بندرعباس توزیع می‌شود
وی ادامه داد: از بهمن ماه به دلیل درخواست نماینده محترم استان هرمزگان، در این استان نیز بنزین و نفت‌گاز یورو توزیع می‌شود چرا که امروز هرمزگان بیش از ۵۰ درصد بنزین و ۳۰ درصد نفت‌گاز کشور را تولید می‌کند.
تغییر ماهیت فاز چهارم
معاون وزیر نفت با اشاره به اقدامات مهندسی و رفع گلوگاه‌های فازهای ۱، ۲ و ۳ پالایشگاه ستاره خلیج فارس، اظهار کرد: در روندی افزایشی ظرفیت پالایش ستاره خلیج فارس را از ۳۶۰ به ۴۸۰ بشکه میعانات گازی خواهیم رساند.
وی تشریح کرد: در ابتدا به دنبال ساخت فیزیکی فاز چهارم پالایشگاه ستاره خلیج فارس بودیم اما با توجه محدودیت منابع مالی و محدودیت زمان ساخت فاز چهارم به صورت نرم افزاری را در دستور کار قرار دادیم.
صادق با بیان اینکه آهن روی آهن گذاشتن افتخار نیست و همگان در پایان به رقم تولید نگاه می‌کنند، افزود: این کارِ نرم افزاری و عقل افزاری، ظرفیت فازهای موجود را از ۱۲۰ به ۱۸۰ هزار بشکه در روز خواهد رساند.
وی ضمن تاکید بر حساسیت میعانات گازی در معادلات انرژی کشور، بیان کرد: اگر ستاره خلیج فارس تولید نداشته باشد، تولید پارس جنوبی متوقف می‌شود و اگر تولید پارس جنوبی متوقف شود، تمام پتروشیمی‌ها تعطیل خواهند شد.
مدیرعامل شرکت ملی پالایش و پخش فرآورده‌های نفتی ایران اضافه کرد: حساسیت نفت خام هم برای ما کم نیست و ما با طرحی به دنبال افزایش صد هزار بشکه‌ای در این بخش هستیم.
وی اقدامات وزیر نفت را مورد ستایش قرار داد و گفت: در فضایی که وزیر را محکوم به عدم اراده در پالایشگاه‌سازی می‌کنند، شاهد چنین شرایط درخشانی هستیم، حال باید از منتقدان پرسید که اگر اراده می‌کردیم دیگر وضعیت پالایشگاه سازی چگونه رقم می‌خورد.
صادق آبادی تولید گازوئیل کشور را ۱۱۵ میلیون لیتر در روز و مصرف آن را ۹۵ میلیون لیتر در روز عنوان کرد و افزود: در بنزین نیز ۱۰۵ میلیون لیتر در روز تولید و ۹۵ میلیون لیتر در روز مصرف داریم.
قانونی برای کنترل مصرف نیست
وی ادامه داد: سیاست‌گذار حساسیتی بر افزایش مصرف ندارد و این به دلیل تأمین سوخت از داخل است چراکه تولید داخلی بنزین نه بر واردات و نه بر صادرات اثری ندارد.
مدیرعامل شرکت ملی پالایش و پخش فرآورده‌های نفتی ایران اظهار کرد: این میزان مصرف با این تعداد خودرو سازگاری ندارد و این عدد را می‌توان در گینس به عنوان آماری منفی ثبت کرد.
انتهای پیام
