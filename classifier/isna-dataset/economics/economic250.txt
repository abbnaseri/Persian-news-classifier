آمریکا از سوئیفت مثل یک اهرم زور استفاده می کند
سوئیفت که بزرگ‌ترین نظام پرداختی جهان است وابستگی زیادی به دلار دارد.
به گزارش ایسنا به نقل از راشا تودی، در حال حاضر بیش از ۱۱ هزار مؤسسه و نهاد مالی در بیش از ۲۰۰ کشور جهان از سیستم سوئیفت برای تراکنش‌های بین‌المللی خود استفاده می‌کنند و این سیستم در حال حاضر بیشترین نقش را در پرداخت‌های فرامرزی دارد. با این حال وابستگی شدید سوئیفت به دلار و نظام مالی آمریکا چیزی نیست که بر کسی پوشیده باشد.
مایک ماهاری، کارشناس مؤسسه "تنث امندمنت" گفت: کشورها در جهان به دنبال خلاصی از دلار هستند و این مساله را به عنوان یک راه دفاع از خود می‌بینند. سوئیفت ادعا می‌کند که از نظر سیاسی بی طرف است اما واضح است که سوئیفت به ابزاری برای آمریکا و کشورهای غربی برای پیشبرد دیپلماسی اقتصادی تبدیل شده است.
ماهاری با اشاره به اینکه آمریکا از سوئیفت به مانند یک چوب هاکی بر سر کشورهای دیگر استفاده می‌کند افزود که سوئیفت اخیراً دسترسی برخی بانک‌های روسی و چینی را به دلیل تحریم‌های آمریکا مسدود کرده و این مساله پکن و مسکو را به اتخاذ سیاست‌های مختلفی برای حفاظت از منافع ملی اقتصادی واداشته است.
ماهاری افزود: می‌دانیم که روسیه سیستم پرداخت مخصوص به خود را ایجاد کرده که در داخل این کشور بسیار محبوب است. شاهد آن هستیم که بانک‌های مرکزی جهان در حال افزایش خرید طلا هستند. سوئیفت همان قدر بی طرف است که بانک مرکزی آمریکا است! سیاست خارجی مداخله گرایانه آمریکا به بانک مرکزی این کشور اجازه داده است که نسبت به انتشار بی حساب و کتاب پول اقدام کند.
انتهای پیام
