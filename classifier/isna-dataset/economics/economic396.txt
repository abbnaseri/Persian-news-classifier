بررسی اصلاح ساعت اداری استان تهران، روی میز 
در حالی که افزایش دما ساعت کاری ادارات ۲۹ استان را تغییر داد، این بار بررسی تغییر و اصلاح ساعت کاری ادارات پایتخت نیز روی میز قرار گرفته و در حال بررسی است.
به گزارش ایسنا، تغییر ساعت کاری ادارات یکی از مهم‌ترین راهکارهای وزارت نیرو برای جلوگیری از خاموشی‌های برنامه‌ریزی شده در فصل تابستان است که در این راستا مذاکراتی با استانداران صورت گرفت و طبق آخرین اخبار تغییر ساعات اداری در ۲۹ استان آغاز شد که استان تهران تاکنون در این لیست جای نگرفته است.
طبق این تغییر، شروع و خاتمه ساعات کار روزانه ادارات به میزان یک تا ۱.۵ ساعت زودتر صورت می‌گیرد و پیش‌بینی شده است به جهت خنکی هوا در ساعات آغازین صبح و استفاده از روشنایی روز و همچنین قرار گرفتن عمده ساعات اداری در ساعات غیر پیک، این طرح نقش قابل توجهی در کاهش بار مصرفی در ساعات گرم سال داشته باشد.
تصمیم‌گیری درباره ساعات شروع و پایان کار ادارات بر اساس اولویت‌ها و شرایط هر استان است که در مدت یک‌ماه یا کل فصل تابستان اجرا شود. البته این راهکار که برای جلوگیری از خاموشی برنامه‌ریزی شده در فصل تابستان اتخاذ شده که سال گذشته نیز اجرا شده بود و آمارها نشان می‌داد که تغییر ساعت اداری سال گذشته نتایج مناسبی در پی داشت و از این طریق سال ۱۳۹۷ حدود ۲۰۰۰ مگاوات صرفه‌جویی صورت گرفت.
تغییر ساعت در تهران به دما بستگی دارد
در این راستا، مصطفی رجبی‌مشهدی - سخنگوی صنعت برق- در گفت‌وگو با ایسنا، درباره احتمال تغییر ساعت کاری ادارات در تهران توضیح داد: این موضوع در حال رایزنی با وزارت کشور و استانداری بوده و در دست بررسی و اقدام است.
وی تاکید کرد: در صورتی که دمای هوا افزایش یافت و امکان اداره و تأمین برق وجود نداشته نباشد، احتمالاً این اتفاق رخ دهد و ما در حال پیگیری هستیم. اما در حال حاضر نمی‌توان قطعی اعلام کرد که این اتفاق رخ خواهد داد و بستگی به دمای هوا دارد.
انتهای پیام
