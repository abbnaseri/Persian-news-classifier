لزوم افشای دقیق اطلاعات مالی شرکت‌های بورسی
مدتی است که قرار شده که ناشران بورسی همراه با صورت های مالی خود گزارش تفسیری مدیریت را هم برای اطلاع سهامداران در کدال افشا کنند اما هنوز تعدادی از ناشران در این مورد ابهاماتی دارند در این راستا شرکت بورس تهران امروز کارگاه و نشستی با حضور ناشران شرکت‌های بورسی برگزار کرد.

به گزارش ایسنا، طوبی دهقان -مدیر امور ناشران بورس اوراق بهادار تهران- در نشستی که با حضور ناشران بورسی به منظور آموزش نحوه تولید گزارش‌های تفسیری مدیریت برای افشا در کدال برگزار شد گفت: بورس اوراق بهادار تهران بیشتر تمرکزش بر روی به موقع بودن گزارش گری مالی است برخی از شرکت‌ها به موقع گزارش‌های خود را افشا می‌کنند و حتی یک روز هم تأخیر نداشتند. ۱۰۴ شرکت که ۳۲ درصد کل شرکت‌ها را تشکیل می‌دهند گزارش‌های خود را به موقع منتشر می‌کنند. برخی از شرکت‌ها از نظر به موقع بودن گزارش گری مالی در حد وسط هستند و در حد یک الی سه ماه دیر گزارش می‌دهند اما تعدادی واقعاً دیر گزارش‌های خود را افشا می‌کنند.
این تأخیر در گزارش گری چند دلیل دارد یکی اینکه واحدهای گزارش‌گری شأن خیلی ضعیف است و اهمیت موضوع را هنوز درک نکردند. یکی از دلایل دیگر این است که گزارش‌ها را دیر به حسابرس می‌دهند درنتیجه شرکت‌ها باید روی تقویت واحد گزارش‌گری کار کنند اصلاحات از پایان سال ۱۳۹۶ انجام شد و ما بالغ بر ۳۰۰۰ نفر ساعت کلاس آموزشی گذاشتیم.
جعفری - کارشناس واحد نظارت بر ناشران بورسی سازمان بورس - در ادامه این جلسه گفت: صورت‌های مالی بر اساس استانداردهای حسابداری تهیه می‌شود و به تنهایی برای تأمین اهداف گزارشگری مالی کافی نیست. به همین دلیل ما ناشران را ملزم کردیم که گزارش تفسیری مدیریت را هم ارائه کنند.
وی افزود: گزارش تفسیری مدیریت با کیفیت سه ویژگی باید داشته باشد اول اینکه باید مکمل و متمم واحدهای مالی باشد. مکمل صورت‌های مالی بودن یعنی اینکه اطلاعاتی در صورت‌های مالی می‌آید را توضیح می‌دهد و به مخاطب در درک مفاهیم کمک می‌کند و متمم بودن یعنی اطلاعاتی در گزارش تفسیری می‌آید که در صورت‌های مالی نیستند.
جعفری ادامه داد: دوماً این گزارش‌ها باید از دیدگاه مدیریت واحد تجاری باشد ویژگی سوم این است که گزارش تفسیری باید از آینده شرکت اطلاعاتی دهد. به همین دلیل بود که الزام پیش بینی درآمد هر سهم حذف شد.
وی با اشاره به سرفصل‌های گزارش تفسیری مدیریت که باید توسط ناشران نوشته و افشا شود گفت: ماهیت کسب و کار یکی از این سر فصل‌ها است. در این سرفصل استفاده کننده صنعت را بهتر می‌شناسد به طور مثال در این بخش سهم شرکت از بازار می‌آید و درباره قوانین و مقررات صنعت موضوعاتی بیان می‌شود.
جعفری ادامه داد: "اهداف راهبردهای مدیریت" دیگر سرفصل گزارش تفسیری مدیریت است که اهداف شرکت درباره نحوه سرمایه‌گذاری‌ها و بیمه نامه‌های صادره در خصوص شرکت‌های بیمه‌ای در آن نوشته می‌شود. شاید شرکتی بگوید من برخی از اطلاعاتم را در قالب نمودار ارائه می‌کنم یا برخی بگویند در قالب جدول ارائه می‌کنم اگر اطلاعات مد نظر سازمان بورس تأمین شود این نوع دادن اطلاعات هم مورد قبول است. «منابع، ریسک‌ها و روابط» سر فصل دیگر گزارش تفسیری مدیریت است. مثلاً حد اعتباری شرکت، سیاست‌های تأمین سرمایه و اگر برنامه‌ای برای افزایش سرمایه وجود دارد باید در این سر فصل افشا شوند همچنین روابطی که با ذی نفعان وجود دارد در این قسمت افشا می‌شود.
وی افزود: در قسمتی دیگر "نتایج عملیات و چشم اندازها" بیان می‌شود مثلاً عملکرد مالی و غیر مالی شرکت، تغییرات با اهمیت در ذخایر فنی شرکت‌های بیمه‌ای، تغییرات با اهمیت در پرتفوی شرکت‌های سرمایه گذاری از این دست هستند که برای متغیرهایی که در اختیار شرکت نیست باید از عبارت‌های سلبی استفاده شود. اگر از جملات آینده نگر صحبت می‌کنید باید به استفاده کننده بگویید که احتمال دارد که نتیجه چیزی جدا از پیش بینی‌ها باشد.
جعفری افزود: "مهمترین معیارها و شاخص‌های عملکرد" یکی دیگر از این سرفصل‌ها است. معیارهای سنجش را خودِ ناشران انتخاب می‌کنند ولی این معیارها نباید تغییر کند اگر شاخص‌هایی که سال گذشته معیار سنجش ارائه شده امسال تغییر کرده باید حتماً علت تغییر معیار بیان شود.
وی درباره حذف پیش بینی EPS که در سال گذشته صورت گرفته بود، گفت: برخی از سهامداران خواسته بودند پیش بینی سود سهم هم ارائه شوند الان شرکت‌ها می‌توانند صورت سود و زیان پیش بینی شده را ارائه کنند ولی باید مفروضات خود را هم بگویند.
وی تاکید کرد: در ابتدای امر گزارش تفسیری‌هایی که افشا شدند خیلی از آن چیزی که می‌خواستیم فاصله داشتند. ناشران بورسی باید به این موضوع دقت ویژه ای داشته باشند.
در ادامه این نشست جلسه پرسش و پاسخ برگزار شد و وحید روشن‌قلب - ریاست اداره نظارت بر ناشران بورسی سازمان بورس - در پاسخ به اینکه پیش بینی در آمد سود هر سهم که بر روی سایت شرکت مدیریت فناوری بورس می‌آید بر چه اساس است گفت: EPS که در سایت شرکت مدیریت فناوری بورس منتشر می‌شود بر اساس صورت‌های مالی آخری که بر روی کدال منتشر شده است، اعلام می‌شود. اگر شرکت صورت مالی ۱۲ ماهه افشا کرده باشد سود همان سودی است که بر اساس ۱۲ ماهه اعلام شده است.
روشن قلب در پاسخ به اینکه اگر ناشری در گزارش‌های تفسیری مدیریت اطلاعاتی بدهد که برداشت نادرستی را به سهامداران ارائه کند چه اتفاقی می‌افتد گفت: اگر اطلاعات غیر قابل اتکایی منتشر شود با هیأت مدیره شرکت برخورد خواهد شد. به همین علت باید اطلاعات با ذکر منبع افشا شود.
وی در پاسخ به اینکه آیا صورت‌های مالی تلفیقی همراه با گزارش‌های تفسیری باید ارائه شود یا خیر؟ گفت: ارائه گزارش تفسیری تلفیقی به این معنی نیست که صورت مالی تلفیقی هم باید حتماً همراه با گزارش تفسیری داده شود ولی در گزارش تفسیری مدیریت باید درباره شرکت‌های فرعی توضیح داده شود.
ریاست اداره نظارت بر ناشران بورسی سازمان بورس همچنین درباره افشای اطلاعات مهم قبل از انتشار در کدال گفت: افشای اطلاعات در رسانه‌ها قبل از افشای اطلاعات در سامانه کدال توسط هیأت مدیره شرکت‌ها چه در قالب گزارش چه در قالب مصاحبه باشد جرم محسوب می‌شود. اول باید اطلاعات با اهمیت در سامانه کدال برای سهامداران افشا شده باشد.
انتهای پیام
