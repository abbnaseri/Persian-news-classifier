تحریم‌های جدید آمریکا تاثیری بر پتروشیمی ایران ندارد
تحلیلگران غربی بر این باورند که اقدام جدید آمریکا در تحریم گروه هلدینگ پتروشیمی ایران، تاثیر چندانی ندارد.
به گزارش ایسنا، تحریم‌های جدید در راستای تلاش دولت ترامپ برای افزایش فشار اقتصادی حداکثری روی ایران اعمال می‌شوند. پیش از این واشنگتن در آوریل حاضر به تمدید معافیت نفتی برای مشتریان نفتی بزرگ ایران نشد تا صادرات نفت ایران را بنا بر خیال واهی خود به صفر برساند.
وزارت خزانه‌داری آمریکا روز جمعه اعلام کرد که ۳۹ نهاد مرتبط با صنایع پتروشیمی ایران را در فهرست تحریم‌های خود قرار داده است.
طبق بیانیه وزارت خزانه‌داری آمریکا، شرکت صنایع پتروشیمی خلیج فارس و همچنین ۳۹ شرکت وابسته به صنایع پتروشیمی خلیج فارس تحریم شده‌اند.
پیش از این همکاری و معامله شهروندان آمریکایی با ایران ممنوع بود؛ بنابراین جدیدترین تحریم‌ها تنها برای شرکت‌ها و شهروندان غیرآمریکایی کاربرد دارد.
با این حال بنا بر گزارش رویترز، سه تحلیل‌گر و یک مقام سابق وزارت خزانه‌داری اظهار کردند که جدیدترین تحریم‌ها احتمالاً تأثیر چندانی نخواهد گذاشت، زیرا شرکت‌های غیرآمریکایی پیش از این به دلیل تحریم‌های موجود برای همکاری با بخش پتروشیمی ایران با محدودیت مواجه شده‌اند.
تحت تحریم‌هایی که در پنجم نوامبر سال ۲۰۱۸ پس از خروج ترامپ از توافق هسته‌ای ایران خارج شد وضع شد، هر کس محصولات پتروشیمی ایران را معامله کند با فهرستی از تحریم‌ها از جمله ممنوعیت از سوی آمریکا مواجه خواهد شد.
مقام سابق وزارت خزانه‌داری که مایل نبود نامش فاش شود به رویترز گفت: تحریم‌های جدید تأثیر چندانی نخواهد گذاشت، زیرا اکثر شرکت‌های چند ملیتی به دلیل محدودیت‌هایی که پیش از این اعمال شده برای همکاری با ایران با مشکل مواجه شده‌اند.
انتهای پیام
