دو رویداد مهم تأثیرگذار بر قیمت نفت در روزهای آینده
دو رویداد مهم در دو هفته آینده که یکی در ژاپن و دیگری در اتریش روی می‌دهد، مسیر قیمت‌های نفت در نیمه دوم سال میلادی جاری را مشخص خواهد کرد.
به گزارش ایسنا، دونالد ترامپ، رئیس جمهور آمریکا قرار است در حاشیه نشست سران گروه ۲۰ در اوزاکای ژاپن با شیء جین پینگ، رئیس جمهور چین دیدار کند. هر دو رئیس جمهور نیروهای قدرتمندی دارند که آن‌ها را در جهت مخالف می‌کشانند. هر دو حامیان سیاسی داخلی دارند که روی مقابله یا حداقل عدم عقب‌نشینی در جنگ تجاری حساب باز کرده‌اند و هیچیک نمی‌خواهند ببازند.
وعده انتخاباتی ترامپ، مقابله با چین بوده و اگر وی نتیجه‌ای به جز پیروزی داشته باشد، بخشی از پایگاه سیاسی ترامپ ممکن است مأیوس شوند. در پکن هم شیء تحت فشار شدیدی قرار دارد و اعتراضات در هنگ کنگ فضای چندانی برای اشتباه از سوی وی نگذاشته است و عقب نشینی در برابر ترامپ به شدت به ضرر او خواهد بود.
با این حال هر دو رئیس جمهور برای پایان دادن به جنگ تجاری تحت فشار قرار دارند. ترامپ انتخابات ریاست جمهوری را در پیش دارد و این کشور متکی به صادرات کشاورزی به شدت از ریزش قیمت کالاهای کشاورزی که ناشی از تعرفه‌های تلافی‌جویانه بوده، آسیب دیده است. اقتصاد چین همچنین از تعرفه‌های آمریکایی آسیب دیده است، بنابراین شیء احتمالاً ترجیح می‌دهد به طرف مقابل به مصالحه برسد.
منافع زیادی در گرو است؛ اقتصاد جهانی آهسته شده است. آمار بخش تولید ضعیف شده و بازار خودرو به شدت افت کرده است و حجم تجارت به میزان چشمگیری کاهش پیدا کرده است. اگر مذاکرات به نتیجه نرسد و آمریکا و چین تصمیم بگیرند فشار روی طرف مقابل را تشدید کنند، احتمال وقوع رکود اقتصادی وجود دارد.
شاید خطر رکود توجهات را به خود معطوف کند. ترامپ توییت کرده است که وی قصد دارد با شیء دیدار کند و آن‌ها گفت‌وگوی بسیار خوبی داشته‌اند. این توییت به تنهایی قیمت نفت را به میزان چشمگیری افزایش داد. ترامپ در جریان یک سخنرانی در اورلاندو گفت: شیء یک رئیس جمهور عالی و یک رهبر بزرگ چین است و ما خواهیم دید چه اتفاقی خواهد افتاد اما ما به سوی یک توافق خوب پیش می‌رویم و یا توافق منصفانه‌ای خواهیم داشت یا اصلاً توافقی نخواهیم داشت.
بانک آمریکا مریل لینچ رشد تقاضا برای نفت در سال ۲۰۱۹ را ۰.۹۳ میلیون بشکه در روز پیش بینی کرده است اما خاطرنشان کرده است که بن بست در مذاکرات تجاری ممکن است رشد تقاضا را از این میزان کمتر کند. از سوی دیگر پیشرفت مذاکرات تجاری، قیمت‌های نفت را بالاتر خواهد برد.
رویداد بزرگ دیگری که در پیش است نشست گروه اوپک پلاس در وین است. تولیدکنندگان نفت پس از اختلاف یک ماهه در مورد تاریخ دیدارشان، تصمیم گرفتند روزهای اول و دوم ژوئیه در وین دیدار کنند.
بر اساس گزارش اویل پرایس، درباره این دیدار به نظر می‌رسد ابهام کمتری وجود دارد. افت اخیر قیمت‌های نفت تصمیم‌گیری اوپک پلاس درباره سرنوشت توافق کاهش تولید را راحت‌تر کرده است. تحلیلگران می‌گویند تا زمانی که این گروه به محدودیت عرضه ادامه دهد، می‌توانند تا حدودی ثبات بازار نفت را حفظ کنند.
اوپک و ۱۰ تولیدکننده غیراوپک در دسامبر موافقت کردند برای تقویت قیمت‌ها و کاهش سطح ذخایر، تولیدشان را در نیمه اول سال ۲۰۱۹ به میزان ۱.۲ میلیون بشکه در روز کاهش دهد. با تداوم روند نزولی قیمت‌ها، بسیاری از تحلیلگران انتظار دارند کاهش تولید تمدید شود.
خالد الفالح، وزیر انرژی عربستان سعودی به شدت خواستار تمدید کاهش تولید نفت است و اخیراً اظهار کرده که کاملاً مطمئن است که پس از مذاکرات بسیار سازنده با همتای روسی خود در اوایل ماه جاری، ائتلاف به توافق خواهد رسید. سهیل المزروعی، وزیر انرژی امارات متحده عربی نیز گفته است من انتظار پروسه دشوار در تأیید تمدید توافق کاهش تولید را ندارم. مذاکرات در نشست ژوئیه به مدت توافق بعدی متمرکز خواهد بود.
انتهای پیام
