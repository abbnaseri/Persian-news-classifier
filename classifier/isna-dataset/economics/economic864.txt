انتقال ایستگاه راه‌آهن همدان به داخل شهر در دست اجراست
وزیر راه و شهرسازی از آغاز انتقال ایستگاه راه آهن همدان به داخل شهر خبر داد و گفت: با احداث ایستگاه راه آهن همجواری بین ترمینال مسافربری، فرودگاه و راه آهن به صورت ترکیبی به وجود خواهد آمد  که این پروژه در دست اجراست.
به گزارش ایسنا، اسلامی در حاشیه بازدید از راه آهن همدان در جمع خبرنگاران، با بیان اینکه بالاخره ریل به همدان رسیده و مردم همدان و استان‌های همجوار از فرصت سفرهای ریلی برخوردار هستند، اظهار کرد: مهمترین کاری که در زمینه راه آهن همدان باید انجام‌شود انتقال ایستگاه راه آهن به داخل شهر و نزدیکترین محل برای مردم است.  وی تصریح کرد: نکته مهم در بحث راه آهن همدان این است که ما باید تصمیمات خود را بهینه کنیم و بتوانیم این خدمت رسانی را با گسترش و بهینه سازی به بهترین کیفیت تبدیل کنیم.  اسلامی با اشاره به اینکه تصمیم انتقال ایستگاه راه آهن همدان در داخل شهر گرفته شده است، افزود: قرارداد پروژه احداث خط انتقال ایستگاه راه آهن همدان منعقد شده و پیمانکار شروع به کار کرده است.  وی ادامه داد: این ایستگاه در نقطه کانونی که در طرح جامع شهر همدان ملاحظات آن صورت گرفته و همجواری بین ترمینال مسافربری، فرودگاه و راه آهن به صورت ترکیبی به وجود خواهد آمد و در دست اجراست.  وزیر راه و شهرسازی درباره ایستگاه فعلی راه آهن همدان نیز خاطرنشان کرد: کارکرد ایستگاه مرکزی همدان باید باز مهندسی شود و ما برای این مکان تصمیم متفاوتی بگیریم.  وی ادامه داد: خط اتصال راه آهن به ملایر را دنبال می‌کنیم که امروز یک بخش از آن را کلنگ زنی خواهیم کرد.  اسلامی یادآور شد: اتصال ریل به سنندج هم در دست اجراست که راه آهن غرب کشور را به سمت مرزهای خروجی شکل می‌دهد.  وزیر راه و شهرسازی اظهار کرد: امیدواریم با تمام محدودیت‌هایی که در منابع وجود دارد بتوانیم با استفاده از ظرفیت‌های موجود، اقدامات تکمیلی برای احداث شبکه سراسری راه آهن برای همدان را دنبال کنیم.
انتهای پیام
