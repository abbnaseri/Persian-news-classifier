شرط ترخیص کالاهای وارداتی بدون دریافت گواهی مبدا
بعد از درخواست تجار در رابطه با حذف گواهی مبدا از اسناد مورد تقاضای گمرک برای ترخیص کالا و نامه معاون اول رئیس جمهور، گمرک نیز مشروط بر این‌که کشور سازنده کالا احراز شده و محصول کشورهای ممنوع المعامله نبوده و تعرفه‌های ترجیحی و محدودیت‌های مقداری را شامل نشود، با حذف گواهی مبدا موافقت کرد.
به گزارش ایسنا، اخیراً تجار طی نامه‌ای به جهانگیری-معاون اول رئیس جمهور- حذف گواهی مبدا از مجموعه اسناد مورد تقاضای گمرک برای واردات کالا را خواستار شده بودند که در نهایت مورد موافقت وی قرار گرفت و در ادامه نیز با نامه وزیر اقتصاد، گمرک نیز طبق شرایطی با حذف گواهی مبدا موافقت کرد.
گواهی مبدا از جمله اسنادی است که گمرک ایران به استناد ماده (۵۸) آئین‌نامه اجرایی قانون امور گمرکی برای واردات کالا به کشور مطالبه می‌کند، اما تجار معتقد بودند که در شرایط فعلی به دلیل محدودیت‌های ناشی از تحریم‌های اقتصادی، اسناد تجاری از جمله گواهی مبدا ممکن است چندین بار دستخوش تغییر شده و حتی در مواردی ارائه‌ی آن امکان‌پذیر نیست.
بر این اساس با توجه به اختیارات قانونی که گمرک برای مطالبه نکردن گواهی مبدا دارد، اتاق بازرگانی ایران نیز خواستار لغو دریافت این گواهی شده بود.
به دنبال این نامه جهانگیری ضمن موافقت با اصل پیشنهاد از وزیر اقتصاد و دارایی خواسته بود که اگر برای اجرای این پیشنهاد به مصوبه ستاد مقابله با تحریم نیز نیاز است، پیشنهادات لازم را مطرح کند.
آنچه که به تازگی گمرک اعلام کرده است از این حکایت دارد که طبق قانون اصل گواهی مبدا باید به اظهارنامه ضمیمه و به گمرک ارائه شود، اما با این وجود در مواردی که کشور سازنده کالا احراز شده و محصول کشورهای ممنوع‌المعامله نبوده و مشمول تعرفه‌های ترجیحی و محدودیت‌های مقداری نشوند، با تشخیص گمرک ایران ارائه‌ی گواهی مبدا ضروری نیست و با توجه به شرایط حاکم از جمله تحریم‌های اقتصادی، گمرکات نیز می‌توانند در این مورد اقدام کنند.
انتهای پیام
