مشترکان برق چگونه قبوض کاغذی خود را حذف کنند؟ 
تمامی مشترکان در سراسر کشور می‌توانند از طریق ارسال *۱* شناسه قبض# به شماره ۲۰۰۰۱۵۲۱ شماره خود را در سامانه مربوطه ثبت و پس از این قبوض خود را به صورت الکترونیکی دریافت کنند.
به گزارش ایسنا، غلامعلی رخشانی‌مهر - معاون هماهنگی توزیع شرکت توانیر - با تاکید بر اینکه وزارت نیرو در پی تحول دیجیتال است، عنوان کرد: برنامه حذف قبوض کاغذی برق از دو ماه پیش به طور همزمان در سراسر کشور آغاز شده است و بر اساس برنامه‌ریزی صورت گرفته از ابتدای مهرماه دیگر هیچ قبض کاغذی برق در کشور توزیع نخواهد شد. وی با اشاره به این‌که شماره تلفن‌های همراه مشترکان به منظور ارسال اطلاعات قبوض در حال جمع‌آوری است، گفت: پس از تکمیل این فرایند اطلاعات اولیه همچون صورت‌حساب، نحوه و زمان پرداخت و… برای تلفن همراه مشترکان ارسال خواهد شد. بنا بر اعلام وزارت نیرو، رخشانی‌مهر تاکید کرد: بر اساس برآورد صورت گرفته در پی اجرای این طرح و تنها از محل حذف کاغذ سالیانه ۱۵۰ میلیارد تومان صرفه‌جویی اقتصادی ایجاد خواهد شد.
انتهای پیام
