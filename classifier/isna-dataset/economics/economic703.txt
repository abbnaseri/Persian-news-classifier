افزایش قیمت نفت جهانی در پی تشدید تنش‌های خاورمیانه
بهای نفت در معاملات روز دوشنبه بازار جهانی در پی حمله به یک فرودگاه سعودی که تنش‌ها در خاورمیانه را تشدید کرد، افزایش یافت.
به گزارش ایسنا، بهای معاملات آتی نفت برنت ۲۵ سنت یا معادل ۰.۴ درصد افزایش یافت و به ۶۵ دلار و ۴۵ سنت در هر بشکه رسید.
بهای معاملات آتی نفت وست تگزاس اینترمدیت آمریکا ۳۷ سنت یا معادل ۰.۶ درصد افزایش پیدا کرد و به ۵۷ دلار و ۸۰ سنت در هر بشکه رسید.
بر اساس گزارش‌های رسانه‌ای، حوثی‌های یمن روز یکشنبه به فرودگاه ابها در جنوب عربستان سعودی حمله کردند که بر اثر این حمله، یک نفر کشته و هفت نفر مصدوم شدند.
این حملات به تنش‌ها در خاورمیانه که با سرنگونی یک پهپاد متجاوز آمریکایی از سوی ایران در هفته گذشته اوج گرفت، شدت بخشید. دونالد ترامپ، رئیس جمهور آمریکا هفته گذشته اعلام کرد حمله نظامی به ایران به تلافی سرنگونی یک هواپیمای بدون سرنشین آمریکایی را لغو کرده و روز یکشنبه اعلام کرد به دنبال جنگ با ایران نیست.
ادوارد مویا، تحلیلگر ارشد بازار در شرکت OANDA در این باره اظهار کرد: درگیری در خاورمیانه از قیمت‌های نفت پشتیبانی خواهد کرد.
بر اساس گزارش رویترز، قیمت نفت هفته گذشته پس از اینکه ایران یک پهپاد متجاوز آمریکایی را سرنگون کرد، به شدت افزایش پیدا کرده بود و نفت برنت هفته گذشته حدود ۵ درصد افزایش یافت که نخستین افزایش هفتگی این شاخص در پنج هفته اخیر بود و وست تگزاس اینترمدیت نیز حدود ۱۰ درصد رشد کرد که بزرگترین رشد هفتگی این شاخص از دسامبر سال ۲۰۱۶ بود.
در این بین، آمار شرکت خدمات انرژی بیکرهیوز نشان داد: شمار دکل‌های حفاری نفت آمریکا پس از دو هفته کاهش، هفته گذشته یک حلقه افزایش پیدا کرده و به ۷۸۹ حلقه رسیده است.
انتهای پیام
