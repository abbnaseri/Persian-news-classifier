ظرفیت روابط تجاری با عمان و قطر خیلی بیش‌تر از وضع فعلی است
رئیس سازمان صنعت، معدن و تجارت استان تهران با اشاره به نیاز عمان و قطر به واردات مصالح ساختمانی مواد غذایی و مزیت ایران در تولید این کالاهای مصرفی گفت که ظرفیت روابط تجاری ایران با این دو کشور خیلی بیشتر از حجم فعلی و قابل گسترش است.
به گزارش ایسنا، امروز (سه‌شنبه) نشست آشنایی با فرصت‌های تجاری و اقتصادی کشورهای ایران، قطر و عمان با حضور مسئولان و مدیران ملی و استانی و تجار در محل مرکز همایش‌های صدا و سیما برگزار شد.
در حاشیه این مراسم یدالله صادقی در جمع خبرنگاران با بیان این‌که این همایش برای آشنایی بیشتر بازرگانان ایرانی با بازرگانان عمان و قطر برگزار شده، اظهار کرد: در این نشست فرصت‌های اقتصادی مشترک سه کشور مورد بررسی قرار می‌گیرد و فعالان اقتصادی با این فرصت‌ها آشنایی بیش‌تری پیدا می‌کنند.
وی با اشاره به وجود زمینه‌های ارتباطی تجاری بین سه کشور ایران قطر و عمان، گفت: در ابتدای این نشست فرصت‌های اقتصادی ما توسط سخنرانان بیان شده و در ادامه فعالان اقتصادی بخش دولتی و خصوصی در پنل‌های تخصصی راهکارهای حضور در این بازارها را به شکلی عملیاتی مورد پردازش قرار می‌دهند و حمایت‌ها و بسترسازی‌هایی که دستگاه‌های خدمات‌رسان در امر توسعه صادرات غیر نفتی مانند بانک، صندوق‌های بیمه، حمل و نقل دریایی و گمرک می‌توانند انجام دهند بیان می‌شود. تجار نیز ضمن بیان مشکلات و تنگناها از تجربیات تجار فعال در این عرصه استفاده می‌کنند.
رئیس سازمان صنعت معدن تجارت استان تهران ادامه داد: در بخشی از این مراسم نیز تجار و بازرگانان گفت‌وگوی متقابل خواهند داشت تا تبادل اطلاعات و برقراری پیوندها صورت گیرد. این فرآیند در نهایت منتج به انعقاد قرارداد برای مبادله کالا، دعوت از سه کشور برای بازدید از مقاصد سرمایه‌گذاری و سرمایه‌گذاری در زمینه‌های جذاب برای شرکت کنندگان خواهد شد.
صادقی در ادامه در پاسخ به درخواست طرف عمانی در زمینه ارائه تسهیلاتی در بخش عوارض و مالیات، تصریح کرد: در مبادلات تجاری با کشورهای دوست که هدف تجاری ما هستند، با انعقاد توافق نامه‌هایی برای همکاری متقابل نسبت به تعدیل تعرفه‌ها اقدام می‌کنیم که در این زمینه با توجه به اهمیت حمایت از تولید داخل باید ترجیحاتی را در نظر بگیریم.
وی افزود: در جلسه امروز نکاتی درباره احتمال بالا بودن برخی از تعرفه‌ها مطرح شد و در پنل‌های تخصصی سطح انتظارات طرفین مشخص خواهد شد.
صادرات ۸۸۰ میلیون دلاری ایران به قطر
رئیس سازمان صنعت معدن و تجارت استان تهران هدف برگزاری این همایش را بررسی راه‌های صادرات ایران به این کشورها عنوان کرد و گفت: عمان و قطر در زمینه کالاهای مصرف به ویژه مواد غذایی و مصالح ساختمانی واردکننده هستند که ایران نیز در این دو بخش مزیت دارد؛ چرا که کالاهای مصرفی تولید ایران با مشابه خارجی قابل رقابت است و با توجه به همسایگی این دو کشور مزیت در دسترس بودن و نازل بودن هزینه‌های حمل و نقل نیز مطرح است.
این مقام مسئول با اشاره به ۱۰ برابر شدن حجم مبادلات تجاری بین ایران و قطر از سال ۸۵ تا ۹۷، صادرات ایران و قطر را حدود ۸۸۰ میلیون دلار در سال و صادرات به عمان را عدد کمتر از این میزان عنوان کرد، اما به گفته وی ظرفیت روابط تجاری با این کشورها خیلی بیشتر از حجم فعلی و قابل گسترش است.
صادقی با اشاره به مثبت بودن تراز تجاری ایران نسبت به هر دو کشور، خاطرنشان کرد که هدف دیگر برگزاری اینگونه نشست‌ها به حداکثر رساندن حجم روابط با کشورهای همسایه است.
انتهای پیام
