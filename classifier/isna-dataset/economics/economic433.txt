دولت به دنبال شناسایی پایه‌های جدید مالیاتی باشد
نایب رئیس اتاق بازرگانی ایران گفت: دولت برای جلوگیری از فرار مالیاتی به دنبال شناسایی پایه‌های جدید مالیاتی برود.
حسین سلاح‌ورزی در گفت‌وگو با ایسنا، اظهار کرد: برای آنکه کشور ما از مرحله وابستگی به نفت عبور کند و دولت به سمت سایر روش‌های درآمدی برود، باید از بخش‌هایی از جامعه مالیات دریافت کند.
وی ادامه داد: با وجود آنکه هنوز ما به آن سطح سهم مالیات از تولید ناخالص داخلی نرسیده‌ایم و دولت باید مبلغ بیشتری بگیرد، اما همین میزان مالیاتی که از برخی قسمت‌های بخش خصوصی دریافت می‌کند منجر به فرار مالیاتی و فشار به واحدهای تولیدی فعال شده است.  نایب رئیس اتاق بازرگانی ایران ادامه داد: اخذ مالیات توسط دولت از بخش خصوصی و درآمدزایی دولت از مالیات کاری درست است منتهی سهم عمده‌ای از مالیاتی که اخذ می‌شود به جای اینکه از قسمت‌هایی که فرار مالیاتی دارند و از بخش‌های اقتصادی که به عنوان رقیب تولید شناخته می‌شوند، گرفته شود، تنها از اشخاص حقوقی و شرکت‌ها که عمدتاً بخش‌های روزمینی و شفاف اقتصاد هستن د، اخذ می‌شود.  وی اضافه کرد: دولت به جای شناسایی پایه‌های جدید مالیاتی همچون مالیات بر عایدی، از بخش‌هایی که نباید مالیات زیادی دریافت کند، اقدام به اخذ سهم مالیاتی خود می‌کند و این قضیه بر پیکره اقتصاد ضربه وارد کرده و مشکلاتی برای قسمت‌هایی از بخش خصوصی به وجود آورده است.  سلاح‌ورزی افزود: این قضیه باعث شده به شرکت‌هایی که با حساب و کتاب هستند، فشار بیشتر و مضاعفی وارد شود.  وی گفت: توصیه می‌شود دولت برای جلوگیری از فرار مالیاتی به دنبال شناسایی پایه‌های جدید مالیاتی برود و هدف‌گذاری بر روی مالیات داشته باشد.
انتهای پیام
