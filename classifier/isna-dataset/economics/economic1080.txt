افزایش مالیات استخراج نفت در روسیه
وزارت دارایی روسیه پیشنهاد کرد که مالیات استخراج معدنی برای تولید نفت در این کشور افزایش پیدا کند.
به گزارش ایسنا، الکسی سازانوف - مدیر دپارتمان مالیات وزارت دارایی روسیه - اظهار کرد: انتظار می‌رود افزایش ۱۱۳ روبل (۱.۷۵ دلار) به ازای هر تن تولید نفت از اول سپتامبر اجرایی شود.
بر اساس گزارش رویترز، سازانوف گفت: وزارت دارایی همزمان جبران خسارت برای تولیدکنندگان بنزین و دیزل مرتبط با محدود شدن قیمت‌های داخلی نفت را افزایش می‌دهد. افزایش مالیات استخراج معدنی، بودجه دولت برای پرداخت‌های مذکور را تأمین خواهد کرد.
آمار وزارت انرژی روسیه نشان داد که تولید نفت این کشور در ماه مه به ۱۱.۱۱ میلیون بشکه در روز رسید که در مقایسه با ۱۱.۲۳ میلیون بشکه در روز در آوریل کاهش نشان داد و پایین‌ترین سطح تولید از ژوئن سال ۲۰۱۸ بود.
انتهای پیام
