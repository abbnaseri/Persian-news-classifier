بیت کوین در یک روز ۳۸۰۰ دلار ریزش کرد!
در ادامه نوسانات ارزهای دیجیتال، بیت کوین مجددا به زیر ۱۰هزار دلار برگشت.
به گزارش ایسنا به نقل از سی ان بی سی، رفت و برگشت بیت کوین که در روزهای اخیر نسبت به ماه‌های ابتدایی امسال شدت گرفته است امروز نیز ادامه داشت و در معاملات امروز، هر واحد از این ارز دیجیتالی با ریزش ۳۸۰۰ دلاری نسبت به روز گذشته خود به ۹۶۷۶ دلار رسید. هر چند که بیت کوین هنوز ۲۰۰ درصد بیشتر از قیمت ابتدای فصل خود ارزش دارد اما نوسانات شدید آن باعث شده است تا بسیاری از معامله گران وارد معامله این ارز نشوند.
کاهش قیمت ارزهای دیجیتالی در معاملات امروز محدود به بیت کوین نبود به گونه‌ای که سایر ارزهای دیجیتالی نظیر "مونرو" و "دکرد" نیز حداقل ۶.۵ درصد ارزش خود را تنها طی یک روز از دست دادند.
در نخستین روز از آغاز سال جاری میلادی ارزش هر واحد بیت کوین تنها ۳۶۸۹ دلار بود. برخی از معامله گران معتقدند که روند صعودی اخیر می‌تواند معامله گران بیشتری را برای ورود به این بازار تشویق کند و روزهای خوب دیگری را رقم بزند اما برخی دیگر معتقدند که نوسانات بیت کوین بیش از حد بالا است و ورود به آن کار عاقلانه‌ای نیست. پیتر شیف، مدیر منطقه آسیا-اقیانوسیه در مؤسسه " کپیتال پتر" گفت روند کنونی یک قمار بزرگ است.
البته نوسانات شدید ارزهای دیجیتالی محدود به امسال نیست و سال گذشته تنها بیت کوین ۷۰ درصد ارزش خود را از دست داد. اکنون بسیاری از معامله گران منتظر ورود ارز دیجیتالی فیس‌بوک به میدان هستند که قرار است مورد پذیرش شرکت‌هایی چون "استرایپ"، اوبر، مستر کارد، پی پال و اسپاتیفای قرار گیرد.
انتهای پیام
