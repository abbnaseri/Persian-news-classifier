وضعیت ترافیکی چالوس، هراز، فیروزکوه و قزوین - رشت
مدیر مرکز مدیریت راه‌های کشور آخرین وضعیت محورهای شمالی ایران اعم از چالوس، هراز، فیروزکوه و آزادراه قزوین - رشت را اعلام کرد.
علی‌اکبر آشوری در گفت‌وگو با ایسنا، در خصوص آخرین وضعیت محورهای شمالی ایران، اظهار کرد: شاهد ترافیک سنگین در محور چالوس (جنوب به شمال) محدوده‌های بیلقان، پورکان، وینه، ارگنه، سد امیرکبیر و نیز ترافیک نیمه‌سنگین در محدوده‌های پل خواب و خوزنکلا هستیم.
وی ادامه داد: در مسیر جنوب به شمال محور هراز و در محدوده دهانه جنوبی گالری امامزاده هاشم، آب اسک و حد فاصل پلور تا گزنگ نیز ترافیک سنگین وجود دارد.
مدیر مرکز مدیریت راه‌های کشور همچنین به وضعیت تردد در محور فیروزکوه و آزادراه قزوین - رشت اشاره کرد و گفت: در محور فیروزکوه و آزادراه قزوین - رشت (مسیر رفت و برگشت) تردد روان برقرار است، این در حالی است که محورهای شمالی فاقد هرگونه مداخلات جوی هستند.
آشوری همچنین به آخرین وضعیت ترافیکی سایر محورها اشاره و بیان کرد: در آزادراه تهران - کرج - قزوین محدوده‌های گرم‌دره، پل کلاک، ساسانی، پایانه کلانتری و پلیس‌راه مهرشهر ترافیک سنگین برقرار است.
وی در مورد محورهای مسدود شریانی نیز، اعلام کرد: محورهای پلدختر - کوهدشت، محور قدیم پلدختر - خرم‌آباد و محور شهداد - نهبندان محورهای مسدود شریانی هستند و کمربندی دهلران نیز مسدود بوده و تردد از داخل شهر برقرار است و به دلیل نبود ایمنی کافی تا اطلاع ثانوی مسدود خواهد بود.
انتهای پیام
