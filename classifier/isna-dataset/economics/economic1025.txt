برگزاری جلسه بانکی بین ایران و روسیه در ماه آینده
وزیر نیرو با اعلام خبر برگزاری جلسه بانکی بین ایران و روسیه در ماه آینده، از در نظر گرفتن 20 هزار هکتار از مراتع روسیه برای پرورش دام ایران خبر داد.
به گزارش ایسنا، رضا اردکانیان در دومین روز پانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و فدراسیون روسیه و همچنین دومین همایش چشم‌انداز همکاری‌های تجاری و فرهنگی ایران و ناحیه فدرال قفقاز شمالی فدراسیون روسیه در تهران، در جمع خبرنگاران در مورد تحریم‌های آمریکا علیه ایران و روسیه، اظهار کرد: به نظر من تا جایی که به همکاری‌های دو کشور مربوط است به ویژه در شرایطی که تصمیم دارند پول‌های ملی را بر روابط اقتصادی فی‌مابین حاکم کنند، موضوعی که آنچنان مطرح نخواهد بود تحریم‌ها است.
۸۰۰ قلم کالا از تعرفه ترجیحی برخوردار می‌شوند
وی با اشاره به الحاق ایران به موافقت‌نامه اقتصادی اوراسیا، گفت: با الحاق ایران به موافقت‌نامه اقتصادی اوراسیا شش یا هفت کشور از جمله روسیه، قزاقستان، قرقیزستان، بلاروس، ارمنستان، ایران و ویتنام به عنوان منطقه آزاد عمل می‌کنند.
وزیر نیرو با اشاره به تصویب الحاق ایران به موافقت‌نامه اقتصادی اوراسیا، اظهار کرد: این موضوع منتظر تأیید شورای نگهبان در ایران است.
وی با تاکید بر این‌که بازارهای کشورهای ذکر شده به عنوان منطقه آزاد خواهند بود، توضیح داد: بین ایران و اوراسیا ۸۰۰ قلم کالا از تعرفه ترجیحی برخوردار می‌شود و فضای مساعدی را برای اشتغال فراهم می‌کند. البته این با رعایت استانداردهایی است که باید رعایت کنیم و در این شرایط چه محصولات کشاورزی و چه سایر محصولات به راحتی می‌تواند از طریق راه‌آهن و مرز زمینی کشورها رد و بدل شود.
اردکانیان ادامه داد: این موضوع قطعاً تأثیر بسزایی به صورت متقابل دارد. همچنین کشورهای صادرکننده غلات در سطح دنیا که روسیه و قزاقستان از جمله آن‌ها هستند می‌توانند از موقعیت ایران برای صدور غلات خود از مسیر کوتاه‌تر از مسیر فعلی و از طریق بنادر جنوبی ایران اقدام کنند.
به گفته وزیر نیرو یکی از مهم‌ترین مباحث دو کشور گردشگری در دریای خزر است.
برگزاری جلسه بانکی بین ایران و روسیه یک ماه دیگر
وی در ادامه از برقراری تماس‌های منظم بین مسئولان بانکی دو کشور خبر داد و گفت: حدوداً یک ماه دیگر جلسه بین بانک‌های مرکزی ایران و روسیه برای حل مسائل باقی‌مانده برگزار خواهد شد.
باید میدان برای بخش خصوصی باز شود
اردکانیان با تاکید بر این‌که اراده سیاسی بین سازمان‌های مرکزی و دولتی لازم است، اما کافی نیست اظهار کرد: کافی بودن آن به فعال شدن بخش‌های خصوصی دو کشور بستگی دارد. ما دولتی‌ها باید با کمتر کردن نقش خودمان میدان را برای بخش خصوصی باز کنیم. یکی از اولویت‌های ما حمایت‌های فعالانه از بخش خصوصی از سمت ایران است و امیدوارم همکاران روس نیز همین قصد را داشته باشند.
وی تاکید کرد: بخش خصوصی باید با رعایت استانداردهایی که در دنیا وجود دارد و نگاه به دورترها طوری رفتار کند که در آینده بتوانیم از این بازار ۱۹۰ میلیونی استفاده کنیم.
حضور وزیر انرژی روسیه در تهران
وزیر نیرو در مورد مباحثی که در زمینه‌ی انرژی بین دو کشور مطرح شده است، ادامه داد: وزیر انرژی روسیه عصر امروز به تهران خواهد آمد و جلسه‌ای با وزیر نفت خواهد داشت. همچنین پروژه‌های خوبی در بخش برق بین ایران و روسیه در حال اجرا است.
استفاده از مراتع روسیه برای پرورش دام
در ادامه اردکانیان با بیان این‌که عمده صحبت‌ها بین دو کشور در زمینه‌های گردشگری و تجاری است، گفت: البته روس‌ها امروز جلسه‌ای هم با وزیر جهاد کشاورزی خواهند داشت و در این جلسه موضوع استفاده از مراتع و امکانات این کشور برای پرورش دام و واردات گوشت قرمز در دستور کار قرار دارد.
وی ادامه داد: فعلاً در یکی از استان‌های این منطقه ۲۰ هزار هکتار برای ایران در نظر گرفته‌اند که برای روشن شدن جزئیات آن باید منتظر گفت‌وگوهای تفصیلی بین ایران و وزیر جهاد کشاورزی باشیم.
لزوم حذف هرچه سریع‌تر دلار از مبادلات ایران و روسیه
وزیر ناحیه فدراسیون قفقاز شمالی با اشاره به تحریم‌های آمریکا علیه ایران و روسیه اظهار کرد: برای این‌که سریع‌تر از تحریم‌ها رهایی پیدا کنیم باید هرچه سریع‌تر دلار را از مبادلات‌مان حذف کرده و به ارزهای ملی روی بیاوریم.
سرگی ویکتوروویچ بعد از دیدار با رضا اردکانیان، درباره مذاکراتی که صورت گرفته توضیح داد: در مورد صادرات محصولات کشاورزی چه از ایران به روسیه و چه از روسیه به ایران پتانسیل خوبی وجود دارد.
وی با تاکید بر این‌که دو کشور در حوزه گردشگری هم همکاری‌های خود را توسعه خواهند داد، اظهار کرد: در حال حاضر یک کشتی تفریحی کروز در دریای خزر در حال آماده‌سازی است که تا سال ۲۰۲۰ به بهره‌برداری می‌رسد و باید تا آن زمان خودمان را آماده کنیم که بتوانیم این کشتی را پر از مسافر کنیم.
وزیر ناحیه فدراسیون قفقاز شمالی از مذاکره با اپراتورها و تورگردان‌ها چه در طرف ایران و چه در طرف روس خبر داد و گفت: هدف از ایجاد مذاکرات ایجاد هماهنگی بوده و ما منتظر توریست‌های ایرانی در ناحیه قفقاز شمالی هستیم.
حذف سریع‌تر دلار از روابط اقتصادی دو کشور
ویکتوروویچ در ادامه درباره تحریم‌های آمریکا علیه ایران و روسیه، اظهار کرد: اجازه دهید هر کاری که می‌خواهند بکنند زیرا روابط بین ایران و روسیه بر اساس علایق و منافع دو کشور و دو ملت است و هیچ مانعی برای کشور ثالث ایجاد نمی‌کند.
وی تاکید کرد: برای این‌که زودتر از تحریم‌ها رهایی پیدا کنیم، باید هرچه سریع‌تر دلار را از مبادلات‌مان حذف کرده و به ارزهای ملی روی بیاوریم.
انتهای پیام
