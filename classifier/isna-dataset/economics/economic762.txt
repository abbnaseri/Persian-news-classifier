سومین عرضه اولیه در بورس تهران 
بازار سرمایه امروز میزبان سومین عرضه اولیه سال ۱۳۹۸ است؛ به این ترتیب ۱۰ درصد از سهام شرکت سیمرغ در بازار دوم بورس عرضه اولیه شد.
به گزارش ایسنا از ابتدای سال ۱۳۹۸ تاکنون بخشی از سهام دو شرکت جدید در بورس اوراق بهادار تهران عرضه اولیه شده بود و امروز نیز بازار سرمایه میزبان سومین عرضه اولیه سال است.
به این ترتیب امروز ۱۰ درصد از سهام شرکت سیمرغ معادل ۱۳۰ میلیون از سهام این شرکت در بازار دوم بورس به روش ثبت سفارش عرضه شد. هر شخص حقیقی یا حقوقی می‌توانستند ۴۰۰ سهم را در این عرضه اولیه برای خرید، سفارش گذاری کنند.
کف قیمت این سهم ۵۰۰ تومان و سقف قیمت آن ۵۱۰ تومان ارزش‌گذاری شده است.
این سهم در بخش «کشاورزی، شکار و فعالیت‌های خدماتی وابسته» در گروه «پرورش حیوانات» در فهرست نرخ‌های بازار دوم و در نماد سیمرغ عرضه شد.
محصولات این شرکت تخم‌مرغ خوراکی، جوجه یک روزه گوشتی، جوجه یک روزه تخم‌گذار، خوراک مرغ و پسته خشک است.
موضوع فعالیت اصلی شرکت عرضه شده در بورس، فعالیت‌های کشاورزی از قبیل زراعت، باغداری، دامپروری، مرغداری، جوجه کشی، تولید مرغ مادر، تخم مرغ، تبدیل، جور کردن و بسته بندی محصولات کشاورزی و تبدیل محصولات فرعی دام، واردات و صادرات تولیدات کشاورزی و تأمین سرمایه‌گذاری در سایر شرکت‌ها اعم از کشاورزی، تولیدی، بازرگانی، صنعتی است و فعالیت شرکت‌های فرعی تولید و تهیه مقوا، کارتن و ظروف مقوایی و کشت و تولید ذرت دانه‌ای و سایر نباتات علوفه‌ای به شمار می‌رود.
مهرداد نعمتی - نماینده سهام‌دار عمده - در پاسخ به پرسش ایسنا مبنی بر اینکه آیا ارزش‌گذای این سهم برای عرضه اولیه را با توجه به روش‌های ارزش‌گذاری مختلف منصفانه می‌دانید؟ گفت: در سند ارزش‌گذاری که در سایت شرکت بورس تهران هم دیدید روش‌های مختلفی برای ارزش‌گذاری عنوان شده است. ارزش هر سهم در سند ارزش‌گذاری که افشا شده ۵۳۹ تومان بر اساس تنزیل جریانات نقدی آزاد بود. میانگین موزون روش‌های ارزش‌گذاری مختلف ۵۶۴ تومان بود که برای ایجاد جاذبه برای سهامداران خرد تصمیمی که با سایر سهامداران گرفتیم و برای اینکه قیمت جاذبه هم داشته باشد قیمت ۵۰۰ تا ۵۱۰ تومان قابل قبول است.
در ادامه نشست نیز طباطبایی - مدیر مالی این شرکت - نیز در پاسخ به اینکه چرا در سال ۱۳۹۵ تولید کاهش پیدا کرد؟ گفت: واحد اصفهان شرکت مانند بسیاری از مرغ داری‌ها در سال ۱۳۹۵ مبتلا به آنفلوآنزای پرندگان شد و در ننتیجه ۲۳ میلیون مرغ تخم‌گذار و گوشتی در کشور معدوم شد. به همین علت در سال ۱۳۹۵ تولید کاهش یافت اما در سال ۱۳۹۶ هفت واحد بعد از آماده سازی شروع به تولید کردند. در این زمان به دلیل اینکه تولید از حدی پایین‌تر نیاید شرکت اقدام به اجاره کردن واحدهای مرغداری کرد تا تولید را افزایش دهد. با این کار شرکت در سال ۱۳۹۶ توانست ۴۹ هزار تن تولید داشته باشد که ۶۰ درصد بیش از ظرفیت اسمی کشور است.
وی درباره برنامه صادراتی شرکت اظهار کرد: تولید شرکت در داخل کشور به راحتی عرضه می‌شود و تا کنون برنامه خاصی برای صادرات به صورت عمده وجود نداشته است.
انتهای پیام
