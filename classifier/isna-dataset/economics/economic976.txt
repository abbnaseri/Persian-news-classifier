اختلافی که حواس اوپک را از توافق نفتی پرت کرد
در فاصله کمتر از دو هفته به زمان پایان توافق کاهش تولید اوپک، به نظر می‌رسد این گروه و متحدانش هنوز درباره تاریخ دیدار رسمی آتی خود به توافق نرسیده‌اند.
به گزارش ایسنا، اگر اوپک، روسیه و سایر یارانشان بتوانند درباره تاریخ دیدارشان تصمیم بگیرند، انتظار می‌رود توافق کاهش تولید ۱.۲ میلیون بشکه در روز تمدید شود.
ایران که مدت‌ها با تغییر تاریخ دیدار رسمی اوپک و برگزاری آن در روزهای سوم و چهارم ژوئیه مخالفت کرده بود روز دوشنبه بسیاری از مقامات اوپک را غافلگیر کرد و تاریخ دهم و دوازدهم ژوئیه را پیشنهاد کرد.
بیژن زنگنه، وزیر نفت پس از دیدار با الکساندر نواک، وزیر انرژی روسیه در تهران به خبرنگاران گفت: اگر آنها اصرار دارند من با برگزاری نشست در روزهای دهم و دوازدهم ژوئیه مشکلی ندارم اما نمی‌توانم از سوم تا هفتم ژوئیه در نشستی شرکت کنم و برنامه‌ها و تعهدات دیگری دارم. من اعلام کرده‌ام می‌توانم در زمان دیگری در نشست شرکت کنم اما نه در روزهای سوم و چهارم ژوئیه.
هر گونه تغییر تاریخ نشست اوپک مستلزم موافقت همه ۱۴ عضو این گروه است. نمایندگان متعدد اوپک اظهار کرده‌اند تاریخ پیشنهادی زنگنه را نخستین بار بود که شنیدند.
نواک که برای اجتناب از همزمان شدن نشست اوپک با نشست ۲۸ و ۲۹ ژوئن گروه ۲۰ در توکیو، برای برگزاری نشست در روزهای سوم و چهارم ژوئیه لابی کرده بود پس از ترک تهران به مقصد اصفهان به منظور شرکت در دیدار دوجانبه ایران و روسیه به میزبانی وزارت نیرو با خبرنگاران صحبت نکرد.
زنگنه گفت تا زمانی که توافق واحدی وجود نداشته باشد تاریخ ۲۵ و ۲۶ ژوئن نشست رسمی اوپک باید حفظ شود.
خالد الفالح، وزیر انرژی عربستان سعودی اظهار کرد یک کشور که وی نامی از آن نبرد، هنوز مخالف برگزاری نشست در تاریخ سوم و چهارم ژوئیه است. وی پس از یک کنفرانس در توکیو به خبرنگاران گفت: ما امیدواریم که آنها موافقت کرده و ما تاریخ تأیید شده‌ای تا چند روز آینده داشته باشیم. اما من شخصاً اطمینان می‌دهم که ما دیدار می‌کنیم و یک توافق داریم که به شکل غیررسمی حاصل شده است.
هیچ سورپرایزی خواستنی نیست
اوپک و ۱۰ تولیدکننده غیراوپک در دسامبر موافقت کردند برای تقویت قیمت‌ها و کاهش سطح ذخایر، تولیدشان را در نیمه اول سال ۲۰۱۹ به میزان ۱.۲ میلیون بشکه در روز کاهش دهد.
با تداوم روند نزولی قیمت‌ها، بسیاری از تحلیلگران انتظار دارند کاهش تولید تمدید شود حتی با وجود این که روسیه پیشنهاد کرده است سهمیه تولید برخی از اعضا افزایش پیدا کند تا تأثیر تحریم‌های آمریکا علیه ایران و ونزوئلا جبران شود.
فالح به شدت خواستار تمدید کاهش تولید نفت است و به خبرنگاران در توکیو گفت: کاملاً مطمئن است که پس از مذاکرات بسیار سازنده با نواک در اوایل ماه جاری، ائتلاف به توافق خواهد رسید.
وزیر انرژی عربستان سعودی گفت: تولید نفت عربستان سعودی در ژوئن و ژوئیه در سطح مشابه چند ماه گذشته خواهد بود تا سطح ذخایر را به وضعیت قبلی بازگرداند. طبق نظرسنجی پلاتس، این کشور در ماه مه ۹.۷۰ میلیون بشکه در روز نفت تولید کرد.
گابریل ام باگا اوبیانگ لیما، وزیر نفت گینه استوایی به پلاتس گفت: شکست در تمدید توافق کاهش تولید، مایه شگفتی بزرگ برای همه خواهد بود. آنچه ما می‌خواهیم ثبات است و ما نوسان نمی‌خواهیم. وی در ادامه افزود: اوپک و متحدانش قیمت نفت در محدوده ۶۰ تا ۷۰ دلار در هر بشکه را مناسب می‌بینند و ما بر این باوریم که تمدید توافق کاهش تولید تا پایان امسال برای رصد بازار نفت حائز اهمیت است.
اوپک در منگنه
اوپک هفته گذشته خاطرنشان کرد که با نیمه دوم سال ۲۰۱۹ پرچالشی مواجه است زیرا اختلافات تجاری که به تقاضا برای نفت لطمه زده است و رشد قوی عرضه غیراوپک، مانع تلاش‌های این گروه برای متعادل کردن بازار نفت می‌شود.
آژانس بین‌المللی انرژی برای دومین ماه متوالی پیش‌بینی خود از رشد تقاضای جهانی برای نفت را مورد بازنگری قرار داد و کمتر کرد. این آژانس پیش‌بینی خود از رشد تقاضای جهانی برای نفت را از ۱.۳ میلیون بشکه در روز به ۱.۲ میلیون بشکه در روز کاهش داد. اوپک نیز در آخرین گزارش ماهانه خود نرخ رشد مورد پیش‌بینی از تقاضای جهانی برای نفت در سال میلادی جاری را کمتر کرد. آژانس بین‌المللی انرژی برای سال ۲۰۲۰ پیش‌بینی کرد تقاضا برای نفت ۱.۴ میلیون بشکه در روز رشد می‌کند.
بر اساس گزارش پلاتس، اما وزیر انرژی عربستان سعودی نگرانی‌ها پیرامون تقاضا برای نفت را رد و اظهار کرده است که افت قیمت‌های نفت در هفته‌های اخیر به دلیل جو حاکم بر بازار بوده و تحت تأثیر عوامل عرضه و تقاضا روی نداده است.
انتهای پیام
