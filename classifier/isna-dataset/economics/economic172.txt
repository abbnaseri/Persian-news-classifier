عقب‌گرد وال استریت
با وجود آمار مثبت اشتغال‌زایی، بورس آمریکا قرمزپوش شد.
به گزارش ایسنا به نقل از بلومبرگ، بورس آمریکا که در روزهای اخیر توانسته بود رکوردشکنی‌های متعددی را انجام دهد در آخرین روز از معاملات هفتگی با وجود آمارهای بسیار خوب از اشتغال‌زایی ماه ژوئن نتوانست به روند صعودی خود ادامه دهد و بیشتر تحت تأثیر گمانه زنی‌ها در خصوص کاهش نرخ بهره قرار گرفت.
شاخص "اس اند پی ۵۰۰" ۰.۲ درصد کاهش یافت اما بازدهی هفتگی آن در ۱.۷ درصد باقی ماند. شاخص "داو جونز اینداستریال اوریج" ۰.۱۶ درصد عقب نشست تا در سطح ۲۶ هزار و ۹۲۲.۱۲ واحد بسته شود و شاخص " نزدک کامپوزیت" با کاهش ۰.۱ درصدی و ایستادن در سطح ۸۱۶۱.۷۹ واحدی به کار خود خاتمه داد.
البته روند نزولی بازارها محدود به آمریکا نبود و در اروپا شاخص "استوکس ۶۰۰" که در بر دارنده نماد ۶۰۰ شرکت بزرگ اروپایی است ۰.۷ درصد و شاخص "ام اس سی آی" آسیا که در بر دارنده شاخص‌های بورسی منطقه شرق آسیا و اقیانوسیه به جز ژاپن است ۰.۱ درصد کاهش یافتند.
کریس گفینی، مدیر بازارهای جهانی در مؤسسه " تی آی ای بانک" گفت: به نظر می‌رسد تأثیر روند اشتغال‌زایی مثبت بیشتر در بلندمدت محسوس باشد تا کوتاه مدت و با توجه به تعطیلات آخر هفته، بازارها واکنش خیلی کمی به این خبر نشان دادند.
در سایر بازارها، بازدهی اوراق قرضه ۱۰ ساله وزارت خزانه داری آمریکا توانست با رسیدن به ۲.۰۴ درصد بار دیگر در سطح بالای ۲ درصدی قرار گیرد. بازدهی اوراق قرضه ۱۰ ساله دولتی آلمان با چهار واحد کاهش به منفی ۰.۳۶۳ درصد رسید.
بهای طلا با ریزش ۱.۳ درصدی به ۱۴۰۲.۹ دلار در هر اونس رسید. هر بشکه نفت "وست تگزاس اینتر مدیت" آمریکا با ۰.۳ درصد کاهش به ازای ۵۷.۵۱ دلار مبادله شد و هر تن آهن با سقوط ۵.۸ درصدی که در طول دو سال اخیر بی سابقه بود، به ازای ۱۰۷.۷ دلار مبادله شد.
انتهای پیام
