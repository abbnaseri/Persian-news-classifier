نمایشگرهای OLED ناجی اپل خواهند شد؟ 
برخی از کارشناسان بر این باورند که اپل احتمالاً از فناوری نمایشگرهای اولد (OLED ) برای نسل بعدی لپ‌تاپ و تبلت‌های خود بهره خواهد برد تا با جلب نظر کاربران، کاهش فروش آیفون را جبران کند.
به گزارش ایسنا، جنگ تجاری چین و آمریکا و تنش‌های سیاسی که میان این دو کشور وجود دارد، در چند ماه اخیر بیش از پیش شعله‌ور شده و قربانی‌های متعددی نیز از خود بر جای گذاشته است که در این میان شرکت‌های تکنولوژی و تولید کننده موبایل همچون اپل بیش‌ترین ضرر و زیان را متحمل شده‌اند.
بسیاری از کارشناسان فعال در حوزه فناوری با توجه به وضعیت موجود تحت تأثیر جنگ تجاری میانه چین و آمریکا پیش‌بینی کرده بودند که کاربران چینی به احتمال زیاد به خاطر حمایت از شرکت هواوی و همچنین وارد کردن ضربه مهلکی به شرکت آمریکایی اپل که سهم بزرگی از بازار این کشور را در اختیار دارد، محصولات اپل از جمله گوشی‌های هوشمند آیفون را تحریم و بایکوت کنند تا بدین ترتیب بتوانند واکنش و اقدام متقابلی در برابر تحریم‌های خصمانه و یکجانبه آمریکا علیه شرکت چینی هوآوی اتخاذ کنند.
چندی پیش بود که اخبار و آمارهای جدیدی منتشر شد که نشان می‌داد شرکت آمریکایی اپل با کاهش قابل توجهی در میزان فروش گوشی‌های آیفون مواجه شده است که موجب شده است در مقایسه با عملکرد و فروش موفقیت‌آمیز رقبای خود همچون سامسونگ و هواوی که در رتبه‌های اول و دوم برندهای تولید و عرضه کننده موبایل در جهان جای گرفته‌اند، ابراز نگرانی بسیاری کند.
حالا تازه‌ترین گزارش‌های منتشر شده در وب سایت the verge حاکیست که اپل به احتمال زیاد قصد دارد برای نسل بعدی لپ تاپ و تبلت‌های خود از نمایشگرهای اولد (OLED) سامسونگ که بزرگترین تولیدکننده این نوع خاص و جدید از صفحه نمایش در جهان به شمار می‌رود، بهره بگیرد تا بدین ترتیب بتواند کاهش میزان فروش گوشی‌های آیفون را جبران کند و با جلب نظر و رضایت کاربران و مشتریان، سودآوری و درآمدزایی‌های خود را در بخش‌های غیر موبایلی خود افزایش دهد.
این کارشناسان فعال در حوزه فناوری بر این باورند که بدین ترتیب ممکن است اپل با بزرگترین رقیب خود یعنی سامسونگ وارد مذاکره و همکاری شود و از آن بخواهد که تأمین کننده نمایشگرهای اولد موردنیازش برای تولید نسخه‌های جدید و آتی لپ تاپ‌های مک بوک و تبلت‌های آی‌پد باشد.
انتهای پیام
