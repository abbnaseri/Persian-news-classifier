پیک مصرف برق از مرز ۵۳ هزار مگاوات گذشت
همزمان با آغاز زودهنگام روزهای گرم سال، پیک مصرف برق در نوزدهم خردادماه با افزایش چهار هزار مگاواتی نسبت به مدت مشابه سال گذشته به بیش از ۵۳ هزار مگاوات رسید.
به‌گزارش ایسنا، در پی افزایش دما در نقاط مختلف کشور و استفاده هرچه بیشتر از سیستم‌های سرمایشی، پیک مصرف در نوزدهمین روز خردادماه امسال از مرز ۵۳ هزار مگاوات عبور کرد. ظهر روز گذشته پیک مصرف در ساعت ۱۵:۱۶ دقیقه به ۵۳ هزار و ۱۷۶ مگاوات رسیده بود که این رقم در مقایسه با اوج مصرف مدت مشابه سال گذشته، بیش از ۴۰۰۰ مگاوات افزایش پیدا کرده است. بنا بر اعلام وزارت نیرو، روز گذشته تمامی مبادلات برق کشور در زمان پیک حدود ۱۵۸۴ مگاوات بوده است که از این میزان ۱۲۵۹ مگاوات مربوط به صادرات و ۳۲۵ مگاوات مربوط به واردات برق بوده است. همچنین در روز گذشته میزان ذخیره نیروگاه‌ها به دو هزار و ۴۲۵ مگاوات و مصرف برق صنایع نیز به چهار هزار و ۵۰۲ مگاوات رسیده بود. توان قابل تأمین امسال حدود ۵۹ هزار مگاوات است و بر اساس پیش‌بینی‌های اولیه اوج مصرف برق تابستان به ۶۲ هزار مگاوات نیز خواهد رسید که صنعت برق درصدد است با اجرای برنامه‌های مدیریت مصرف و همکاری مردم بتواند با همان توان قابل تأمین، پیک امسال را بدون خاموشی سپری کند.
انتهای پیام
