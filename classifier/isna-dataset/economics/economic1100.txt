کاهش هزینه و رشد بهره‌وری با بومی‌سازی قطعات خودرو
عضو هیات علمی گروه مهندسی خودرو دانشگاه خواجه نصیرالدین طوسی گفت: برنامه‌ریزی و سرمایه‌گذاری بلندمدت بر روی پروژه‌های مربوط به بومی‌سازی قطعات خودرو، منجر به کاهش هزینه‌های تولید خودرو در کشور خواهد شد. 
شهرام آزادی در گفت‌وگو با ایسنا، اظهار کرد: با توجه به اینکه در کشور پتانسیل‌های لازم در زمینه برخورداری از دانش روز فنی و ظرفیت‌های بالقوه طراحی و ساخت قطعات پیشرفته خودرویی وجود دارد، مراکز علمی و شرکت‌های دانش‌بنیان در صورت سرمایه‌گذاری بلندمدت و حمایت‌های لازم، می‌توانند صنعت خودرو را به اهداف خود برسانند.
وی افزود: برای دستیابی به اهداف مربوط به بومی‌سازی؛ برنامه‌ریزی بلندمدت، سرمایه‌گذاری هدفمند و حمایت‌های کلان دولتی مورد نیاز است تا زمینه رشد بهره‌وری و رونق تولید در کشور فراهم شود.
به اعتقاد این کارشناس صنعت خودرو؛ شناسایی شرکت‌ها، دانشگاه‌ها، مراکز تحقیقاتی و استارتاپ‌های مستعد در زمینه طراحی و ساخت قطعات پیشرفته، از جمله اموری است که باید به‌طور جدی مورد توجه صنعت خودرو قرار بگیرد.
آزادی اظهار کرد: با توجه به محدودیت‌های موجود ناشی از تحریم‌ها، استفاده بهینه از زمان و دقت کافی در سرمایه‌گذاری برای شناسایی، ارزیابی و آموزش این نوع مؤسسات جهت مشارکت در پروژه بومی‌سازی قطعات خودرو باید مورد توجه خودروسازان کشور باشد.
وی با بیان این‌که سیستم داخلی نیازمند برخی اصلاحات جهت تسهیل در امر تولید و استفاده از قطعات خودرو در داخل کشور است، تأکید کرد: حذف برخی فرآیندهای دست‌و پاگیر، تسهیل در فعالیت شرکت‌های دانش‌بنیان، تدوین راهبردهای بلندمدت در زمینه اجرای پروژه‌های بومی‌سازی و تلاش برای عدم تأثیرپذیری پروژه‌ها از تغییرات مدیریتی در صنعت خودرو، از جمله مهم‌ترین راهکارهایی است که باید مورد توجه قرار گیرد.
عضو هیأت علمی گروه مهندسی خودرو دانشگاه خواجه نصیرالدین طوسی تصریح کرد: با اجرای موفقیت‌آمیز و درازمدت پروژه بومی‌سازی قطعات خودرو، بهره‌وری در این صنعت می‌تواند بهبود یافته و گامی برای ارتقا سطح کیفیت و فن‌آوری خودروهای داخلی باشد.
انتهای پیام
