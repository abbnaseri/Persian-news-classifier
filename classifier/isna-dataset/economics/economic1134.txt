قیمت طلا، سکه و ارز در روز شنبه
بازار سکه و ارز هفته جدید را با افزایش اندک قیمت‌ها آغاز کرد؛ هرچند که افزایش قیمت طلا درپی حادثه روز پنج‌شنبه برای نفت‌کش‌ها در دریای عمان یک رویداد مشترک جهانی بوده است.
به گزارش ایسنا، قیمت سکه تمام بهار آزادی طرح جدید در بازار امروز (شنبه) به چهار میلیون و ۷۱۰ هزار تومان رسیده و هر گرم طلای ۱۸ عیار نیز ۴۳۱ هزار تومان قیمت دارد.
امروز سکه طرح قدیم با قیمتی معادل چهار میلیون و ۵۷۰ هزار تومان داد و ستد می‌شود. این در حالی است که قیمت نیم‌سکه دو میلیون و ۴۸۰ هزار تومان، ربع سکه یک میلیون و ۶۸۰ هزار تومان و سکه گرمی یک میلیون و ۱۰ هزار تومان است.
همچنین در بازارهای جهانی، آخرین قیمت هر اونس طلای جهانی به ۱۳۴۱ دلار رسیده است.
دلار افزایشی و یورو کاهشی شد
بانک‌ها امروز قیمت خرید دلار را نسبت به هفته گذشته افزایش و قیمت یورو و پوند را کاهش دادند و این در حالی است که قیمت دلار و یورو در صرافی‌های مجاز بانک مرکزی با افزایش ۵۰ تومانی روبرو بوده است.
بانک‌ها امروز (۲۵ خرداد) قیمت ارز را نسبت به هفته گذشته افزایش دادند؛ به طوری که قیمت خرید دلار در بانک‌ها که روز چهارشنبه هفته گذشته ۱۲ هزار و ۵۲۸ تومان بود، امروز به ۱۲ هزار و ۵۷۶ تومان رسیده است.
اما قیمت خرید یورو نسبت به هفته گذشته با کاهش همراه شد و شعب ارزی بانک‌ها امروز هر یورو را ۱۴ هزار و ۱۰۴ تومان می‌خرند که قیمت این ارز نیز حدود ۲۰۰ تومان کاهش یافته است.
هر پوند انگلیس نیز امروز در شعب ارزی بانک‌ها به قیمت ۱۵ هزار و ۸۵۱ تومان خریداری می‌شود.
قیمت ارز مسافرتی
قیمت ارز مسافرتی در بانک‌ها همچنان از قیمت فروش آن در بازار بالاتر است؛ به طوری که قیمت فروش ارز مسافرتی در بانک‌ها ۱۴ هزار و ۸۱۳ تومان اعلام شده که با احتساب کارمزد به حدود ۱۵ هزار و ۱۰۰ تومان می‌رسد.
قیمت ارز در صرافی‌های بانکی
اما صرافی‌های مجاز بانک مرکزی قیمت دلار را نسبت به هفته گذشته ۵۰ تومان افزایش دادند؛ به طوری که قیمت خرید دلار در این صرافی‌ها ۱۲ هزار و ۸۵۰ تومان و قیمت فروش آن ۱۲ هزار و ۹۵۰ تومان است.
این صرافی‌ها همچنین، امروز هر یورو را به قیمت ۱۴ هزار و ۷۵۰ تومان می‌خرند و ۱۴ هزار و ۸۵۰ تومان می‌فروشند که این نرخ‌ها نیز نسبت به هفته گذشته ۵۰ تومان افزایش داشته است.
انتهای پیام
