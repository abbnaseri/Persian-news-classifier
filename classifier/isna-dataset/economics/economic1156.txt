افزایش ۲۵۰ مگاواتی ظرفیت نیروگاه شهدای پاکدشت/ تامین آب از سد ماملو
معاونت مهندسی و برنامه‌ریزی شرکت تولید برق دماوند از افزایش ظرفیت ۲۰۰ تا ۲۵۰ مگاواتی به نیروگاه پاکدشت تا اوایل شهریورماه خبر داد و گفت: در حال اجرای پروژه لوله‌کشی برای تامین آب مورد نیاز نیروگاه از سد ماملو هستیم.
به گزارش ایسنا، محسن امیری در نشست خبری که امروز برگزار شد، با بیان این‌که این نیروگاه از جوان‌ترین نیروگاه‌های نصب شده در ایران بوده که توسط شرکت مپنا نصب و راه‌اندازی شده است، اظهار کرد: در این نیروگاه همه ظرفیت‌ها به سمتی می‌رود که نهایت تولید از واحدها صورت بگیرد.
وی درباره راندمان نیروگاه توضیح داد: راندمان نیروگاه بر اساس سوختی که تحویل می‌گیرد (گاز یا گازوئیل ۴۵ تا ۴۶ درصد) است. هیأت مدیره شرکت تولید نیروی برق دماوند افزایش ظرفیت این نیروگاه را در دستور کار خود دارد.
افزایش ۲۰۰ تا ۲۵۰ مگاواتی ظرفیت نیروگاه
معاونت مهندسی و برنامه‌ریزی شرکت تولید برق دماوند در ادامه با اشاره به موقعیت نیروگاه شهدای پاکدشت، اظهار کرد: با توجه به موقعیت جغرافیایی این نیروگاه ظرفیت اسمی آن به میزان ۲۰۰ تا ۲۵۰ قابل افزایش است.
به گفته امیری ظرفیت اسمی نیروگاه شهدای پاکدشت ۲۸۶۸ مگاوات است که قرار است با استفاده از سیستم مدیا که سریع‌ترین سیستم افزایش ظرفیت تولید است، به این میزان ۲۰۰ تا ۲۵۰ مگاوات اضافه شود.
وی ادامه داد: برای سیستم مدیا در حال نصب تجهیزات هستیم و پیمانکار ۸۰ درصد کار را انجام داده است، در فاز یک ۱۰۰ مگاوات تا پایان خردادماه به ظرفیت تولید اضافه می‌شود و مابقی نیز تا اوایل شهریورماه به ظرفیت تولید اضافه خواهد شد.
امیری درباره هزینه راه‌اندازی سیستم مدیا توضیح داد: این سیستم با رقم ناچیز حدود یک بیستم نصب یک واحد گازی برای کل ۱۰ واحد نصب خواهد شد.
ظرفیت تولید نیروگاه حداقل ۵۰ هزار مگاوات در روز است
معاونت مهندسی و برنامه‌ریزی شرکت تولید برق دماوند در ادامه با اشاره به بارندگی‌های اخیری که در ایران رخ داد، اظهار کرد: نیروگاه سیکل ترکیبی شهدای پاکدشت با توجه به بارندگی‌های اخیر با تمام توان در حال فعالیت بوده و ظرفیت آن حداقل ۵۰ هزار مگاوات در روز است و این نیروگاه مشکلی در زمینه‌ی تولید نخواهد داشت.
مطالبه نیروگاه شهدای پاکدشت از وزارت نیرو
امیری در مورد مطالبه‌ای که نیروگاه شهدای پاکدشت از وزارت نیرو داشته است، ادامه داد: مطالبه‌ای که از وزارت نیرو داشتیم قبل از سال ۱۳۹۸ از طریق تهاتر به صفر رسید و در حال حاضر طلب خاصی از وزارت نیرو نداریم.
تصمیمی برای بیت‌کوین نگرفته‌ایم
وی با اشاره به مباحثی که در مورد ارز دیجیتال و بیت‌کوین مطرح شده است، گفت: در این زمینه هنوز تصمیمی نگرفته‌ایم. در واقع باید مصوبه هیأت مدیره و تاییدیه سهامداران را داشته باشیم تا در این راستا تصمیم‌گیری کنیم.
معاونت مهندسی و برنامه‌ریزی شرکت تولید برق دماوند در مورد نیروگاه شهدای پاکدشت توضیح داد: سوخت این نیروگاه، هشت ماه گاز و چهار ماه گازوئیل است. البته ممکن است این بازه زمانی در حد یک ماه کم یا زیاد شود و این موضوع بستگی به تعمیرات خطوط گاز و پالایشگاه‌های گاز دارد. البته این نیروگاه توسط محیط زیست استان تهران به صورت آنلاین پایش می‌شود و میزان آلودگی آن از متوسط استاندارد پایین‌تر است.
لوله‌کشی از سد ماملو برای تأمین آب نیروگاه
وی در ادامه با بیان این‌که نیروگاه شهدای پاکدشت تا حدود سه سال پیش در مصرف آب با محدودیت‌هایی مواجه بود، گفت: در حال اجرای پروژه لوله‌کشی هستیم تا آب مورد نیاز نیروگاه را از طریق سد ماملو تأمین کنیم. این پروژه تا پایان سال محقق خواهد شد و دیگر دغدغه‌ای در این راستا نخواهیم داشت. میزان آب مورد نیاز نیروگاه از ۳.۴ میلیون مترمکعب به ۱.۲ میلیون مترمکعب در سال ۱۳۹۷ رسیده است.
پیش‌بینی لازم برای حفظ پایداری در ماه‌های گرم
در ادامه مراسم، قنبری - نایب رئیس شرکت تولید نیروی برق دماوند - با بیان این‌که این نیروگاه در سال ۱۳۹۱ به بهره‌برداری کامل رسید، اظهار کرد: این نیروگاه دارای ۱۲ واحد گازی و شش واحد بخار است که در دو فاز یک و دو کنار یکدیگر قرار گرفته‌اند.
وی ادامه داد: بعد از راه‌اندازی کامل به بنیاد شهید واگذار شد و از سال ۱۳۹۴ به بعد به بانک دی واگذار شده و در حال حاضر ۹۹ درصد سهام نیروگاه در اختیار بانک دی قرار دارد.
نایب رئیس شرکت تولید نیروی برق دماوند تاکید کرد: پیش‌بینی‌های لازم صورت گرفته است که این نیروگاه‌ها با حداکثر ظرفیت برای حفظ پایداری در ماه‌های گرم فعالیت کند.
انتهای پیام
