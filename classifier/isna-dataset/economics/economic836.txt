افزایش ۹ درصدی قیمت نفت آمریکا پس از سرنگونی پهباد متجاوز 
بهای معاملات نفت تحت تاثیر انتظارات برای تسهیل سیاست پولی بانک مرکزی آمریکا و ادامه‌ تنش‌ها در خاورمیانه روز جمعه افزایش پیدا کرد و نفت آمریکا برای کل هفته حدود ۹ درصد افزایش نشان داد.
به گزارش ایسنا، بهای معاملات آتی وست تگزاس اینترمدیت آمریکا ۳۶ سنت یا ۰.۶ درصد افزایش یافت و در ۵۷ دلار و ۴۳ سنت در هر بشکه بسته شد. شاخص قیمت نفت آمریکا برای کل هفته ۸.۸ درصد افزایش نشان داد که بزرگترین افزایش هفتگی از هفته منتهی به دوم دسامبر سال ۲۰۱۶ بود.
بهای معاملات آتی نفت برنت ۷۵ سنت یا ۱.۲ درصد افزایش پیدا کرد و در ۶۵ دلار و ۲۰ سنت در هر بشکه بسته شد. نفت برنت برای کل هفته ۵.۱ درصد افزایش نشان داد.
بهای معاملات بنزین نیز در پی انتشار خبر آتش‌سوزی در یک مجتمع پالایشگاهی با قدمت ۱۵۰ سال در ایالت فیلادلفیا که تخلیه ساکنان منطقه را به دنبال داشت، حدود چهار درصد جهش پیدا کرد. این آتش‌سوزی ساعت چهار صبح به وقت محلی در مجتمع پالایش فیلادلفیا روی داد. این مجتمع پالایش نفت بزرگترین پالایشگاه شرق آمریکا به‌شمار می‌رود که روزانه ۳۳۵ هزار بشکه فرآوری می‌کند.
پاتریک دیهان، مدیر تحلیل نفت در شرکت گازبادی به مارکت واچ گفت: حادثه آتش‌سوزی این پالایشگاه تأثیر بزرگی روی قیمت بنزین داشت، چرا که این پالایشگاه ۲۷ درصد از ظرفیت پالایش منطقه را به خود اختصاص داده است.
بر اساس گزارش مارکت واچ، قیمت‌های نفت روز پنج‌شنبه پس از این‌که ایران یک پهباد متجاوز آمریکایی را سرنگون کرد و در نتیجه نگرانی‌ها نسبت به تشدید تنش‌ها در منطقه و احتمال مختل شدن عرضه نفت برانگیخته شد، جهش چشم‌گیری پیدا کرده بودند. این خبر به همراه انتظارات برای کاهش نرخ‌های بهره از سوی بانک مرکزی آمریکا و سایر بانک‌های مرکزی در ماه‌های آینده قیمت‌های نفت را به طرز چشمگیری بالا برد.
از سوی دیگر، آمار شرکت خدمات انرژی بی کر هیوز نشان داد: شمار دکل‌های حفاری نفت آمریکا پس از دو هفته کاهش، هفته گذشته یک حلقه افزایش پیدا کرده و به ۷۸۹ حلقه رسیده است.
در این بین، اوپک و متحدانش قرار است روزهای اول و دوم ژوئیه دیدار کنند. این دیدار قرار بود ابتدا روزهای ۲۵ و ۲۶ ژوئن برگزار شود. اوپک و ۱۰ تولیدکننده غیراوپک در دسامبر موافقت کردند برای تقویت قیمت‌ها و کاهش سطح ذخایر، تولیدشان را در نیمه اول سال ۲۰۱۹ به میزان ۱.۲ میلیون بشکه در روز کاهش دهد.
گفته می‌شود اوپک در دیدار ماه آینده که برای بازنگری در سیاست تولید این گروه برگزار می‌شود، درصدد تمدید توافق کاهش تولید تا پایان سال ۲۰۱۹ است. منابع آگاه در اوپک اظهار کرده‌اند با وجود منقضی شدن مدت اجرای توافق کاهش تولید جهانی، تولیدکنندگان نفت منطقه خلیج فارس تولید نفت خود در ماه میلادی آینده را در چارچوب اهداف اوپک حفظ خواهند کرد.
انتهای پیام
