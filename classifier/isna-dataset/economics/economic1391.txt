قیمت طلا، سکه و ارز در روز یکشنبه
قیمت‌ سکه در حالی امروز نسبت به روز گذشته با کاهش همراه بود که دلار هم ۴۰۰ تومان ارزان شد.
به گزارش ایسنا، قیمت سکه تمام بهار آزادی طرح جدید در بازار امروز (یکشنبه) تا ساعت ۱۸، به چهار میلیون و ۴۶۵ هزار تومان رسیده (کاهش ۹۰ هزار تومانی نسبت به روز گذشته) و هر گرم طلای ۱۸ عیار نیز ۴۰۹ هزار تومان قیمت دارد.
امروز سکه طرح قدیم با قیمتی معادل چهار میلیون و ۳۲۰ هزار تومان (کاهش ۱۳۰ هزار تومانی نسبت به روز شنبه) داد و ستد می‌شود. این در حالی است که قیمت نیم‌سکه دو میلیون و ۴۵۰ هزار تومان (کاهش ۱۷۰ هزار تومانی نسبت به روز گذشته)، ربع سکه یک میلیون و ۶۲۰ هزار تومان و سکه گرمی ۹۹۰ هزار تومان است.
همچنین در بازارهای جهانی، آخرین قیمت هر اونس طلای جهانی به ۱۳۴۱ دلار رسیده است.
دلار ۴۰۰ تومان ارزان شد
بانک‌ها امروز قیمت ارز را نسبت به روز گذشته کاهش دادند؛ به طوری که قیمت خرید دلار در بانک‌ها به ۱۲ هزار و ۵۲۸ تومان رسیده است. همچنین قیمت خرید یورو نسبت به روز گذشته با کاهش همراه شد و شعب ارزی بانک‌ها امروز هر یورو را ۱۴ هزار و ۲۰۳ تومان می‌خرند که قیمت این ارز نیز کاهش یافته است. هر پوند انگلیس نیز امروز در شعب ارزی بانک‌ها به قیمت ۱۵ هزار و ۹۶۸ تومان خریداری می‌شود.
قیمت ارز مسافرتی در بانک‌ها همچنان از قیمت فروش آن در بازار بالاتر است؛ به طوری که قیمت فروش ارز مسافرتی در بانک‌ها ۱۴ هزار و ۹۱۷ تومان اعلام شده که با احتساب کارمزد به حدود ۱۵ هزار و ۲۵۰ تومان می‌رسد.
اما صرافی‌های مجاز بانک مرکزی قیمت دلار را نسبت به روز گذشته ۴۰۰ تومان کاهش دادند؛ به طوری که قیمت خرید دلار در این صرافی‌ها ۱۲ هزار و ۷۰۰ تومان و قیمت فروش آن ۱۲ هزار و ۸۰۰ تومان است.
این صرافی‌ها همچنین، امروز هر یورو را به قیمت ۱۴ هزار و ۶۰۰ تومان می‌خرند و ۱۴ هزار و ۷۰۰ تومان می‌فروشند که این نرخ‌ها نیز نسبت به روز گذشته ۴۰۰ تومان کاهش داشته است.
انتهای پیام
