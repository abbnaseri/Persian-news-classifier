کسری بودجه دولت ترامپ به وضعیت نگران کننده رسید
اقتصاد آمریکا به پارادوکس رشد اقتصادی بالا و کسری بودجه رسیده است.
به گزارش ایسنا به نقل از خبرگزاری فرانسه، وضعیت خوب اقتصادی آمریکا به یک عامل اعتباربخشی به دولت ترامپ تبدیل شده است: نرخ بیکاری در یکی از پایین‌ترین سطوح تاریخی قرار دارد، تورم کنترل شده و لایحه کاهش مالیاتی به افزایش سودآوری شرکت‌های آمریکایی منجر شده است. با این حال بسیاری از اقتصاددانان معتقدند که در آینده همه چیز به این خوبی پیش نخواهد رفت چرا که کسری بودجه دولت مدام رو به افزایش است و از ۲۰۰ میلیارد دلار عبور کرده است.
از سال گذشته تاکنون کسری بودجه دولت آمریکا با ۴۲ درصد افزایش به ۲۰۸ میلیارد دلار رسیده است و این مساله بسیاری از کارشناسان اقتصادی را نسبت به وقوع رکود اقتصادی در آمریکا نگران کرده است. این میزان کسری بودجه از سال ۲۰۰۸ بی سابقه است یعنی درست زمانی که اقتصاد آمریکا و بسیاری از کشورهای جهان وارد دوره طولانی رکود شدند.
به نظر می‌رسد که با گذشت زمان، درست بودن هشدار کارشناسان به دولت مبنی بر موقتی بودن تأثیر لایحه کاهش مالیاتی بیش از پیش آشکار می‌شود و این لایحه که منجر به کاهش چشمگیر درآمدهای دولت شده است، به مانند سابق قدرت افزایش سودآوری شرکت‌ها را ندارد و حتی افزایش تعرفه‌ها بر واردات بزرگ‌ترین صادرکننده به آمریکا یعنی چین نیز نتوانسته است کمکی به حل معضل کسری بودجه کند چرا که بخش بزرگی از این درآمدهای گمرکی صرف حمایت از کشاورزان و صادرکنندگان آمریکایی به چین می‌شود که با واکنش متقابل چین در وضع تعرفه بر محصولات آمریکایی مواجه شده‌اند.
آخرین باری که دولت آمریکا دارای مازاد بودجه بود در زمان ریاست جمهوری بیل کلینتون در سال ۱۹۹۹ بوده است. با این حال از زمان جنگ ۲۰۰۳ با عراق و ورود به افغانستان، کسری بودجه دولت روز به روز روند صعودی گرفت. سالمندی جمعیت نیز به بار مالی دولت افزوده است به گونه‌ای که تنها در سال مالی جاری، دولت برای تأمین هزینه‌های بیمه و درمانی مجبور به استقراض ۱۰۰ میلیارد دلار شده است.
انتهای پیام
