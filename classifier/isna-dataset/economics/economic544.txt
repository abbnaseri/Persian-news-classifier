پیش‌بینی خطر ریزش نفت به ۳۰ دلار 
بانک امریکا مریل لینچ پیش بینی کرد وخامت بیشتر روابط میان آمریکا و چین ممکن است زنجیره‌ای از رویدادها را رقم بزند که قیمت نفت را بیش از ۵۰ درصد کاهش خواهد داد و تا مرز ۳۰ دلار در هر بشکه سقوط کند.
به گزارش ایسنا، فرانسیسکو بلانش، مدیر جهانی کالاها در بانک امریکا مریل لینچ در مصاحبه‌ای به بلومبرگ گفت: دونالد ترامپ، رئیس جمهور آمریکا اگر دیدار رضایت بخشی با شیء جین پینگ، رئیس جمهور چین در نشست سران گروه ۲۰ نداشته باشد، ممکن است تصمیم بگیرد تعرفه روی ۳۰۰ میلیارد دلار دیگر واردات چین را افزایش دهد.
بلانش اظهار کرد: این امر ممکن است مقامات چینی را وادار کند ارزش یوان را ضعیف کنند و نفت که به دلار قیمت گذاری می‌شود برای چین که بزرگترین واردکننده نفت جهان است گران‌تر شود و در نتیجه رشد تقاضا برای نفت لطمه خواهد دید. پکن ممکن است تصمیم بگیرد تحریم‌های واشنگتن علیه ایران را نادیده بگیرد و واردات نفت از ایران کشور را ازسربگیرد.
وی ادامه داد: به این ترتیب مسئله تجارت و مسئله ایران یک مسئله مشترک می‌شوند و سناریوی نفت ۳۰ دلاری شکل می‌گیرد. چین دو میلیون بشکه نفت از ایران خریداری می‌کند و تقاضا فروپاشی پیدا می‌کند بنابراین تصور می‌کنید قیمت‌های نفت چه روندی پیدا خواهند کرد.
بلانش گفت: این سناریو بعید است اما دور از عقل نیست. سناریوی پایه بانک امریکا مریل لینچ برای قیمت نفت برنت و وست تگزاس اینترمدیت در نیمه دوم سال به ترتیب ۶۳ دلار و ۵۶ دلار است.
بر اساس گزارش بلومبرگ، نفت برنت ۱۲ ژوئن از اوج قیمتی که در آوریل داشت ۲۰ درصد سقوط کرد که نتیجه وخامت جنگ تجاری بود و از آن زمان به دلیل تشدید تنش‌ها در خاورمیانه، حدود ۱۰ درصد رشد کرده است.
تحلیلگران سیتی گروپ در یادداشتی پیش بینی کردند پکن برای جبران تأثیر وضع تعرفه‌های بالای آمریکا روی واردات کالاهای چینی، ناچار خواهد بود اجازه دهد نرخ برابری یوان در برابر دلار به ۷.۳ یوان کاهش پیدا کرد که شش درصد پایین‌تر از سطح فعلی خواهد بود.
انتهای پیام
