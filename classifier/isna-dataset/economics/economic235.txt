افزایش یک میلیون تنی تولیدات کشاورزی در مهرماه
معاون وزیر جهاد کشاورزی گفت: مهرماه امسال حدود یک میلیون تن به تولیدات کشاورزی کشور اضافه خواهد شد.
به گزارش ایسنا به نقل از وزارت جهاد کشاورزی، علیمراد اکبری در بازدید از طرح‌های کشاورزی استان اردبیل با بیان اینکه پیشرفت فیزیکی اراضی ۴۲ هزار هکتاری پایاب سد خداآفرین در استان اردبیل به بیش از ۹۰ درصد رسیده است، گفت: پیش‌بینی می‌شود در صورت تأمین آب مورد نیاز از سوی وزارت نیرو، این اراضی تا پایان مهرماه سال جاری به زیر کشت برود.
او با بیان اینکه هم‌اکنون ۵۵۰۰ هکتار از اراضی مذکور زیر کشت محصولات باغی و زراعی قرار گرفته است، افزود: ۲۵ هزار هکتار باقی مانده نیز آماده بهره‌برداری است.
وی با تاکید به اینکه در این پروژه بالغ بر ۱۹ هزار هکتار از اراضی مجهز به سامانه سنتر پیوت است، گفت: با در برگیری ۱۳۵۰ دستگاه، این پروژه بزرگترین سامانه آبیاری از این نوع در جهان محسوب می‌شود. طرح انتقال آب در شبکه آبیاری و زه‌کشی پایاب سد خداآفرین یکی از طرح‌های بزرگ و مهم کشور محسوب می‌شود که منابع آب آن توسط رودخانه ارس و سد مخزنی خداآفرین تأمین می‌شود.
معاون وزیر جهاد کشاورزی ادامه داد: سد تنظیمی قیز قلعه سی نیز ۱۲ کیلومتر پایین‌تر از سد مخزنی مذکور برای تنظیم جریان‌های روزانه پیش‌بینی شده است. با اجرای کامل این طرح بزرگ و ملی تولید انواع محصولات کشاورزی بیش از یک میلیون تن در سال افزایش خواهد یافت که برای بیش از ۱۲ هزار نفر به صورت مستقیم اشتغال‌زایی پایدار خواهد داشت.
وی خاطرنشان کرد: اجرای این طرح از سال ۹۳ با موافقت مقام معظم رهبری برای تخصیص اعتبار از محل صندوق توسعه ملی آغاز شده است.
اکبری اظهار کرد: علیرغم خشکسالی‌های متوالی در سال‌های اخیر و کاهش میزان بارندگی به رقم بی‌سابقه ۱۶۸ میلیمتر، در سال آبی گذشته میزان تولید محصولات کشاورزی از ۹۷ میلیون تن در سال ۹۲ به بیش از ۱۲۲ میلیون در سال ۹۷ رسیده است.
انتهای پیام
