قرار داد آتی زیره سبز با سررسید شهریور ماه به بورس کالا می‌آید
معاون توسعه بازار و مطالعات اقتصادی بورس کالای ایران درباره زمان راه‌اندازی قرارداد آتی زیره سبز گفت: این معاملات هفته آینده راه‌اندازی می‌شود و سر رسید آن شهریور ماه خواهد بود.
به گزارش ایسنا چندی پیش بورس کالا اعلام کرد که قرار است قرار داد آتی زیره سبز در بورس کالا راه اندازی شود و در روزهای گذشته عنوان شد که قرار است که این معاملات یا با سر رسید شهریور یا مرداد ماه باشد.
علیرضا ناصر پور در گفت‌وگو با ایسنا در پاسخ به اینکه زمان راه‌اندازی قرارداد آتی زیره سبز چه روزی است؟ اظهار کرد: این معاملات هفته آینده در بورس کالای ایران راه‌اندازی می‌شود.
وی در پاسخ به اینکه سررسید این قراردادی که برای هفته آینده صادر می‌شود برای چه ماهی است؟ گفت: قرار شده که سر رسید این قراردادها برای شهریور ماه باشد.
معاون توسعه بازار و مطالعات اقتصادی بورس کالای ایران توضیح داد: با توجه به اینکه استراتژی بورس کالای ایران تکمیل زنجیره ابزارهای مالی و اوراق بهادار مبتنی دارایی‌های مختلف است و نظر به راه اندازی معاملات گواهی سپرده زیره سبز، معاملات قراردادهای آتی این محصول نیز بر مبنای همین استراتژی به زودی در بازار مشتقه راه اندازی خواهد شد.
به گزارش ایسنا با توجه به اعلام مسئولان بورس کالا اندازه هر قرارداد آتی زیره سبز معادل ۱۰۰ کیلوگرم زیره سبز درجه یک در نظر گرفته شده است. همچنین استاندارد زیره سبز در نظر گرفته شده برای قراردادهای آتی کاملاً مطابق با استانداردهای معاملات گواهی سپرده زیره سبز است و انبارهای پذیرش شده برای معاملات گواهی سپرده کالایی این محصول مرجع تحویل کالا در قراردادهای آتی خواهد بود.
همچنین وجه تضمین معاملات قراردادهای آتی زیره سبز کمتر از ۲۰ درصد ارزش کل قرارداد خواهد بود و برای شروع این معاملات به منظور ایجاد رونق در خصوص کارمزد سازمان بورس و اوراق بهادار و شرکت بورس کالای ایران تخفیفاتی در نظر گرفته شده که البته این اقدام برای راه اندازی کلیه ابزارهای مالی نوین عملیاتی می‌شود.
انتهای پیام
