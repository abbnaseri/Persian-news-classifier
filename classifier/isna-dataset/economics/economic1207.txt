نحوه فعالیت صرافان در بازار متشکل ارزی
جلسه بحث و بررسی عملیاتی شدن و آغاز به کار بازار متشکل ارزی با حضور هیئت مدیره این بازار و صرافان سراسر کشور برگزار شد.
به گزارش ایسنا، از زمان انتشار خبر راه‌اندازی بازار متشکل ارزی، همواره سوالات و ابهامات بسیاری از سوی صرافان در خصوص ویژگی‌های بازار، نحوه فعالیت در آن و چگونگی شکل‌گیری مطرح می‌شد که عصر روز گذشته جلسه مشترک هیأت مدیره بازار و تعداد زیادی از صرافان عضو کانون، به منظور ارائه توضیحات به سوالات آنها برگزار شد.  در این جلسه پرسش‌ها و ابهاماتی نظیر نقش فرابورس در بازار، میزان کارمزد معاملات، میزان حق عضویت در بازار، نحوه انتخاب سهامداران بازار، دوره زمانی پرداخت حق اشتراک، ناعادلانه بودن تساوی حق اشتراک برای صرافی‌های کوچک و بزرگ، نامشخص بودن تکلیف ارز خریداری شدن در صورتی که بعد از ۱۰ روز به فروش نرسد، نامشخص بودن بازار ساز اصلی این بازار، نقش بانک مرکزی در بازار سازی و … از طرف صرافان مطرح شد که اعضای هیئت مدیره بازار متشکل ارزی به تفصیل جزئیات و توضیحات لازم را ارائه کردند.  محمود شکسته بند، مدیرعامل بازار متشکل ارزی در جلسه روز گذشته ضمن تشکر از اقدامات بانک مرکزی در خصوص تشکیل این بازار در خصوص انگیزه تأسیس و نحوه فعالیت آن گفت: هیجانات و نابسامانی‌هایی که در بازار ارز به وجود آمد باعث شد بانک مرکزی به فکر ساماندهی و تشکیل بازاری بیفتد که در آن نرخ واقعی خرید و فروش صرافان معین شود. بازار متشکل ارزی بین صرافان و خریداران قرار می‌گیرد، معاملات واقعی هستند و هیجانات کاذب نمی‌تواند در نرخ‌ها تأثیرگذار شود و در نتیجه قیمت‌ها به ثبات می‌رسد.  شکسته بند اعلام کرد: نسخه آزمایشی پایگاه اینترنتی بازار متشکل ارزی به آدرس www.ice.ir هم اکنون قابل مشاهده شده است و نرخ‌های روزانه نیز بر روی این پایگاه قرار داده می‌شود.  رئیس کل بانک مرکزی نیز پس از دریافت گزارش مبسوط روابط عمومی بانک مرکزی از مطالبات و دغدغه‌های مطروحه صرافان در خصوص عملیاتی شدن بازار و سازوکارهای پیش بینی شده برای فعالیت آنها در این بازار بر لزوم توجه کامل به بحث‌های فنی و اجرایی طرح شده از سوی صرافان تاکید کرد.  همچنین همتی، رئیس‌کل بانک مرکزی به روابط عمومی این بانک تاکید کرد شخصاً دغدغه‌های مطرح شده را طی هفته آینده در جلسات با صاحب نظران و فعالان بازار بررسی و تصمیم گیری خواهد کرد.
انتهای پیام
