هنوز برای موضع‌گیری درباره توافق نفتی اوپک پلاس زود است
وزیر انرژی روسیه اعلام کرد به دلیل ادامه ابهامات در بازار، هنوز زود است درباره این‌که توافق تولید نفت اوپک پلاس در نیمه دوم سال چگونه باید باشد، صحبت کنیم.
به گزارش ایسنا، الکساندر نواک در حاشیه یک کنفرانس نفتی در سن‌پترزبورگ به خبرنگاران گفت: باید صبر کنیم از جمله برای دیدارهایی که در جریان نشست گروه ۲۰ انجام می‌شود و خواهیم دید که چه موضوعاتی در این دیدارها مورد بحث قرار می‌گیرد و تحولات اقتصادی و وضعیت بازار به چه شکلی خواهد بود و تا زمان دیدار کشورهای اوپک و غیراوپک ایده روشن‌تری از وضعیت خواهیم داشت.
روسیه در سال‌های اخیر تا پیش از زمان برگزاری دیدارها میان وزیران کشورهای تولیدکننده نفت اوپک و غیراوپک، تمایلی به اعلام یک موضع قاطع نداشته است و پیش از این‌که تصمیمی بگیرد خواستار تحلیل آمار بیشتر در حد امکان شده است.
گروه اوپک پلاس قرار است روزهای اول و دوم ژوئیه دیدار کند، در حالی که دیدارهای سران گروه ۲۰ شامل روسیه و عربستان سعودی و وزیران انرژی آن‌ها روزهای جمعه و شنبه برگزار می‌شود.
نواک تاکید کرد: دشوارترین عوامل برای پیش‌بینی وضعیت مصرف نفت در سه ماهه سوم و چهارم و میزان تقاضا است و تأثیر تحریم‌های آمریکا روی نیازهای انرژی جهان باید بهتر درک شود.
وی گفت: سرمایه‌گذاری در بخش تحقیقات و نوآوری در شرایطی که رقابت برای بازارهای انرژی جهانی و استفاده از روش‌های غیرمرسوم برای تصاحب سهم بازار افزایش پیدا می‌کند، اهمیت بیش‌تری یافته است. ما شاهد افزایش رقابت برای بازارهای جهانی انرژی هستیم و همزمان با استفاده گسترده از روش‌های غیراقتصادی برای تصاحب مشتریان مواجه شده‌ایم. علاوه بر این، انقلاب فناوری نقش فرآیندهای نوآورانه را افزایش داده و به کسانی که در تحقیقات سرمایه‌گذاری می‌کنند، سود رسانده است. در دنیای رقابت شدیدتر کاهش هر دلار هزینه مهم محسوب می‌شود.
نواک گفت: وزارت انرژی روسیه به مذاکره با تولید کنندگان داخلی درباره گزینه‌های احتمالی برای تولید در نیمه دوم امسال ادامه می‌دهد.
واگیت الک پروف، مدیرعامل شرکت لوک اویل که دومین تولیدکننده بزرگ نفت روسیه است، پنج‌شنبه گذشته اظهار کرده بود تولید کنندگان روسی دیدگاه واحدی در خصوص بهترین رویکرد ممکن ندارند.
توافق کاهش تولید فعلی یکشنبه هفته آینده منقضی می‌شوند. سایر وزیران کشورهای شرکت‌کننده در توافق نفتی حمایت خود را از تمدید این پیمان در نیمه دوم سال میلادی جاری اعلام کردند. وزیران انرژی جمهوری آذربایجان و قزاقستان نیز در کنفرانس روز دوشنبه شرکت کرده و اعلام کردند: از تمدید توافق پشتیبانی می‌کنند.
 کانات بوزومبایف، وزیر انرژی قزاقستان اعلام کرد: اگر توافق تمدید شود وی نسبت به پایبندی کشورش نسبت به تعهدات خود نگرانی نخواهد داشت و خاطر نشان کرد ما به توافق پایبند خواهیم بود.
 قزاقستان تحت توافق فعلی متعهد شده است تولید خود را ۴۰ هزار بشکه در روز نسبت به سطح تولید ۱.۹ میلیون بشکه در روز در نوامبر سال ۲۰۱۸ کاهش دهد، با این حال به دلیل افزایش تولید میدان نفتی کاشاگان، برای رسیدن به این هدف و هم‌چنین اهداف قبلی دشواری داشته است. قزاقستان در پنج ماه نخست سال مجموعاً ۳۶.۵۰ میلیون تن نفت خام و میعانات تولید کرد که معادل حدود ۱.۷۷ میلیون بشکه در روز بود.
 مقامات جمهوری آذربایجان نیز اعلام کردند: از تمدید توافق کاهش تولید پشتیبانی می‌کنند. تحت توافق فعلی جمهوری آذربایجان موافقت کرده تولید خود را ۲۰ هزار بشکه در روز از سطح تولید ۷۹۶ هزار بشکه در روز در سپتامبر سال ۲۰۱۸ کاهش دهد. وزارت انرژی جمهوری آذربایجان پیش از این اعلام کرده بود میانگین تولید در پنج ماه نخست امسال ۷۷۱ هزار و ۲۰۰ بشکه بوده است.
بر اساس گزارش پلاتس، پرویز شهبازوف، وزیر انرژی جمهوری آذربایجان اظهار کرده است که قیمت جهانی ۶۰ تا ۷۰ دلار در هر بشکه نفت خام برای اکثر کشورها شامل تولید کنندگان و مصرف کنندگان مناسب است.
انتهای پیام
