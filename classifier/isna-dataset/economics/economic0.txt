مسکن مهری‌ها معطل انشعابات هستند
با وجودی که دولت وعده داده تا پایان سال جاری مسکن مهر را به اتمام برساند، هنوز بسیاری از واحدها در شهرهای اطراف تهران با مشکل خدمات زیربنایی و روبنایی مواجه هستند؛ در این خصوص استاندار تهران گفته که در صورت بدعهدی یا عدم انجام تعهدات دستگاه‌ها در خدمت رسانی به پروژه های مسکن مهر انجام هرگونه اقدام اداری متصور است.
به گزارش ایسنا، بر اساس آخرین آمار ارائه شده از دو میلیون و ۲۰۰ هزار واحد مسکن مهر تا کنون یک میلیون و ۸۲۵ هزار واحد معادل ۸۴ درصد تحویل شده است. کمتر از ۴۰۰ هزار واحد هنوز تحویل داده نشده که از این تعداد ۲۰۰ هزار واحد آماده و ساخته شده است که با اتمام خدمات زیربنایی شامل انشعابات آب و برق، آماده واگذاری به متقاضیان خواهد بود. بیشترین واحدهای نیمه‌تمام در شهر جدید پردیس قرار دارد و متقاضیان مسکن مهر پرند و هشتگرد هم با مشکل آماده‌سازی و محوطه‌سازی دست به گریبان هستند.  رئیس‌جمهور بر اتمام پروژه مسکن مهر کشور تا پایان امسال تاکید دارد و برنامه وزارت راه و شهرسازی، تعیین تکلیف این واحدها تا هفته دولت امسال است؛ این موضوع را قائم‌مقام وزیر راه و شهرسازی در پروژه مسکن مهر اعلام کرده و گفته است: پروژه مسکن مهر از ۱۲ سال پیش تاکنون به طول انجامیده که با حضور وزیر راه در حال برگزاری اختتامیه این پروژه‌ها در مناطق مختلف کشور هستیم و آخرین آن در خراسان جنوبی بود. در حال حاضر مسکن مهر کهگیلویه و بویراحمد، قم، سیستان و بلوچستان، بوشهر و ایلام رو به اتمام است و امیدواریم که اختتامیه پروژه مسکن مهر این پنج استان به زودی برگزار شود.  در روزهای اخیر اولین جلسه شورای مسکن استان تهران در سال ۹۸ به ریاست استاندار تهران با بررسی و رفع مشکلات موجود در ارائه خدمات زیربنایی مسکن مهر در سالن جلسات استانداری برگزار شد.
در این جلسه که به بررسی و رفع مشکلات موجود در ارائه خدمات زیربنایی مسکن مهر شهرهای جدید پرند، پردیس و اندیشه اختصاص داشت انوشیروان محسنی بندپی استاندار تهران با تاکید بر تسریع در اتمام و تحویل پروژه‌های مسکن مهر و رفع موانع خدمات زیربنایی این پروژه‌ها گفت: روند واگذاری مسکن مهر فرسایشی شده است. افراد متقاضی این واحدها از اقشار ضعیف هستند و تا پایان سال ۹۸ باید این واحدها تحویل شود.
وی با تاکید بر اینکه دستگاه‌های متولی باید به تعهدات خود در تحویل واحدهای مسکن مهر توجه کنند، ادامه داد: تحویل واحدهای مسکن مهر در استان تهران باید شتاب بگیرد و انتظار داریم این مهم در کمترین زمان ممکن به سرانجام برسد، به همین دلیل در صورت بدعهدی یا عدم انجام تعهدات دستگاه‌ها در خدمت‌رسانی به پروژه‌های مسکن مهر انجام هرگونه اقدام اداری متصور است.
همچنین در این جلسه رضا نگهبان، مدیرکل راه و شهرسازی استان تهران با اشاره به اهمیت اتمام پروژه‌های مسکن مهر و تحویل هرچه سریع‌تر آنها به متقاضیان گفت: در فضایی که ما باید به سرعت واحدهای باقی مانده مسکن مهر را به اتمام برسانیم و وارد فاز جدید پروژه‌های مسکن که همان تولید و عرصه مسکن است بشویم برهمه دستگاه‌های ذیربط و خدمت رسان واجب است در فضایی تعاملی مشکلات موجود را در کمترین زمان ممکن حل و فصل کنند.
مدیرکل راه و شهرسازی استان تهران در ادامه پیشنهاد داد به منظور هماهنگی و تسریع بیشتر در کار دستگاه‌های خدمت‌رسان از این پس جلسه شورای مسکن استان ماهیانه تشکیل گردد که با استقبال و پاسخ مثبت استاندار مواجه شد.  انتهای پیام
