کاهش نرخ تورم در هلند
نرخ تورم هلند به زیر ۲.۵ درصد بازگشت.
به گزارش ایسنا به نقل از تریدینگ اکونومیکس، تا پایان دوازده ماه منتهی به می‌نرخ تورم هلند با ۰.۵ درصد کاهش در مقایسه با مدت مشابه ماه قبل به ۲.۴ درصد رسید که پایین‌ترین نرخ تورم ثبت شده امسال این کشور پس از تورم ماه ژانویه است.
طی این مدت بیشترین کاهش قیمت‌ها در حمل و نقل (از ۵.۵ درصد ماه آوریل به ۲.۲ درصد در ماه می)، غذا و نوشیدنی‌های غیر الکلی (از ۳.۶ درصد به ۳.۵ درصد) لوازم منزل (از ۲ درصد به ۱.۳ درصد) و رستوران و هتلداری (از ۵ درصد به ۳.۹ درصد) مشاهده شده است.
از سوی دیگر تورم در هزینه‌های آب و برق ثابت بوده است اما در بخش پوشاک افزایش یافته است. هسته تورمی که به دلیل نوسانات بالا، تغییرات قیمتی گروه مواد غذایی و انرژی را در نظر نمی‌گیرد از دو درصد در ماه آوریل به ۱.۶ درصد در ماه می کاهش پیدا کرده است. تورم ماهانه این کشور نیز تنها ۰.۱ درصد بوده است.
متوسط نرخ تورم هلند در بازه زمانی ۱۹۷۱ تا ۲۰۱۹ برابر ۳.۲۱ درصد بوده است که بیشترین رقم ثبت شده مربوط به نوامبر ۱۹۷۴ با ۱۱.۱۹ درصد و کمترین رقم ثبت شده نیز مربوط به فوریه ۱۹۸۷ با منفی ۱.۳ درصد بوده است. در هلند بیشترین وزنه تورم مربوط به تورم آب و برق و گاز با ۲۴.۵ درصد است و پس از این بخش، حمل و نقل با ۱۱.۶ درصد و غذا و نوشیدنی با ۱۱.۳ درصد قرار دارند.
فاصله گرفتن تورم هلند از سه درصد می‌تواند خبر خوبی برای دولت این کشور تلقی شود چرا که بانک مرکزی اروپا دستیابی به نرخ تورم دو درصدی را برای اعضای خود هدف گذاری کرده است و در ماه‌های اخیر هلند همواره جز کشورهای دارای تورم بالا در بین اعضای منطقه یورو بوده است.
انتهای پیام
