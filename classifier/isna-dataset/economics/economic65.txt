تمام کالاهای مصرفی خانوار قابل ردگیری شد
 معاون بازرگانی داخلی وزارت صنعت، معدن و تجارت (صمت) گفت: با راه‌اندازی سامانه مدیریت توزیع مویرگی کالا، رصد حرکت کالا از مرحله تولید تا رسیدن به بخش فروش امکان‌پذیر شد.
به گزارش ایسنا به نقل از وزارت صنعت، معدن و تجارت، عباس قبادی در مراسم رونمایی از سامانه مدیریت توزیع مویرگی کالا با اعلام این مطلب افزود: این سامانه ابزار مدیریتی لازم برای رصد کالاهای تولیدی و وارداتی از بدو تولید و یا واردات به انبار و سپس تحویل به شرکت‌های پخش و رسیدن به شبکه توزیع را فراهم کرد.
وی با تاکید بر اینکه راه‌اندازی سامانه مذکور گام بلندی در مدیریت شبکه توزیع خواهد بود، افزود: پیش از این نقدی بر عملکرد نظام توزیع وارد بود از این بابت که زنجیره توزیع کالا در کشور خصوصاً در مورد اقلامی که با ارز ۴۲۰۰ تومانی وارد می‌شوند، شفاف نیست.
معاون بازرگانی داخلی وزارت صنعت، معدن و تجارت تاکید کرد: حالا با گام بلندی که برداشته شده است، شفافیت لازم در این حوزه ایجاد شده و سیاستگذار ابزار مدیریت برای رصد مسیر حرکت کالا را در اختیار دارد.
وی در توضیح این مطلب ادامه داد: وزارت صنعت، معدن و تجارت ۱۰ برنامه را در حوزه تجارت در دستور کار خود قرار داده که اولین برنامه امروز به ثمر رسید و این سامانه افتتاح شد. به گفته وی تقریباً همه کالاهای مورد مصرف خانوار در این سامانه قابل رصد خواهند بود.
قبادی با اشاره به اینکه سامانه مذکور زیرسامانه، "سامانه جامع تجارت" محسوب می‌شود، گفت: اقدامات مهمی در این بخش صورت گرفته است و پیش‌بینی شده تا پایان شهریور دستگاه‌های اجرایی مرتبط اتصال لازم را با این سامانه برقرار کنند.
وی در خصوص دپوی کالا در بنادر و گمرکات نیز توضیح داد: در نشست ستاد تنظیم بازار مشکلات دپوی کالا در بنادر و گمرکات با حضور تمام مسئولان ذیربط مورد بررسی قرار گرفت و هیأتی برای رسیدگی به وضعیت اعزام شدند.
او با ابزار اطمینان نسبت به اینکه کشور با کمبود کالایی روبرو نیست، گفت: بانک مرکزی در سه ماهه اول امسال عملکرد درخشانی در حوزه تخصیص به موقع ارز داشت.
انتهای پیام
