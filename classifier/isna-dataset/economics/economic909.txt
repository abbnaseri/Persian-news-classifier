رییس بانک مرکزی: نرخ نیمایی حذف نمی شود
رییس بانک مرکزی گفت: ساتما نهاد متناظر اینستکس است که کاملا آماده همکاری هستیم، اروپا یا باید از ما نفت بخرد یا خط مالی ایجاد کند.
به گزارش ایسنا، عبدالناصر همتی در حاشیه جلسه امروز هیئت دولت در جمع خبرنگاران، گفت: نرخ نیمایی حذف نمی شود و الان قیمت آن به ارز آزاد نزدیک است، همچنین ساتما نهاد متناظر اینستکس است که کاملا آماده همکاری هستیم، اروپا یا باید از ما نفت بخرد یا خط مالی ایجاد کند.
وی افزود: در مورد ارز 4200 تومانی همچنان در بانک مرکزی گشایش صادر می شود، حجم پرداختی ها افزایش یافته و منابع کم نشده است.
رئیس بانک مرکزی در پاسخ به پرسشی درباره کاهش منابع قرض الحسنه، گفت:منابع کم نشده است بلکه مصرف منابع قرضه الحسنه متاسفانه و یا خوشبختانه زیاد شده است.
 وی ادامه داد: درحال حاضر وام ازدواج مبلغش بالا رفته و برای آسیب دیدگان حادثه سیل نیز قرار است 5 هزار میلیارد تومان پرداخت کنیم، ضمن اینکه به برخی از مشاغل کمیته امداد هم پرداختی داریم.
همتی گفت:‌ بنابراین حجم پرداختی ها افزایش پیدا کرده است و منابع همانی است که بود.
رییس کل بانک مرکزی تاکید کرد: امیدوارم مردم سپرده های قرض الحسنه بیشتری داشته باشند تا ما هم بتوانیم وام های بیشتری را ارائه کنیم.
انتهای پیام
