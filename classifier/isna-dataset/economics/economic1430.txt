رکورد مصرف برق سال ۹۷ شکسته شد
با مصرف ۷۹۵۱ مگاوات در روز گذشته و عبور از پیک ۷۹۱۷ مگاوات سال ۹۷، رکورد مصرف برق در استان خوزستان شکسته شد.
به‌گزارش ایسنا، محمود دشت بزرگ - مدیرعامل شرکت برق منطقه‌ای خوزستان - اظهار کرد: پیک مصرف برق در سال ۱۳۹۷ در ۱۹ تیرماه ثبت شده بود، اما امسال یک‌ماه زودتر در تاریخ ۱۹ خرداد از این رقم عبور کرده‌ایم.
وی با تاکید بر مدیریت مصرف برق، تصریح کرد: سال گذشته در دمای ۵۰ درجه شاهد پیک مصرف بوده‌ایم، اما دیروز در دمای ۴۸ درجه از آن عبور کردیم.
دشت‌بزرگ با بیان این‌که پیش‌بینی‌ها نشان می‌دهد که در روزهای آینده دمای هوا از ۵۰ درجه عبور می‌کند و به تبع آن استفاده از وسایل سرمایشی و مصرف برق بیش‌تر خواهد شد، افزود: اگر مدیریت مصرف صورت نگیرد، به ازای هر درجه افزایش دمای بالای ۴۷ درجه سانتی‌گراد، ۲۵۰ مگاوات افزایش بار در شبکه صورت خواهد گرفت. بنا بر اعلام وزارت نیرو، مدیرعامل شرکت برق منطقه‌ای خوزستان از همه مشترکان و مصرف کنندگان خواست تا همانند سال گذشته با استفاده بهینه از انرژی برق و جابجایی مصارف غیر ضروری به ساعت‌های خارج از پیک (ساعت ۱۳ تا ۱۷ و ۲۱ تا ۲۳) صنعت برق را در عبوری ایمن از تابستان ۹۸ همراهی کنند.
انتهای پیام
