پرونده اتفاقات جاده شیراز-خرامه روی میز وزیر راه
نماینده سازمان راهداری حمل و نقل جاده‌ای در بررسی سانحه رانندگی شیراز - خرامه که منجر به فوت یک سرنشین شد، اعلام کرد که حداقل‌های ایمنی برای هدایت خودرو مذکور در شرایط عادی وجود داشته است؛ هر چند این مسئله تأیید بر این نیست که بگویم علایم کافی بوده است.
مجید صباغ زاده در گفت و گو با ایسنا، در مورد آخرین وضعیت پرونده سانحه هفته گذشته در جاده شیراز - خرامه که منجر به فوت یک سرنشین زن در این بزرگراه شد، اظهار کرد: گزارشی از نظر فنی تهیه شده و بر اساس آن وضعیت اعلام خط کشی به گونه‌ای بوده که می توانسته راننده را هدایت کند. با توجه به اینکه حادثه در شب اتفاق افتاده، تابلوها و علائم به همراه سرعت گیر در دو مقطع محل مربوطه نصب شده بوده که می توانسته راننده را در شرایط طبیعی در مسیر اصلی هدایت کند.
وی با اشاره به اینکه حداقل‌های ایمنی در محل مربوطه برای تردد در هنگام شب موجود بوده است، گفت: بر اساس گزارش پلیس راه، انحراف به راست اتفاق افتاده است که می‌تواند ناشی از سرعت غیر مجاز و همچنین عبور عرضی خودروهای عبوری باشد که از سوی دیگر جاده به سمت شیراز حرکت می کردند.
نماینده سازمان راهداری و حمل و نقل جاده‌ای در سانحه تصادف جاده شیراز - خرامه افزود: سرعت مجاز بر اساس تابلوهای موجود در محل ۵۰ کیلومتر بر ساعت بوده است؛ در حالی که سرعت ماشین سانحه دیده از حد مجاز عبور کرده و میزان آن باید توسط پلیس اعلام شود.
صباغ زاده در خصوص اینکه پلیس راه اعلام کرده ضعف علائم هشدار دهنده به میزان ۵۰ درصد عامل وقوع حادثه بوده است، اظهار کرد: به هر حال در مقطع مربوطه شاهد تبدیل چهار خطه به دو خطه هستیم و بر همین اساس بزرگراه به جاده دو طرفه تبدیل شده و بر اساس استانداردها نیازمند یک سری علائم است که باید تکمیل شود، اما به این معنا نیست علائمی وجود نداشته و نمی‌تواند راننده را راهنمایی کند.
وی ادامه داد: اولین علامت به منظور تردد در هنگام شب استفاده از خط کشی است که باید بازتاب لازم را داشته باشد. خط کشی این محل نیز دارای بازتاب بوده و علاوه بر آن در دو مقطع دارای سرعت کاه و سرعت گیر بوده است. تابلوی محدودیت نیز سرعت ممنوعیت بیش از ۵۰ کیلومتر بر ساعت را نشان می‌دهد و تابلوی فسفری نیز در محل وجود داشته که اعلام می‌کند مسیر از حالت بزرگراهی به حالت دو طرفه تبدیل می‌شود و باید به خودروهای روبه رو توجه داشت که متأسفانه راننده به این مسئله توجه نکرده و در این نقطه واژگون شده است.
تصاویر منتشر شده، همه واقعیت نیست!
نماینده سازمان راهداری و حمل و نقل جاده‌ای در سانحه بزرگراه شیراز - خرامه در پاسخ به اینکه در تصاویر منتشر شده وضعیت جاده شیراز خرامه به هیچ وجه شرایط مناسبی ندارد، تصریح کرد: به دلیل اتفاقی که رخ داد، اصلاح و ارتقای علائم در آن منطقه مدنظر قرار گرفت که بخشی از این اصلاحات انجام شده است و ضمن عذرخواهی باید خاطر نشان کرد که تصاویر منتشر شده همه واقعیت نیست؛ چراکه ما می‌توانیم از دید خودمان تصویربرداری کنیم.
وی ادامه داد: نظر نهایی بر اساس نظر قاضی و گزارش پلیس راه اعلام می‌شود و سازمان راهداری و حمل و نقل جاده‌ای نیز نظر کارشناسی خود را ارائه می‌کند. سازمان راهداری گزارش خود را به وزارت راه و شهرسازی ارائه کرده است اما مرجع رسیدگی به پرونده تصادفات، مرجع قضائی است و در نهایت بررسی‌ها تکمیل می‌شود وبا توجه به اینکه دو نفر از سرنشینان این سانحه از بیمارستان مرخص شده اند، گزارش‌هایی نیز از آنها اتخاذ خواهد شد و در نهایت تصمیم گیری می‌شود.
به گزارش ایسنا، ساعت حدود ۲۳ چهارشنبه هفته گذشته یک دستگاه خودرو ۲۰۶ حامل سه سرنشین زن، در محدوده کیلومتر ۶ کمربندی شمال شرق شیراز واقع در تقاطع با شهرک سعدی دچار سانحه شد که منجر به از دست دادن جان یکی از سرنشین‌های آن شد و دو سرنشین دیگر نیز دچار جراحاتی شدند.
پس از این اتفاق، ویدئویی منسوب به پدر فرد جان باخته در فضای مجازی منتشر شد که در آن وی علت این اتفاق ناگوار را نبود علائم هشداردهنده در این مسیر جاده‌ای دانسته بود.
در پی این ماجرا وزیر راه و شهرسازی دستور ویژه‌ای در این رابطه صادر و اعلام کرد که با متخلفان برخورد قانونی صورت می‌گیرد. سازمان راهداری و حمل و نقل جاده‌ای نیز نماینده ویژه‌ای را در این رابطه اعزام کرد که در نهایت گزارش مربوطه به وزارت راه و شهرسازی ارجاع شده است.
انتهای پیام
