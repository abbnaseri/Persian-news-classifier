پیشنهاد افزایش ۱۴ درصدی قیمت لبنیات/ تعیین تکلیف در هفته جاری
دبیر انجمن صنایع لبنی از ارائه پیشنهاد افزایش ۱۴ درصدی قیمت لبنیات به سازمان حمایت مصرف‌کنندگان و تولیدکنندگان خبر داد و گفت: در هفته جاری قیمت‌های پیشنهادی، مورد بررسی قرار گرفته و تکلیف صنایع لبنی در این زمینه مشخص می‌شود.
رضا باکری در گفت‌وگو با ایسنا، اظهار کرد: با توجه به افزایش هزینه‌های تولید و هزینه تمام شده متأثر از قیمت شیر خام، به نظر می‌رسد مواردی همچون حقوق و دستمزد، مواد بسته‌بندی، قطعات و تجهیزات تأثیر قابل توجهی روی قیمت تمام شده لبنیات گذاشته است.
وی افزود: با توجه به همه این موارد ضمن بررسی تأثیر هر یک از عوامل روی قیمت تمام شده شیر خام پیشنهاد افزایش قیمت ۱۴ درصدی لبنیات را به سازمان حمایت مصرف‌کنندگان و تولیدکنندگان ارائه کرده‌ایم.
دبیر انجمن صنایع لبنی ادامه داد: به نظر می‌رسد پس از بررسی این قیمت پیشنهادی و تأیید آن از سوی سازمان حمایت، این آنالیز قیمت به ستاد تنظیم بازار ارسال خواهد شد و در آن جا پس از تصویب به صنایع لبنی ابلاغ می‌شود.
باکری در پاسخ به سوالی مبنی بر اینکه آیا این افزایش قیمت مشمول صنایع لبنی هم می‌شود که در سال گذشته طی چندین مرحله قیمت محصولات‌شان را افزایش داده‌اند!؟ گفت: ملاک اصلی نرخ ابلاغ شده از سوی ستاد تنظیم بازار در آذر ماه سال گذشته است و افزایش قیمتها براساس آن بر روی محصولات لبنی اعمال خواهد شد.
انتهای پیام
