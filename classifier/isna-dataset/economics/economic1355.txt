ارزش اخبار گوگل به ۴.۷ میلیارد دلار رسید!
نتایج آخرین تحقیقات نشان می‌دهد که بخش اخبار گوگل ۴.۷ میلیارد دلار برای این غول تکنولوژی در سال ۲۰۱۸ میلادی درآمد و سودآوری به ارمغان آورده است.
به گزارش ایسنا، با توجه به اهمیت بالای اخبار در جهان امروز، نتایج آخرین تحقیقات و بررسی‌های صورت گرفته نشان می‌دهد که شرکت آمریکایی گوگل توانسته است در سال گذشته میلادی بالغ بر ۴.۷ میلیارد دلار از این صنعت کسب درآمد کند.
در این تحقیقات همچنین عنوان شده است که خبرنگاران و مترجمان و روزنامه نگاران فعال در رسانه‌های مختلف در جهان بیشترین استفاده را از بخش اخبار بزرگترین موتور جست جو در جهان، گوگل، داشته‌اند و با افزایش قابل توجه در تعداد جستجوها در گوگل، این غول تکنولوژی آمریکایی توانسته است مبلغ چشمگیری را برای خود کسب کرده و درآمدزایی و سودآوری خود را در سال ۲۰۱۸ میلادی افزایش دهد.
نتایج این تحقیقات همچنین نشان می‌دهد که بعد از خبرگزاری و رسانه‌ها، افراد مهم سیاسی دومین گروه از جامعه بین‌الملل بوده‌اند که با جستجوهای اینترنتی خود موجب شدند درآمد گوگل به میزان قابل ملاحظه‌ای افزایش پیدا کند.
بر اساس گزارش نیویورک تایمز، این در حالیست که صنعت اخبار در ایالات متحده آمریکا موفق شده است ۵.۱ میلیارد دلار گردش مالی در این کشور ایجاد کند.
آلفابت، شرکت مادر گوگل در کنار فیس‌بوک، بزرگترین و محوری ترین شرکت‌های فعال در بخش انتشار اخبار در جهان به شمار می‌روند و بیش از ۸۰ درصد ترافیک خارجی در میان سایت‌های خارجی جهان را تشکیل می‌دهد.
انتهای پیام
