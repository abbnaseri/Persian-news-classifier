مک‌بوک‌های جدید اپل در صف رونمایی  
شنیده‌ها حاکیست که اپل در سال جاری میلادی قصد دارد هفت مدل مک بوک جدید معرفی و رونمایی کند.
به گزارش ایسنا، مک بوک های اپل که همواره یکی از قدرتمندترین، محبوب‌ترین و پرطرفدارترین لپ تاپ‌های جهان به شمار می‌روند، طبق گزارش‌های منتشره در وب سایت mac rumors به نظر می‌رسد که تعداد مدل‌های آن در سال جاری میلادی بیش‌تر خواهد شد و اپل به عنوان شرکت سازنده و توسعه دهنده آن تاکنون هفت مک بوک جدید را در کمیسیون اقتصادی اوراسیا به ثبت رسانده است.
همین موضوع به وضوح نشان می‌دهد که این غول تکنولوژی آمریکایی تصمیم گرفته است با ارائه و عرضه مدل‌های مختلف از لپ تاپ‌های مک بوک سهم خود را از بازارهای جهانی افزایش دهد و با توجه به نیاز، سلایق، قدرت خرید و استطاعت مالی کاربران مدل‌های مختلفی را روانه بازار کند. در فهرست منتشر شده در وب سایت مذکور نام مدل‌های زیر به صورت اختصاری به چشم می‌خورد:
A2159
A2158
A2147
A2141
A2179
A2182
A2251
ثبت دستگاه‌های هوشمند و الکترونیکی در کمیسیون اقتصادی اوراسیا از جمله الزامات قانونی محسوب می‌شود که قرار است در بازارهایی همچون روسیه و سایر کشورهای منطقه آسیا و اروپا عرضه شود.
پیش از این نیز کارشناسان و تحلیلگران فعال در حوزه فناوری از معرفی دستگاه‌های جدیدی همچون آیفون، آی‌پد، اپل واچ، سیستم عامل مک و همچنین ایرپاد خبردار شده بودند و حالا نیز این گزارش‌ها از رونمایی و عرضه هفت مدل مک بوک جدید سخن گفته است؛ بنابراین انتظار می‌رود اپل می‌خواهد در رویداد رونمایی از محصولات جدیدش در سال جاری میلادی از این دستگاه‌ها و مدل‌های جدید نیز نام برده و احتمالاً به معرفی آنها بپردازد.
انتهای پیام
