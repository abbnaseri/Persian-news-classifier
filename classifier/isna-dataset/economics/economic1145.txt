نرخ بیکاری در اتحادیه اروپا افزایش یافت
متوسط نرخ بیکاری در اتحادیه اروپا ۰.۳ درصد افزایش یافت.
به گزارش ایسنا به نقل از مرکز آمار اتحادیه اروپا، در سه ماهه نخست امسال شمار افراد بیکار هم در اتحادیه اروپا و هم در منطقه یورو در مقایسه با سه ماهه پایانی سال گذشته به میزان ۰.۳ درصد افزایش یافته است. نرخ بیکاری در مقایسه با مدت مشابه سال قبل در اتحادیه اروپا ۱.۳ درصد و در منطقه یورو ۱.۲ درصد بیشتر شده است.
طبق اعلام این مرکز، بیشترین افزایش نرخ بیکاری در بین اعضای اتحادیه اروپا تا پایان سه ماهه نخست امسال متعلق به مجارستان با ۱ درصد افزایش بوده است و پس از این کشور، اسپانیا با ۰.۷ درصد، یونان، لیتوانی و هلند با ۰.۶ درصد قرار دارند و از طرف دیگر بیشترین کاهش نرخ بیکاری متعلق به استونی با منفی ۰.۴ درصد بوده است. نرخ بیکاری در سوئد و فنلاند نیز بدون تغییر باقی مانده است.
بر مبنای تغییرات فصلی، حدود ۲۴۰.۷ میلیون نفر در سراسر اتحادیه اروپا و ۱۵۹.۵ میلیون نفر در سطح منطقه یورو تا پایان سه ماهه نخست امسال شاغل بوده‌اند که بالاترین رقم ثبت شده شاغلین در این دو منطقه محسوب می‌شود. در مقایسه با بحران مالی سال ۲۰۰۸، شمار شاغلین در اتحادیه اروپا ۱۶.۶ میلیون نفر و در منطقه یورو ۱۰.۸ میلیون نفر افزایش یافته است.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
