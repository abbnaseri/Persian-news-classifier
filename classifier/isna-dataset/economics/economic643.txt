قیمت نفت بسیار شکننده مانده است
مدیر عامل گروه ویتول در کنفرانس نفت و گاز آسیا اعلام کرد قیمت‌های نفت خام به دلیل ابهامات پیرامون عرضه و تقاضا که ناشی از فضای سیاسی در خاورمیانه و اختلافات تجاری میان آمریکا و چین است، شکننده مانده‌اند.
به گزارش ایسنا، راسل هاردی، مدیرعامل گروه ویتول اظهار کرد که در بحبوحه این ابهامات، گروه تولیدکنندگان نفت اوپک پلاس که شامل کشورهایی مانند روسیه است، به سختی در تلاش هستند تا به یک تعادل قیمت پایدار دست پیدا کنند.
هاردی گفت: تصور می‌کنیم اوپک پلاس تلاش می‌کند قیمت پایدار را حفظ کند و قیمت پایدار فضای سرمایه‌گذاری باثبات و بودجه پایدار را امکان پذیر می‌کند و انجام چنین کاری راحت نخواهد بود به خصوص که قیمت نفت در ماه‌های اخیر نوسان ۵۰ درصدی داشته است که احتمالاً از سوی اوپک پیش‌بینی نشده بود.
اوپک و متحدانش به پایان توافق برای محدودیت عرضه به میزان ۱.۲ میلیون بشکه در روز در نیمه اول سال ۲۰۱۹ نزدیک شده‌اند اما تنش‌های رو به رشد در خاورمیانه تصمیم‌گیری این گروه را پیچیده کرده است.
بر اساس گزارش پلاتس، مدیرعامل گروه ویتول گفت: تصور می‌کنم قیمت نفت میان نگرانی‌های عرضه و نگرانی‌های تقاضا گیر افتاده است. اختلاف تجاری میان آمریکا و چین نیز روی بازار تأثیر گذاشته است، با این حال باید دید در بلندمدت چه تحولات انرژی روی می‌دهد زیرا دولت‌های انرژی با تعیین مقررات درباره هزینه انتشار کربن و استفاده از خودروهای برقی به سرعت چشم‌انداز انرژی را تغییر می‌دهند.
وی در ادامه افزود: شاخص‌های اقتصاد کلان که کندی اقتصادی را نشان می‌دهند یک علامت هشداردهنده است که بازار باید درباره آن نگران باشد اما مقامات پولی هر آنچه در توان دارند برای تحرک بخشیدن به اقتصاد انجام می‌دهند و وی نسبت به وقایع ژئوپلیتیکی در مقایسه با عوامل اقتصادی تأثیرگذار بر پیش بینی‌های رشد اقتصادی نگرانی بیشتری دارد.
 انتهای پیام
