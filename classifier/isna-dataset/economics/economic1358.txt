عبور از تابستان بدون خاموشی با کمک مردم/ تغییر ساعت کار صنایع بزرگ پرمصرف
 وزیر نیرو گفت: درصددیم در سالی که به عنوان رونق تولید نام گذاری شده و برق نقش تعیین کننده‌ای در چرخه تولید دارد، با کمک مردم نه تنها خاموشی نداشته باشیم بلکه وقفه‌ای در برنامه‌های تولید و توسعه کشور نیز پیش نیاید.
به گزارش ایسنا، رضا اردکانیان با تاکید بر اینکه برنامه‌های پیک تابستان ۹۸ از مردادماه سال گذشته آغاز شده بود، اظهار کرد: بر اساس برآوردهای صورت گرفته کمبود ۸۰۰۰ مگاواتی تولید برق برای پیک امسال پیش‌بینی شده بود ولی بارندگی‌های مناسب سال آبی جاری موجب شده است تا در تابستان امسال حدود چهار و ۵۰۰ مگاوات کمبود تولید ناشی از کاهش سطح آب در مخازن سدهای چندمنظوره و نیروگاه‌های برق‌آبی را نداشته باشیم.
وی با اشاره به رشد بالای مصرف برق در کشور، گفت: پیک مصرف روز گذشته کشور در مقایسه با اوج مصرف مدت مشابه سال گذشته حدود پنج هزار مگاوات افزایش پیدا کرده است.
وزیر نیرو تاکید کرد: درصددیم در سالی که به عنوان رونق تولید نام گذاری شده و برق نقش تعیین کننده‌ای در چرخه تولید دارد، با کمک مردم نه تنها خاموشی نداشته باشیم بلکه وقفه‌ای در برنامه‌های تولید و توسعه کشور نیز پیش نیاید.
اردکانیان با اشاره به اینکه برنامه تغییر ساعت کار ادارات برای استان‌های زیادی تدارک دیده شده است، ادامه داد: در تابستان امسال برای کاهش مصرف برق تعداد قابل توجهی از لامپ‌های سازمان‌های دولت به سیستم‌های ال ای دی مجهز می‌شوند و میلیون‌ها کولر گازی و آبی سرویس خواهند شد.
وزیر نیرو تاکید کرد: همچنین ساعات کار صنایع بزرگ پرمصرف نیز به گونه‌ای تغییر خواهد کرد تا بدون ایجاد وقفه در تولید، فشار کمتری در اوج بار به شبکه وارد شود. به طور کلی با کمک مردم مجموعه این اقدامات موجب خواهد شد تابستان ۹۸ را بدون خاموشی سپری کنیم.
وی با اشاره به اینکه حدود ۲۳ هزار مگاوات از اوج بار کشور ما مربوط به سیستم‌های سرمایشی است، ادامه داد: در تمامی مناطق گرمسیری دنیا دمای آسایش بین ۲۴ تا ۲۵ درجه است بنابراین انتظار می‌رود هموطنان ما نیز دمای داخل ساختمان‌های خود را به این میزان رسانده تا بخش قابل توجهی از اوج مصرف برق کشور کاهش پیدا کند.
اردکانیان در بخش دیگری از سخنان خود با اشاره به اینکه کلیات لایحه موافقت نامه تشکیل منطقه آزاد تجاری میان ایران و اتحادیه اوراسیا امروز در مجلس شورای اسلامی به تصویب رسید، ادامه داد: پنج سال پیش کشورهای روسیه، قزاقستان، بلاروس، قرقیزستان و ارمنستان اتحادیه اقتصادی اوراسیا را تشکیل داده و ایران پس از دو سال مذاکره برای پیوستن به این اتحادیه پذیرفته شد ولی می‌بایست مراحل قانونی آن نیز در داخل کشور طی می‌شد.
وزیر نیرو یادآور شد: سال گذشته وزارت نیرو توسط هیئت وزیران به عنوان مسئول کمیسیون مشترک همکاری‌های اقتصادی و تجاری ایران و روسیه انتخاب و پیگیر مراحل قانونی تصویب لایحه موافقت نامه تشکیل منطقه آزاد تجاری میان ایران و اتحادیه اوراسیا بوده است که پس از بررسی‌های مختلف در کمیسیون‌های مربوطه خانه ملت کلیات این لایحه امروز با اکثریت آرا به تصویب رسید.
بنا بر اعلام وزارت نیرو وی که در یک برنامه تلویزیونی صحبت می‌کرد، تاکید کرد: این اقدام به معنای دسترسی ایران به بازار ۱۸۰ میلیونی این منطقه آزاد خواهد بود که درصددیم با هماهنگی بخش خصوصی بتوانیم با استفاده از تعرفه ترجیحی بیش از ۵۰۰ قلم کالای قابل تولید را در این بازار عرضه کنیم.
اردکانیان در پایان گفت: بر اساس برنامه‌ریزی صورت گرفته هفته آینده کمیسیون مشترک همکاری‌های اقتصادی و تجاری ایران و روسیه با حضور تعداد قابل توجهی از شرکت‌های خصوصی و دولتی در تهران و اصفهان برگزار خواهد شد.
انتهای پیام
