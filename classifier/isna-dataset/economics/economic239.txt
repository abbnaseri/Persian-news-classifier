۸۴ درصد واردات مربوط به کالاهای واسطه‌ای و سرمایه‌ای است
معاون طرح و برنامه وزارت صنعت، معدن و تجارت گفت: بیش از ۸۴ درصد واردات کشور، کالاهای واسطه‌ای و سرمایه‌ای است که این بخش از واردات، اثرگذار بر تولید کشور است.
به گزارش ایسنا به نقل از وزارت صنعت، معدن و تجارت، سعید زرندی اظهار کرد: کمبود ارز و مشکلات بین‌المللی باعث شد در همه سطوح، یک اتفاق نظر در خصوص ساخت داخل بیفتد، لذا نیاز اصلی واحدهای تولیدی در واردات شناسایی شد.
وی افزود: نهضت ساخت داخل در کشور به راه افتاده است و تولیدکنندگان نیازهای خود در واردات را مشخص کرده‌اند.
معاون طرح و برنامه وزارت صنعت، معدن و تجارت گفت: برای رفع نیازهای تولید سه بخش می‌توانند برای تعمیق ساخت داخل اقدام کنند.
وی افزود: گروه اول خود تولیدکنندگان هستند چرا که خود بخش تولید بهترین گزینه برای ساخت داخل نیازهای مختلف بخش صنعت و معدن هستند.
او ادامه داد: گروه دوم، شرکت‌های دانش‌بنیان هستند که می‌توانند در این عرصه وارد شوند تا زمینه تولید نیازهای قطعات و کالاهای وارداتی را برآورده کنند.
زرندی خاطرنشان کرد: گروه سوم، دانشگاه‌ها و مراکز علمی هستند تا بتوانند زمینه‌های قطعاتی که توان تولید آن را در داخل نداریم و دانش آن نیز در کشور نیست را فراهم کنند.
وی اظهار کرد: در همین راستا نمایشگاهی با عنوان "فرصت‌های ساخت داخل" برگزار می‌شود و مقرر شده در این نمایشگاه نیازهای تولید، به نمایش گذاشته شود و از طرفی دیگر، شرکت‌های دانش بنیان، مراکز علمی و سرمایه‌گذاران امکان تولید آن را مورد بررسی قرار دهند. این نمایشگاه از ۲۷ تیر ماه تا ۳۰ تیر در نمایشگاه بین‌المللی تهران برگزار می‌شود.
انتهای پیام
