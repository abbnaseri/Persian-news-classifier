اختلال ۶۰ هزار میلیاردی!
ارتباط معافیت‌های ۲۰ هزار میلیاردی مالیاتی با فرارهای ۴۰ هزار میلیاردی مالیاتی اختلالی است که معاون سازمان امور مالیاتی از آن خبر می‌دهد؛ اختلالی که اگر با برخورد قاطع مالیات‌ها برطرف شود می‌تواند باعث زنده شدن ۶۰ هزار میلیارد تومان از منابع عمومی در سال سخت اقتصاد شود.
به گزارش ایسنا، اعلام ۲۰ هزار میلیارد تومان معافیت‌های مالیاتی توسط یک مسئول ارشد سازمان امور مالیاتی در حالی است که پیش از این و در سال گذشته آستان قدس رضوی و نهادهای انقلابی که تصور می‌شد بخش عمده‌ای از معافیت‌های مالیاتی به آنها تعلق می‌گیرد نیز از دایره این معافیت‌ها خارج شده‌اند.
بر این اساس و با توجه به مصوبه مجلس در این زمینه به نظر نمی‌رسد که سازمان امور مالیاتی مانع چندانی بر سر راه حذف معافیت‌های مالیاتی داشته باشد. همانطور که می‌دانیم درآمدهای مالیاتی در سال سخت اقتصاد ایران به یکی از اصلی‌ترین تکیه‌گاه‌های دولت برای تأمین بودجه تبدیل شده است و بعید است دولت امسال برای تحقق درآمدهای این بخش مماشات کند.
اهمیت این مساله زمانی دو چندان می‌شود که بر اساس اظهارنظرهای مختلف مقامات اقتصادی و شخص وزیر اقتصاد میزان فرارهای مالیاتی در سال گذشته حدود ۴۰ هزار میلیارد تومان بوده است؛ رقمی که چنان درشت است که اگر واقعاً بتوان آن را محقق کرد یا از تکرار آن در سال جدید جلوگیری کرد چه بسا بتوان بخش مهمی از مشکلات بودجه را حل کرد.
لیست دستگاه‌ها به دیوان محاسبات ارسال شده است
به گزارش ایسنا، احمد زمانی -معاون پژوهش، برنامه‌ریزی و امور بین‌الملل سازمان امور مالیاتی- در یک برنامه تلویزیونی درباره نهادهای دولتی و غیر دولتی که با ندادن اطلاعات در نظام مالیاتی اخلال ایجاد می‌کنند گفت که لیست تمام دستگاه‌هایی که اطلاعات مالیاتی داده‌اند یا نداده‌اند به دستگاه‌های نظارتی و دولت اعلام شده است. همچنین لیست دستگاه‌هایی که اطلاعات ناقص داده‌اند را نیز به دیوان محاسبات ارسال کرده‌ایم.
معاون سازمان امور مالیاتی با بیان اینکه ۲۶ خردادماه سال جاری فهرست نهادهای دولتی و غیر دولتی که اطلاعات مالیاتی خود را ارائه نکرده‌اند را به کمیسیون اقتصادی و مجلس شورای اسلامی ارائه خواهد کرد ادامه داد: پیش‌نویس لایحه‌ای در سازمان امور مالیاتی تهیه شده است و در وزارت اقتصاد در دست بررسی است به این صورت که بخشی از معافیت‌های مالیاتی حذف و بخشی ساماندهی می‌شود.
او با بیان اینکه برآورد می‌کنیم با حذف برخی از معافیت‌های مالیاتی ۲۰ هزار میلیارد تومان درآمدهای دولت افزایش پیدا کند اظهار کرد: بررسی صندوق بین‌الملی پول و بانک جهانی از کشورهای مختلف نشان می‌دهد کشور ما در مقایسه با دیگر کشورها تنوع معافیت مالیاتی و عمق معافیت‌های مالیاتی بیشتر است بنابراین یکی از دلایلی که کم بودن شاخص نسبت مالیات به تولید ناخالص داخلی نیز همین معافیت مالیاتی است.
معافیت‌های مالیاتی به نفع هیچکس نیست
زمانی با تاکید بر اینکه معافیت مالیاتی به صورت گسترده نه به نفع دولت نه به نفع فعالان اقتصادی است ادامه داد: معافیت مالیاتی در اقتصاد ضد کارایی است چرا که با حمایت بی ربط و بی موقع یک صنعت باعث کاهش رونق در صنعت می‌شود و بی عدالتی ایجاد می‌کند.
معاون سازمان امور مالیاتی با بیان اینکه معافیت مالیاتی در صورت گسترده بودن به فرار مالیاتی هم دامن می‌زند اضافه کرد: فرار مالیاتی رفتار غیرقانونی مؤدیان و تخلف قانونی است که با استفاده از خلاءهای مالیاتی از قانون فرار می‌کنند. شکاف مالیاتی نیز مفهوم گسترده‌تری است که بخشی از آن فرار مالیاتی است و در واقع فرهنگ مالیاتی توسعه نیافته در کشور ما را نشان می‌دهد.
معاون سازمان امور مالیاتی همچنین به بخش مشاغل مربوط به خودرو هم اشاره کرد و گفت که این موضوع با حضور دستگاه‌های مختلف و کمیسیون اقتصادی مجلس بررسی شده است ولی هنوز بعد از چند سال نتوانسته‌ایم لیست این حوزه را دریافت کنیم.
زمانی با بیان اینکه پیش‌نویس لایحه مالیات عایدی بر سرمایه آماده شده و در وزارت امور اقتصادی و دارایی در حال بررسی برای ارائه به مجلس است گفت که مالیات بر عایدی باید جامعیت داشته باشد و همه اقلام سرمایه را در بر بگیرد و برای دولت نیز درآمدزایی داشته باشد.
انتهای پیام
