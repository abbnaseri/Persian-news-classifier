ایران رتبه ۲۱ استاندارد ایزو را در جهان دارد
رئیس سازمان ملی استاندارد ایران گفت: ایران رتبه ۲۱ استاندارد بین‌المللی ایزو را در بین ۱۶۳ کشور دارد.
به گزارش ایسنا، نیره پیروزبخت امروز در آئین تکریم و معارفه مدیرکل استاندارد قم اظهار کرد: استاندارد جایگاه مهم و حساسی در ارزیابی تولیدات و خدمات دارد.
رئیس سازمان ملی استاندار ایران با بیان اینکه این سازمان، فرابخشی، حاکمیتی و غیر سیاسی است و برای حفظ ایمنی و سلامت جامعه حرکت می‌کند، اظهار کرد: جهان با نظمی عظیم آفریده شده است اما انسان نظم آفرینش را بر هم می‌زند، یکی از وظایف مهم استاندارد این است که مانع از بی نظمی شویم.
پیروزبخت بیان کرد: هر کالایی و خدماتی و فرآیندی که با آن سر و کار داریم، دارای استاندارد است و در جامعه جهانی مقوله استاندارد فراتر رفته است و رویکرد فرآیندمحور دارد.
وی با بیان اینکه همه مؤلفه‌های مؤثر از زمان تولید تا مصرف و خدمات از نظر کیفیت، توسط استاندارد ارزیابی می‌شوند، بیان کرد: یکی از دغدغه‌های جدی در فرآیند تولید، تقلب است، در این راستا در جهت ارتقای کیفیت پیشنهاد تدوین استانداردهای اصالت مواد را داده‌ایم.
رئیس سازمان ملی استاندار ایران ادامه داد: در بسیاری از کشورهای در حال توسعه و توسعه یافته مواد غذایی تقلبی تولید می‌شود و اصالت مواد غذایی مورد ارزیابی قرار نمی‌گیرد. وقتی تولید داخل از تقلب رنج می‌برد، باید به افزایش نظارت‌ها و فرآیند استانداردسازی روی آورد.
وی گفت: در حوزه خدمت نیز ایستگاه‌های سی ان جی و شهربازی‌ها و تله کابین‌ها و مهد کودک‌ها و زمین‌های بازی و… در شورای استاندارد مورد ارزیابی قرار می‌گیرند.
پیروزبخت افزود: در سال جاری اولین قدم را در بسیاری از بخش‌ها از جمله بخش حلال برداشتیم و در قانون جدید استاندارد، تنها مرجع صدور گواهینامه حلال با حضور یک فقیه دارای شرایط هستیم؛ نخستین گواهی استاندارد حلال نیز در دو سال گذشته در حوزه تولیدات دامی در قم صادر شده است.
وی عنوان کرد: اولین گواهی در مورد قانون ذبح و صید نیز در قم صادر شده است، با توجه به ظرفیت‌هایی که وجود دارد قم می‌تواند پایه‌گذار بسیاری از مسائل باشد.
رئیس سازمان ملی استاندار ایران اظهار کرد: بحث توریسم مذهبی در قم فراگیر است و باید بیشتر به زوایای آن پرداخت و بدان اهمیت داد، در رابطه با توریست مذهبی و رونق گردشگری، سازمان ملی استاندارد و قم می‌توانند با توجه ظرفیت عظیم استان، تعاملات خوبی را شکل دهند.
وی ادامه داد: ۳۰۰۰ نیرو در سازمان ملی استاندارد به‌صورت مستقیم مشغول به فعالیت هستند و با توجه به سیاست برون سپاری، بیش از ۱۰۰ هزار نفر در خارج از سازمان با ما همکاری دارند و ما به ازای فعالیت‌ها در بخش خصوصی نیز اشتغال‌زایی داریم.
پیروزبخت گفت: ایران رتبه ۲۱ استاندارد بین‌المللی ایزو را در بین ۱۶۳ کشور دارد و یک نماینده در هیأت مدیره فنی داریم که برای اولین بار اتفاق افتاده است.
گفتنی است در این آئین از تلاش‌های منصور فرزانه مدیرکل سابق استاندارد قم تقدیر و مجید آوری‌فرد به‌عنوان مدیرکل جدید اداره استاندارد استان معرفی شد.
انتهای پیام
