"تاپ‌" رابط صنعت و دانشگاه است
معاون آموزش، پژوهش و فناوری وزارت صنعت، معدن و تجارت (صمت) از آغاز طرح توانمندسازی تولید و توسعه اشتغال پایدار (تاپ) در راستای تسهیل رابطه صنعت و دانشگاه خبر داد.
به گزارش ایسنا، امروز (شنبه) نشست خبری معاون آموزش، پژوهش و فناوری وزارت صنعت، معدن و تجارت برگزار شد.
در این نشست برات قبادیان با اشاره به فعالیت چهار دفتر اداره و آموزش، مرکز صنایع پیشرفته و دانش بنیان، دفتر توسعه و کاربرد آی‌تی و دفتر مالکیت صنعتی در معاونت آموزش، پژوهش و فناوری وزارت صنعت، معدن و تجارت، گفت: سه پروژه اساسی برای سال جاری در زمینه ارتباط صنعت و دانشگاه، بهره‌وری و انقلاب صنعتی چهارم تعریف شده است.
وی با بیان اینکه سعی شده طرح تاپ به‌گونه‌ای تدوین شود که مانند طرح‌های گذشته شکست نخورد، تصریح کرد: این طرح دارای دو بخش است، بخش اول درباره تقاضا است در این بخش همه بنگاه‌های صنعتی، معدنی و تجاری که تقاضا و نیاز فناورانه دارند، نیازهای خود را در این سامانه را ثبت می‌کنند. بخش دوم نیز مربوط به عرضه از سوی دانشگاه‌ها و مؤسسات علمی است.
این مقام مسئول ادامه داد: در بخش عرضه نخبگان مراکز علمی، دانشگاهی و شرکت‌های دانش‌بنیان قرار دارند که در سه رده استارتاپ، دانشجوتاپ و سربازتاپ دسته‌بندی می‌شوند. با توجه به اینکه بیش از یک میلیون دانشجوی ارشد و دکتری داریم، پیش‌بینی می‌شود که اگر امسال تنها پنج درصد از این دانشجویان به سمت حل مسائل بنگاه‌های اقتصادی کشور سوق داده شوند، ۵۰ هزار مسئله و نیاز این بنگاه‌های اقتصادی حل می‌شود.
وی با بیان اینکه در این طرح ستاد کل نیروهای مسلح، معاونت علمی و فناوری ریاست‌جمهوری و وزارت علوم مشارکت دارند، گفت: انتخاب سربازان نخبه یک فرآیند دقیق است و تاکنون با همکاری ستاد کل نیروهای مسلح مجوز به کار گیری ۲۰۰۰ سرباز نخبه در این طرح صادر شده است.
قبادیان از ثبت‌نام ۶۷۹ بنگاه در سامانه تاپ در سال جاری خبر داد و گفت: تاکنون ۲۰۴ نیاز بنگاه‌ها و ۲۵۱ پروژه ثبت شده است.
به گفته وی، استان‌های مرکزی، البرز، زنجان، قم و تهران ۵ استان برتر در زمینه ثبت‌نام در سامانه تاپ هستند. این در حالی است که هنوز درباره این طرح اطلاع‌رسانی دقیق در این استان‌ها انجام نشده است.
معاون وزیر صمت با بیان اینکه اولویت طرح تاپ بنگاه‌هایی است که واحد r&d دارند، تصریح کرد: حدود ۳۰۰۰ بنگاه واحد r&d دارند که ۶۸ درصد آن‌ها در همین پنج سال اخیر مجهز به این واحد شده‌اند.
۲۰ صنعت کشور بومی می‌شود
وی با اشاره به نقش اجرای این طرح در مقابله با مشکلات ایجاد شده ناشی از تحریم‌ها، گفت: در این طرح در نظر گرفته شده که در سال جاری ۲۰ صنعتی که بیشترین ارزبری را دارند و فناوری آن‌ها از خارج وارد می‌شود، به سمت بومی‌سازی سوق داده شوند.
قبادیان با اشاره به سهم ۳۰ درصدی بهره‌وری در جی‌دی‌پی، گفت: کشور ما در بهره وری عقب است و نیاز داریم به سمت افزایش بهره‌وری حرکت کنیم.
معاون وزیر صمت در پایان از برگزاری نمایشگاهی از نیاز صنایع خودرو، نفت و گاز، لوازم خانگی و فولاد در ۲۷ تیر ماه خبر داد و گفت: شرکت‌های فناورانه در بازدید از نمایشگاه راه‌حل‌های خود را برای پاسخگویی به این نیازها پیشنهاد می‌دهند. همچنین ۲۵ تیر ماه جلسه مشترکی بین وزارت صمت، وزارت علوم و معاونت علمی و فناوری ریاست‌جمهوری برای رفع نیاز صنایع ارزبر کشور برگزار خواهد شد.
انتهای پیام
