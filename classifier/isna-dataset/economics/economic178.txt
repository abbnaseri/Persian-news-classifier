تابلوی بازار پایه فرابورس سه رنگ می‌شود؟
در جلسه بعدی شورای عالی بورس باز هم به موضوع قانون پایه فرابورس پرداخته می‌شود تا بالاخره مشخص شود که آیا تابلوی این بازار سه رنگ خواهد شد یا خیر.
به گزارش ایسنا، در ماه‌های گذشته اعلام شد که قوانین بازار پایه فرابورس ایران قرار است تغییر کند و این بازار  با توجه به مقدار شفافیت شرکتها در سه تابلو به رنگ‌های زرد، نارنجی و قرمز دسته‌بندی شود.
طبق این قانون، قرار بود سفارشهای خرید و فروش (مظنه‌ها) مخفی باشد و معامله گران در زمان معامله از مظنه ها آگاهی نداشته باشند.
آن طور که مسئولان فرابورس ایران اعلام کردند، این قانون به این علت گذاشته شده که سهامداران انتظارات خود را بر اساس تحلیل و تصمیم خود شکل دهند و تصمیم‌گیری درباره معاملات به دور از هیجانات کاذب و گمراه‌کننده باشد.
اما فعالان این بازار به تغییر این قانون واکنش نشان داده و آن را خلاف دو اصل شفافیت و نقدشوندگی سهام دانستند.
 این موضوع سبب شد که قانون جدید بازار پایه تا امروز مسکوت بماند و بررسی آن به جلسه شورای عالی بورس کشیده شود.
دو هفته پیش، قبل از اینکه شورای عالی بورس تشکیل شود، شاپور محمدی، رئیس سازمان بورس اعلام کرد که اگر شورا به دستور جلسه قانون بازار پایه برسد این قانون را بررسی خواهد کرد اما بعد از اتمام جلسه در گفت و گویی که ایسنا با فرهاد دژپسند، رئیس شورای عالی بورس ( وزیر اقتصاد ) داشت، مشخص شد که شورا این موضوع را به جلسه بعدی موکول کرده است.
در این هفته بالاخره جلسه شورای عالی بورس با دستور جلسه بررسی قانون بازار پایه فرابورس تشکیل شد، ولی باز هم به جمع‌بندی نهایی در این زمینه نرسید و قرار است در اولین جلسه‌ای که در روزهای آتی، شورای عالی تشکیل می‌شود، این موضوع به نتیجه برسد.
با این حساب، فعالان بازار سرمایه منتظرند ببینند که آیا تابلوی بازار پایه فرابورس ایران سه رنگ می شود یا خیر.
خبرهایی که از گوشه و کنار شنیده می‌شود حاکی از این است که احتمال دارد این قانون به صورت پله ای به مرحله اجرا گذاشته شود.
انتهای پیام
