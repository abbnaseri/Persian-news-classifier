نفت آمریکا جای رقیب ایرانی خود را در هند پر کرد؟
هند در فاصله نوامبر سال گذشته تا ماه مه امسال که تحریم‌های واشنگتن علیه تهران، میزان واردات نفت این کشور از ایران را محدود کرد، خرید نفت از آمریکا را بیش از چهار برابر افزایش داد.
به گزارش ایسنا، آمار نفتکش‌ها که توسط رویترز رصد شده است نشان می‌دهد رشد صادرات نفت آمریکا به هند به میزان قابل توجهی بالاتر از رشد واردات نفت هند از کشورهای خاورمیانه بوده است.
در فاصله نوامبر سال ۲۰۱۸ تا مه سال ۲۰۱۹ که آمریکا صادرات نفت ایران را هدف تحریم قرار داد و یک معافیت شش ماهه برای خریداران بزرگ نفت ایران از حمله هند صادر کرد و پایان این معافیت‌ها در ماه مه، پالایشگاه‌های هندی حدود ۱۸۴ هزار بشکه در روز نفت خام آمریکا را خریدند در حالی که در مدت مشابه سال پیش تنها ۴۰ هزار بشکه در روز نفت آمریکا را خریداری کرده بودند.
در فاصله آغاز تحریم‌های آمریکا تا پایان معافیت‌های این کشور به خریداران نفت ایران، خرید نفت ایران از سوی هند به ۲۷۵ هزار بشکه در روز رسید که ۴۸ درصد کاهش سالانه داشت.
بین نوامبر تا مه، خرید نفت هند از عربستان سعودی ۱۱ درصد رشد کرد و به ۸۰۴ هزار بشکه در روز رسید و میزان وارداتش از امارات متحده عربی با ۳۷ درصد افزایش، به ۳۶۰ هزار بشکه در روز رسید اما وارداتش از عراق ۳.۳ درصد کاهش یافت و به ۱.۰۱ میلیون بشکه در روز رسید.
اگرچه حجم خرید نفت هند از آمریکا در مقایسه با منابع سنتی خاورمیانه اندک است اما رشد واردات نفت آمریکا، مانع رشد واردات از خاورمیانه شد به خصوص که قیمت فروش رسمی شرکت آرامکوی سعودی و سایر تولیدکنندگان نفت خاورمیانه بالاتر بود و باعث شد خرید نفت از آمریکا برای هند اقتصادی جلوه کند.
آمریکا از شکاف خالی که با وضع تحریم‌ها و محدود شدن صادرات ایران پیش آمد استفاده کرد و مشتاق است فروش نفت به هند را افزایش دهد.
بر اساس گزارش اویل پرایس، مایک پمپئو، وزیر خارجه آمریکا اوایل ماه میلادی جاری گفت: آمریکا خواهان فروش نفت خام و گاز طبیعی مایع بیشتری به هند است.
انتهای پیام
