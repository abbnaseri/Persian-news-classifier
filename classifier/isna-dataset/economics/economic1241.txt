نپرداختن مالیات سکه تا آخر خرداد، جریمه دارد
معاون سازمان امور مالیاتی اعلام کرد: خریداران سکه تا حداکثر ۲۰۰ عدد مشمول مالیات مقطوع شده‌اند و اشخاصی که بیش از ۲۰۰ سکه خریدند، مشمول مالیات مقطوع نبوده و می‌بایست تا پایان خردادماه ۱۳۹۸، اظهارنامه مالیاتی مربوط به این فعالیت را تسلیم کنندو درصورت عدم پرداخت مالیات تا پایان خرداد ۱۳۹۸ یا عدم پرداخت اقساط در سررسیدهای مقرر، مشمول جریمه خواهد بود.
به گزارش ایسنا، نادر جنتی اظهار کرد: کلیه خریداران سکه که در سال ۱۳۹۷ نسبت به دریافت حداکثر ۲۰۰ سکه از سیستم بانکی اقدام کرده‌اند، مشمول مالیات مقطوع بوده و از نگهداری اسناد و مدارک موضوع قانون مذکور و تسلیم اظهارنامه مالیاتی معاف هستند.
وی تاکید کرد: اشخاصی که در سال ۱۳۹۷ بیش از ۲۰۰ سکه دریافت کرده‌اند، مشمول مالیات مقطوع موضوع تبصره ماده ۱۰۰ قانون مالیات‌های مستقیم نبوده و می‌بایست اظهارنامه مالیاتی مربوط به این فعالیت (خرید و فروش سکه) را تا پایان خردادماه سال ۱۳۹۸ به سازمان امور مالیاتی کشور تسلیم کنند.
جنتی در خصوص نحوه تعیین مالیات مقطوع برای خریداران سکه که طی سال ۱۳۹۷ سکه خود را دریافت کرده‌اند، عنوان کرد: بر این اساس، تا ۲۰ سکه دریافتی مشمول مالیات نمی‌شود. نسبت به مازاد ۲۰ سکه تا میزان ۶۰ سکه به ازای هر سکه ۱۵۰ هزار تومان مالیات مقطوع؛ نسبت به مازاد ۶۰ سکه تا میزان ۱۰۰ سکه به ازای هر سکه ۲۰۰ هزار تومان مالیات مقطوع و نسبت به مازاد ۱۰۰ سکه تا میزان ۲۰۰ سکه به ازای هر سکه ۲۵۰ هزار تومان مالیات مقطوع تعیین شده است.
جنتی تصریح کرد: خریداران سکه در محدوده ۲۰ تا ۲۰۰ سکه با تاریخ تحویل سال ۱۳۹۷، لازم است ضمن مراجعه به سامانه عملیات الکترونیک مؤدیان مالیاتی به نشانی www.tax.gov.ir، کد ملی خود را در بخش «مالیات مقطوع دریافت‌کنندگان سکه» وارد کنند و در صورتیکه مشمول مالیات سکه بودند، اقدام به ثبت‌نام در این سامانه نمایند.
معاون مالیات‌های مستقیم سازمان امور مالیاتی کشور اضافه کرد: بدیهی است اطلاعات مؤدی اعم از اطلاعات هویتی، محل اقامت و شماره همراه، پس از ثبت نام، اعتبار سنجی شده و در صورت صحت اطلاعات، نام کاربری و کلمه عبور به شماره همراه مؤدی پیامک خواهد شد.
وی ادامه داد: مؤدی پس از دریافت نام کاربری و کلمه عبور اجازه ورود به بخش مربوطه در سایت عملیات الکترونیک سازمان را پیدا کرده و در ادامه، پس از مشخص کردن تعداد سکه خریداری شده، محاسبات سیستمی انجام شده و مبلغ مالیات تعیین می‌شود که پس از دریافت شناسه قبض و شناسه پرداخت، امکان پرداخت مالیات فراهم می‌شود.
جنتی همچنین از امکان پرداخت مالیات در چهار قسط مساوی خبر داد و گفت: عدم پرداخت مالیات تا پایان خرداد ۱۳۹۸ یا عدم پرداخت اقساط در سررسیدهای مقرر، مشمول جریمه خواهد بود.
معاون مالیات‌های مستقیم سازمان امور مالیاتی کشور افزود: چنانچه مؤدیان مشمول این دستورالعمل نسبت به مالیات تعیین شده صرفاً از حیث عدم فروش سکه‌های دریافتی معترض باشند، می‌توانند نسبت به طرح ادعای خود در مراجع دادرسی مالیاتی اقدام و درخواست رسیدگی مجدد نمایند.
وی همچنین یادآور شد: صاحبان مشاغلی که حسب سوابق پرونده یا مجوز صادره از سوی مراجع ذیربط به شغل مرتبط با خرید و فروش سکه اشتغال دارند، مشمول پرداخت مالیات مقطوع نبوده و مکلف هستند نسبت به تسلیم اظهارنامه مالیاتی شغلی خود اقدام کنند.
انتهای پیام
