هکرها به کدام بخش‌های دولتی بیشتر حمله می‌کنند؟
بر اساس گزارش‌های منتشر شده در سال ۲۰۱۸ میلادی، هکرها و مجرمان سایبری تمایل بیشتری برای دسترسی به اطلاعات تجاری و اقتصادی کشورهای مختلف و سرقت داده‌های مذکور داشته اند.
به گزارش ایسنا، در سال‌های اخیر که حملات سایبری به شدت رشد کرده است، مؤسسه‌های تحقیقاتی و تحلیلی بسیاری در جهان هشدار داده بودند که سال ۲۰۱۸، سال حملات سایبری و بدافزاری به سازمان‌های بزرگ، شرکت‌ها و نهادهای دولتی در جهان نام خواهد گرفت؛ چراکه تعداد سرقت‌های اطلاعاتی در این سال به اوج خود خواهد رسید.
از طرفی دیگر این کارشناسان امنیتی بارها خطاب به تمامی شرکت‌های فعال در زمینه‌های مختلف در جهان هشدار داده بودند که به ارتقای امنیت سایبری زیرساخت‌ها و سرورهای مربوط به خود اقدام کنند تا اطلاعات محرمانه و فوق سری خود را در برابر نفوذ هکرها و مجرمان سایبری مصون نگه دارند.
بر اساس نمودار زیر، به وضوح می‌توان دریافت که هکرها بیشتر به کدام بخش‌های جامعه تمایل دارند تا به اطلاعات محرمانه و ارزشمند آنها نفوذ پیدا کرده و به سرقت ببرند:

۱‏.‬ بخش تجارت و شرکت‌های فعال اقتصادی: ۴۵.۹ درصد
(مثل استارتاپ ها، شرکت‌های دولتی، نیمه دولتی و خصوصی و دانش بنیان)
۲. بخش پزشکی، درمان و سلامت: ۲۹.۲ درصد
(مثل بیمارستان‌ها، کلینیک‌های درمانی، درمانگاه‌ها، پژوهشکده‌های تحقیقاتی و پزشکی)
۳. بخش مالی و بانکداری: ۱۰.۹ درصد
(بانک‌ها، مؤسسات مالی و اعتباری، بنگاههای اقتصادی و صرافی‌ها)
۴. بخش دولت و اطلاعات نظامی: ۸ درصد
(وزارت خانه‌های دولت، سازمان‌های امنیتی و دولتی، ارتش و سایر مؤسسات و نهادهای وابسته به نیروهای نظامی)
نتایج تحقیقات و نظرسنجی‌های صورت گرفته در نیمه دوم سال گذشته حاکی از آن است که بسیاری از صاحبان شرکت‌ها و کارخانه‌های فعال در مناطق مختلف جهان اذعان کرده‌اند حداقل یک بار مورد حمله باج افزاری و سایبری هکرها قرار گرفته‌اند. بر اساس این تحقیقات، نیمی از آنها مجبور به پرداخت مبالغ و پول‌های هنگفتی به هکرها شده‌اند و نیمی دیگر نیز به خاطر عدم پرداخت وجه به آنها، تمامی اطلاعات ارزشمند و حیاتی خود را از دست داده‌اند.
بر اساس گزارش وب سایت visualcapitalist، بد افزارها، باج افزارها و حملات DDOS از جمله تهدیدهای امنیتی بودند که در سال‌های گذشته کاربران را در معرض خطر حملات سایبری قرار داده‌اند و موجب لو رفتن اطلاعات شخصی و محرمانه آنها شده است. طبق آمار، حملات سایبری در سال‌های اخیر به اوج خود رسیده و حالا خبر اینکه قرار است در سال‌های آتی اوضاع از اینکه هست هم نابسامان‌تر شود، بسیار نگران کننده به نظر می‌رسد.
در سال گذشته میلادی باج افزار، بدافزار و ویروس‌های رایانه‌ای بسیاری در سراسر جهان، اطلاعات محرمانه، خصوصی و مالی میلیون‌ها نفر را به سرقت بردند و میلیاردها دلار به شرکت‌های مربوطه و دولت‌ها خسارت وارد کرده‌اند.
حمله سایبری توسط بدافزار واناکرای (WannaCry) به طور قطع یکی از مهلک‌ترین حملاتی است که در طول سال‌های اخیر صورت گرفته است.
همانطور که در اخبار گذشته اشاره شده است، سالانه شرکت‌ها و سازمان‌های دولتی و خصوصی بزرگی در سراسر جهان متحمل خسارات و آسیب‌های جبران ناپذیری می‌شوند که از جمله مهم‌ترین آنها می‌توان به حمله سایبری به شرکت مالی اکوئیفاکس در آمریکا، سازمان بهداشت و سلامت در انگلستان، وزارت‌های دفاع و امور خارجه بسیاری از کشورها، شرکت حسابرسی دیلویت (Deloitte) در آمریکا اشاره کرد.
انتهای پیام
