مالیات با ایراد!
انتقادات وارد شده بر سازوکار فعلی مالیات بر ارزش افزوده به گونه‌ای است که عنوان می‌شود در این قانون بار مالیات بر دوش تولیدکننده قرار گرفته است؛ لذا قرار است تا ماه‌های آینده این قانون اصلاح شود.
به گزارش ایسنا، مالیات بر ارزش افزوده، رایج‌ترین و پذیرفته‌ترین مالیاتی است که دولت، برای تأمین هزینه‌های خود دریافت می‌کند. این مالیات نوعی مالیات بر مصرف است که بر اساس مصوبه مجلس شورای اسلامی سه درصد در اختیار شهرداری‌ها و دهیاری‌ها در راستای تأمین مالی آنها قرار می‌گیرد و یک درصد نیز در اختیار نظام بهداشت و درمان قرار می‌گیرد.
از اهداف مالیات بر ارزش افزوده به حداقل رساندن فرار مالیاتی، افزایش درآمد مالیاتی دولت و در پی آن شهرداری‌ها، افزایش قابل توجه شفافیت مالی بهبود وضعیت تولید، بالا رفتن انگیزه سرمایه‌گذاری، کمتر بودن آثار تورمی نسبت به سایر روش‌های اخذ مالیات، عادلانه بودن نسبت به سایر روش‌ها (با استناد به این مطلب که هر کس در جامعه بیشتر مصرف کند، بیشتر مالیات پرداخت می‌کند) است.
مالیات بر ارزش افزوده روی باز توزیع ثروت تأثیر می‌گذارد
در بین انواع مالیات‌های موجود نیز یکی از بهترین روش‌های اخذ مالیات، مالیات بر ارزش افزوده است. مالیات بر ارزش افزوده بهترین ابزار برای تأمین درآمدهای عمومی، باز توزیع ثروت و درآمد، ایجاد انضباط مالی و مدیریت اقتصادی است. همچنین برای تأمین هزینه‌های عمومی کشور همچون تأمین امنیت، بهداشت و درمان، آموزش و … نیازمند منابع مناسب و مستمر برای دولت‌هاست.
مهمترین منبع درآمدی دولت‌ها برای تأمین این هزینه‌ها در جهان امروز مالیات بر ارزش افزوده است که برخلاف روش تأمین هزینه از طریق فروش نفت که منجر به افزایش تقاضا و تورم می‌شود روش سالم‌تری بوده و بر ترکیب تقاضا نیز اثرگذار است.
از اهداف دیگر مالیات بر ارزش افزوده می‌توان به افزایش سهم مالیات در بودجه، برقراری عدالت اقتصادی و شفاف سازی تدریجی در مبادلات اقتصادی، اصلاح الگوی مصرف، کاهش میل به مصرف گرایی و افزایش توان پس‌انداز جامعه اشاره کرد. از آنجا که این مالیات در هر مرحله قابل انتقال به مرحله بعدی است به کمک آن می‌توان معاملات و تراکنش‌های صورت گرفته در زنجیره واردات، تولید، توزیع و صادرات را رصد کرد و از این طریق بر شفافیت جریان‌ها و فعالیت‌های اقتصادی و شناسایی بخش اقتصاد پنهان اضافه کرد.
مالیات بر ارزش افزوده باید دلالان را بزند؛ نه تولیدکنندگان
یکی از کارکردهای مهم اجرای مالیات بر ارزش‌افزوده، شفاف‌سازی در مبادلات اقتصادی است. پرداخت مالیات بر ارزش‌افزوده با ارائه دوره‌ای و منظم صورت‌حساب و اظهارنامه از سوی فعالان اقتصادی صورت می‌گیرد. درج اطلاعات مربوط به انجام معاملات و فعالیت‌های اقتصادی در صورت‌حساب‌ها و ارائه آنها همراه با اظهارنامه، مصداق عینی و عملی دسترسی به اطلاعات و گردش مالی صاحبان مشاغل و فعالان اقتصادی است که لازمه و پیش‌شرط تحقق شفافیت اقتصادی در حوزه مالیات ستانی محسوب می‌شود.
با اجرای قانون مالیات بر ارزش افزوده، مسیر تهیه و توزیع کالاها شفاف می‌شود و کسانی که بی جهت در مسیر تولید تا مصرف قرارگرفته‌اند شناسایی و به تدریج حذف می‌شوند. با اجرای این قانون اطلاعات اقتصادی لازم، در اختیار دولت قرار می‌گیرد تا با نگاه به تحولات و تغییرات برنامه‌ریزی کنند. در این فضا، فعالان اقتصادی اطمینان لازم برای سرمایه گذاری را پیدا می‌کنند و اقتصاد در فضایی رقابتی و شفاف به پیش می‌رود.
نوبت ۳ ساله برای اصلاح یک قانون ناقص
پیش از این لایحه مالیات بر ارزش افزوده برای تصویب به مجلس فرستاده شده بود. لایحه‌ای که رئیس کمیسیون اقتصادی مجلس درباره آن می‌گوید به علت نواقص این قانون، متأسفانه بار این مالیات بر دوش تولیدکننده قرار گرفته و بخش‌هایی از آن را دچار چالش کرده است به همین علت دولت و مجلس تصمیم گرفتند این قانون را اصلاح کنند.
به گفته پورابراهیمی، اکنون این لایحه در مراحل نهایی است و کلیات اصلاح این قانون در صحن علنی تصویب شده و به نظر می‌رسد تا ماه‌های آینده نهایی شود.
به گزارش ایسنا، یکی از انتقاداتی که کارشناسان بر سازوکار فعلی مالیات بر ارزش افزوده وارد می‌دانند این است که این مالیات باعث افزایش هزینه‌ها بر گرده تولیدکننده خواهد شد که این روند در نهایت نیز البته به ضرر مصرف‌کننده واقعی خواهد بود، چرا که تولیدکنندگان نیز این مالیات را در نهایت به قیمت محصول نهایی اضافه خواهند کرد.
انتهای پیام
