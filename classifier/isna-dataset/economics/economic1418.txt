سیگنال هشداردهنده قیمت نفت به آمریکا و عربستان
قیمت‌های پایین نفت با آهسته کردن روند رشد تولید آمریکا و تشویق عربستان سعودی و متحدانش به ادامه محدودیت عرضه، در حال متعادل کردن بازار است.
به گزارش ایسنا، آمار اداره اطلاعات انرژی آمریکا نشان می‌دهد تولید نفت آمریکا در مارس ۲۴۱ هزار بشکه در روز در مقایسه با فوریه رشد کرد و به ۱۱.۹۰۵ میلیون بشکه در روز رسید.
تولید نفت آمریکا در سه ماهه نخست سال ۲۰۱۹ به میزان ۱.۵۷۵ میلیون بشکه در روز در مقایسه با مدت مشابه سال گذشته افزایش یافت اما نرخ رشد آن در مقایسه با ۱.۹۲۰ میلیون بشکه در روز در سه ماهه سوم سال ۲۰۱۸ کمتر بوده است.
تولید ۴۸ ایالت آمریکا بدون در نظر گرفتن آب‌های فدرال در خلیج مکزیکو ۱.۴۲۵ میلیون بشکه در روز در سه ماهه اول امسال افزایش داشت که کمتر از ۱.۸۱۷ میلیون بشکه در روز در سه ماهه سوم سال ۲۰۱۸ بود.
کاهش قیمت‌ها از آغاز سه ماهه چهارم سال ۲۰۱۸ که در اواخر آوریل تجدید شد، نرخ رشد حفاری جدید و تکمیل چاه‌ها در مناطق بزرگ شیل را آهسته کرده است.
طبق اعلام شرکت خدمات انرژی بیکر هیوز، شمار دکل‌های حفاری نفت در اواخر ماه مه به ۸۰۰ حلقه رسید که حدود ۱۰ درصد کمتر از ۸۸۸ دکل در نوامبر سال ۲۰۱۸ بود.
تجربه نشان داده که تغییر قیمت سر چاه سه تا چهار ماه بعد روی شمار دکل‌های حفاری تأثیر می‌گذارد و ۹ تا ۱۲ ماه بعد روی روند تولید اثرگذار است.
بنابراین تأثیر اخیر افت قیمت‌ها در نیمه دوم سال ۲۰۱۹ و سه ماهه نخست سال ۲۰۲۰ باعث آهسته شدن روند رشد تولید می‌شود.
قیمت‌های پایین‌تر همچنین باعث شده عربستان سعودی و متحدانش در گروه اوپک پلاس درصدد تمدید توافق کاهش تولید نفت برای نیمه دوم سال میلادی جاری باشند.
عواملی شامل آهسته شدن رشد عرضه نفت شیل آمریکا و ادامه محدودیت عرضه توسط عربستان سعودی و یارانش، چشم‌انداز اشباع عرضه بازار نفت در سال ۲۰۱۹ و ۲۰۲۰ را به کلی مرتفع می‌کند.
قیمت نفت برنت برای تحویل فوری در ماه گذشته سیگنال‌های متضادی را درباره دورنمای بازار نفت در نیمه دوم سال ۲۰۱۹ مخابره کرده است.
افت قیمت نفت برنت از اواخر آوریل نشان می‌دهد که معامله گران نگران اشباع بیش از حد عرضه در بازار و رشد ذخایر نفت هستند. اما معاملات آتی نشان می‌دهد معامله گران نگران کمبود عرضه و افت بیشتر ذخایر هستند.
عمده نگرانی مربوط به تولید، به چند ماه آینده محدود شده است در حالی که برای بلندمدت نگرانی نسبت به وضعیت مصرف وجود دارد. معامله گران به شدت نگران کندی رشد مصرف هستند که ممکن است بازار را در اواخر سال دچار اشباع عرضه کند مگر اینکه پیمان محدودیت عرضه گروه اوپک پلاس تمدید شود.
نگرانی‌ها پیرامون وضعیت مصرف ناشی از واهمه بزرگ‌تر نسبت به کندی شدید اقتصاد جهانی است که ممکن است در بخش‌های حمل و نقل بار و تولید منعکس شده و به تقاضا برای نفت لطمه وارد کند.
شاخص‌های اقتصادی اخیر نشان می‌دهد فعالیت تولیدی و جابجایی بار در سراسر جهان پس از رشد قوی که در سال‌های ۲۰۱۷. ۲۰۱۸ داشت، نرخ ثابت یا رو به کاهشی پیدا کرده است.
طبق ارزیابی بانک فدرال نیویورک، ریسک‌های رکود به بالاترین حد از زمان بحران مالی سال ۲۰۰۹-۲۰۰۸ رسیده‌اند و در حال حاضر بالاتر از زمان پیش از رکودهای سال ۱۹۹۱ و ۲۰۰۱ هستند.
معامله گران نرخ بهره آمریکا اکنون انتظار دارند بانک مرکزی آمریکا تا آغاز سال ۲۰۲۰ نرخ‌های بهره را تقریباً سه چهارم یک درصد کاهش دهد.
شاخص اقتصادی اصلی سازمان توسعه و همکاری اقتصادی (OECD) به پایین‌ترین حد در حدود یک دهه اخیر رسیده و در سطحی است که از سال ۱۹۷۰ همواره نشان دهنده یک رکود قریب‌الوقوع بوده است.
در چین که بزرگترین واردکننده نفت جهان است، تولیدکنندگان از افت قابل توجه روند رشد تولید از اواسط سال ۲۰۱۸ به این طرف خبر داده‌اند و فعالیت تجاری در چهار ماه از شش ماه گذشته کاهش پیدا کرده است.
بر اساس گزارش رویترز، در نتیجه قیمت‌های نفت سقوط کرده تا با ریسک فزاینده رکود که روی مصرف تأثیر خواهد گذاشت، تنظیم شود. اگر ریسک رکود تعدیل نشود، قیمت‌ها دوباره افزایش پیدا خواهد کرد اما فعلاً معامله گران این سیگنال را ارسال می‌کنند که عربستان سعودی و تولیدکنندگان شیل آمریکا باید رشد تولید نفت را در مواجهه با کندی اقتصادی احتمالی محدود کنند.
انتهای پیام
