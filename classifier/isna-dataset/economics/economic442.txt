۷۶ درصد روستاییان به آب شرب بهداشتی دسترسی دارند
به گفته وزیر نیرو تا پیش از پیروزی انقلاب اسلامی کشورمان دارای تنها چهار تصفیه‌خانه فاضلاب بود که این رقم به برکت انقلاب اسلامی هم اکنون به ۲۲۰ مورد افزایش یافته است.
به گزارش ایسنا، رضا اردکانیان صبح امروز در حاشیه مراسم بهره‌برداری از شبکه و تصفیه خانه فاضلاب محمود آباد نمونه قزوین اظهار کرد: ۳۲ تصفیه‌خانه فاضلاب دیگر نیز در حال ساخت بوده و تا پایان کار دولت دوازدهم مورد بهره‌برداری قرار می‌گیرد.
وزیر نیرو در ادامه با اشاره به ساخت تصفیه‌‎خانه محمودآباد نمونه قزوین با مشارکت بخش خصوصی، گفت: این تصفیه خانه، چهاردهمین تصفیه خانه‌ای است که با مشارکت این بخش در کشور ساخته شده است.
بنا بر اعلام وزارت نیرو، اردکانیان با بیان اینکه کشورمان در یک منطقه خشک و بیابانی قرار گرفته است، افزود: باید از ظرفیت پساب‌های تصفیه شده برای به کارگیری در بخش صنعت و کشاورزی بیش از پیش بهره ببریم. تصفیه‌خانه‌ها با کارکرد خود علاوه بر تأمین بخشی از نیازهای آبی بخش صنعت و کشاورزی، موجب کمک به حفظ محیط زیست نیز می‌شوند.
وی اضافه کرد: در حال حاضر ۷۶ درصد روستاییان کشور به آب شرب بهداشتی دسترسی دارند که این رقم در استان قزوین حدود ۸۶ درصد و بالاتر از میانگین کشوری است.  
انتهای پیام
