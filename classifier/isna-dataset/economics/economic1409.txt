ایجاد شرکت حمل‌ونقل قطارهای حومه‌ای
وزیر راه و شهرسازی از ایجاد شرکت حمل‌ونقل قطارهای حومه‌ای خبر داد و اعلام کرد: امیدوار هستیم شهرداری‌ها و بخش خصوصی بتوانند سهم حمل و نقل شهری را در محدوده قانونی با ایجاد این شرکت بر عهده گیرند و بار ترافیکی سنگینی که مردم را اذیت می‌کند کاسته شود.
به گزارش ایسنا، محمد اسلامی در هفتمین نمایشگاه بین‌المللی حمل و نقل ریلی که با حضور سفرا، نمایندگان مجلس و سرمایه گذاران بخش خصوصی امروز (یکشنبه) در محل نمایشگاه بین‌المللی تهران برگزار شد با اشاره به اینکه پس از انقلاب طی سالیانی از توجه به توسعه زیرساخت‌ها در حوزه ریلی مغفول ماندیم، اظهار کرد: خوشبختانه طی چند سال اخیر به ویژه در دولت یازدهم و دوازدهم شاهد توسعه زیرساخت‌های حمل و نقل ریلی بودیم و نرخ بهره برداری مردم از ظرفیت ریلی کشور افزایش یافت و انتظار داریم که بتوانیم سرعت حرکت توسعه زیرساخت‌ها را حفظ کنیم.
وی ادامه داد: احداث خط دوم برای مسیرهای ترانزیتی، تقویت خطوطی که ظرفیت ترانزیت کشور را افزایش دهند و اتصال ریل به مراکز بار از جمله اهداف تعریف شده در حوزه حمل و نقل ریلی است.
وزیر راه و شهرسازی با اشاره به اختصاص ۲,۰۰۰ میلیارد تومان برای تولید ۱۰۰۰ دستگاه واگن باری، مسافری، خود کشش و لوکوموتیو اظهار کرد: ۹ شرکت ریلی بهره بردار و سازنده می‌توانند با قرارداد مد نظر از محل تبصره ۱۸ پشتیبانی شوند و در این حوزه فعالیت کنند.
اسلامی در ادامه بر استفاده از مزیت‌های بازار سرمایه تاکید و خاطرنشان کرد: ما نمی‌توانیم با وام بانکی و هزینه‌های مالی گزاف در حوزه تولید موفق باشیم و باید به بازار سرمایه توجه بیشتری کنیم.
وزیر راه همچنین با بیان اینکه باید اتصال به شبکه جهانی به ویژه فعالیت در حوزه قطارهای پر سرعت در دستور کار قرار گیرد بیان کرد: باید بازدهی سرمایه برای بخش خصوصی افزایش یابد و شرایط رقابت پذیری مهیا شود تا بتوانیم در بخش‌های مختلفی از جمله اتصال به شبکه جهانی و به ویژه حوزه قطارهای پرسرعت عملکرد مطلوبی داشته باشیم.
وی از ایجاد شرکت حمل و نقل قطارهای حومه‌ای خبر داد و اعلام کرد: اساسنامه این شرکت تصویب شده است و بخش خصوصی و شهرداری‌ها باید بتوانند سهم حمل و نقل شهری را در محدوده قانونی به عهده گیرند تا از بار ترافیک سنگینی که مردم را آزار می‌دهد کاسته شود و از طریق توسعه قطارهای حومه‌ای بتوانیم شبکه حمل و نقل قوی‌تری داشته باشیم.
وی ادامه داد: در این راستا باید مشوق‌های لازم نه از طریق رایانه بلکه با مدل‌های مالی درست تعریف شود تا در حوزه جذب سرمایه موفق باشیم.
انتهای پیام
