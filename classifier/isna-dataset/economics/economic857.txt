آخرین وضعیت قرارداد وام‌های ارزی در بانک‌ها
آخرین وضعیت عملکرد صندوق توسعه ملی در پرداحت تسهیلات ارزی بیانگر انعقاد بیش از ۱۴ میلیارد دلار قرارداد عاملیت با بانک‌ها در سال گذشته است.
به گزارش ایسنا، طبق اساسنامه صندوق توسعه ملی باید اعطای کلیه تسهیلات صندوق صرفاً از طریق عاملیت بانک‌های دولتی و غیردولتی انجام شود، این در حالی است که در سال ۱۳۹۷ در مجموع ۱۹ فقره قرارداد عاملیت اعطای تسهیلات ارزی به مبلغ ۱۴ میلیارد و ۷۵۰ میلیون دلار قرارداد عاملیت منعقد شده است که در مقایسه با سال ۱۳۹۶ تا ۱۷.۵ درصد افزایش داشته است.  بررسی وضعیت طرح‌های ارزی تأمین مالی شده از محل قراردادهای عاملیت در سال ۱۳۹۷ نشان می‌دهد که طرح‌های اعلام وصول شده (لغو نشده) صندوق توسعه ملی ۲۹ فقره و با مجموع مبلغ چهار میلیارد و ۳۶۰ میلیون دلار بوده است. همچنین بابت ۴۰ طرح در مجموع پنج میلیارد و ۱۰۰ میلیون دلار نزد بانک مرکزی نامه مسدودی صادر شده است. از سویی اعلام وصول و یا مسدودی ۳۱ فقره طرح با مجموع یک میلیارد و ۳۲۹ میلیون دلار به دلایل مختلفی از جمله عدم انجام تعهدات توسط متقاضی در مهلت مقرر و یا درخواست بانک عامل ابطال شده است.
همچنین مجموع پوشش‌های صادر شده بابت گشایش‌های اعتبار اسنادی صادره توسط بانک‌های عامل از محل کل تسهیلات ارزی دارای مسدودی، در سال ۱۳۹۷، حدود دو میلیارد و ۷۶۵ میلیون دلار بابت ۵۸ طرح بوده است. همچنین در دوره مورد گزارش، در این دوره بررسی طرح‌های اعلام وصول و مسدود شده نسبت به سال ۱۳۹۶ حکایت از افزایش دارد؛ به گونه‌ای که عملکرد اعلام وصول‌های صندوق از لحاظ مبلغ، ۴۸ درصد و میزان مسدودی‌های صادره ۱۹۰ درصد رشد دارد.
اما طبق آنچه که صندوق توسعه ملی اعلام کرده است پوشش‌ها و پرداخت‌های انجام شده در سال ۱۳۹۷ نسبت به سال ۱۳۹۶ تحت تأثیر اعمال تحریم‌توسط دولت آمریکا و نوسانات شدید ارزی، کاهش داشته‌اند؛ به طوری که کاهش ۶۰ درصدی پوشش‌ها و کاهش ۱۹ درصدی پرداخت‌ها در سال ۱۳۹۷ گزارش شده است.
انتهای پیام
