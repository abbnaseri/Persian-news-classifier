تعداد امضای اسناد مشترک ایران و روسیه به ۱۲ سند رسید
وزیر نیرو با بیان اینکه امروز ۱۲ سند همکاری با روسیه را به امضا می‌رسانیم که از جمله آنها تفاهم‌نامه‌ای برای بهینه‌سازی نیروگاه رامین اهواز و عملیات اجرایی پروژه برقی سازی راه آهن گرمسار-اینچه برون است، گفت:  امیدواریم تا دو ماه آینده با انجام تعهدات در وزارت راه و شهرسازی و روسیه کار اجرایی این پروژه آغاز شود.
به گزارش ایسنا، رضا اردکانیان ظهر امروز (سه شنبه) در مراسم اختتامیه پانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و فدراسیون روسیه با حضور دبیران کمیسیون که در هتل کوثر اصفهان برگزار شد، اظهار کرد: دومین همایش تجاری، فرهنگی بین ناحیه قفقاز شمالی روسیه و تعدادی از استان‌های کشور و اجلاس کمیسیون مشترک همکاری‌های اقتصادی و تجاری دو کشور، هر دو در زمانی اتفاق می‌افتد که لایحه همکاری جمهوری اسلامی با اتحادیه اقتصادی اوراسیا به تصویب مجلس شورای اسلامی رسیده و در آینده نزدیک به شکل قانون ابلاغ خواهد شد که شروع بسیار تأثیرگذاری در روابط اقتصادی و در بازاری حدود ۲۰۰ میلیون نفر است.
وی افزود: ضمن قدردانی از میزبانی شهر اصفهان که در روزهای اخیر با تلاش شبانه روزی امکان را برای دولت جمهوری اسلامی فراهم کردند تا طبق وعده خود به همکاران روس در ارتباط با برگزاری موفق این اجلاس در یکی از شهرهای خارج از تهران عملی کند امیدوارم از نتایج این اجلاس ارتباط بیشتر تجار، بازرگانان، صنعتگران و تولیدکنندگان استان مهم و تأثیرگذار اصفهان به عنوان قطب صنعتی، کشاورزی و گردشگری با مناطق مختلف در فدراسیون روسیه فراهم شود.
وزیر نیرو ادامه داد: در ابتدا هفت سند همکاری در چارچوب این اجلاس برنامه‌ریزی شده بود که با علاقه‌مندی و سطح وسیع شرکت کنندگان از دو طرف امروز ۱۲ سند همکاری را به امضا می‌رسانیم که از جمله آنها تفاهم نامه‌ای برای بهینه سازی نیروگاه رامین اهواز، یادداشت تفاهم همکاری در زمینه‌های مختلف مربوط به انرژی الکتریسیته، در حوزه همکاری‌های حمل و نقلی، شرایط خوبی برای آغاز عملیات اجرایی پروژه برقی سازی راه آهن گرمسار-اینچه برون فراهم شد. امیدواریم تا دو ماه آینده با انجام تعهدات در وزارت راه و شهرسازی و روسیه کار اجرایی این پروژه آغاز شود.
وی گفت: در سایر زمینه‌های مربوط به حمل و نقل مذاکرات و توافقات خوبی در زمینه وضع تعرفه‌های رقابتی، برگزاری جلسات چهارجانبه شرکت‌های راه آهن روسیه، قزاقستان و ایران، تهیه یک نقشه راه برای اقدامات مشترک در خصوص پروژه برقی سازی راه آهن سرخس-بندرعباس، تهران-تبریز، خط دوم راه آهن بافق-تورگان-سنگان و ساخت راه آهن چابهار-زاهدان- بیرجند و اتصال به راه آهن بافق-مشهد و نیز بررسی پروژه خط ریلی رشت-آستارا در ماه‌های پیش رو قابل ذکر است.
اردکانیان تصریح کرد: در زمینه فعالیت شرکت‌های ایرانی متقاضی آبزیان پرورشی ازجمله میگو و خاویار، توافقات خوبی مبنی برافزایش تعداد این شرکت‌ها صورت گرفت. همچنین در زمنیه همکاری‌های دارویی و بهداشتی بین دو کشور توافقات خوبی انجام شد. ثبت اقلام دارویی مربوط به بیماری‌های نادر ایران در روسیه و راه اندازی خط کشتیرانی تفریحی در دریای خزر توافق شد. امیدواریم هرچه زودتر توسعه گردشگری با توجه به امکاناتی که در حال فراهم شدن است رخ دهد.
وی اظهار کرد: در زمینه مربوط به انرژی اجرای توافقات و قراردادهای مربوط به واحدهای دو و سه نیروگاه اتمی بوشهر مورد تاکید قرار گرفت و کار به نحو مناسبی درحال پیشرفت است. در زمینه نفت و گاز هم مذاکرات مثبت و خوبی بین وزارت نفت ایران و وزارت انرژی فدراسیون روسیه انجام شد، می‌توان مجموعه مذاکرات را در چارچوب اراده رهبران سیاسی دو کشور برای توسعه فعالیت‌ها تلقی کرد و تاکید بر اهمیت موضوع کریدور سبز ارتباطی و عملیاتی کردن آن یکی دیگر از سرفصل‌های مذاکرات بود. در انتها وزارت نیروی ایران و وزارت انرژی روسیه احداث چهار واحد نیروگاه حرارتی در هرمزگان به ظرفیت مجموع ۱۴۰۰ مگاوات را مورد بررسی قرار دادند.
وزیر نیرو گفت: امیدواریم ظرف حداکثر ۳ ماه آینده شاهد سرعت گرفتن این پروژه باشیم و بعد از ۴ سال توقف در زمینه همکاری‌های مربوط به آب، در کارگروه مربوط به این موضوع زمینه‌هایی برای همکاری مشترک در زمینه انتقال تکنولوژی و استفاده از ظرفیت‌های خدمات فنی مهندسی فراهم شود.
انتهای پیام
