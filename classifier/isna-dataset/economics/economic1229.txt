کاهش شدید مبادلات ارزی در جهان
حجم مبادلات ارزی جهان در ماه می 9.6 درصد کاهش داشته است.
به گزارش ایسنا به نقل از رویترز، مؤسسه "سی ال اس" لندن در گزارشی اعلام کرد حجم مبادلات ارزی جهان در ماه مه در مقایسه با مدت مشابه سال قبل ۹.۶ درصد کاهش یافته و به ۱.۶۲ تریلیون دلار رسیده است. این مؤسسه کاهش دامنه نوسانات ارزی و بازگشت بازار ارز به ثبات را دلیل کاهش اقبال معامله گران به آن معرفی کرده است.
مؤسسه سی ال اس که یکی از بزرگ‌ترین پلتفرم‌های ارزی جهان محسوب می‌شود هم چنین اعلام کرده است که حجم مبادلات ماه مه در مقایسه با ماه آوریل نیز کاهش پیدا کرده است. در سال ۲۰۱۹ میزان نوسانات بازار ارز در جهان به کمترین سطح خود در طول چهار سال اخیر رسیده است.
امسال بانک‌های مرکزی جهان رویکرد محتاطانه تری در پیش گرفته‌اند و کاهش رشد اقتصادی بسیاری از کشورهای جهان آن‌ها را دست به عصا کرده است. سرمایه گذاران و معامله گران بازار ارز اکنون منتظرند تا چشم‌انداز اقتصاد جهانی مشخص‌تر شود و این رویکرد صبر در برابر کاهش رشد اقتصادی باعث کاهش نوسانات بازارهای ارزی جها ن نیز شده است.
به گفته مؤسسه سی ال اس، حجم مبادلات ارزی به صورت قرارداد سوآپ، معاملات فوری و آتی ارزی در ماه مه نسبت به سال گذشته کمتر بوده است.
طبق اعلام مؤسسه "کمپلو" در حال حاضر دلار آمریکا، یورو، پوند انگلیس، ین ژاپن و فرانک سوئیس پر مبادله‌ترین ارزهای جهان هستند.
انتهای پیام
