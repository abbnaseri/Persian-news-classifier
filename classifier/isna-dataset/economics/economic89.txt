رشد ۴۲ درصدی فروش آیفون در هند
میزان فروش گوشی‌های آیفون در بازار هند در نخستین فصل از سال جاری میلادی با ۴۲ درصد رشد مواجه شده است.
به گزارش ایسنا، هند به عنوان دومین بازار بزرگ فروش موبایل در جهان، همواره یکی از بازارهای مهمی به شمار می‌رود که تولیدکنندگان موبایل و غول‌های تکنولوژی به آن توجه خاصی کرده و به میزان فروش و موفقیت خود در آن اهمیت می‌دهند.
حالا تازه‌ترین و آمارهای منتشر شده در وب سایت phonearena نشان می‌دهد که اپل توانسته است عملکرد و میزان فروش موفقیت آمیزی را در بازار هند به خود اختصاص دهد و رشد و افزایشی ۴۲ درصدی را برای گوشی فروش گوشی‌های آیفون به ارمغان بیاورد.
تعداد کثیری از کارشناسان و تحلیلگران بازارهای محصولات فناوری هم زمان با رونمایی و عرضه گوشی‌های سری جدید آیفون پیش بینی و اعلام کرده بودند که استقبال کاربران در برخی از کشورها همچون هند و چین با کاهش قابل ملاحظه‌ای روبرو خواهد شد اما به نظر می‌رسد که برآورد آنها چندان درست از آب درنیامده است و در عوض، فروش آیفون در هند رشد چشمگیری را تجربه کرده است.
بازار کشورهای چین و هند با توجه به جمعیت بسیار بالای کاربران و همچنین تنوع در سلیقه و قدرت خرید آنها، همواره از اهمیت خاص و بسزایی برای شرکت‌های فعال در حوزه تکنولوژی برخوردار است و کاهش یا افزایش میزان فروش آنها در این کشورها می‌تواند نشان‌دهنده موفقیت یا عدم موفقیت آنها باشد.
انتهای پیام
