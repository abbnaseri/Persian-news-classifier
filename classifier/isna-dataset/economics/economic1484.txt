نرخ بیکاری کانادا به پایین‌ترین سطح تاریخ رسید
عملکرد فراتر از حد انتظار بازار کار در کانادا در ماه می نیز تداوم یافت.
به گزارش ایسنا به نقل از رویترز، در شرایطی که همسایه جنوبی کانادا یعنی آمریکا نتوانست در آن طور که باید، انتظار کارشناسان را برآورده کند، تداوم روند مثبت بازار کار کانادا و پشت سر گذاشتن یک ماه موفق دیگر که با اشتغال‌زایی برای ۲۷ هزار و ۷۰۰ نفر در ماه می همراه بود، توانست به کاهش نرخ بیکاری به ۵.۴ درصد که پایین‌ترین نرخ بیکاری ثبت شده در تاریخ کانادا نیز است، منجر شود.
این اشتغال‌زایی خوب در شرایطی اتفاق افتاد که کارشناسان تنها انتظار ۸۰۰۰ اشتغال‌زایی جدید را در پنجمین ماه سال داشتند. این اشتغال‌زایی پس از آمار خیره کننده ۱۰۶ هزار و ۵۰۰ نفری ماه آوریل صورت می‌گیرد و می‌تواند به تقویت موقعیت دولت این کشور در انتخابات امسال کمک بسیار زیادی کند.
بخش زیادی از عملکرد موفق بازار کار کانادا به روند مثبت خوداشتغالی بر می‌گردد به گونه‌ای که امسال ۶۱ هزار و۵۰۰ مورد خود اشتغالی صورت گرفته است.
سل گواتیری، کارشناس مسائل اقتصادی در مؤسسه " بی ام او کپیتال" گفت: یک عملکرد درخشان دیگر در بازار کار. این عملکرد قطعاً به ما اطمینان بیشتری در خصوص اقتصاد کانادا می‌دهد و می‌تواند نویدبخش آغاز بهار باشد.
در واکنش به این خبر ارزش دلار کانادا در برابر همتای آمریکایی‌اش به بالاترین سطح ۷ هفته اخیر رسید و هر دلار آمریکا به ۱.۳۳۰۲ دلار کانادا کاهش یافت. آمارهای اخیر مرکز آمار کانادا نشان دهنده آغاز یک روند بهبود نیرومند در اقتصاد این کشور هستند که در سال‌های اخیر با رشد ضعیفی دست و پنجه نرم کرده است.
با این حال برخی کارشناسان با هشدار نسبت به سهم بالای افراد خود اشتغال هشدار داده‌اند که تداوم این روند باعث خواهد شد تا نرخ بیکاری رفته رفته به حالت صعودی باز گردد.
به گفته مرکز آمار کانادا طی ماه می ۳۳ هزار و ۸۰۰ فرد شاغل در بخش دولتی و خصوصی این کشور کار خود را از دست داده‌اند.
انتهای پیام
