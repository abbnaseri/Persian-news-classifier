اینترنت 5G جهان را دو قطبی کرده است!
توسعه شبکه نسل پنجم اینترنت 5G بیشتر از آنکه همچون سایر فناوری‌های پیشین، جهان را متحد و یکپارچه کند، موجب تفرقه و اختلاف نظر کشورها شده است.
به گزارش ایسنا، وقتی تکنولوژی‌های جدید وارد عرصه‌های جدیدی از زندگی روزمره کاربران و شهروندان در سراسر جهان شد، کمتر کسی فکر می‌کرد که همین توسعه تکنولوژی و شبکه‌های ارتباطی و اینترنتی میان آنها شکاف ایجاد کند و ابزاری برای جدایی افکندن میان کشورهای مختلف شود. اما حالا به عقیده خیل عظیمی از کارشناسان و تحلیلگران، به نظر می‌رسد این اتفاق با معرفی نسل پنجم اینترنت 5G توسط شرکت چینی هواوی افتاده و تقریباً جهان تبدیل به دو بلوک مجازی شرق و غرب (موافقان و مخالفان استفاده از تجهیزات مخابراتی و ارتباطی هواوی) شده است.
کمتر از یک ماه پیش بود که دولت ترامپ، ریاست جمهوری ایالات متحده آمریکا با انتشار فهرستی جدید از شرکت‌های ممنوعه برای تجارت با آمریکا، نام شرکت چینی هواوی را در آن قرائت کرد و بدین ترتیب تمامی شرکت‌های آمریکایی و بین‌المللی را که تمایل به تجارت با ایالات متحده دارند، را از معامله و همکاری با هواوی منع کرد که در غیر این صورت با تحریم‌های واشنگتن روبرو خواهند شد.
هواوی که بدون شک بزرگترین اپراتور مخابراتی و توسعه دهنده تجهیزات اینترنتی در جهان به شمار می‌رود، در کشورهای متعددی اقدام به ارائه خدمات و توسعه تجهیزات لازم برای برقراری شبکه نسل پنجم اینترنت 5G کرده اما با توجه به اعمال تحریم‌های جدید از سوی کاخ سفید و تلاش دولت آمریکا برای متقاعد کردن متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی همچون انگلستان، هلند و آلمان، به نظر می‌رسد که توسعه شبکه 5G بجای اینکه راهگشا باشد، جلوی تصمیم‌گیری سریع و پیشرفت کشورهای مختلف به سمت و سوی راه اندازی جدیدترین نسل از شبکه‌های اینترنتی و مخابراتی را گرفته و در حقیقت، جهان را به دو قطب مخالف تقسیم کرده است.
چند روز پیش بود که روسیه تصمیم گرفت با هواوی به منظور توسعه و برقراری اینترنت ۵G وارد همکاری شود و بدین ترتیب با سایر قدرت‌های جهان که آمریکا در رأس آنها قرار دارد، مخالفت و تعارض خود را نشان دهد.
پیش‌تر نیز BBC در گزارشی نوشته بود: در خصوص ادامه همکاری و فعالیت‌های مخابراتی هواوی در دولت کشورهای مختلف اختلاف نظر شدید و پررنگی وجود دارد که به طور کلی می‌توان در حال حاضر جهان را به دو قطب تقسیم کرد که برخی از آنها تحت تأثیر نگرانی‌های امنیتی و احتمال جاسوسی هواوی از اطلاعات و حریم خصوصی کاربران قطع همکاری با این غول تکنولوژی را بر توسعه فناوری شبکه نسل پنجم اینترنت ۵G ترجیح داده‌اند و برخی دیگر از کشورها نیز توجه زیادی به اتهامات وارده علیه هواوی نشان نداده و ترجیح می‌دهند که زیرساخت‌های مخابراتی و ارتباطی شبکه ۵G آنها هرچه سریع‌تر توسط شرکت هواوی برقرار و راه اندازی شود چراکه اولاً این شرکت بزرگترین توسعه دهنده تجهیزات مخابراتی در جهان به شمار می‌رود و دوماً اینکه فعالیت سایر اپراتورهای مشابه صرفه اقتصادی برای دولت‌ها نخواهد داشت.
از جمله کشورهایی که طبق آخرین بیانیه خود اعلام کرده بودند برخلاف تلاش آمریکا برای عدم همکاری با هواوی و تشدید نگرانی‌های امنیتی، همچنان تمایل دارند به همکاری با این غول تکنولوژی چینی ادامه دهند، می‌توان به آلمان، فرانسه، هلند، کره جنوبی، هند، مالزی، اندونزی، تایلند، ویتنام، آفریقای جنوبی و کشورهای آفریقایی و خاورمیانه اشاره کرد.
مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد. هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از این نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود و نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آنها نیز به همکاری با این شرکت چینی خاتمه بخشند تا بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
بدون شک محدودیت‌های جدیدی که آمریکا برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط گوگل را استفاده کند و استفاده از سیستم عامل اندروید توسط هواوی تنها محدود به لایسنس‌های متن باز و AOSP خواهد بود. بعد از آن شرکت‌های بزرگی همچون گوگل، مایکروسافت ، کوالکام ، اینتل، برودکام ، پاناسونیک در کنار بسیاری از اپراتورهای مخابراتی فعال در کشورهای جهان اعلام کردند که به قطع همکاری با هواوی خواهند پرداخت تا شامل جریمه‌های سنگین واشنگتن نشوند.
انتهای پیام
