قابلیت فیس‌بوک به اسنپ‌چت می‌آید
به نظر می‌رسد که اسنپ‌چت در نظر دارد قابلیت‌های فیس‌بوک را به پلت‌فرم این اپلیکیشن محبوب و پرطرفدار بیاورد.
به گزارش ایسنا، یکی از بزرگ‌ترین رقبای شبکه اجتماعی اینستاگرام در چند سال اخیر، اپلیکیشن اسنپ‌چت بوده که توانست در سال‌های اخیر تعداد کثیری از کاربران و طرفداران شبکه‌های اجتماعی مختلف همچون اینستاگرام و فیس‌بوک را به خود جذب کند.
با اینکه فیس‌بوک همواره به تقلید کردن از سایر اپلیکیشن‌های رقیب خود معروف است، اما حالا به نظر می‌رسد که برخی دیگر از برنامه‌های رقیب همچون اسنپ‌چت تصمیم گرفته‌اند که از فیس‌بوک به عنوان بزرگترین شبکه اجتماعی در جهان تقلید و پیروی کنند.
اسنپ چت که در سال‌های اخیر از سوی کاربران به خصوص در سنین پایین از محبوبیت و استقبال بی نظیری از سوی کاربران برخوردار شده است، به تازگی اعلام کرده است که قابلیت جدیدی را تحت عنوان افزودن رویداد (add events) به پلتفرم خود بیفزاید تا نظر و توجه خیل عظیمی از کاربرانی که از آن تقاضا کرده بودند تغییر و تحولات جدیدی را به وجود بیاورد و قابلیت‌های نوینی را به پلتفرم خود بیفزاید، جلب کند.
اسنپ‌چت (snapchat) که یک برنامه ارسال و دریافت تصاویر در پلت‌فرم گوشی‌های هوشمند است و نخستین بار در سپتامبر ۲۰۱۱ میلادی در دسترس عموم کاربران قرار گرفت، به کاربران امکان می‌دهد تا به ثبت و ضبط تصاویر و ویدئوهای موردنظر خود بپردازند، متن و تصاویر دیگری به آن بیفزایند و آن‌ها را ویرایش کنند. اما یکی از بارزترین قابلیت‌های این شبکه اجتماعی، استوری است که دقیقاً مشابه استوری‌های اینستاگرام، تنها در مدت زمان کوتاهی برای کاربران قابل مشاهده است.
اسنپ چت در رقابت تنگاتنگی که با اینستاگرام و فیس‌بوک دارد، پیش‌تر نیز قابلیت‌های متعدد جدیدی را به پلتفرم خود افزوده بود.
انتهای پیام
