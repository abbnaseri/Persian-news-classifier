هماهنگی دولت و بخش‌خصوصی رمز پیروزی در جنگ اقتصادی است
در پایان سفر یکروزه وزیر صنعت، معدن و تجارت به آذربایجان غربی نشست هیات رئیسه اتاق بازرگانی، صنایع، معادن و کشاورزی ارومیه و جمعی از فعالین اقتصادی با رضا رحمانی و استاندار آذربایجان غربی برگزار شد.
به گزارش ایسنا، در این نشست ضمن بررسی مسائل و مشکلات تولیدکنندگان و صادرکنندگان، راهکارهای روان‌سازی صادرات و رونق تولید به بحث و تبادل نظر گذاشته شد.
رحمانی وزیر صنعت، معدن و تجارت نیز پس از شنیدن نظرات فعالان اقتصادی در خصوص راهکارهای بازگشت ارز حاصل از صادرات، صادرات سیب، سرمایه در گردش، تسهیلات بانکی و واحدهای تولیدی راکد، همفکری و هماهنگی دولت و بخش خصوصی را رمز پیروزی در جنگ اقتصادی دانست.
وی در ادامه از تدابیر اندیشیده شده برای حل مشکلات تولیدکنندگان و صادرکنندگان با هماهنگی بانک مرکزی و مجلس شورای اسلامی خبر داد.
محمد مهدی شهریاری استاندار آذربایجان غربی نیز در این نشست ضمن ارائه گزارشی از مسائل و مشکلات موجود از عزم دولت برای رونق تولید به منظور اشتغال زایی و نیز رفاه اجتماعی خبر داد.
انتهای پیام
