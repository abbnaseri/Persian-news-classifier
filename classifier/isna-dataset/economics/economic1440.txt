جزئیاتی از طرح تونل انتقال آب سد امیرکبیر به تهران
مدیرعامل شرکت آب منطقه‌ای تهران گفت: در بهره‌برداری از طرح تونل انتقال آب سد امیرکبیر به تهران ملاحظات زیست محیطی به شکل ویژه‌ای مورد توجه قرار گرفته و حقابه محیط زیست و کشاورزی کاملاً رعایت شده است.
به گزارش ایسنا، سیدحسن رضوی اظهار کرد: طرح آبرسانی به شهر تهران از سد تنظیمی امیرکبیر شامل تونل انتقال به طول ۳۰ کیلومتر و فاز اول تصفیه‌خانه ششم تهران به ظرفیت ۷.۵ مترمکعب در ثانیه و تأسیسات وابسته است که با هدف جایگزینی سیستم‌های موجود انتقال و تصفیه آب شرب شهر تهران، فراهم کردن امکان بررسی، بازسازی و اصلاح سیستم‌های موجود انتقال و تصفیه آب شرب پایتخت در حال احداث است.
وی آبرسانی به مناطق شهری با ارتفاع بالاتر از رقوم تحت پوشش تصفیه خانه‌های موجود به طریق ثقلی و در نتیجه کاهش هزینه‌های پمپاژ و صرفه‌جویی در هزینه‌های بهره‌برداری و نگهداری سیستم‌های موجود توزیع آب را از دیگر اهداف اجرای این طرح مهم عنوان کرد و گفت: آبرسانی به مناطق گسترش یافته در محدوده شمال و شمال‌غرب تهران بزرگ، افزایش ظرفیت تصفیه آب شرب در شهر تهران، انتقال کامل حقابه شرب تهران از منابع غربی (سدهای امیر کبیر و طالقان) و افزایش ایمنی و پدافند غیرعامل سامانه‌های انتقال و تصفیه آب شرب تهران جزو دیگر اهداف این طرح است که با بهره‌بردای از آن مانع ورود هرگونه آلاینده احتمالی به منابع آب می‌شود.
مدیرعامل شرکت آب منطقه‌ای تهران با بیان اینکه از ابتدای اجرای طرح دغدغه‌های زیست محیطی در ارتباط با سرنوشت رودخانه کرج پس از بهره‌برداری از تونل مطرح گردیده بود، ادامه داد: با پیگیری‌های به عمل آمده، این موضوع در مراجع مسئول از جمله سازمان حفاظت از محیط زیست، مجلس شورای اسلامی، سازمان بازرسی کل کشور، شورای اسلامی وقت شهر کرج و نهایتاً هیأت دولت مطرح و پس از اطلاع‌رسانی و شفاف‌سازی ابهامات در جلسات متعدد در سطوح کارشناسی و مدیریتی، انتقال آب از طریق تونل به تصفیه خانه ششم تهران مورد تصویب کمیسیون امور زیر بنایی، صنعت و محیط زیست و هیأت دولت قرار گرفت و مقرر گردید با بهره برداری از تونل انتقال آب کرج- تهران، رژیم جریانی رودخانه کرج براساس شاخص‌های زیست محیطی تغییر نکند.
وی با تاکید بر توجه به مسائل زیست محیطی و حقابه کشاورزان در اجرا و بهره‌برداری از این طرح، افزود: در مصوبه هیأت دولت، حقابه‌های کشاورزی کرج و زیست‌محیطی رودخانه کرج نیز براساس مطالعات زیست محیطی که قبل از اجرای طرح صورت پذیرفته و به تأیید سازمان حفاظت محیط زیست کشور رسیده بود، مصوب گردیده و وزارت نیرو مکلف به تأمین آن شده است.
بنا بر اعلام وزارت نیرو، رضوی تصریح کرد: لذا با بهره‌بردای از تونل یاد شده به دلیل اینکه حقابه‌های زیست‌محیطی و کشاورزی و همچنین آب انتقالی به تصفیه خانه‌های جلالیه و کن از طریق بیلقان مطابق روال قبل در رودخانه کرج جریان خواهد داشت، آب رودخانه کرج هیچگاه قطع نخواهد شد.
وی تاکید کرد: با توجه به اینکه در مطالعات طرح، به ملاحظات زیست محیطی و تعیین حقابه زیست محیطی پایین دست رودخانه کرج بر اساس الگوهای مورد تأیید سازمان حفاظت محیط زیست توجه ویژه‌ای صورت گرفته است بنابراین طرح موضوعاتی از قبیل مرگ رودخانه کرج و خشک شدن ۲۵ کیلومتر از جاده چالوس و باغات پایین دست و دیگر موارد مشابه، منطبق بر واقعیت نبوده و نبایستی موجب نگرانی و دغدغه خاطر دوستداران محیط زیست و ساکنین مناطق یاد شده گردید.
انتهای پیام
