ایران بیش از ۹۳ میلیون مشترک تلفن همراه دارد
 تعداد مشترکان تلفن همراه ایران تا پایان سال گذشته، به بیش از ۹۳ میلیون رسیده است.
به گزارش ایسنا، تعداد مشترکان اپراتورهای تلفن همراه در سال ۹۷، ۹۳ میلیون و ۳۶ هزار و ۵۸۴ است و در مقایسه با سال ۹۶ که آمار ۸۸ میلیون و ۳۴۱ هزار و ۷۲۳ داشته، رشدی نزدیک به پنج میلیون را نشان می‌دهد.

از طرفی ضریب نفوذ تلفن همراه تا پایان سال ۹۷، ۱۱۳.۳۴ درصد بوده که در مقایسه با ضریب نفوذ ۱۱۰.۵۳ درصدی تا پایان سال ۹۶، حاکی از نزدیک به سه درصد افزایش است. همچنین پوشش جاده‌های اصلی فرعی ریلی، به ۸۶.۶۵ درصد رسیده است که در مقایسه با آمار ۸۲ درصدی در سال ۹۶، رشد چهار درصدی را نشان می‌دهد.

بررسی سهم اپراتورهای تلفن همراه از ۹۳ میلیون مشترک، نشان می‌دهد ۵۹.۲۹ درصد متعلق به شرکت مخابرات ایران (همراه اول)، ۳۶.۴۵ درصد متعلق به شرکت خدمات ارتباطی ایرانسل، ۴.۲۴ درصد متعلق به شرکت خدمات ارتباطی رایتل و ۰.۲ درصد سازمان منطقه آزاد کیش است.

طبق آمار اعلامی از سوی سازمان تنظیم مقررات ارتباطات رادیویی، بیشتر بودن ضریب نفوذ سیم‌کارت از ۱۰۰ درصد، نشان می‌دهد که تعداد سیم‌کارت‌های موجود، از جمعیت ایران بیشتر است که این موضوع اگرچه می‌تواند حاکی از چند سیم‌کارته بودن افراد باشد، اما نشان می‌دهد به احتمال زیاد کمتر کسی در ایران حضور دارد که حتی یک سیم‌کارت هم نداشته باشد.
انتهای پیام
