دومین عرضه اولیه بورس در سال جاری 
امروز ۱۰ درصد از سهام پلی پروپیلن جم در بورس تهران در گروه محصولات شیمیایی عرضه شد. این دومین عرضه اولیه بورس تهران در سال جاری است.
به گزارش ایسنا، از ابتدای امسال تا امروز یک شرکت در بورس تهران عرضه اولیه شده بود، اما امروز ۱۰ درصد از پلی پروپیلن جم در بورس عرضه شد؛ به طوری که از این ۱۰ درصد ۴.۹ درصد مربوط به سهم پتروشیمی جم و ۵.۱ مربوط به سهام پتروشمیران است.
هر سهامدار حقیقی یا حقوقی می‌توانست برای ۵۰۰ سهم در عرضه اولیه ثبت سفارش انجام دهد. کف قیمت این سهم در ۲,۱۰۰ تومان و سقف قیمت این سهم ۲,۲۵۰ تومان در نظر گرفته شده بود که در نهایت ۲,۲۵۰ تومان کشف قیمت شد.
رمضانی - مدیر مالی پلی پروپیلن جم - در پاسخ به این پرسش ایسنا که در سال ۱۳۹۷ دقیقاً چه مقدار از ارز ناشی از صادرات را به کشور آوردید؟ گفت: از سال ۱۳۹۶ برای اینکه شفاف سازی کامل در سیستم فروش ارز صورت گیرد هیأت مدیره شرکت مصوب کرد که تمام مبادلات ارزی و معاملات ارزی ما در بانک تجارت و شرکت کارگزاری وابسته به بانک تجارت باشد. بنابر این در سال ۱۳۹۶ تمام ارتباطات ارزی‌مان از طریق کارگزاری بانک تجارت صورت گرفت و در سال ۱۳۹۷ حدود ۱۰ میلیون دلار ارز را به سیستم بانکی تزریق کردیم و فروش انجام دادیم.
وی ادامه داد: ارز ۴۲۰۰ تومانی هم به سیستم بانکی کشور فروخته‌ایم که این ایراد وارد شد چرا منافع سهامدار را در نظر نگرفتید.
به گفته او، ۱۰ هزار دلار از طریق این شرکت وارد سامانه نیما شده و باقی ارز برای واردات قطعات یدکی و کاتالیست مصرف شد.
رمضانی در پاسخ به اینکه دقیقاً از نظر ارزی چقدر ارز حاصل از صادرات داشتید که ۱۰ هزار دلار آن به کشور وارد شده است؟ گفت: حدود ۱۳ میلیون دلار صادرات داشته‌ایم که سه میلیون دلار را خودمان خرج کرده‌ایم و ۱۰ میلیون دلار هم به تزریق سیستم بانکی و سامانه نیما کردیم.
مدیر مالی پلی پروپیلن جم در پاسخ به اینکه سه ماه از سال ۱۳۹۸ می‌گذرد، در این مدت چقدر ارز حاصل از صادرات را به کشور بازگرداندید؟ گفت: در سال ۱۳۹۸ به دلیل نوساناتی که وجود داشت صادراتی که انجام دادیم به اندازه خریدهای خودمان بود هنوز در سال ۱۳۹۸ به سیستم نیما ارزی تحویل ندادیم و هر ارزی که داشتیم برای خریدهای خودمان در ابتدای سال مصرف شده است.
بهمن بهزادی - مدیرعامل پلی پروپیلن جم - نیز اظهار کرد: این شرکت بالاترین میزان عرضه محصول در بورس را داشته است. ما ۳۳ درصد تولید کل پلی پروپیلن کشور را داریم، ولی بالاترین مقدار عرضه را در سال ۱۳۹۷ و امسال داشتیم. پلی پروپیلن گرید RP120L سال گذشته به صورت آزمایشی عرضه شد و رضایت و تاییدیه بین‌المللی گرفته شده است که امسال جزو برنامه تولید است.
وی در پاسخ به سوالی درباره مقاصد صادراتی این شرکت، بیان کرد: در کشور عراق بازار مستعدی داریم و همچنین در هفته‌های گذشته ۱۱۰ تن صادرات به افغانستان داشتیم ولی صادرات عمده ما به ترکیه بوده است.
انتهای پیام
