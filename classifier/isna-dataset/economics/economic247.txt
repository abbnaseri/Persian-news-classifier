اتیوپی به‌دنبال جریمه بوئینگ
به نظر می‌رسد که شرکت هواپیمایی اتیوپی ایرلاینز قصد دارد شرکت هواپیماسازی بوئینگ را به علت سقوط مرگبار بوئینگ ۷۳۷ مکس جریمه کرده و تحت پیگرد قانونی قرار دهد.
به گزارش ایسنا، چند ماه پیش بود که دومین هواپیمای مسافربری بوئینگ ۷۳۷ مکس ۸ تنها چند دقیقه بعد از بلند شدن از زمین که به نایروبی، پایتخت کنیا در حال پرواز بود، سقوط کرد و تمامی ۱۵۷ سرنشین آن کشته شدند. این دومین سانحه مرگباری بود که دقیقاً به فاصله چند ماه، برای این هواپیمای جدید و پیشرفته اتفاق می‌افتاد.
بعد از آن تمامی ایرلاین‌های جهان تصمیم گرفتند که مجوز پرواز برای این نوع خاص از هواپیما صادر نکنند، به ادامه فعالیت این نوع خاص از هواپیما پایان دهند و به طور موقت پرواز آن را به حالت تعلیق دربیاورند. هنوز هم با این‌که بسیاری از شرکت‌های هواپیمایی در جهان تعداد زیادی از این هواپیما را در خطوط فعال خود در اختیار دارند، بوئینگ ۷۳۷ مکس زمین گیر شده است.
هم اکنون ۳۸۷ فروند هواپیمای بوئینگ در فرودگاه‌های سراسر جهان زمین گیر شده و تا اطلاع ثانوی مجوز پرواز نخواهند داشت.
بعد از این اتفاق سازمان هوانوردی فدرال آمریکا با متخصصان شرکت هواپیماسازی بوئینگ وارد همکاری شدند تا علت دقیق حادثه و نواقص موجود در هواپیمای مذکور را کشف، اعلام و برطرف کنند.
حالا بر اساس گزارش کوارتز، به نظر می‌رسد بسیاری از خانواده‌های مسافرانی که در هواپیمای بوئینگ ۷۳۷ مکس اتیوپی ایرلاینز با پیگیری وکلای متخصص در این امر سعی دارند که از شرکت بوئینگ شکایت کرده و در صورت امکان، غرامت دریافت کنند. دولت این کشور نیز بوئینگ را به علت سهل انگاری در بهبود و ارتقای ایمنی هواپیماهای تولیدی خود تحت پیگرد قانونی قرار داده و قصد دارد آن را مجبور به پرداخت جریمه و خسارت کند.
در نخستین بررسی‌های صورت گرفته بعد از این سقوط مرگبار مشخص شد که علت سقوط هواپیمای بوئینگ ۷۳۷ مکس یک نقص نرم افزاری بوده است اما بعد از نتایج تحقیقات آتی متخصصان سازمان هوانوردی فدرال آمریکا نشان داد که سیستم اتوماتیکی که در دماغه هواپیما برای جلوگیری بالا رفتن هواپیما بکار رفته، در شرایط بخصوصی کنترل هواپیما را از دستان خلبانان خارج کرده و موجب حرکت سریع رو پایین و در نهایت سقوط آن شده است.
نتایج بررسی‌های سازمان هوانوردی فدرال آمریکا با همکاری شرکت سازنده این هواپیما یعنی بوئینگ، نشان می‌داد که سیستم جدیدی که از سنسورهای پیشرفته در نوک دماغه جت به‌کار برده شده، موجب سقوط آن شده است. این بدان معناست که سنسورهای موجود در دماغه هواپیما احتمالاً به دلیل مشکلات نرم‌افزاری اطلاعات نادرستی به سیستم مرکزی هواپیما مخابره کرده و این بدان معناست حتی در زمانی که خلبان کنترل و هدایت هواپیما را بر روی اتو پایلوت (هدایت خودکار و اتوماتیک) می‌گذارد، این سنسورهای موجود در سیستم جدید، سر هواپیما را به سمت پایین می‌کشانند و این امر موجب می‌شود کنترل جت برای خلبان دشوار شود و به سرعت سقوط کند.
انتهای پیام
