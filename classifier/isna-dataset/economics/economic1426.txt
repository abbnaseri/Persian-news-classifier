 ۶۲ درصد شرکت‌های بازار پایه بهترین وضعیت را دارند
معاون فرابورس ایران اعلام کرد که در حال حاضر ۱۸۲ شرکت‌های در بازار پایه حضور دارند که حدود ۶۲ درصد آنها در تابلو زرد این بازار، یعنی بهترین وضعیت قرار دارند که نسبت به پارسال‌ رشد چشمگیری پیدا کرده‌اند و هفت شرکت پایه‌ای برای رفتن به بازار اصلی درخواست کرده‌اند.
رضا غلامعلی‌پور در گفت‌وگو با ایسنا با اشاره به اینکه یکی از مکانیسم‌هایی که برای سوق دادن معامله‌گران به سمت تحلیل بیشتر استفاده می‌شود، تفکیک کردن تابلوها و طبقه‌بندی شرکت‌ها با توجه به شرایط آن‌هاست، گفت: هدف از طبقه‌بندی جدید بازار پایه فرابورس، کمک به سرمایه‌گذاران است. زیرا شرکت‌های این بازار از نظر ریسک و شفافیت اطلاعات با هم متفاوت هستند و لازم است شرکت‌های شفاف از شرکت‌های غیرشفاف جدا شوند.
به گفته وی، شرایط مالی و عملیاتی شرکت‌های موجود در بازار پایه با هم یکی نیست؛ به نحوی که تعدادی از این شرکت‌ها که حائز شرایط بهتری هستند، قابلیت ارتقا به بازارهای اصلی را دارند؛ در مقابل برخی از شرکت‌های این بازار شرایط متفاوتی (مانند صدور رأی مراجع قضائی مبنی بر ورشکستگی) دارند و این موضوع ضرورت طبقه‌بندی شرکت‌ها را بیشتر می‌کند.
غلامعلی‌پور تعداد شرکت‌های موجود در تابلو زرد بازار پایه را طبق طبقه‌بندی جدید ۱۱۲ شرکت اعلام کرد و گفت: از ۱۸۲ شرکت تعداد ۱۱۲ شرکت یعنی حدود ۶۲ درصد از کل شرکت‌های بازار پایه در بهترین تابلو این بازار قرار گرفته‌اند که این رقم نشان‌دهنده بهبود چشم‌گیر وضعیت شرکت‌های بازار پایه در مقایسه با سال‌های گذشته است.
معاون پذیرش و بازاریابی فرابورس ادامه داد: هدف فرابورس، فراهم کردن فضای معاملاتی مناسب برای نقل و انتقال سهام شرکت‌ها در بازار سرمایه است اما با توجه به اینکه شرکت‌های بازار پایه، پذیرش نشده‌اند تبعاً شیوه معاملات سهام آن‌ها با شرکت‌های پذیرش‌شده متفاوت خواهد بود.
درخواست ۷ شرکت بازار پایه‌ای برای رفتن به بازار اصلی
وی با اشاره به اینکه از بین شرکت‌های موجود در بازار پایه، هفت شرکت درخواست پذیرش در بازارهای اصلی فرابورس را ارائه کرده‌اند، اظهار کرد: پرونده این شرکت‌ها پس از تکمیل اطلاعات به منظور تصمیم‌گیری به هیأت پذیرش ارائه خواهد شد و در صورتی که شرایط لازم طبق دستورالعمل پذیرش را داشته باشند، پذیرش خواهند شد.
به گفته معاون پذیرش و بازاریابی فرابورس، طبق بررسی‌های انجام‌شده تعداد دیگری از شرکت‌های این بازار نیز شرایط اولیه پذیرش را دارند و در صورتی که شرکت‌های بازار پایه بخواهند فرایند ارتقا به بازارهای اصلی را طی کنند در اولویت بررسی‌های هیأت پذیرش قرار خواهند گرفت.
غلامعلی‌پور همچنین تعداد شرکت‌هایی که در تابلوهای نارنجی و قرمز بازار پایه قرار گرفته‌اند را به ترتیب ۵۷ و ۱۳ شرکت معادل ۳۱ و هفت درصد از کل شرکت‌های حاضر در این بازار عنوان کرد.
معاون پذیرش و بازاریابی فرابورس در پایان در خصوص وضعیت شرکت‌های پذیرش شده در بازارهای اصلی فرابورس که در مراحل درج قرار دارند، گفت: روز گذشته یک نماد جدید در بازار دوم فرابورس درج شد و تا یک ماه آینده نماد چهار شرکت دیگر نیز در یکی از بازارهای اول و دوم فرابورس درج خواهد شد که این شرکت‌ها پس از درج، در نوبت عرضه اولیه قرار می‌گیرند.
انتهای پیام
