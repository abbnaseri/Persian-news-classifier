انتقال خط تولید لپ‌تاپ‌های جدید اپل به چین 
به نظر می‌رسد که اپل قصد دارد خط تولید لپ تاپ‌های جدید مک پرو را از آمریکا به چین منتقل کند.
به گزارش ایسنا، شرکت آمریکایی اپل در سال ۲۰۱۳ میلادی تصمیم گرفت خط تولید لپ تاپ‌های مک بوک پرو خود را به آستین تگزاس واقع در ایالات متحده آمریکا منتقل کند، اما حالا با تشدید تنش‌های سیاسی و تجاری میان ایالات متحده و چین به نظر می‌رسد که اپل نمی‌خواهد یکی از محوری ترین محصولات خود را قربانی جنگ تجاری میان این دو کشور کند؛ بنابراین تصمیم گرفته است که تولید آن را به خارج از کشور منتقل کند.
وال‌استریت ژورنال به نقل از منابع آگاه در گزارشی به این موضوع پرداخته و عنوان کرده است که اپل به شرکت Quanta Computer Inc سفارش تولید لپ تاپ‌های جدید ۶۰۰۰ دلاری خود را داده و روند تولید آن را در کارخانه چینی خود تسریع بخشیده است. واحد تولید Quanta به سایر تأمین کنندگان قطعات مورد نیاز مک پرو اپل در آسیا مجاورت بیشتری دارد که این امر موجب می‌شود هزینه‌های حمل و نقل را برای این غول تکنولوژی در مقایسه با حمل قطعات به آمریکا کاهش دهد.
اپل در واکنش به انتشار این خبر به وال‌استریت ژورنال اعلام کرده که مک پرو جدید در آمریکا طراحی و توسعه داده شده و برخی قطعات آن نیز در خاک این کشور تولید می‌شوند اما فرایند نهایی مونتاژ قطعات دیگر آن به چین منتقل خواهد شد.
این در حالی است که دونالد ترامپ، رئیس جمهور ایالات متحده بارها به اپل هشدار داده و از آنها خواسته بود که خط تولید محصولات خود را به خاک آمریکا منتقل کند و دولت این کشور نیز در راستای جنگ تجاری با چین تعرفه ۲۵ درصدی برای محصولات وارداتی از چین و از اعمال کرده است. اپل نیز از کاخ سفید خواسته بود که از وضع این تعرفه‌های جدید خودداری کند چرا که افزایش تعرفه‌های گمرکی برای واردات محصولات از چین موجب گران‌تر شدن قیمت آیفون، آی پد، لپ تاپ‌های مک، آی پاد و اپل تی وی خواهد شد و در نهایت این مصرف کنندگان و کاربران آمریکایی خواهند بود که بیشترین ضرر و زیان را متحمل می‌شوند.
با اینکه اپل در سال ۲۰۱۳ میلادی تصمیم گرفت که تولید مک بوک پرو را در آمریکا ادامه دهد و برای آن ۱۰۰ میلیون دلار نیز هزینه کرد، بعد از گذشته چند سال با مشکلات متعددی در تولید این محصول مواجه شد که از جمله مهم‌ترین آنها افزایش هزینه‌های حمل و نقل قطعات به آمریکا بود.
انتهای پیام
