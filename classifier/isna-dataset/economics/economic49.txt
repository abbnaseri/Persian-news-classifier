هشدار رئیس بانک مرکزی انگلیس نسبت به وضعیت اقتصادی این کشور
 مارک کارنی، خروج بدون توافق انگلیس از اتحادیه اروپا را ریسکی جدی برای اقتصاد این کشور دانست.
به گزارش ایسنا به نقل از رویترز، نخست وزیر قبلی انگلیس در شرایطی از مقام خود کناره گرفت که هر دو گزینه جانشینی وی یعنی بوریس جانسون، شهردار و وزیر خارجه سابق انگلیس و جرمی هانت، وزیر خارجه فعلی این کشور گفته‌اند که درصورت نخست وزیر شدن، آماده خارج کردن انگلیس از اتحادیه اروپا چه با توافق و چه بدون توافق هستند.
مارک کارنی با هشدار نسبت به نادیده گرفتن پیامدهای برگزیت بدون توافق گفته است که چنین کاری ریسک‌های قابل ملاحظه‌ای برای اقتصاد انگلیس در پی خواهد داشت و بهتر است با در نظر گرفتن یک دوره گذار به اقتصاد اجازه داد خود را به بودن در فضای خارج از اتحادیه اروپا تطبیق دهد.
رئیس بانک مرکزی انگلیس که با مجله اکونومیست مصاحبه می‌کرد، افزود که در مسائل بزرگ بهتر است یک دوره گذار در نظر بگیرید. کارنی که از مخالفان خروج بدون توافق از اتحادیه اروپا محسوب می‌شود گفت این بانک گزارشی در خصوص آسیب‌های احتمالی خروج سخت بر اقتصاد انگلیس به مجلس فرستاده است. در پاسخ به پرسش خبرنگار اکونومیست در خصوص میزان این خسارت، کارنی پاسخ داد: فقط می‌توانم بگویم که یک آسیب جدی خواهد بود.
کارنی افزود: با وجود مخالفت با خروج بدون توافق، بانک مرکزی انگلیس خود را آماده مواجه با هر پیش آمدی از جمله خروج سخت از اتحادیه اروپا کرده است که بسته به میزان پیامدها تصمیم گیری خواهد کرد.
وی پیش بینی کرد در نتیجه خروج بدون توافق ارزش پوند کاهش یابد و نرخ تورم صعودی شود؛ هر اتفاقی بیافتد بخش مالی انگلیس آماده مواجهه با آن است و ابزارهایی برای هدایت اوضاع به مسیر مناسب در اختیار داریم.
انتهای پیام
