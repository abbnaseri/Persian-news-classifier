آیا فضای کسب و کار پایتخت بهتر شده است؟
چند ماه پس از تکانه‌های شدید اقتصادی که ایران با آنها مواجه شد، به نظر می‌رسد بخش‌های مختلف اقتصاد آماده می‌شود تا از این موقعیت عبور کند و بهبود نسبی شاخص فضای کسب و کار در تهران نیز این موضوع را نشان می‌دهد.
به گزارش ایسنا، جدیدترین بررسی‌های اتاق بازرگانی تهران نشان از آن دارد که شاخص کسب و کار در مجموع عوامل یک پیشرفت نسبی را در زمستان سال ۹۷ در قیاس با پاییز همین سال ثبت کرده است؛ این در حالی است که این شاخص در زمستان سالی که گذشت، در قیاس با زمستان سال ۹۶ افت داشته است.
در این بررسی که ۲۸ داده پیمایشی و ۴۲ داده آماری بررسی شده نشان می‌دهد که وضعیت کسب و کار در تهران تقریباً در رده میانی استان‌های کشور قرار دارد و تهران در این شاخص، ۱۵ استان را بالاتر از خود و ۱۴ استان را پایین‌تر از خود می‌بیند.
برای نتیجه‌گیری این شاخص اتاق بازرگانی با بررسی مجموع اعداد موجود در حوزه‌های مختلف یک شاخص را از یک تا ۱۰ تعیین کرده که استانی با عملکرد ۱۰ بدترین وضعیت را دارد. در این میان شاخص کل محیط کسب و کار در زمستان ۹۷ در تهران به عدد ۶.۲۷ رسیده که در قیاس با پاییز همان سال کاهش ۳.۴ درصدی را نشان می‌دهد اما در مقایسه میان زمستان ۹۷ با زمستان ۹۶، این شاخص افتی هشت درصدی را به ثبت رسانده است.
در بررسی این عملکرد سیستان و بلوچستان با ۶.۶، البرز با ۶.۵۴ و کردستان با ۶.۵ درصد نامساعدترین عملکرد را داشته‌اند و استان‌های گیلان با ۵.۶۷، آذربایجان غربی با ۵.۷۶ و زنجان با ۵.۹۲ درصد بهترین استان‌ها در این حوزه بوده‌اند.
در زمستان ۹۷ وضعیت سه حوزه ضعف نظام توزیع و مشکل در رساندن محصول به بازار، محدودیت دسترسی به حامل‌های انرژی و محدودیت دسترسی به آب نسبت به پاییز ۹۷، وضعیت نامساعدتری پیدا کرده‌اند. در حوزه نحوه استقبال مشتریان از نوآوری و ابتکار نیز با بهبود ۲۳ درصدی بیشترین میزان رشد در فصلی که گذشت، به ثبت رسیده است و پس از آن کمبود تقاضا در بازار، بی‌تعهدی طرف‌های قرارداد و رویه‌های سختگیرانه اداره‌های کار و بیمه تأمین اجتماعی، بیشترین بهبود را در قیاس با فصل پاییز ۹۷ به ثبت رساندند.
انتهای پیام
