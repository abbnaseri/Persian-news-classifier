عدم تاثیر سقوط پهپاد آمریکایی در تردد کشتی‌های خارجی به آب‌ها و بنادر ایران
مدیرعامل سازمان بنادر و دریانوردی اعلام کرد: علی‌رغم حوادث دریایی اخیر هیچ اعلامی از سوی کشتیرانی‌های مختلف خارجی مبنی بر عدم تردد در آب‌ها و بنادر ایران صورت نگرفته و هیچ ترددی نیز متوقف نشده است.
به گزارش ایسنا، محمد راستاد در حاشیه مراسم روز جهانی هیدروگرافی در جمع خبرنگاران در پاسخ به پرسشی مبنی بر این‌که آیا حوادث اخیر دریایی به ویژه سقوط پهپاد جاسوسی آمریکایی در منطقه، موجب اعلام موضع شرکت‌های کشتیرانی مبنی بر عدم تردد در آب‌های ایرانی شده است یا خیر؟ اظهار کرد: خیر، تاکنون مطابق حوادث اخیر هیچیک از شرکت‌های کشتیرانی مختلف خارجی اعلام نکرده‌اند که به واسطه این تحولات به آب‌ها و بنادر ایران تردد نمی‌کنند و هیچ‌گونه توقفی صورت نگرفته است.
صادارت غیرنفتی دو برابر واردات
وی ادامه داد: خوشبختانه کشتیرانی تجاری در بنادر بازرگانی کشور در حال انجام فعالیت است و طی سال جاری توانسته‌ایم در حوزه واردات غیرنفتی رشدی بالغ بر ۱۹ درصد را تجربه کنیم و در حوزه صادرات غیرنفتی نیز از نظر وزنی کماکان دو برابر واردات غیرنفتی صادرات داشته‌ایم.
به گفته معاون وزیر راه و شهرسازی از ابتدای سال جاری تاکنون ۱۷ میلیون تن صادرات غیرنفتی مدنظر قرار گرفته و روند فعالیت ناوگان تحت پرچم جمهوری اسلامی ایران نیز تحت مالکیت شرکت‌های ایرانی روند مطلوبی است.
ادامه فعالیت‌ها؛ علی رغم تهدیدات دشمن
راستاد با تاکید بر این‌که با توجه به ظرفیت‌های دریایی و بندری کشور اساساً نمی‌توان به گونه‌ای عمل کرد که ایران از فعالیت‌های تجاری دریایی و مراودات خود محروم شود، اظهار کرد: در سال گذشته نیز توانستیم بالغ بر ۱۳۵ میلیون تن در بنادر تجاری و جمعاً ۲۶۵ میلیون تن مراوده دریایی داشته باشیم و به نظر می‌رسد با توجه به میزان فعالیت‌ها طی سه ماهه ابتدایی سال جاری صرفه‌نظر از تهدیدات و اقداماتی که برای ایجاد انسداد توسط دشمن انجام شده است روند فعالیت‌های عادی خود را ادامه دهیم.
وی در مورد تعیین تکلیف انتصاب معاون امور دریایی و معاون برنامه‌ریزی و توسعه منابع سازمان بنادر و دریانوردی نیز اعلام کرد: مراحل انتصاب جلیل اسلامی به عنوان عضو هیأت عامل و معاون دریایی سازمان بنادر و دریانوردی در حال طی شدن است و حداکثر تا هفته آتی این اتفاق رخ خواهد داد، همچنین پیشنهاد گزینه مربوطه در خصوص معاون برنامه‌ریزی و توسعه منابع صورت گرفته و با توجه به این‌که شورای عالی سازمان بنادر و دریانوردی متشکل از وزرای راه و شهرسازی، دفاع و پشتیبانی نیروهای مسلح، امور اقتصادی و دارایی، رئیس سازمان برنامه و بودجه و فرمانده نیروی دریایی ارتش جمهوری اسلامی ایران است گزینه‌های معرفی شده باید به تأیید این اعضا رسیده و پس از آن کار خود را آغاز کنند.
معاون وزیر راه و شهرسازی در مورد این‌که آیا فعالیت خود را به عنوان مدیرعامل سازمان بنادر و دریانوردی ادامه خواهد داد یا خیر، بیان کرد: در حال حاضر به عنوان مدیرعامل سازمان بنادر و دریانوردی فعالیت می‌کنم.
دستیابی به نقشه‌های دریایی در سطح گسترده
مدیرعامل سازمان بنادر و دریانوردی با اشاره به این‌که هیدروگرافی نقش بسیار مهمی در ایمنی دریانوردی و توسعه پایدار دارد، گفت: طبیعتاً جمهوری اسلامی ایران نیز اقدامات گسترده‌ای برای ارتقا نقش‌آفرینی در این حوزه انجام داده است و خوشبختانه در عرصه بین‌المللی یکی از اعضای فعال و تاثیرگذار سازمان بین‌المللی هیدروگرافی محسوب می‌شود.
راستاد ادامه داد: از سال ۱۳۲۰ ایران به عضویت سازمان بین‌المللی هیدروگرافی درآمده و در حال حاضر جزو ۳۰ کشور شورای مرکزی سازمان بین‌المللی هیدروگرافی است و اخیراً هم به عنوان رئیس کمیسیون منطقه‌ای هیدروگرافی که در برگیرنده کشورهای ساحل خلیج فارس و دریای عمان است منصوب شده که این ریاست کمیسیون منطقه‌ای بوده و تا سال ۲۰۲۳ میلادی ادامه دارد.
وی با اشاره به این‌که از سال ۱۳۸۴ با شکل‌گیری کمیته‌های هیدروگرافی با مسئولیت سازمان بنادر و دریانوردی و عضویت سازمان جغرافیایی ارتش، سازمان نقشه‌برداری و ستاد کل نیروهای مسلح اقدامات بسیار خوبی برای تهیه نقشه‌های دریایی که مورد استفاده ناوگان ملی و بین‌المللی بوده، انجام شده است، گفت: تاکنون ۷۶ سلول نقشه الکترونیکی دریایی توسط کمیته هیدروگرافی تهیه و تولید و در سطح بین‌المللی منتشر شده است.
مدیرعامل سازمان بنادر و دریانوردی با بیان این‌که انتشار این نقشه‌ها به تعداد ۲۲۷ هزار مورد بوده که شرکت‌های کشتیرانی دنیا این نقشه‌ها را دنبال کرده‌اند، اظهار کرد: درآمد حاصل از فروش این نقشه‌ها معادل یک میلیون و ۲۰۰ هزار مورد بوده و بناست برای تولید و انتشار نقشه‌ها به صورت کاغذی از طریق ناشرین بین‌المللی نیز اقدام شود.
راستاد با تاکید بر این‌که همه این برنامه‌ریزی‌ها در راستای اهمیت و تاثیرگذاری جمهوری اسلامی ایران در حوزه کشتیرانی تجاری در دنیاست، بیان کرد: قصد داریم نقش‌آفرینی کشور در حوزه تهیه نقشه‌های دریایی را ارتقا دهیم و به واسطه نیروهای متخصص و توانمند داخلی و جایگاه مطلوب در عرصه بین‌المللی هیدروگرافی بتوانیم بیش از گذشته در مجامع بین‌المللی نقش‌آفرینی کنیم و به میزان بیشتری از نقشه‌های دریایی دست یابیم.
انتهای پیام

