سند "کمیته هادی ایمنی مواد غذایی" امضا شد
سند کمیته هادی ایمنی مواد غذایی با هدف کنترل امنیت مواد غذایی امضا شد.
به گزارش ایسنا، امروز (دوشنبه) همایش ایمنی مواد غذایی با حضور رئیس سازمان ملی استاندارد ایران، مدیرکل امور غذایی و آشامیدنی و آرایشی سازمان غذا و دارو، مدیرکل دفتر محیط زیست و سلامت غذا در وزارت جهاد کشاورزی و برخی از نمایندگان مجلس شورای اسلامی در محل اتاق بازرگانی، صنایع، معادن و کشاورزی تهران برگزار شد.
در این نشست سند "کمیته هادی ایمنی مواد غذایی" با هدف کنترل امنیت مواد غذایی از سوی مسئولانی از سازمان ملی استاندارد، وزارت بهداشت، وزارت جهاد کشاورزی و یکی از نمایندگان مجلس امضا شد.
این سند تضمین می‌کند که ایمنی مواد غذایی در کشور پیگیری خواهد شد.
طبق آمار سالانه ۶۰۰ میلیون نفر در جهان به دلیل مشکلات ناشی از ایمنی مواد غذایی، بیمار می‌شوند.
نیره پیروزبخت (رئیس سازمان ملی استاندارد ایران)، فرزانه انصاری (رئیس پژوهشکده صنایع غذایی و کشاورزی پژوهشگاه استاندارد)، وحید مفید (مدیرکل امور غذایی و آشامیدنی و آرایشی سازمان غذا و دارو)، سعید سعادت (مدیرکل دفتر محیط زیست و سلامت غذا در وزارت جهاد کشاورزی) و نظر افضلی (نماینده مجلس شورای اسلامی) از جمله امضاءکنندگان این سند هستند.
به گزارش ایسنا، سازمان ملل متحد در سال ۲۰۱۹ با هدف تضمین ایمنی غذایی و ارتقا سلامتی با شعار "ایمنی غذایی، مسئولیت همگانی" هفت ژوئن را به عنوان "روز جهانی ایمنی مواد غذایی" نام‌گذاری کرد.
آمادگی بخش خصوصی برای همکاری در زمینه امنیت غذایی
در این مراسم مسعود خوانساری - رئیس اتاق بازرگانی، صنایع، معادن و کشاورزی تهران - با اشاره به ارتباط و امضای توافقنامه بین بخش خصوصی و سازمان ملی استاندارد، اظهار کرد: در حال حاضر در ارتباط با غذا حدود ۲۷ تشکل غذایی و همچنین کمیسیون کشاورزی و سلامت فعال هستند که ارتباط خوبی با سازمان ملی استاندارد و سازمان غذا و دارو دارند.
وی تأمین امنیت غذایی را مشمول مسئولیت اجتماعی بنگاه‌های اقتصادی عنوان کرد و نسبت به مشارکت بخش خصوصی در این حوزه با سازمان ملی استاندارد و سازمان غذا و دارو ابراز آمادگی کرد.
انتهای پیام
