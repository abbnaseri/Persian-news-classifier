گزارش اتاق بازرگانی و صنایع آلمان از روابط اقتصادی ایران و آلمان
اتاق بازرگانی و صنایع آلمان در گزارشی نوشت: تحریم‌های آمریکا روابط دوجانبه را تحت تأثیر قرار داده است.
به گزارش ایسنا به نقل از دویچه‌وله، با هدف قرار گرفتن بخش بانکی و مالی توسط تحریم‌های آمریکا، روابط آلمان و ایران تحت تأثیر قرار گرفته است به گونه‌ای که میزان صادرات آلمان به ایران با ۵۰ درصد کاهش در مقایسه با سال قبل به ۳۳۹ میلیون یورو در سه ماهه نخست امسال کاهش پیدا کرده است. از سوی دیگر واردات آلمان از ایران نیز با کاهش ۴۲ درصدی در سه ماهه نخست امسال به ۶۰ میلیون یورو رسیده است. مهم‌ترین اقلام صادراتی آلمان به ایران شامل تجهیزات الکتریکی و دارویی و مهم‌ترین اقلام وارداتی از ایران شامل فرش، پسته و فولاد و سوخت بوده است.
اتاق بازرگانی و صنایع آلمان پیش بینی کرده است که رشد اقتصادی امسال ایران به منفی ۵ درصد برسد. داگمار فون بونشتاین، مدیر امور تجاری این اتاق با انتقاد از تحریم‌های آمریکا گفته است که بسیاری از شرکت‌های آلمانی در نتیجه فشارهای تحریمی آمریکا مجبور به ترک ایران شده‌اند.
بروکسل از شرکت‌های اروپایی خواسته است که تسلیم تهدیدات آمریکایی‌ها نشوند. در حال حاضر از ۱۲۰ شرکت فعال در زمان برجام در ایران، ۶۰ شرکت در این کشور باقی مانده‌اند اما مشکلات مالی و حمل و نقل پول کماکان مشکل اصلی آنها باقی مانده است.
این اتاق با اشاره به اجرایی نشدن کامل ساز و کار مالی ویژه اتحادیه اروپا برای همکاری با ایران به نام اینستکس می‌افزاید که مقامات اروپایی در تلاش هستند تا خط اعتباری مناسب برای آغاز به کار تراکنش‌ها را فراهم کنند.
ایران در حال حاضر شصت و دومین شریک تجاری بزرگ آلمان است که در مقایسه با دهه ۱۹۷۰ رتبه این کشور اصلاً قابل مقایسه با الان نیست زمانی که ایران دومین شریک تجاری بزرگ غیر اروپایی آلمان پس از آمریکا بود.
انتهای پیام
