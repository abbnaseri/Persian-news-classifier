هزینه ۱۲ میلیارد دلار مصرف‌کنندگان آمریکایی‌ بابت تعرفه‌های ترامپ
فدراسیون خرده‌فروشی ملی آمریکا اعلام کرد اگر دولت دونالد ترامپ روی ۳۰۰ میلیارد دلار کالای چینی تعرفه وضع کند مصرف کنندگان آمریکایی ناچارند ۱۲ میلیارد و ۲۰۰ میلیون دلار پول بیشتری بابت خرید دستگاه‌ها، کفش، اسباب‌بازی و وسائل خانگی پرداخت کنند.
به گزارش ایسنا، این گروه تجاری بر مبنای مطالعه‌ای که سفارش داده است، اعلام کرد: اگر تعرفه‌های پیشنهادی وضع شود مصرف کنندگان آمریکایی باید چهار میلیارد و ۴۰۰ میلیون دلار برای دستگاه‌های برقی، دو میلیارد و ۵۰۰ میلیون دلار برای کفش، سه میلیارد و ۷۰۰ میلیون دلار برای اسباب‌بازی و یک میلیارد و ۶۰۰ میلیون دلار برای وسایل خانگی پول بیشتری پرداخت کنند.
دیوید فرنچ، نایب رئیس فدراسیون خرده‌فروشی ملی آمریکا در بیانیه‌ای اظهار کرد: برای همه کسانی که در صنعت ما فعالیت دارند غیرممکن است که برون‌سپاری تولیدشان را همزمان به کشورهای دیگر منتقل کنند.
بسیاری از شرکت‌های خرده‌فروشی با پیشنهاد دولت آمریکا برای وضع تعرفه‌های بیشتر روی کالاهای چینی مخالفت کرده و هشدار داده‌اند قیمت‌ها برای مصرف کنندگان داخلی بالاتر خواهد رفت.
دفتر نماینده تجاری آمریکا دوشنبه هفته گذشته جلسه هفت روزه رسیدگی به نظرات خرده‌فروشان، تولید کنندگان و سایر کسب‌وکارها درباره تعرفه‌های پیشنهادی ترامپ را آغاز کرد.
بر اساس گزارش رویترز، چین پنج‌شنبه گذشته اعلام کرد: امیدوار است مقامات آمریکایی رویکرد حل مشکل را در پای میز مذاکره نشان دهند.
مذاکرات تجاری میان دو کشور ماه گذشته پس از این‌که مقامات آمریکایی، چین را متهم کردند از تعهدات توافق شده قبلی پا پس کشیده است و ترامپ تعرفه روی واردات ۲۰۰ میلیارد دلار کالای چینی را افزایش داد به بن‌بست خورد، اما هفته گذشته مقامات دو کشور اعلام کردند مذاکرات چین و آمریکا از سر گرفته خواهد شد و رؤسای جمهور دو کشور در نشست گروه ۲۰ در ژاپن دیدار می‌کنند.
دو کشور روی واردات یکدیگر تعرفه‌های سنگینی وضع کرده‌اند که زنجیره تأمین جهانی را مختل کرده و بازارهای مالی را ملتهب ساخته است. چین وعده داده است در برابر فشار آمریکا در زمینه‌ی مسائل اساسی تسلیم نخواهد شد.
ترامپ تهدید کرده است اگر دو طرف در زمینه تجارت به توافق نرسند، روی ۳۰۰ میلیارد دلار دیگر کالای چینی تعرفه بالا وضع خواهد کرد که در این صورت تمامی واردات چین به آمریکا هدف عوارض سنگین قرار می‌گیرند.
چین اعلام کرده است سه موضوع اساسی در مذاکرات تجاری میان دو طرف حل نشده که شامل حذف تعرفه‌های وضع شده در جنگ تجاری، میزان خرید کالای چین از آمریکا برای کمک به کاهش کسری تجاری واشنگتن با پکن و ضرورت یک متن متعادل برای هرگونه توافق تجاری است و بر سر این مسائل اساسی سازش نخواهد کرد. با این حال مقامات چینی نسبت به احتمال توافق در زمینه مسائلی مانند اصلاحات اقتصادی بنیادین و حمایت از حقوق مالکیت معنوی و گشایش بازار ابراز امیدواری کرده‌اند.
انتهای پیام
