خودکفایی ۸۷ درصدی ایران خودرو/ کاهش ۵۰ درصدی نرخ قطعات سایپا از سال گذشته
مدیرعامل شرکت طراحی، مهندسی و تأمین قطعات ایران خودرو (ساپکو) گفت: به طور متوسط میزان خودکفایی ایران خودرو ۸۷ درصد است که البته به صفر نمی‌رسد، چرا که همچنان در تأمین برخی مواد اولیه خاص نیاز به خرید از خارج هستیم.
‌به گزارش ایسنا، منصور منصوری روز گذشته (سه‌شنبه) در مراسم گشایش پانزدهمین نمایشگاه بین‌المللی قطعات خودرو اصفهان، با اشاره به سال رونق تولید، اظهار کرد: متأسفانه در این سال درگیر تحریم از جمله تحریم‌های داخلی و خارجی هستیم که صنعت خودرو و قطعه سازی را با چالش‌های زیادی مواجه کرده است، اما امیدواریم تحریم‌ها موقعیتی برای هم افزایی باشد تا با همدلی گام‌های مؤثری در خودروسازی برداشته شود.
وی با بیان اینکه برای ایجاد خود اتکایی، استان اصفهان ظرفیت و پتانسیل بالایی در بخش قطعه سازی دارد، گفت: ایران خودور از نظر میزان وابستگی ایران خودرو به قطعه سازان، در رتبه چهارم کشور و از بابت مواد اولیه با توجه به اینکه ٨٥ درصد ورق فولاد خودروسازی از فولاد مبارکه تأمین می‌شود، در رتبه اول وابستگی به اصفهان قرار داریم.
مدیرعامل شرکت طراحی، مهندسی و تأمین قطعات ایران خودرو (ساپکو) با اشاره به سه رویکرد اصلی فعالیت ایران خودرو در سال جاری، اظهار کرد: شرکت ایران خودرو درصدد خودکفایی قطعاتی است که از خارج وارد می‌شود و در این راستا برنامه‌ریزی و اقداماتی انجام شده است.
وی افزود: به همین منظور برای خودروهای جاری ۲۰۰ پروژه تعریف شده که ۱۸۰ میلیون یورو برای تأمین قطعاتی که سازندگان وارد می‌کنند، در نظر گرفته شده است که این رقم جهت یک میلیون تولید برای دو سال در نظر گرفته شده است.
منصوری ادامه داد: شرکت ساپکو همچنین ۵۵ میلیون یورو در قالب ١٠٠ قطعه برای قطعاتی که خرید خارج می‌شود، در نظر گرفته که اکنون ٢٠ مورد از قطعات، بومی سازی و به تولید انبوه رسیده است.
وی با بیان اینکه مواد اولیه سهم زیادی از تولید قطعات خودرو را شامل می‌شود، گفت: از نظر ارزشی بین ۵۵ تا ۶۰ درصد قطعات مربوط به مواد اولیه است که اکنون شاهد خودکفایی ٨٥ درصدی خودروهای جاری هستیم.
مدیرعامل شرکت طراحی، مهندسی و تأمین قطعات ایران خودرو (ساپکو) با اشاره به تعریف ۵۰ پروژه برای تأمین مواد اولیه ایران خودرو، اظهار کرد: نیمی از این پروژه‌ها مربوط به مواد اولیه فلزی و بقیه مربوط به مواد اولیه پلیمری است، همچنین حدود ۶۵ میلیون یورو به این حجم از قطعات باز می‌گردد.
وی با بیان اینکه علیرغم تحریم‌ها، نگاه شرکت ایران خودرو توسعه‌ای است، تصریح کرد: بخش خودکفایی، آیتم بسیار مهم این شرکت برای انجام تعهداتش در تحویل به موقع خودرو به مشتریان است.
منصوری در ادامه با اشاره به نگاه توسعه‌ای به عنوان رویکرد دیگر این شرکت در دوران تحریم‌ها، اظهار کرد: در این بخش پروژه‌های جدیدی از جمله خودرو ۲۰۷ پاناروما تعریف شده و امیدواریم پیش فروش آن به زودی انجام شود، همچنین خودرو دناپلاس با گیربکس اتوماتیک از دیگر محصولات توسعه‌ای این شرکت است که پیش فروش آن روز شنبه هفته جاری انجام شد.
وی اضافه کرد: تولید خودروی ۳۰۱ از دیگر خودروهایی است که سرمایه‌گذاری خوبی برای آن انجام شده، اما نیازمند سرمایه‌گذاری بیشتر برای تکمیل پروژه است تا بتوانیم تا پایان سال جاری آن را عملیاتی کنیم.
مدیرعامل شرکت طراحی، مهندسی و تأمین قطعات ایران خودرو (ساپکو) صادرات را رویکرد دیگر شرکت ساپکو دانست و اظهار کرد: با توجه به نوسانات نرخ ارز و افزایش آن، می‌توانیم برای صادرات قطعات خودرو برنامه‌ریزی کنیم و به همین منظور برنامه‌ای با قطعه سازان خواهیم داشت.
وی در ادامه با اشاره به اینکه نوسانات نرخ ارز قطعه سازان داخلی را با چالش بسیاری مواجه کرد، گفت: در این شرایط ما ناچار به ادامه تولید محصولات خود بودیم که نتیجه آن کسری قطعات و ایجاد مشکل در زنجیره تولید بود، اما با برنامه‌ریزی وزارتخانه، کسری برخی قطعات جبران شد و اواخر هفته گذشته ۱۶ هزار خودرو از سوی ایران خودرو تحویل مشتریان داده شد.
منصوری ابراز امیدواری کرد با تجاری سازی و خودکفایی تعهدات خود به مشتریان را به موقع تحویل دهیم و میزان تعهداتمان کمتر شود.
وی با اشاره به اینکه به طور متوسط میزان خودکفایی ایران خودرو ۸۷ درصد است، تصریح کرد: البته میزان خودکفایی به صفر نمی‌رسد، چرا که همچنان در تأمین برخی مواد اولیه خاص نیاز به خرید از خارج هستیم.
مدیرعامل شرکت طراحی، مهندسی و تأمین قطعات ایران خودرو (ساپکو) در خصوص میزان مطالبات قطعه سازان از شرکت ایران خودرو، اظهار کرد: آمار دقیقی در این خصوص ندارم، اما سال گذشته از سوی دولت ۴ هزار میلیارد تومان در قالب کمک به خودروسازان تعیین شد که برای پرداخت بدهی خود بین قطعه سازان تقسیم شود و امیدواریم این رقم تخصیص یابد تا سازندگان، تولید خود را رونق دهند.
کاهش ۵۰ درصدی نرخ قطعات سایپا از سال گذشته
مدیر ارتباطات شرکت خدمات فنی رنا (خدمات پس از فروش سایپا دیزل) نیز گفت: شرکت سایپا از سال گذشته با تغییر رویکرد خود و بومی سازی قطعات موجب کاهش ۵۰ درصدی نرخ قطعات و افزایش رضایتمندی مشتریان خود شده است.
در ادامه محمدرضا محمدبیگی اظهار کرد: شرکت خدمات فنی رِنا با بیش از ۶۰ سال قدمت به عنوان ارائه کننده خدمات پس از فروش سایپا دیزل در صنعت حمل و نقل کشور جزو شرکت‌های خوشنام عرضه محصولات خودرو محسوب می‌شود.
وی با بیان اینکه دغدغه شرکت‌های خدمات پس از فروش برای تأمین قطعات در دوران گارانتی سعی در رضایت مشتریان خود دارد، گفت: البته در سال‌های پس از اتمام گارانتی برای مشتریان این امکان وجود ندارد تا بتوانند از قطعات اصلی خودرو استفاده کنند.
وی ادامه داد: به همین منظور از سال گذشته با تغییر رویکرد خود و بومی سازی قطعات موجب کاهش ۵۰ درصدی نرخ قطعات و افزایش رضایتمندی مشتریان خود شده است.
مدیر ارتباطات شرکت خدمات فنی رنا (خدمات پس از فروش سایپا دیزل) با بیان اینکه به خصوص از سال گذشته به دنبال بومی سازی قطعات این شرکت هستیم، اظهار کرد: به همین منظور بیش از ۱۰۰ قطعه مورد نیاز محصولات سایپا را با همکاری قطعه‌سازان داخلی بومی سازی کردیم.
وی با اشاره به استقبال قطعه سازان از رویکرد شرکت سایپا، گفت: در نظر داریم اصفهان را به زنجیره مصرف کنندگان اضافه کنیم.
عطش مردم در بازار خودرو به دلیل حاشیه بازار است
در ادامه محمدرضا جبار زارع با بیان اینکه اگر اختیارات صنعت خودرو بیشتر شود، شرایط خوب خواهد شد، اظهار کرد: متأسفانه صنعت خودرو ایران، سیاسی است به گونه‌ای که حتی مجلس نیز درگیر خودرو است.
به اعتقاد وی، موضوعات مربوط به صنعت خودرو ارتباطی به مجلس ندارد و قیمت آن باید بر اساس عرضه و تقاضا تعیین شود.
مدیرعامل گروه صنعتی همگام خودرو با تاکید بر اینکه اگر قیمت خودرو به موقع افزایش یافته بود، امروز حاشیه بازار نداشتیم، تصریح کرد: اگر سال گذشته بعد از افزایش نهاده‌ها و مواد اولیه، نرخ خودرو ۱۵ درصد افزایش می‌یافت، امروز شاهد مشکلات این چنینی نبودیم.
وی با بیان اینکه صنعت خودرو باید از شکل سیاسی خارج و رقابتی شود، تاکید کرد: پیش فروش خودروها که در مدت کمتر از یک ساعت انجام می‌شود، نشان از عطش بازار است، چرا که حاشیه بازار خودرو بیش از دو برابر شده است.
جبار زارع گفت: دو سال پیش پارکینگ‌های سایپا و ایران خودرو پر از خودرو بود و مردم حاضر به خرید نبودند، اما امروز با وجود افزایش دو تا سه برابری خودرو و به دلیل نگاه مردم به خودرو در قالب سرمایه گذاری و همچنین حاشیه بازار به دنبال خرید هستند.
انتهای پیام
