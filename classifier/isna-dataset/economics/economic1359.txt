لغو پرواز هواپیماهای بوئینگ تا سپتامبر 2019 
ایرلاین‌های آمریکایی اعلام کردند که دستور لغو مجوز پرواز هواپیماهای بوئینگ ۷۳۷ مکس را تا ماه سپتامبر سال جاری میلادی تمدید کردند.
به گزارش ایسنا، بعد از سوانح مرگبار و سقوط دو فروند هواپیمای بوئینگ ۷۳۷ مکس که با فاصله زمانی کمتر از شش ماه اتفاق افتاد، به سرعت تمامی شرکت‌های هواپیمایی در جهان تصمیم گرفتند که پرواز این مدل خاص از هواپیما را تا اطلاع ثانوی لغو اعلام کنند و در این مدت نیز سازمان هوانوردی فدرال ایالات متحده آمریکا با همکاری متخصصان و مهندسان فعال در شرکت هواپیماسازی بوئینگ با تحقیقات و بررسی‌های فراوان درصدد کشف علت دقیق حادثه بودند.
در طول یک سال گذشته دو فروند هواپیمای بوئینگ ۷۳۷ مکس به فاصله زمانی کمتر از شش ماه تنها چند دقیقه بعد از آغاز پرواز به علت نامعلومی سقوط کردند و تمامی سرنشینان و خدمه پروازی حاضر در آن نیز کشته شدند. بعد از این اتفاق، تمامی ایرلاین‌های جهان تصمیم گرفتند که به ادامه فعالیت این نوع خاص از هواپیما پایان دهند و به طور موقت پرواز آن را به حالت تعلیق دربیاورند. هنوز هم با این‌که بسیاری از شرکت‌های هواپیمایی در جهان تعداد زیادی از این هواپیما را در خطوط فعال خود در اختیار دارند، بوئینگ ۷۳۷ مکس زمین‌گیر شده است.
لازم به ذکر است که هم اکنون ۳۸۷ فروند هواپیمای بوئینگ در فرودگاه‌های سراسر جهان زمین گیر شده و تا اطلاع ثانوی مجوز پرواز نخواهند داشت که از این تعداد بالغ بر ۱۰۰ فروند از آن به ایرلاین‌های چینی و تعداد قابل توجهی نیز به ایرلاین‌های آمریکایی تعلق دارد.
بر اساس گزارش CBNC، حالا انجمن هوانوردی ایالات متحده آمریکا روز گذشته در بیانیه‌ای اعلام کرد که دستور لغو پرواز این نوع خاص از هواپیماهای بوئینگ را که تا ۱۹ اوت بود، به سوم سپتامبر سال جاری میلادی منتقل و تمدید کرده است چراکه هنوز نتایج تحقیقات و بررسی‌های سازمان‌های مرتبط از علت سقوط این دو فروند هواپیما پرده برداری نکرده و به عبارتی دیگر، علت این حادثه مرگبار هنوز معلوم و مشخص نشده است. بنابراین پرواز هواپیماهای مذکور نیز هنوز از امنیت و ایمنی کافی برخوردار نیست.
لغو پرواز و زمین گیر شدن هواپیماهای بوئینگ ۷۳۷ مکس که در خطوط هوایی ایرلاین‌های متعددی در سراسر جهان فعال و حاضر بوده است، موجب خسارات و ضرر و زیان‌های مالی بسیاری برای ایرلاین‌های مذکور شده و آنها نیز پیش‌تر اعلام کرده بودند بدین منظور از بوئینگ طلب خسارت و غرامت خواهند کرد.
انتهای پیام
