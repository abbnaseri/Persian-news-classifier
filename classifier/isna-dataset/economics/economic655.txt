اذعان خبرگزاری آمریکایی به نمایشی بودن تحریم‌ها علیه ایران
بلومبرگ در گزارشی نوشت چیز زیاد دیگری در ایران برای تحریم کردن توسط آمریکا باقی نمانده است. 
به گزارش ایسنا، دونالد ترامپ، رئیس جمهور آمریکا دیشب تحریم‌های جدیدی بر علیه ایران اعمال کرد که موجب آن دفتر رهبر ایران، فرماندهان نیروهای دریایی، زمینی و هوافضای سپاه و نیز فرماندهان مناطق پنج‌گانه نیروی دریایی این کشور به فهرست تحریمی آمریکا افزوده شدند. ترامپ تهدید کرده است که تحریم‌های بیش‌تری علیه ایران در راه خواهند بود اما به نظر می‌رسد چیز زیاد دیگری در اقتصاد ایران باقی نمانده باشد که آمریکا بخواهد آن را تحریم کند.
این خبرگزاری آمریکایی با بیان این که آمریکا تاکنون تحریم‌های گسترده‌ای بر بخش‌های مهم اقتصاد ایران نظیر، نفت، بانک و فولاد وضع کرده است افزود که بیش از ۸۰ درصد اقتصاد ایران تاکنون توسط آمریکا تحریم شده است.
پتر هارل، تحلیل‌گر مؤسسه "مرکزی برای امنیت جدید آمریکا" گفت: دولت ترامپ به وسیله تحریم‌ها بخش بزرگی از منابع درآمدی صادراتی ایران را هدف قرار داده است. با این حال با توجه به چیزهای کمی که برای تحریم باقی مانده است تحریم‌های آمریکا بیش‌تر نمایشی هستند و جنبه سمبولیک دارند.
آمریکا تاکنون حدود ۱۰۰۰ شخصیت حقیقی و حقوقی ایرانی را تحریم کرده است که شامل افراد عالی‌رتبه، بانک‌ها، کشتی‌رانی، هواپیمایی، فلزات و پتروشیمی نیز می‌شود.
بلومبرگ با اشاره به لغو معافیت‌های هشت کشور خریدار نفت ایران افزود: دولت ترامپ تلاش می‌کند تا صادرات نفت ایران را به صفر برساند. موارد استثنا از تحریم‌های آمریکا علیه ایران برای خریدهای بشردوستانه نظیر مواد غذایی و داروست که هنوز مشخص نیست چه تصمیم برای آن گرفته خواهد شد.
انتهای پیام
