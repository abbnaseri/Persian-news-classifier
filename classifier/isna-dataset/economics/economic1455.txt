کسب و کارهای کوچک زودتر به پول می‌رسند
یک کارشناس حوزه کار با بیان این که صاحبان مشاغل کوچک زودتر به درآمدزایی می‌رسند، پیشنهاد ایجاد کسب و کارهای خرد و کوچک در قالب صندوق‌های خرد محلی، منطقه‌ای و بخشی را در مناطق شهری و روستایی مطرح کرد.
علی اکبر لبافی در گفت‌وگو با ایسنا، اظهار کرد: اگر چه از راه اندازی بنگاه‌های بزرگ اقتصادی حمایت می‌کنیم و معتقدیم که ایجاد این بنگاه‌ها به دلیل آنکه صندوق‌های بیمه را تقویت می‌کنند باید در دستور کار قرار گیرد ولی در شرایط موجود کشور بهتر است ایده کسب و کارهای خرد و کوچک را در قالب صندوق‌های خرد محلی، منطقه‌ای و بخشی با حمایت افراد معین توسعه‌گر در شهرستان یا روستا دنبال کنیم.
وی ادامه داد: معین در واقع فرد بنگاه دار، کارخانه‌دار یا سرمایه‌گذاری است که نقش پشتیبان را دارد و از ابتدا اعتماد آفرینی کرده، نیروهای کار را آموزش می‌دهد و پس از تسهیل‌گری و شبکه‌سازی، سرمایه‌های خرد مردم و آورده اولیه خود را تجمیع کرده و به ابزاری برای کار تبدیل و در نهایت بستر عرضه و فروش محصول تولیدی را فراهم می‌کند.
مشاغل خرد و کوچک بهترین و زودبازده‌ترین کسب و کارها
این کارشناس حوزه کار با اشاره به بالا بودن هزینه ایجاد شغل در کشور، بهترین و زودبازده‌ترین بخشی که بتوان از طریق آن اشتغالزایی کرد، کسب و کارهای خرد عنوان کرد و گفت: نگاه در این حوزه فراهم کردن بستر لازم برای حضور مردم در حوزه‌های کارآفرینی و اشتغال از طریق مثلت توسعه اقتصادی است. این مثلت از ارکان متعددی تشکیل شده که شامل استاندار، قوه قضائیه، مجلس و دولت است و در کنار آنها فردی به نام معین وجود دارد که در قالب قرارداد با این مثلت اقتصادی به پویایی و رونق کسب و کار در آن منطقه یا روستا کمک می‌کند.
به گفته لبافی برای آنکه مردم مشغول کار و صاحب درآمد شوند بهترین شیوه راه اندازی کسب و کارهای خرد در مناطق مختلف شهری و روستایی است چرا که این مشاغل بیمه پردازی و مالیات دهی کمتری دارند و مردم با سرمایه‌گذاری در این صندوق‌ها در ۸۰ درصد پروژه‌ها مشارکت دارند.
وظیفه وزارت کار ایجاد شغل نیست!
وی وظیفه وزارت کار را ایجاد شغل ندانست و گفت: نگاهی که امروز بر وزارتخانه‌ها حاکم است نگاهی دولتی است و تصورشان این است که می‌توانند شغل ایجاد کنند. شغل یا فعالیت شغلی یک مقوله فرابخشی است و سرفصل نیست که دستگاه داشته باشد بلکه همه دستگاه‌ها باید کمک کنند تا شغل به وجود بیاید و بستر کارآفرینی شکل بگیرد تا هم سرمایه سود ببرد و هم فرد بیکار، سرکار برود.
به گزارش ایسنا، در حالی که سهم بنگاه‌های بزرگ در اقتصاد نیم درصد و سهم بنگاه‌های متوسط کمتر از نیم درصد است، بنگاه‌های خرد و کوچک از سهم ۹۶ درصدی در اقتصاد برخوردارند. به گفته فعالان اقتصادی، شرایط تحریم بهترین فرصت برای توسعه و رونق کسب و کارهای خرد محلی و منطقه‌ای به شمار می‌رود چرا که کسب و کارهای خرد از رشد و بازدهی بیشتر و انحراف کمتری برخوردار بوده و سهم بیشتری از اشتغال کشور را به خود اختصاص داده‌اند.
انتهای پیام
