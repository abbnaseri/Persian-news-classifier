پاسخ سازمان حمایت به ایسنا درباره افزایش قیمت‌ ۴۰ میلیونی برخی خودروها
به دنبال گزارش منتشر شده از افزایش قیمت ۴۰ میلیون تومانی برخی خودروها و پیگیری موضوع از سازمان حمایت مصرف‌کنندگان و تولیدکنندگان، این سازمان اعلام کرد که مکاتبات برای اخذ اسناد و مستندات از خودروساز مربوطه صورت گرفته و موضوع در دست بررسی و پیگیری است.
به گزارش ایسنا، پیش از این در گزارشی اعلام شد که شرکت کرمان‌موتور در کمتر از یک ماه بعضی از محصولات خود را تا ۴۰ میلیون تومان گران کرده است، این در حالی است که هیچ تغییری در متغیرهای اصلی اقتصادی از جمله نرخ ارز رخ نداده است.
این شرکت نیز در پاسخ اعلام کرد که افزایش قیمت صورت گرفته ناشی از افزایش قیمت بیش از ۲۵ درصدی نرخ ارز نیمایی، افزایش قیمت خرید قطعات تولید داخل، افزایش هزینه‌های دستمزد و افزایش هزینه‌های حمل بوده است.
این موضوع از سازمان حمایت مصرف‌کنندگان و تولیدکنندگان به عنوان نهاد ناظر بر عملکرد خودروسازان و حامی حقوق مصرف‌کنندگان نیز پیگیری و این پرسش مطرح شد که "علت افزایش قیمت ۱۰ ها میلیون تومانی این خودروها چیست و آن سازمان در این زمینه چه اقداماتی انجام داده است؟ " که پس از چند روز وحید منایی - عضو هیئت مدیره و معاون نظارت بر کالاهای سرمایه‌ای و خدمات این سازمان - پاسخ داد: در ارتباط با شرکت‌هایی که خارج از ضوابط قیمت‌گذاری به افزایش قیمت محصولات خود اقدام کردند، مکاتبات مرتبط برای اخذ مستندات و مدارک جهت بررسی قیمت تمام شده محصولات مربوطه در دست پیگیری است.
وی خاطرنشان کرد: با توجه به عضویت سازمان حمایت مصرف‌کنندگان و تولیدکنندگان در کمیته خودرو، برای کاهش تنش قیمتی که در ماه‌های اخیر در بازار خودروهای تولید داخل ایجاد شده و دستیابی به تعادل عرضه و تقاضا، تصمیماتی اتخاذ شده که در قالب مصوبات کمیته خودرو اجرایی می‌شود.
انتهای پیام
