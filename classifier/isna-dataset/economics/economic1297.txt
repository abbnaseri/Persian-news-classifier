افزایش تولید روزانه ۵۰۰ میلیون فوت مکعب گاز
سومین سکوی تولیدی فاز ۱۴ پارس جنوبی امروز به منظور انتقال و نصب در آب‌های خلیج فارس بارگیری شد که با این وجود امکان ارسال روزانه ۵۰۰ میلیون فوت مکعب گاز از سکوی ۱۴B به خشکی فراهم خواهد شد.
به‌گزارش ایسنا، بخش فراساحل فاز ١٤ شامل چهار سکو (۲ سکوی اصلی و ۲ سکوی اقماری) هر کدام با ظرفیت برداشت ٥٠٠ میلیون فوت مکعب گاز از مخزن پارس جنوبی است و سکوی ١٤B، دومین سکوی اصلی و سومین سکو از چهار سازه تولیدی این طرح است. پیش از این، برداشت از دو سکوی ۱۴A و ۱۴C به میزان یک میلیارد فوت مکعب گاز غنی از میدان مشترک پارس جنوبی در سال ۱۳۹۷ محقق شده است.
این سکو آخرین سکوی در قرارداد همکاری مشترک شرکت نفت و گاز پارس و مجتمع کشتی‌سازی و صنایع فراساحل ایران (ISOICO) در بندرعباس است در همین رابطه نیز محمدمهدی توسلی پور - مجری طرح توسعه فاز ۱۴ پارس جنوبی با اشاره به ساخت عرشه ۱۴B در یارد شرکت ایزوایکو در بندرعباس، گفت: بر اساس برنامه کاری موجود، در صورت شرایط مساعد جوی دریا و پس از پایان عملیات مهاربندی، این عرشه تا تاریخ ۲۴ خردادماه، توسط شناور تندگویان حمل می‌شود و عملیات نصب آن در موقعیت مخزن پارس جنوبی نیز توسط شناور نصاب HL-۵۰۰۰ تا پایان خرداد ماه اجرا خواهد شد.
وی درباره وزن و میزان پیشرفت ساخت این سکو در یارد بندرعباس افزود: سازه عرشه این سکو که توزین آن انجام شده حدود ۲۴۰۰ تن و پیشرفت ساخت آن ٩٦ درصد است.
مجری طرح توسعه فاز ۱۴ پارس جنوبی همچنین به اتمام عملیات حفاری چاه‌های سکوی ۱۴B اشاره کرد و افزود: با پایان عملیات هوک آپ، راه‌اندازی و تکمیل خط لوله دریا، امکان ارسال روزانه ۵۰۰ میلیون فوت مکعب گاز از سکوی ۱۴B به خشکی فراهم خواهد شد.
توسلی‌پور با بیان اینکه سکوی ۱۴D، آخرین سکوی فاز ۱۴ پارس جنوبی با پیشرفت ۹۱ درصد در یارد شرکت صدرا در بوشهر مراحل پایانی ساخت را سپری می‌کند، گفت: عملیات حفاری چاه‌های موقعیت این سکو نیز هم‌اکنون توسط دکل حفاری در حال انجام است و مطابق برنامه تا اوایل مهرماه حفاری آن به پایان خواهد رسید و متعاقب آن سکوی ۱۴D تا پایان مهرماه امسال در این موقعیت نصب خواهد شد.
انتهای پیام
