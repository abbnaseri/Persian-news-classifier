خداحافظی با کیلوگرم ملی!

‌ رئیس مرکز اندازه‌شناسی سازمان ملی استاندارد ایران با اشاره به پیگیری شاخص‌های جدید اندازه‌گیری و اندازه‌شناسی در سطح بین‌المللی از برنامه‌ریزی ایران برای پیوستن به این مسیر جدید و تلاش برای عقب نیفتادن از این تحول خبر داد.

خسرو معدنی‌پور در گفت‌وگو با ایسنا، اظهار کرد: سازمان بین‌المللی استاندارد که به عنوان نخستین مؤسسه جهانی یک فرآیند استانداردسازی در محاسبه کمیت‌ها و کیفیت‌های استانداردی را بنا گذاشت، از چندی قبل به سمت یکسان‌سازی یکاهای SI حرکت کرده و بسیاری از کشورهای جهان نیز از این موضوع پیروی کرده‌اند.
وی درباره چگونگی اجرای این فرآیند توضیح داد: در گذشته کشورها یک شاخص استاندارد را بر اساس برخی عوامل ساخت بشر یعنی مسائل قراردادی تعیین می‌کردند و از همان به عنوان شاخص اظهار کرد: استفاده می‌شد، اما در برنامه‌ریزی جدید، هفت اصل ثابت و بنیادی فیزیک مبنا قرار می‌گیرد و از این پس همین موضوع در تعیین استانداردها در سطح جهانی مطرح خواهد شد.
رئیس مرکز اندازه‌شناسی سازمان ملی استاندارد ایران ادامه داد: برای مثال ما در ایران یک شاخص کیلوگرم ملی داشتیم که بر اساس محاسبات موجود به این عدد دست یافته و پس از آن استانداردها را طبق این شاخص تعیین می‌کردیم. در ساختار پیشین برای آنکه کیلوگرم ملی ایران با استاندارد جهانی یکسان شود، این شاخص به فرانسه فرستاده می‌شد و در جریان مقایسه با کیلوگرم جهانی میزان صحت آن مشخص شده و به کشور باز می‌گشت، اما در چارچوب جدید تمام مبناها یکسان خواهند بود.
معدنی‌پور با بیان این‌که این فناوری به تازگی در جهان کلید خورده تاکید کرد: دلیل پیگیری جدی سازمان ملی استاندارد این است که در ورودی این برنامه ایران از سایر کشورها عقب نماند و بتوانیم همزمان با دیگر بخش‌های جهان نام خود را در این شاخص وارد کنیم.
وی با اشاره به لزوم دستیابی به فناوری‌های نوین و پیچیده برای رسیدن به این مقیاس‌ها تصریح کرد: به این منظور سازمان استاندارد مذاکراتی را با دانشگاه‌ها و پژوهشکده‌های علمی کشور آغاز کرده تا ما بتوانیم با فعال کردن ظرفیت‌های علمی این مقیاس را همزمان با سایر نقاط جهان در ایران فعال کنیم.
رئیس مرکز اندازه‌شناسی سازمان ملی استاندارد ایران خاطر نشان کرد: در این زمینه مذاکرات خوبی با بخش‌های علمی کشور انجام شده و این امید وجود دارد که در آینده نزدیک با امضای تفاهم‌نامه کار بر روی این موضوع آغاز شود، زیرا در غیر این صورت یا از این مقیاس دور خواهیم ماند یا برای دستیابی به آن نیاز به اتکا به کشورهای خارجی داریم. البته این امید وجود دارد که با توجه به ظرفیت‌های موجود در داخل کشور این مقیاس جهانی در ایران نیز آغاز به کار کند.
به گزارش ایسنا، پیروزبخت - رئیس سازمان ملی استاندارد - هم صبح دوشنبه (سوم تیرماه) ابراز امیدواری کرد که مقیاس‌های جدید اندازه‌شناسی در جهان تا پایان سال جاری میلادی مقدمات فعال شدن در ایران را نیز طی کند.
انتهای پیام
