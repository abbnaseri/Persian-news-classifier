وام مسکن چند؟
هزینه وام مسکن و وام جعاله برای زوج های ایرانی با توجه به اینکه در کجا ساکن هستند از هفت تا ۱۰.۵ میلیون تومان متغیر است.  این هزینه برای گرفتن وام حداکثر ۱۲۰ و حداقل ۸۰ میلیون تومانی است.
به گزارش ایسنا، در هفته ای که گذشت قیمت اوراق تسهیلات مسکن نسبت به هفته های گذشته کاهش نسبتا چشمگیری پیدا کرد؛ به طوری که قیمت برخی از اوراق تسهیلات رو به سر رسید تا حدود ۳۹ هزار تومان هم پایین آمد.
در آخرین روز معاملاتی هفته گذشته قیمت برخی از تسه ها نوسان حدود هزار تومانی را تجربه کرد اما اکثر این اوراق بیش از ۴۰ هزار تومان داد و ستد شد. به عنوان نمونه اوراق تسهیلات مسکن مرداد ماه سال ۱۳۹۶ به رقم ۴۴ هزار و ۵۰۰ تومان نزدیک شد. همچنین اوراق تسهیلات مسکن تیر ماه ۱۳۹۶ مقداری بیشتر از ۴۱ هزار تومان داد و ستد شد.
حداقل قیمت تسه در آخرین روز معاملاتی فرابورس ایران یعنی چهارشنبه اخیر مربوط به اوراق اردیبهشت ماه سال ۱۳۹۶ بود که نزدیک به ۳۷ هزار و ۷۰۰ تومان داد و ستد شد و بیشترین قیمت اوراق مربوط به آذر ۱۳۹۷ با قیمت ۴۷ هزار و ۷۰۰ تومان بود. اگر قیمت متوسط هر برگ از این اوراق را حدود ۴۴ هزار تومان در نظر بگیریم زوج ها با توجه به اینکه در کجای ایران ساکن هستند باید هفت تا ۱۰.۵ میلیون تومان برای دریافت وام مسکن و جعاله هزینه کنند.
قیمت وام مسکن برای زوج‌های تهرانی
زوج‌های تهرانی برای دریافت وام ۱۰۰ میلیون تومانی مسکن باید ۲۰۰ برگه تسهیلات مسکن خریداری کنند. آن‌ها باید هشت میلیون و ۸۰۰ هزار تومان صرف خرید آن کنند. به این مبلغ با احتساب ۲۰ میلیون تومان وام جعاله که بابت خرید آن باید ۴۰ برگ تسه خریداری شود، یک میلیون و ۷۶۰ هزار تومان اضافه می‌شود. در نتیجه در مجموع باید برای دریافت وام ۱۲۰ میلیون تومانی مسکن حدود ۱۰ میلیون و ۵۶۰ هزار تومان هزینه شود.
قیمت وام مسکن برای زوج‌های غیرتهرانی
همچنین زوج‌های غیر تهرانی که در شهرهایی با جمعیت بیش‌تر از ۲۰۰ هزار نفر جمعیت زندگی می‌کنند، می‌توانند تا سقف ۸۰ میلیون تومان وام بگیرند که برای گرفتن این مبلغ باید ۱۶۰ ورق بهادار خریداری کنند و با این حساب باید حدود هفت میلیون تومان بابت خرید این اوراق بپردازند که با احتساب یک میلیون و ۷۶۰ هزار تومان برای خرید اوراق وام جعاله در مجموع برای دریافت وام ۱۰۰ میلیون تومانی باید هشت میلیون و ۸۰۰ هزار تومان پرداخت کنند.
علاوه بر این، زوج‌های ساکن در سایر شهرهای با جمعیت زیر ۲۰۰ هزار نفر می‌توانند برای گرفتن ۶۰ میلیون تومان وام مسکن ۱۲۰ برگ بهادار خریداری کنند که باید پنج میلیون و۲۸۰ هزار تومان بابت خرید اوراق بپردازند. همچنین برای دریافت ۲۰ میلیون تومان دیگر بابت وام جعاله نیز باید یک میلیون و ۷۶۰ هزار تومان پرداخت کنند که در مجموع برای وام ۸۰ میلیون تومانی، حدود هفت میلیون تومان از سوی زوجین باید پرداخت شود.
قیمت وام مسکن برای مجردها
مجردهای تهرانی نیز می‌توانند تا سقف ۶۰ میلیون تومان و مجردهایی که در مراکز استان‌های بالای ۲۰۰ هزار نفر جمعیت دارند تا سقف ۵۰ میلیون تومان و در نهایت غیر زوج‌های ساکن در سایر مناطق تا سقف ۴۰ میلیون تومان وام دریافت کنند که به ترتیب هر کدام باید ۱۲۰، ۱۰۰ و ۸۰ برگ بهادار اوراق تسهیلات مسکن را از فرابورس ایران خریداری کنند.
با این حساب مجردهای تهرانی باید برای خرید این اوراق پنج میلیون و۲۸۰ هزار تومان، افراد ساکن در مراکز استان بالای ۲۰۰ هزار نفر جمعیت مبلغ چهار میلیون و ۴۰۰ هزار تومان و افراد گروه سوم مبلغ سه میلیون و ۵۲۰ هزار تومان پرداخت کنند. البته در صورت تمایل برای دریافت وام ۲۰ میلیون تومانی جعاله باید مبلغ یک میلیون و ۷۶۰ هزار تومان دیگر هم بپردازند.
اوراق تسهیلات مسکن قابلیت معامله در فرا بورس ایران را دارد و ارزش اسمی هر برگ پنج میلیون ریال است. مدت اعتبار اوراق تسه حداکثر تا دو دوره شش ماهه قابل تمدید است. این اوراق با توجه به این‌که چقدر تا زمان اعتبارش باقی مانده، قیمت متفاوتی دارد. در صورتی که مدت اعتبار این اوراق به اتمام رسیده و دارنده اوراق از تسهیلات آن استفاده نکند، نماد معاملاتی آن متوقف خواهد شد و وجوه پرداختی دیگر به دارنده اوراق بازپرداخت نخواهد شد.
انتهای پیام
