آیفون را از چین خارج می‌کنیم!
فاکسکان، تولیدکننده گوشی‌های آیفون در چین به تازگی اعلام کرده است که می‌تواند برای کاهش تبعات منفی جنگ تجاری چین و آمریکا، خط تولید و مونتاژ این محصولات را به خارج از خاک چین منتقل کند.
به گزارش ایسنا، جنگ تجاری چین و آمریکا و تنش‌های سیاسی که میان این دو کشور وجود دارد، در چند ماه اخیر بیش از پیش شعله‌ور شده و قربانی‌های متعددی نیز از خود بر جای گذاشته است و در این میان شرکت‌های تکنولوژی و تولیدکننده موبایل و محصولات فناوری در کنار خودروسازان بیشترین ضرر و زیان را متحمل شده‌اند.
خط تولید گوشی‌های آیفون نیز که توسط شرکت تایوانی فاکسکان در چین فعالیت می‌کند و اکثر گوشی‌های هوشمند و محصولات اپل را در خاک این کشور پهناور تولید و مونتاژ می‌کند، قرار است در صورت تداوم جنگ تجاری و تنش‌های سیاسی میان آمریکا و چین به خارج از خاک این کشور منتقل شود تا بر روی آن تعرفه‌های ۲۵ درصدی اعمال نشود.
فاکسکان یکی از بزرگترین شرکای اپل است که آمادگی خود را برای ادامه همکاری با این غول تکنولوژی آمریکایی برای ادامه تولید آیفون‌های مورد نیاز ایالات متحده و سایر بازارهای بزرگ جهان را اعلام کرده است در صورت تشدید وخامت اوضاع، نیازهای اپل و کاربرانش را تأمین کند.
یانگ لو، یکی از مدیران فاکسکان در جلسه سهامداران این شرکت خاطرنشان کرده که ۲۵ درصد از ظرفیت تولید ما خارج از چین قرار دارد و ما قادر خواهیم بود تا اپل را در این مسیر همراهی و کمک کنیم.
بر اساس گزارش وب سایت engadget، وی تاکید کرد که اپل هنوز هیچ درخواستی به منظور انتقال خط تولید فاکسکان به ما ارائه نداده است اما این شرکت می‌تواند با بهره‌گیری از توان و ظرفیت‌های موجود خود، نیاز اپل را تأمین و نگرانی‌های آن را برطرف کند.
انتهای پیام
