 کسری بودجه آمریکا؛ سالانه یک تریلیون دلار
دفتر بودجه کنگره آمریکا اعلام کرد نسبت بدهی به تولید ناخالص داخلی آمریکا تا سال ۲۰۴۹ میلادی به ۱۴۴ درصد خواهد رسید
به گزارش ایسنا به نقل از راشا تودی، نسبت بدهی به تولید ناخالص داخلی آمریکا تا سال ۲۰۱۹ معادل ۷۸ درصد بوده است که انتظار می رود با تداوم روند بدهی های این کشور تا سال ۲۰۴۹ این نسبت حدودا دو برابر شود و به ۱۴۴ درصد کل اندازه اقتصاد آمریکا برسد.
در حال حاضر نسبت بدهی به کل اقتصاد آمریکا در بالاترین سطح خود از زمان جنگ جهانی دوم قرار دارد و طبق پیش بینی دفتر بودجه کنگره آمریکا، تا سال ۲۰۲۹ بدهی ها تقریبا به اندازه کل تولید ناخالص داخلی آمریکا خواهند شد.
به گفته این نهاد نسبت بدهی های آمریکا در مسیر افزایشی قرار گرفته است و به نظر نمی رسد چشم انداز مشخصی برای متوقف ساختن این چرخه وجود داشته باشد. تا یک دهه آینده انتظار می رود هر سال یک تریلیون دلار دیگر به بدهی‌های آمریکا افزوده شود و این روند با توجه به روند پیری جمعیت و افزایش هزینه های درمانی احتمالا تشدید خواهد شد.
فیلیپ سواگل، مدیر این دفتر گفت: چشم انداز کسری بودجه دولت و افزایش میزان بدهی ها به چالشی جدی برای سیاست گذاران آمریکایی تبدیل شده است.
پیتر پترسون، مدیر موسسه "میشل پترسون" گفت: این که کسری بودجه ما به زودی به یک تریلیون دلار در سال افزایش خواهد یافت، به قدر کافی خبر بدی هست اما بد تر از آن، این است که به نظر می رسد کسری بودجه در آینده نیز کماکان به طرز توقف ناپذیری افزایش خواهد یافت.
لازم به ذکر است که از زمان روی کار آمدن دولت ترامپ، بدهی دولت آمریکا بیش از ۲ تریلیون دلار افزایش یافته است. همچنین این رقم در مقایسه با بدهی ثبت شده دولت در سال ۲۰۰۸ بیش از دو برابر افزایش یافته و اقتصاددانان معتقدند روند افزایش بدهی آمریکا کماکان ادامه خواهد داشت.
انتهای پیام
