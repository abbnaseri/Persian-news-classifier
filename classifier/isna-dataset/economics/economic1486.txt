نرخ بیکاری سوئیس به پایین‌ترین سطح ۱۱ سال اخیر رسید
نرخ بیکاری سوئیس در ماه می ۰.۱ درصد کاهش یافت.
به گزارش ایسنا به نقل از تریدینگ اکونومیکس، آمارهای جدید از بازار کار سوئیس نشان می‌دهد همان گونه که انتظار می‌رفت، نرخ بیکاری در ماه می کاهشی بوده و با ۰.۱ درصد کاهش در مقایسه با ماه آوریل به ۲.۳ درصد رسیده است. این نرخ بیکاری که پایین‌ترین نرخ بیکاری ثبت شده از ژوئیه ۲۰۰۸ تا کنون است می‌تواند دلیل دیگری از ثبات اقتصادی این کشور باشد.
شمار افراد بیکار در این مدت با ۵.۵ درصد کاهش به ۱۰۱ هزار و ۳۷۰ نفر رسیده که در مقایسه با مدت مشابه سال قبل، حاکی از کاهش ۷.۲ درصدی شمار بیکاران است. نرخ بیکاری جوانان که بیکاری در بین افراد ۱۵ تا ۲۴ سال را اندازه می‌گیرد با ۰.۱ درصد کاهش در مقایسه با ماه قبل به ۱.۸ درصد در ماه می رسیده که پایین‌ترین نرخ ثبت شده از سپتامبر سال ۲۰۰۱ تاکنون است.
متوسط نرخ بیکاری سوئیس از سال ۱۹۹۵ تا ۲۰۱۹ برابر با ۳.۲۵ درصد بوده که بالاترین نرخ بیکاری ثبت شده مربوط به ۵.۷۰ درصد ژانویه ۱۹۹۷ و کمترین نرخ بیکاری ثبت شده نیز ۱.۵ درصد می ۲۰۰۱ بوده است.
در پی انتشار خبر کاهش نرخ بیکاری سوئیس، ارزش فرانک در برابر همتایانش تقویت شده است؛ به گونه‌ای که هر یورو به ازای ۱.۱۱۹۹ فرانک و هر پوند به ازای ۱.۲۶۳۸ فرانک مبادله می‌شود. همچنین هر فرانک به ازای ۱.۰۰۶ دلار آمریکا، ۱.۴۴۳۳ دلار استرالیا، ۱.۳۴۳۹ دلار کانادا، ۱۰۹.۱۴۲۹ ین ژاپن و ۶.۹۵۱۳ یوان چین مبادله می‌شود.
انتهای پیام
