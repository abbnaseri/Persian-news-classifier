رشد ۹۰ درصدی استقبال از خودروهای برقی در آمریکای لاتین
گزارش‌ها حاکیست که فروش خودروهای برقی در آمریکای لاتین ۹۰ درصد افزایش یافته است.
به گزارش ایسنا، با توجه به محبوبیت و استقبال مشتریان و شهروندان در کشورهای مختلف از وسایل نقلیه پاک و دوستدار محیط زیست، خریداری خودروهای برقی در جهان با افزایش قابل توجهی روبرو شده است.
در سال‌های اخیر خودروهای برقی و الکتریکی تحت تأثیر نگرانی‌های زیست محیطی در خصوص افزایش گرمایش زمین، گازهای گلخانه‌ای و سمی و همچنین آلودگی هوا در کلانشهرها و مشکلات متعددی که برای محیط زیست، اکوسیستم زمین و سلامتی انسان و حیوان ایجاد می‌کند، از توجه خاصی برخوردار شده‌اند و دولت‌های متعددی در جهان نیز تصمیم گرفته‌اند که با ارائه طرح‌های تشویقی به شرکت‌های تولیدکننده این محصولات و همچنین شهروندان خود، تولید و خرید و فروش وسایل نقلیه پاک و دوستدار محیط زیست را به میزان قابل توجهی افزایش دهند.
بدین ترتیب شرکت‌های خودروسازی بزرگی تصمیم گرفته‌اند که تغییر رویکرد داده و به سمت و سوی ساخت و طراحی خودروهای برقی و الکتریکی و هیبریدی بپردازند تا در سال‌های آینده، مشتریان خودرو بیشتر به خرید این محصولات روی بیاورند.
حالا تازه‌ترین اخبار و گزارش‌های منتشر شده در oilprice نشان می‌دهد که بازار فروش خودروهای برقی و الکتریکی در کشورهای منطقه آمریکای لاتین نیز با رشد و شکوفایی چشمگیری مواجه شده است به گونه‌ای که تمامی خودروهای برقی فروخته شده در این منطقه در سال ۲۰۱۸ میلادی یک رشد ۹۰ درصدی را تجربه کرده است.
بر اساس مؤسسه مالی نیو انرژی بلومبرگ (BNEF) به نقل از منابع فوربس، با اینکه بازار فروش خودروهای برقی در آمریکای لاتین بسیار کوچک‌تر از بازار اروپا، آمریکای شمالی و شرق آسیاست، اما با این حال در سال گذشته آمار قابل توجهی از فروش این خودروهای پاک و دوستدار محیط زیست را به خود اختصاص داده است و این طور که به نظر می‌رسد شهروندان کشورهای مذکور به سمت و سوی خریداری و استفاده از آنها روی آورده‌اند.
کارشناسان و تحلیلگران فعال در صنعت خودرو بر این باورند که تلاش و برنامه‌ریزی های دولت این کشورها برای تشویق و ترغیب مردم به خریداری خودروهای پاک و همچنین ارائه تسهیلات ویژه به آنها در این خصوص تأثیرگذاری زیادی داشته است.
آنها همچنین پیش بینی کردند که آمار فروش این وسایل نقلیه در سال‌های آینده نیز در منطقه آمریکای لاتین رو به افزایش خواهد بود و آینده و سرنوشت خوب و موفقیت آمیزی در انتظار خودروهای برقی خواهد بود.
در این میان، مکزیک بیشترین سهم از رشد چشمگیر خرید خودروهای برقی در آمریکای لاتین را به خود اختصاص داده است به گونه‌ای که بر اساس آخرین آمار و گزارش‌های منتشر شده از سوی انجمن صنایع خودروسازی در مکزیک، در ۱۰ ماهه نخست سال ۲۰۱۸ میلادی بالغ بر ۱۴ هزار دستگاه خودروی برقی، هیبریدی و پلاگین هیبریدی به فروش رفته و این کشور یک رشد ۶۸ درصدی را در خرید خودروهای پاک برای خود به ثبت رسانده است.
از دیگر کشورهای پیشگام در خرید خودروهای پاک و برقی می‌توان به کلمبیا و کاستاریکا اشاره کرد.
کارشناسان در سایت اتوماتیو نیوز خاطرنشان کرده‌اند: پیش بینی می‌شود بازار خودروهای پاک و دوستدار محیط زیست در مکزیک بیشتر از هر کشور دیگری در آمریکای لاتین به مرحله رشد و شکوفایی برسد به گونه‌ای که تا سال ۲۰۲۵ میلادی، بالغ بر ۱۰ میلیون و تا سال ۲۰۳۰ میلادی حدود ۲۸ میلیون دستگاه خودروی برقی در این منطقه به فروش خواهد رسید.
آنها در تشریح علت استقبال بی نظیر مشتریان در این کشورها از خودروهای برقی از افزایش نرخ قیمت بنزین و در نهایت نرخ تورم در سال‌های اخیر سخن گفتند.
طبق گزارش این سایت، مکزیک چهارمین بازار بزرگ فروش خودروهای تویوتا پریوس است که در سپتامبر سال ۲۰۱۶ میلادی توانست بالغ بر ۴ هزار و ۲۶۵ دستگاه از این خودرو را به فروش برساند.
انتهای پیام
