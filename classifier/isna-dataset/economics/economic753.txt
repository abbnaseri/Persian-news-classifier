تیغ تحریمی آمریکا "کند" شده است
سرپرست سازمان توسعه تجارت گفت: با وجود آنکه دولت ایالات متحده آمریکا تلاش کرده از تمام ابزارهای خود برای محدود کردن اقتصاد ایران استفاده کند اما به دلیل موقعیت خاص اقتصادی کشور در سالهای گذشته، بسیاری از اهداف تحریم‌ها محقق نشده‌اند.
محمدرضا مودودی در گفت‌وگو با ایسنا، اظهار کرد: ما باید برای بررسی تحریم‌ها آنچه که در قالب محدودیت‌های اقتصادی رخ داده را در چارچوب زمان و تاریخشان بررسی کنیم. از این رو دوره جدید تحریم‌ها با آنچه در گذشته اتفاق افتاده، فرق دارد و باید برای مشخص شدن ابعادشان موضوعات مختلفی را رصد و بررسی کرد.
وی ادامه داد: در دوره امروز، تکنولوژی بیشترین نقش را در حوزه‌های مختلف اقتصاد دارد. اینکه کشور تحریم‌کننده چه جایگاهی در حوزه دسترسی به تکنولوژی دارد و کشوری که مورد تحریم قرار می‌گیرد چگونه با این حوزه ارتباط داشته و فعالیت می‌کند، میزان تأثیرگذاری تحریم‌ها را مشخص خواهد کرد.
سرپرست سازمان توسعه تجارت با بیان اینکه در زمان تحریم‌ها میزان وابستگی کشور تحریم شده به اقتصاد جهانی، اثرگذاری تحریم را افزایش یا کاهش می‌دهد، توضیح داد: اقتصاد ایران در سال‌های گذشته هرگز به اقتصاد جهانی وابستگی کامل نداشته است. هرچند این موضوع در بعد جهانی شدن اقتصاد می‌تواند به عنوان یک عامل منفی شناخته شود اما در زمانی که کشور دچار تحریم می‌شود، می‌توان از این موضوع به عنوان یک عامل مثبت یاد کرد.
مودودی با اشاره به ابزارهای گسترده‌ای که دولت آمریکا تلاش کرده برای اثرگذاری تحریم‌ها علیه مردم ایران به کار ببندند، تصریح کرد: آمریکایی‌ها از یک سو به فناوری جی‌پی‌اس دسترسی دارند و از این طریق عبور و مرورهای کشتی‌ها، هواپیماها و وسایل نقلیه‌ای که قصد حضور در ایران دارند را رصد کرده و با آن مقابله می‌کنند؛ از سوی دیگر دولت آمریکا پایه پولی دلار را در اختیار دارد و به وسیله آن تلاش می‌کند مبادلات مالی جهانی را تحت سیطره خود قرار داده و امکان رسیدن ارز به ایران را محدود کند.
وی افزود: در کنار آن ساختار سوئیفت نیز در اختیار آمریکا است و به وسیله آن نقل و انتقالات مالی به ایران متوقف شده است. از سوی دیگر در دوره اوج‌گیری تکنولوژی‌ها، دولت آمریکا توان زیادی در کنترل اینترنت دارد و به این وسیله نیز بر ایران فشار وارد می‌کند.
سرپرست سازمان توسعه تجارت نتیجه‌گیری کرد: با در کنار هم قرار دادن تمام این مسائل، مشخص می‌شود آنچه رو به روی ایران قرار گرفته، یک جنگ اقتصادی تمام عیار است و آمریکا با استفاده از تمام گزینه‌های خود تلاش کرده اقتصاد ایران را در سخت‌ترین شرایط قرار دهد اما با استفاده از تجربه سال‌های قبل و البته موقعیت خاص اقتصادی کشور، نتوانسته به برخی اهداف خود در تحریم‌ها دست یابد و حفظ آمار صادرات غیرنفتی در سالی که گذشت و در دو ماه ابتدایی امسال نشان می‌دهد که ایران توانسته بخشی از اهداف اقتصادی خود را محقق کند.
مودودی با بیان اینکه آمریکا برای انتخاب سوژه جنگ اقتصادی خود دچار یک اشتباه محاسباتی شد، اظهار کرد: امروز ابزارهای مالی بهترین وسیله برای جنگ اقتصادی هستند. جنگی که می‌تواند بدون خونریزی اهداف دولت‌ها را با استفاده از تحریم محقق کند. با این وجود ایران گزینه خوبی برای این سیاست آمریکا نبود زیرا شرایط ما طوری است که با این محدودیت‌ها هرچند دچار مشکلاتی می‌شویم، اما به راه خود ادامه می‌دهیم.
وی اضافه کرد: ایران ۱۵ همسایه و هزاران کیلومتر مرز مشترک خاکی و آبی دارد، کشورهای همسایه ما سالانه ۱۲۰۰ میلیارد دلار واردات دارند که هر چند سهم ما از بازار آنها محدود است اما با این وجود تبادلات تجاری ایران به صفر نخواهد رسید.
سرپرست سازمان توسعه تجارت با اشاره به کاهش ارزش ریال در ماه‌های گذشته، تاکید کرد: هرچند این موضوع به پایین آمدن ارزش نرخ ارز رسمی ایران در بازارهای جهانی منجر شد اما در عمل فرصتی نیز برای صادرات ایران به وجود آورد تا ما بتوانیم در کنار حفظ بازارهای گذشته، سهم خود را از بازار برخی رقبا نیز بیشتر کنیم.
وی خاطرنشان کرد: وقتی بپذیریم کشور در شرایط جنگ اقتصادی قرار دارد، باید بدانیم این جنگ نیز همچون هر نمونه مشابهی پیشروی و پسروی خواهد داشت. از این رو احتمال به وجود آمدن تغییرات در برخی شاخص‌های اقتصادی همچون آمار صادرات غیرنفتی وجود دارد اما با این وجود می‌توان با تجربه ماه‌های گذشته اعلام کرد که آمریکا با همه ابزارهای تحریمش نتوانسته آنچه که در سر داشت را اجرایی کند.
به گزارش ایسنا، از اردیبهشت سال گذشته رئیس جمهوری آمریکا اعلام کرد که کشورش از توافق برجام خارج شده و به دنبال آن تحریم‌های جدیدی را علیه ایران وضع می‌کند.
با وجود آنکه برخی گمانه‌زنی‌ها حاکی از آن بود که این موضوع به کاهش صادرات غیرنفتی کشور منجر می‌شود اما آمارهای سال ۹۷ نشان داد که صادرات ایران کاهش محسوسی نداشته است.
آمار صادرات دو ماهه ابتدای کشور نشان می‌دهد که در اردیبهشت صادرات رشدی ۲۷ درصدی و در مجموع دو ماه رشدی ۸ درصدی را پشت سر گذاشته است.
انتهای پیام
