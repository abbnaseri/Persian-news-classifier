تولیدات پتروشیمی ۵۰ درصد افزایش می‌یابد
چندی‌پیش دومین تفاهم‌نامه همکاری توسعه منطقه ویژه اقتصادی صنایع انرژی‌بر پارسیان با هدف ساماندهی و تسریع در عملیات اجرایی طرح‌های پتروشیمی این منطقه بین شرکت ملی صنایع پتروشیمی و سازمان ایمیدرو امضا شد و طبق گفته‌های مدیران، درصورت تحقق اهداف توسعه‌ای در این منطقه، تولیدات پتروشیمی  ۵۰ درصد افزایش خواهد یافت.
به‌گزارش ایسنا، این یادداشت تفاهم ضمن تسهیل استقرار شرکت‌های پتروشیمی در منطقه ویژه اقتصادی صنایع انرژی‌بر پارسیان، سبب شتاب بخشیدن به عملیات اجرایی پنج طرح پتروشیمی این منطقه می‌شود که هر یک از این طرح‌های پتروشیمی قابلیت اشتغال ۵۰۰۰ تا ۷۰۰۰ نفر را خواهند داشت.
بهزاد محمدی - مدیرعامل شرکت ملی صنایع پتروشیمی - درباره این تفاهم‌نامه گفته بود: بر اساس این تفاهم‌نامه طی ماه‌ها و سال‌های آتی شاهد توسعه صنعت پتروشیمی و صنایع فلزی در منطقه عمومی و شرق عسلویه خواهیم بود.
به گفته وی، بر این اساس، در فاز اول بنا بر طرح جامع توسعه که تعریف شده در منطقه پارسیان ۱۴ طرح بزرگ پتروشیمی خواهیم داشت. این طرح‌ها معادل ۱۵ میلیون تن محصول قابل فروش تولید خواهد کرد و حجم سرمایه گذاری نزدیک ۲۰ میلیارد دلار است و حجم سرمایه‌گذاری این طرح نزدیک به ۲۰ میلیارد دلار است که در فازهای مختلف اجرا خواهد شد.
اکنون در صنایع پتروشیمی از ۵۵ مجتمع صنعتی ۱۶ مجتمع در عسلویه متمرکز و در حال تولید است. بنا بر اعلام مسؤولان، طرح‌های پتروشیمی در دو فاز تعریف شده که از ۳۰ طرح ۱۷ طرح در حال پیشرفت و ۱۳ طرح در مرحله‌ی تأمین مالی و دانش فنی قرار دارد. در دولت یازدهم و دولت دوازدهم ۱۵ فاز به افتتاح رسیده و خوراک قابل توجهی برای پتروشیمی در منطقه تهیه شده است که به اعتقاد کارشناسان، این مساله می‌تواند یک پاشنه آشیل برای توسعه صنعت پتروشیمی باشد.
از سوی دیگر به گفته مدیر عامل شرکت ملی صنایع پتروشیمی در حال حاضر در غرب عسلویه فضای توسعه وجود ندارد، به همین منظور تمرکز در شرق عسلویه معطوف شده است. منطقه ویژه پارسیان توسط ایمیدرو تأسیس شده و در حال تأمین زیرساخت‌های منطقه هستند، به همین دلیل قرار است شرکت ملی صنایع پتروشیمی، با همکاری ایمیدرو توسعه طرح‌های پتروشیمی و فلزی را در شرق عسلویه اجرایی کند.
به گفته مسؤولان، امکانات و منابع خوراک مهم‌ترین عامل توسعه در منطقه هاب پارسیان است که به تناسب پیشرفت زیرساخت‌ها پتروشیمی در این منطقه گسترش پیدا خواهد کرد. به همین منظور نیز در فاز اول ۱۴ طرح پیش‌بینی شده که از این تعداد ۱۵ میلیون تن به ظرفیت فروش کشور اضافه خواهد شد.
استارت همکاری از سال ۱۳۹۶ زده شد
در این باره حسین مرادی - مدیر توسعه اقتصادی و جذب شرکت توسعه صنایع انرژی بر پارسیان جنوب به عنوان متولی منطقه ویژه اقتصادی پارسیان به ایسنا گفت: با توجه به این‌که سازمان متولی منطقه ویژه اقتصادی پارسیان، سازمان توسعه و نوسازی معادن و صنایع معدنی ایران (ایمیدرو) است و از طرفی بخش اعظمی از این منطقه برای توسعه صنایع پتروشیمیایی در نظر گرفته شده است لذا پیشنهاد همکاری دو سازمان از دو سال پیش مطرح و منجر به امضای تفاهم‌نامه اول در خرداد ماه ۱۳۹۶ شد، پس از امضای این تفاهم نامه و با توجه به خوراک گاز طبیعی اختصاص داده شده به این منطقه برنامه‌ریزی برای احداث ۳ طرح GTX انجام شد.
به گفته وی طی یک سال اخیر دو موافقت اصولی برای دو شرکت مپنا و انرژی دانا صادر شده است و حتی فراخوان جذب سرمایه گذار برای طرح سوم برگزار شد تا اینکه بازدید وزیر نفت از این منطقه در بهمن ماه صورت گرفت. پس از مشاهده پیشرفت زیرساخت‌های منطقه توسط وزیر نفت بویژه بندر پارسیان، دستور داده شد هرچه سریع‌تر برنامه‌ریزی برای انتقال خوراک‌های گوناگون از جمله اتان، پروپان، LPG، نفتا، میعانات گازی و… با این منطقه و تعریف طرح‌های پتروشیمی مطابق با همین خوراک‌ها را صادر کردند.
وی با بیان این‌که پس از صدور این دستورات، طی جلسات کارگروه مشترک پتروشیمی و ایمیدرو، برنامه‌ریزی لازم برای امضای تفاهم نامه دوم بر اساس همین دستور صورت گرفت، ابراز کرد: در این تفاهم نامه مقرر شد شرکت ملی صنایع پتروشیمی مسئول انتقال خوراک‌های مذکور و همچنین توسعه بخش پتروشیمی منطقه شود و ایمیدرو نیز با نمایندگی شرکت توسعه صنایع انرژی بر پارسیان جنوب مسئول تأمین زیرساخت‌های این صنایع شد.
با این اوصاف طی مطالعات بازاری که اخیراً صورت گرفته، مزیت اصلی در منطقه ویژه اقتصادی پارسیان مربوط به صنایع پتروشیمیایی و پتروپالایشگاهی شناسایی شد، هرچند صنایعی مثل آلومینیوم، فولاد و آلومینا هم دارای مزیت‌های بسیاری در این منطقه هستند اما از عمده مزایای منطقه برای صنعت پتروشیمی می‌توان به نزدیکی به سایت گازی پارس جنوبی، دسترسی به منابع نامحدود آب و برق، دسترسی به فرودگاه بین‌المللی خلیج فارس، دسترسی به آب‌های آزاد برای صادرات و واردات محصولات، سهولت در انتقال انواع خوراک پتروشیمی به دلیل نزدیکی به سایت‌های یک و دو منطقه ویژه انرژی پارس و… اشاره کرد. پس قطعاً هرگونه برنامه‌ریزی برای توسعه این صنعت در پارسیان منجر به شکوفایی این منطقه خواهد شد.
افزایش صادرات تولیدات پتروشیمی
از طرف دیگر کل تولید محصولات پتروشیمی در کشور حدود ۳۶ میلیون تن در سال است که با این اوصاف می‌توان گفت در صورت تحقق اهداف توسعه‌ای در این منطقه ۵۰ درصد تولیدات پتروشیمی افزایش خواهد داشت. برآورد حجم صادرات این محصولات در حدود ۸ میلیارد دلار در سال است که با اضافه شدن مجتمع‌های پتروشیمی پارسیان که عمداً با سیاست صادرات محوری برنامه‌ریزی شده‌اند، حجم زیادی آورده ارزی عاید کشور خواهد شد.
بر این اساس، منطقه ویژه اقتصادی صنایع انرژی‏‬‬ بر پارسیان در ۱۵ کیلومتری غرب شهر پارسیان در استان هرمزگان و به مساحت ۹۸۰۰ هکتار قرار دارد. این سایت در فاصله ۲۰ کیلومتری شرق فرودگاه خلیج فارس عسلویه و ۴۳ کیلومتری بندر پارس واقع شده است. از طرف دیگر این منطقه در ۱۵ کیلومتری غرب شهرستان پارسیان واقع شده است. این منطقه یکی از قطب‌های توسعه در ایران است که با توجه به مؤلفه‌های اقتصادی، اجتماعی، سیاسی، امنیتی، زیست محیطی و جغرافیایی، امکان استقرار صنایع مختلف انرژی‏‬ بر در آن فراهم است. در طرح جامع این منطقه که به تصویت هیأت دولت نیز رسیده، تولید ۴ میلیون تن فولاد در سال در اراضی به مساحت ۴۱۴ هکتار، تولید ۱۸ میلیون تن در سال محصولات پتروشیمی در اراضی به مساحت ۱۳۹۸ هکتار، تولید ۶۰۰ هزار تن آلومینیوم در سال در اراضی به مساحت ۲۲۱ هکتار، تولید ۳ میلیون تن آلومینا در سال در اراضی به مساحت ۲۰۰ هکتار، تولید ۴۳۰۰ مگاوات برق در اراضی به مساحت ۱۸۹ هکتار برنامه‌ریزی شده است.
انتهای پیام
