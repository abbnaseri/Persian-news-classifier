پروژه طرح تحول پست با مشارکت بخش خصوصی کلید خورد
سامانه پیام‌رسان‌های سازمانی به عنوان نخستین پروژه طرح تحول پست با مشارکت بخش خصوصی راه‌اندازی می‌شود.
به گزارش ایسنا، سامانه پیام‌رسان‌های سازمانی به منظور تسهیل در ارتباطات میان کارکنان سازمان‌ها و مکاتبات آنها و همچنین پیاده‌سازی طرح تحول دیجیتال و ستاپ (سکوی تجارت الکترونیک پست) ایجاد خواهد شد.
طرح تحول از هفته پیش آغاز شده است که در این قالب، بعد از این پست بخش عمده خدمات خود را به صورت پروژه‌ای و با مشارکت بخش خصوصی ارائه می‌دهد. بر این اساس، تأمین و ارائه زیرساخت‌های نرم‌افزاری انجام مکاتبات و ارتباطات شرکت ملی پست برعهده شرکت پیام‌رسان خصوصی و بازاریابی، تأمین مشتری و توسعه بازار کسب و کار بر عهده شرکت ملی پست است.
این اقدام در راستای سیاست‌های توسعه سرویس‌های پستی با مشارکت بخش خصوصی و پیاده‌سازی رویکرد پلت‌فرمی که فضایی برای همکاری با تولیدکننده‌ها و خدماتی در زمینه عرضه و جابجایی کالاها و خدماتشان فراهم کرده است، انجام می‌شود.
در معماری سکوی تجارت الکترونیک پست، بیش از ۷۰ سرویس متنوع پیش‌بینی شده و قرار است این سرویس‌ها با همکاری بخش خصوصی و کسب‌وکارهای استارت‌آپی به تدریج اجرا و پیاده‌سازی شود که دعوت به همکاری در راه‌اندازی سامانه پیام‌رسان‌های سازمانی، نخستین بخش از این اقدامات است. با اجرای طرح تحول دیجیتال و ایجاد سکوی تجارت الکترونیک پست (ستاپ)، تمامی فعالیت‌های پست از حالت فرایندی به پروژه‌ای تغییر می‌کند.
انتهای پیام
