روزانه ۲۰ ساعت برق رایگان برای کشاورزان
وزارت نیرو برای گذر از پیک مصرف تابستان پیش رو اقدامات مختلفی را مد نظر قرار داده و در این میان، یک برنامه تشویقی برای کشاورزان نیز در نظر گرفته شده است. به طوری که اگر کشاورزان طبق این برنامه عمل کنند، می‌توانند روزانه ۲۰ ساعت از برق به صورت رایگان استفاده کنند.
به گزارش ایسنا، سال‌هاست که طرحی در قالب همکاری مشترکین کشاورزی با صنعت برق در حال اجراست که طبق آن کشاورزان متعهد می‌شوند در ساعات اوج مصرف برق نسبت به خاموش کردن پمپ‌های آب اقدام و در بقیه ساعات آن روز، برق به‌صورت مجانی تحویل مشترکین مورد نظر داده شود. تجربه اجرای این طرح نشان داده است که در ساعات پیک بار شبکه، برای جلوگیری از اعمال خاموشی ناخواسته، به مشترکین صنعت برق کمک شد و هم‌چنین صورت حساب برق مصرفی کشاورزان همکاری کننده نیز با کاهش قابل ملاحظه‌ای صادر شد.
همکاری با کشاورزان هنوز در دستور کار وزارت نیرو قرار دارد و این وزارت‌خانه یکی از ۱۱ محوری که امسال برای گذر از پیک در نظر گرفته است را به تشویق کشاورزان اختصاص داده است.
در این راستا کشاورزانی که در ساعت اوج مصرف برق، چاه‌های کشاورزی خود را خاموش کنند و در این صورت می‌توانند در ۲۰ ساعت بعدی از برق رایگان استفاده کنند. برآوردها حاکی از آن است که سال گذشته از این طریق ۷۰۰ مگاوات در مصرف برق صرفه‌جویی صورت گرفته است.
انتهای پیام
