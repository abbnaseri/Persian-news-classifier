فراگیر شدن سرقت کابل‌های مخابرات!
حدود ۶۰۰ نقطه در کشور با سرقت کابل مواجهند و به نوعی با پسرفت در ارتباطات ثابت مواجهند.
به گزارش ایسنا، سرقت سیم‌های مسی توسط افراد سودجو این روزها به امری معمول تبدیل شده است که به دلیل استفاده از مس به عنوان فلزی گرانبها در ساخت سیم‌ها صورت می‌گیرد؛ این امر نه تنها موجب هدر رفت ثروت ملی می‌شود بلکه زمینه را برای خسارت شدید به زیرساختها و اخلال در خدمات‌رسانی را نیز مهیا می‌کند و در نتیجه به دلیل سودجویی عده‌ای فرصت‌طلب تعداد قابل توجهی از هم‌وطنان خدمات مورد نظرشان را با اخلال یا قطعی بیش از یک هفته دریافت می‌کنند.
پیش از این و طی سالهای گذشته خسارت ناشی از این اقدام میلیاردها تومان اعلام و باعث شده مخابرات تدابیر شدیدتری برای حفاظت از اموال بکار ببندد چرا که در برخی موارد این خسارت‌ها قابل جبران نبوده است؛ به طور مثال در مواردی ۱۰ کیلومتر کابل از یک اطراف یک روستا سرقت شده که بخاطر شرایط فیزیکی و جغرافیایی عملاً دیگر ایجاد شبکه ممکن نبوده و این موضوع باعث ایجاد مشکلات مضاعف برای مردم شد.
اکنون وزیر ارتباطات از سرقت کابل مسی در ۶۰۰ نقطه از کشور خبر داد و اعلام کرده است: از مخابرات ایران خواسته‌ام ضمن مذاکره با مسئولین انتظامی محلی، تا پایان شهریور همه نقاط را مجدداً به شبکه وصل کنند.
آذری جهرمی در گزارشی به مردم با اشاره به فراگیر شدن سرقت کابل مسی در توئیتر نوشته است: حدود ۶۰۰ نقطه در کشور با سرقت کابل مواجهند و به نوعی با پسرفت در ارتباطات ثابت مواجهند.
وی با غیرقابل قبول دانستن این موضوع افزود: از مخابرات ایران خواسته‌ام ضمن مذاکره با مسئولین انتظامی محلی، تا پایان شهریور همه نقاط را مجدداً به شبکه وصل کنند!
انتهای پیام
