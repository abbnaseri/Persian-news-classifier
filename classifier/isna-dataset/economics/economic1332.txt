شکایت ۱۶۵ میلیاردی یکی از بیمه‌ها از سایپا
مدیرعامل شرکت بیمه تعاون از شکایت این شرکت بیمه‌ای از شرکت خودروسازی سایپا به دلیل بدهی ۱۶۵ میلیاردی این خودروساز به بیمه تعاون خبر داد.
به گزارش ایسنا، یونس مظلومی - مدیرعامل بیمه تعاون - در نشست خبری خود با اشاره به بدهی ۱۰۰۰ میلیارد تومانی شرکت خودروسازی سایپا به صنعت بیمه، اظهار کرد: بیمه تعاون ۱۶۵ میلیارد تومان از سایپا بابت بیمه‌نامه‌های شخص ثالث طلب دارد. این شرکت خودروسازی متعهد بوده است تا حق بیمه مربوط به سال گذشته خود را که به صورت نقدی در زمان فروش خودرو از مشتریان خود دریافت کرده به شرکت‌های بیمه پرداخت کند، در حالی که این اتفاق رخ نداده است.
وی با بیان این‌که شرکت بیمه تعاون صدور بیمه‌نامه برای خودروسازی سایپا را قطع کرده است، گفت: این شرکت خودروسازی برای مدتی با یک شرکت بیمه کار کرده و به همین شکل در حال حاضر چندین شرکت بیمه‌های خصوصی را گرفتار کرده است. شرکت‌های بیمه نیز قرار شد تا زمانی که این شرکت تعهدات خود را پرداخت نکرده است صدور بیمه‌نامه را متوقف کند؛ هرچند برخی از شرکت‌های بیمه برخلاف این توافق عمل کرده‌اند.
عضو سندیکای بیمه‌گران با بیان این‌که شرکت بیمه تعاون از شرکت خودروسازی سایپا بابت این تخلف آشکار در دادگاه شکایت کرده است، ادامه داد: به نظر می‌رسد این شرکت خودروسازی به دنبال خرید زمان برای پرداخت بدهی خود است، چراکه سعی می‌کنند با وعده و وعید این مساله را طول دهند. برای مثال مدتی پیش می‌گفتند که به جای بدهی خود می‌خواهیم خودرو تحویل بدهیم و زمانی که ما موافقت کردیم شخص دیگری آمد و گفت ما هنوز تعهدات خود را به مشتریان‌مان پرداخت نکرده‌ایم و به همین خاطر نمی‌خواهیم به شما خودرو تحویل دهیم.
مظلومی با بیان این‌که شرکت بیمه تعاون تنها شرکتی است که به صورت تعاونی فعالیت می‌کند، اظهار کرد: به این خاطر تنوع سهامداران این شرکت بسیار زیاد است و ممکن است رویکردهای سهامداران متفاوت باشد. با این حال در مرحله‌ی افزایش سرمایه تا هفته‌های آینده هستیم که پیش‌بینی می‌شود از محل آورده نقدی که توسط سهامداران و متعهدین پذیره‌نویسی تأمین شده است، حدود ۱۵۰ میلیارد تومان افزایش سرمایه داشته باشیم.
مدیرعامل شرکت بیمه تعاون همچنین در پاسخ به سوال ایسنا درباره عملکرد این شرکت در جریان سیلاب اخیر نیز گفت: بیمه تعاون دچار خسارت عمده‌ای در این سیل نشده است. با این حال در استان گلستان و در برخی استان‌های دیگر نمایندگان بیمه تعاون بلافاصله وارد عمل شد و با ارزیابی خسارت، تمام خسارات تعهد شده را پرداخت کردند.
انتهای پیام
