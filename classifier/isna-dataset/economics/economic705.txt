چه میزان کالای اساسی و کانتینری در بنادر رجایی و امام است؟
مدیرکل امور بندری سازمان بنادر و دریانوردی ضمن تشریح دلایل اصلی موجودی (رسوب) کالا در بنادر اعم از کالاهای اساسی و کانتینری، اعلام کرد که بالغ بر ۱.۶ میلیون تن کالای اساسی آماده حمل از بنادر است.
روانبخش بهزادیان در گفت‌وگو با ایسنا، در خصوص آخرین وضعیت موجودی کالا در بنادر کشور، اظهار کرد: موجودی کالا در بنادر، کالاهایی است که از کشتی تخلیه شده و در محوطه‌های بندری در انتظار ورود به سرزمین اصلی است و پس از ورود کالا به بندر و انتقال به محوطه‌های بندری، مهلت مشخصی برای انجام فرایندهای ترخیص کالا و انجام تدارکات لازم به منظور حمل کالا از بندر برای صاحب کالا در نظر گرفته شده است و صاحبان کالا با توجه به مهلت یاد شده و برنامه ریزی های حمل می‌توانند نسبت به خروج کالا از بندر اقدام کنند و باید خاطرنشان کرد که مدت ماندگاری کالا در بنادر ممکن است بنا به دلایل مختلفی به حداکثر مدت قانونی خود برسد.
۴ علت اصلی رسوب کالا در بنادر
مدیرکل امور بندری سازمان بنادر و دریانوردی ضمن تشریح دلایل اصلی موجودی کالا در برخی از بنادر، عنوان کرد: عدم توانایی صاحب کالا در اخذ مجوزهای قانونی لازم، ناهماهنگی و زمانبر بودن صدور مجوز جهت ترخیص کالا توسط نهادهای ذیربط، مشکلات اسنادی مربوط به ترخیص کالا و مشکلات مربوط به تبادلات بانکی و انتقال ارز از اصلی‌ترین دلایل رسوب کالا در یک بندر است.
بهزادیان در ادامه با اشاره به اینکه سازمان بنادر و دریانوردی یک سازمان دولتی و غیرانتفاعی است، گفت: این سازمان همواره به دنبال ترخیص کالا در حداقل زمان ممکن و آزاد سازی ظرفیت‌های انبارداری و جلوگیری از ازدحام در محوطه‌های بندری است و بر همین اساس از ابزارها و اختیارات قانونی خود در اتخاذ تدابیر لازم در جهش کاهش میزان موجودی کالا در بنادر استفاده کرده است.
میزان موجودی کالاهای اساسی در بنادر
وی با بیان اینکه در حال حاضر حدود ۴ میلیون تن کالای اساسی در بنادر کشور وجود دارد که برنامه‌ریزی ای لازم در جهت خروج آنها صورت گرفته است، اعلام کرد: از این میزان رسوب کالا در بنادر بالغ بر ۱.۶ میلیون تن آماده حمل بوده و کلیه مجوزهای ترخیص آنها و ورود به سرزمین اصلی انجام شده است.
میزان موجودی کالای اساسی نهایی در بنادر
مدیرکل امور بندری سازمان بنادر و دریانوردی میزان موجودی کالای اساسی نهایی در بنادر کشور را ۲.۴ میلیون تن اعلام کرد و گفت: این حجم از کالاها پس از انجام مراحل اداری و قانونی به کشور حمل می‌شود؛ این در حالی است که بخشی از این کالا در مرحله کارشناسی گمرکی و بخشی دیگر هنوز اظهار نشده است.
بهزادایان ادامه داد: بخش اعظمی از رسوب کالای اساسی در بندر امام خمینی (ره) بوده که بر اساس گزارش‌های اعلام شده موجودی کالای اساسی در این بندر ۳ میلیون تن است.
وی با اعلام اینکه میزان موجودی کانتینر در بنادر ۹۷.۵ هزار TEU است که نسبت به مدت مشابه سال قبل ۲۳ درصد کاهش داشته است، بیان کرد: عمده رسوب کانتینر در بندر شهید رجایی است و بخش عمده این کانتینرها حاوی کالاهایی است که ترخیص آن ممنوع است و مستلزم صدور مجوز توسط وزات صنعت، معدن و تجارت یا بانک مرکزی است.
راهکارهای کاهش موجودی کالا از بنادر
مدیرکل امور بندری سازمان بنادر و دریانوردی در خصوص راهکارهایی مربوطه برای کاهش موجودی کالا، بیان کرد: انجام تبادلات الکترونیکی کامل اطلاعات و اسناد بین نهادی ذیربط در ترخیص کالا با هدف به حداقل رساندن زمان ترخیص، ایجاد پنجره واحد (One-window) بین نهادی ذیربط به منظور تسهیل در ارتباط بین صاحب کالا و نهاد مربوطه، بازنگری در فرایندهای ترخیص کالا و حذف رویه‌های غیر ضرور و رفع مشکلات مربوط به تبادلات ارزی و مبادلات بانکی از جمله راهکارهای کاهش موجودی کالا در بنادر است.
بهزادیان تاکید کرد: سازمان بنادر و دریانوردی به عنوان یکی از متولیان اصلی در زنجیره حمل کالا اقدامات لازم در چارچوب وظایف قانونی خود را اتخاذ کرده و خوشبختانه توانسته به میزان قابل ملاحظه‌ای باعث کاهش میزان موجودی کالا و ترخیص آن از بنادر شود.
دیگر اقدامات سازمان بنادر برای کاهش میزان موجودی کالا
وی به مهمترین اقدامات صورت گرفته در ترخیص کالا اشاره کرد و گفت: هماهنگی و اقدام فوری در خصوص کالاهایی است که مدت زمان نگهداری آن حسب قوانین و مقررات مربوطه منقضی می‌شود، استفاده از توان و تجهیزات و سایر امکانات بنادر در جهت ورود و خروج کالای اساسی، التزام به نرم‌های عملیات تخلیه و بارگیری از سوی سایر اپراتورها و شرکت‌های تخلیه و بارگیری کالاهای اساسی و اعلام به ذیفنعان بندری جهت استفاده و بهره مندی از شرکت‌های قوی تخلیه و بارگیری و حمل کالاهای اساسی از بنادر کشور از جمله اقدامات صورت گرفته است.
مدیرکل امور بندری سازمان بنادر و دریانوردی ادامه داد: هماهنگی با صاحبان عمده کالاهای اساسی از قبیل شرکت بازرگانی دولتی ایران و پشتیبانی امور دام کشور در استفاده از ظرفیت‌های بارگیری ریلی جهت انتقال کالا از بنادر و تشکیل کارگروه‌های مربوط به ترخیص و خروج کالاهای اساسی از بنادر کشور و رسیدن به راهکارهای اجرایی در این زمینه از دیگر اقدامات انجام شده است و به منظور ترغیب صاحبان کالا و تسریع در خروج کالا و کانتینر از بنادر، تخفیفی به میزان ۱۰ درصد از سهم سازمان از محل درآمدهای انبارداری به صاحبان کالا و کانتینری که تا سقف ۴۵ روز نسبت به ترخیص و خروج کالا و کانتینر خود از بندر اقدام کنند، در نظر گرفته شده است.
بهزادیان در پایان خاطرنشان کرد: با توجه به شرایط اقتصادی کشور به دلیل اعمال تحریم‌های غیر قانونی و ناعادلانه کشورهای غربی علیه حمل و نقل دریایی ایران، این سازمان از کلیه ظرفیت‌های قانونی خود برای یافتن راهکارهای واردات و صادرات در کشور و پاسخگویی به نیازهای مردم در زمینه‌های مختلف به ویژه کالاهای اساسی استفاده خواهد کرد.
انتهای پیام
