کیفیت ضعیف نفت روسیه دوباره مشکل‌ساز شد
تنها چند روز پس از این که روسیه اعلام کرد جریان نفت به اروپا از طریق خط لوله دروژبا را به طور کامل از سرگرفته است، پالایشگاه نفت شل در آلمان واردات از طریق دروژبا را به دلیل وجود کلرید اورگانیک بیش از حد استاندارد، متوقف کرد.
به گزارش ایسنا، آلودگی نفت خامی که از طریق دروژبا به اروپا ترانزیت می‌شود در اواخر آوریل روسیه را ناچار کرده بود صادرات از طریق این خط لوله به چندین کشور اروپایی را متوقف کند.
آلودگی نفت به ماده شیمیایی کلرید ارگانیک که مقامات روسی آن را عمدی اعلام کردند، برای تجهیزات پالایشگاه و همچنین سلامت انسان خطرناک و آسیب‌رسان بود. این ماده شیمیایی برای افزایش تولید نفت مورد استفاده قرار می‌گیرد.
سخنگوی شرکت شل به نشریه آلمانی هندلزبلات گفت: پالایشگاه این شرکت در آلمان واردات نفت روسیه از طریق دروژبا را متوقف کرده است زیرا همچنان کلرید ارگانیک بیش از حد مجاز وجود داشت.
وی در ادامه افزود: پالایشگاه پی سی کی با تأمین کنندگان و اپراتورهای خط لوله در تماس است تا علت وجود سطح بالای کلرید ارگانیک و نحوه رفع این مشکل روشن شود.
آلودگی نفت روسیه فعالیت پالایشی برخی از شرکت‌ها را در ماه مه مختل کرد. به عنوان مثال شرکت توتال فعالیت برخی از واحدهای پالایشگاه لیونا در آلمان را برای انجام بررسی‌های فنی تعطیل کرد.
بر اساس گزارش اویل پرایس، در اواخر ماه مه یک ماه پس از اینکه جریان نفت خام روسیه از طریق خط لوله دروژبا به دلیل آلودگی معلق شده بود و با وجود اطمینان روسیه به اینکه جریان نفت پاک از طریق این خط لوله به سمت غرب و به سوی اروپا در نیمه دوم ماه مه از سر گرفته خواهد شد، تحلیلگران و معامله گران اعلام کردند پیشرفت بسیار آهسته بوده و هزینه‌ها ممکن است سر به فلک بکشد.
انتهای پیام
