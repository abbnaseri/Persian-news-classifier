آخرین اخبار از تولید پژو ۳۰۱ در ایران
با توجه به اظهارات دبیر انجمن سازندگان قطعات و مجموعه‌های خودرو، عمده مشکل قطعه سازان در تولید خودرو پژو ۳۰۱، قطعات الکترونیکی است که برای این منظور باید صنایع زیرساختی اصلاح شوند. در این زمینه می‌توان از صنایع دفاعی کشور که از زیرساخت‌های خوبی برای ساخت قطعات الکترونیکی دارند، بهره گرفت. 
مازیار بیگلو در گفت‌وگو با ایسنا در رابطه با پروژه خودروهای پژو ۳۰۱ که قرار است به دست تولیدکنندگان ایرانی ساخته شود؛ اظهار کرد: عمده اینکه نتوانسته‌ایم در قطعات الکترونیکی خودکفا باشیم، این است که قطعات استانداردی که در محصولات الکترونیکی مورد استفاده قرار می‌گیرند در ایران تولید نمی‌شوند. به طور مثال آی‌سی های خاص مصرفی در ایران تولید نمی‌شوند و البته وظیفه خودروساز و قطعه‌ساز نیز نیست که این قطعات را تولید کند.
دبیر انجمن سازندگان قطعه و مجموعه‌های خودرو افزود: ایران در سایر صنایع نیز نمی‌تواند برخی مواد را تولید کند. به طور مثال پلی‌آمید در ایران تولید نمی‌شود لذا در ساخت قطعات پلاستیکی که نیاز پلی‌آمیدی است، باید مواد اولیه آن وارد شود. ورق‌های بدنه خودرو نیز همگی وارداتی هستند و این در حالی است که ایران خودش تولیدکننده و صادرکننده آهن است اما نمی‌توانیم ورقه بدنه خودرو را تولید کنیم. در قطعات الکترونیکی نیز روال به همین صورت است. اینکه قطعه‌سازی بخواهد آی‌سی یا برد الکترونیکی تولید کند، در هیچ‌جا مرسوم و در واقع مقرون به صرفه نیست.
وی اظهار کرد: در حال حاضر جلسات خودکفایی در سازمان گسترش و نوسازی صنایع به صورت هفتگی برگزار می‌شود. در حال حاضر با توجه به محدودیت‌ها، راهکار پیش‌رو برای رفع این مشکل این است که صنایع زیر ساختی اصلاح شوند. این امکان وجود ندارد که قطعه‌ساز بتواند قطعات خاص یا مواد اولیه مورد نیاز را خودش تولید کنند. مذاکرات خوبی با صنایع دفاع صورت گرفته است؛ چراکه زیرساخت‌های خوبی در ساخت قطعات الکترونیکی همچون آی‌سی ها یا ترانزیستورهای خاص که مورد استفاده در ساخت قطعات الکترونیکی هستند در صنایع دفاع وجود دارد.
بیگلو افزود: همچنین قرار است که در صنایع معدنی نیز همچون مس، آهن، آلومینیوم و آلیاژهای خاص که در کشور تولید نمی‌شوند و وارداتی بوده، به خودکفایی برسیم. سازمان گسترش در این قضیه بسیار خوب فعالیت را آغاز کرده است. البته باید این را هم در نظر بگیریم که همه این فعالیت‌ها زمان‌بر و هزینه‌بر بوده و این سرمایه‌بری توسط خودروسازان و قطعه‌سازان امکان عملیاتی شدن ندارد اما بسیار امیدواریم که نتایج مطلوبی از سوی همکاری سازمان گسترش حاصل شود.
دبیر انجمن سازندگان قطعه و مجموعه‌های خودرو با بیان این که در مورد تولید خودروهای پژو ۳۰۱، تعدادی محدودی از مواد اولیه و قطعات استاندارد باید وارد شود گفت: ما نمی‌توانیم دور خود دیوار کشیده و تصور کنیم که در یک جزیره زندگی می‌کنیم. برای ساخت این محصول نیز قطعاً به واردات برخی قطعات و مواد اولیه نیاز داریم؛ چراکه تولید آن در ایران مقرون به صرفه نبوده یا امکانات و تکنولوژی آن وجود ندارد. در این خودروها عمده تفاوت با سایر محصولات خودرویی این است که از ابتدای شروع پروژه و زمانی که قرار شد این خودرو تولید شود، عمق خودکفایی آن معادل خودروهای پر تیراژی قرار گرفت که سال‌های زیادی است در ایران تولید می‌شوند.
وی یادآور شد: این پروژه کاملاً به دست قطعه‌ساز ایرانی انجام می‌شود. اولین باری است که تولیدکنندگان ایرانی (خودروسازان، قطعه‌سازان و…) دور هم جمع شده و هیچ شریکی خارجی هم وجود ندارد. البته اگر سازمان گسترش در پروژه‌های خودکفایی به نتیجه برسد، قطعاً از همان مواد اولیه و قطعات استانداری که در داخل تولید می‌شوند، استفاده خواهد شد.
بیگلو خاطرنشان کرد: تاکنون دستیابی به خودکفایی و عمق داخلی‌سازی ۸۰ درصدی در خودرو پژو ۳۰۱ محقق شده و اگر برخی زیرساخت‌های مربوط به صنایع مادر آماده شود، درصد خودکفایی در ساخت این محصول بیشتر خواهد شد.
انتهای پیام
