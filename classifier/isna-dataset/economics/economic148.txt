جنگ گازی آمریکا و روسیه به کام اروپا شد
قیمت گاز طبیعی در اروپا به لطف جنگ رو به رشد میان روسیه و آمریکا در صادرات به این منطقه، ریزش کرده و به کام مصرف کنندگان اروپایی شده است.
به گزارش ایسنا، قیمت گاز طبیعی اروپا در رکورد تاریخی پایین قرار دارد و پایین هزینه حمل گاز از آمریکا به اروپا است. قیمت‌ها در ماه مه حدود چهار دلار و ۲۰ سنت به ازای هر میلیون واحد گرمایی بریتیش بود اما کف قیمت گاز طبیعی نزول پیدا کرده و تا رکورد اندک ۳ دلار و ۲۰ سنت رسیده است که پایین‌ترین قیمت از مارس سال ۲۰۱۰ به شمار می‌رود.
کارلوس تورس دیاز، مدیر تحقیقات بازار گاز در شرکت"ریستاد انرژی" گفت: برندگان واضح جنگ میان این دو قدرت گازی، مصرف کنندگان نهایی اروپایی هستند که از قیمت ارزان کم سابقه گاز بهره می‌برند و قیمت‌های برق هم در شش ماه گذشته، بیش از ۳۰ درصد کاهش پیدا کرده است.
روسیه معمولاً تأمین کننده اصلی گاز برای اروپا بوده است و در سال میلادی گذشته، ۲۰۱ میلیارد متر مکعب گاز به کشورهای اروپایی صادر کرد که معادل ۳۸ درصد از کل تقاضای اروپا برای گاز بود. با این همه آمریکا با افزایش تولید گاز و رشد ظرفیت مایع سازی گاز، تلاش می‌کند در این بازار زورآزمایی کند.
روسیه می‌تواند گاز را از طریق خطوط لوله و کشتی‌های LNG به اروپا ارسال کند و نسبت به رقیب غربی خود از مزیت ژئوپلیتیکی روشنی برخوردار است.
صادرات خط لوله از روسیه در پنج ماه نخست امسال نسبت به سال گذشته ۸ درصد رشد کرده است. صادرات LNG از پایانه یامال در سیبری ۳۸۰ درصد رشد کرد.
به گفته تورس دیاز، از نقطه نظر اقتصادی، حجم بالاتر عرضه با توجه به هزینه کمتر برای روسیه معقول به نظر می‌رسد و در شرایطی روی می‌دهد که شرکت گازپروم روسیه می‌خواهد اعتبار خود به عنوان یک تأمین کننده مطمئن به بازار اروپا را حفظ کند. اما از سوی دیگر جو سیاسی فعلی، اروپا را به متنوع کردن تأمین انرژی خود واداشته است.
بر اساس گزارش پایگاه خبری هلنیک شیپینگ نیوز، اما صادرکنندگان گاز آمریکا برای این که بتوانند هزینه‌های خود را پوشش دهند به قیمت بالاتری برای صادرات به اروپا نیاز دارند.
انتهای پیام
