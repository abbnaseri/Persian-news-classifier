قابلیت‌های جدید اندروید Q 
جدیدترین نسخه از سیستم‌عامل موبایلی اندروید قابلیت و امکانات جدید و منحصر به فردی را برای گوشی های هوشمند به ارمغان می‌آورد که در این گزارش به مهم‌ترین آنها خواهیم پرداخت. 
به گزارش ایسنا، شرکت گوگل به عنوان توسعه دهنده سیستم عامل موبایلی اندروید در جریان برگزاری رویداد Google I/O ۲۰۱۹ از رونمایی و عرضه نسخه جدیدی از اندروید تحت عنوان Android Q سخن گفت که علاوه بر مشخص نبودن نام دقیق آن، بسیاری از ویژگی و قابلیت‌های جدید این نسخه جدید نیز هنوز برای بسیاری از کاربران و علاقه‌مندان به فناوری و موبایل ، آشکار و نمایان نیست.
بسیاری از کارشناسان فعال در حوزه فناوری بعد از این رویداد و گذر اجمالی گوگل بر مجموعه قابلیت‌های شگفت‌انگیز اندروید کیو، به مرور و بررسی دقیق‌تر و بیشتر امکانات و قابلیت‌های این نسخه جدید از سیستم عامل محبوب و پرطرفدار موبایلی اقدام کرده‌اند که در زیر به مهم‌ترین آنها خواهیم پرداخت:
۱. پشتیبانی از شبکه نسل پنجم اینترنت ۵G
با توجه به آنکه در سال‌های اخیر بازارهای جهانی گوشی موبایل به مرحله اشباع رسیده و برای مدت‌های طولانی با رکود بی سابقه‌ای مواجه شده است، بسیاری از شرکت‌های تولیدکننده گوشی‌های هوشمند در تلاشند تا با تولید و عرضه یک محصول جدید به جمع سازندگان گوشی مجهز به فناوری ۵G بپردازند.
از آنجایی که بازارهای جهانی موبایل در سال‌های گذشته با رکود بی سابقه‌ای مواجه شده است، کارشناسان و تحلیلگران فعال در حوزه فناوری پیش بینی کرده بودند که سهم فروش گوشی‌های مجهز به فناوری شبکه ۵G از ۰.۵ درصد در سال ۲۰۱۹ میلادی به ۲۶ درصد در سال ۲۰۲۳ میلادی افزایش پیدا خواهد کرد و این بدان معناست که آینده موفقیت‌آمیز و روشنی پیش روی گوشی‌های هوشمند مجهز به این فناوری قرار دارد و شبکه نسل پنجم اینترنت همراه نیز در سال‌های آینده با پیشرفت و توسعه قابل توجهی روبرو خواهد شد.
۲. پشتیبانی از صفحه نمایش تاشو و انعطاف پذیر
یک سال اخیر بسیاری از غول‌های تکنولوژی در جهان به منظور خروج از رکود بازارهای جهانی موبایل به فکر توسعه، تولید و عرضه گوشی‌های هوشمند تاشو مجهز به صفحه نمایش انعطاف پذیر افتاده‌اند که از جمله مهم‌ترین آنها می‌توان به سامسونگ و هواوی اشاره کرد. گوشی‌های تاشو همچون گلکسی فولد سامسونگ و هواوی میت ایکس با بهره‌مندی از صفحه نمایش انعطاف پذیر این امکان را به کاربرانش می‌دهند تا در صورت لزوم، از قابلیت بزرگ‌تر شدن نمایشگر و تبدیل به تبلت آن نیز استفاده کنند.
۳. لایو کپشن (Live caption)
این قابلیت که بدون شک یکی از بهترین و جدیدترین قابلیت‌های این نسخه جدید به شمار می‌رود، برای ناشنوایان بسیار کاربردی خواهد بود و طریقه عملکرد آن بدین صورت است که اگر کاربران به هر دلیلی صدای گوشی خود را حذف کردند و از طرفی دسترسی به هندفری یا هدفون نیز نداشته باشند، بتوانند صحبت‌های ویدئوی موردنظر خود را به صورت زیرنویس بر روی فیلم مربوطه مشاهده کنند.
ویژگی جالب دیگری که در دل این قابلیت وجود دارد، آن است که این نوشته‌ها و زیرنویس‌ها را می‌توان به هرکجای نمایشگر انتقال داد.
۴. پاسخ هوشمند (smart reply)
سیستم اعلان ها و نوتیفیکشن سیستم عامل اندروید به گونه‌ای در این نسخه جدید طراحی شده است تا به صورت کاملاً هوشمندانه و در سریع‌ترین حالت ممکن انجام شود. بدین ترتیب این سیستم در تمامی اپلیکیشن‌های پیام رسان نصب و دانلود شده بر روی گوشی هماهنگ است و کاربران قادر خواهند بود بر اساس مکالماتی که پیشتر داشته‌اند، به یک پیام از طریق اموجی‌های مربوط یا متن‌های پیشنهادی هوشمندانه به مخاطب خود پاسخ دهند.
این قابلیت همچنین محدود به پیام‌های متنی نمی‌شود و بدان معناست که اگر مخاطب برای شما یک آدرس بفرستد، در کنار آن یک میان بر به نقشه گوگل مپ نیز آورده می‌شود تا در صورت نیاز به آن مراجعه کنید.
۵. حالت تاریک ( Dark Mode )
حالت تاریک نیز که در چند سال اخیر به شدت از سوی غول‌های تکنولوژی و شرکت‌های توسعه دهنده اپلیکیشن‌های مختلف مورد توجه واقع شده است، حالا به نظر می‌رسد که به جدیدترین نسخه از سیستم عامل اندروید نیز قدم گذاشته است. این حالت به صورت مستقیم با انتخاب سوئیچ مربوط به آن در پنل نوتیفیکیشن یا به وسیله فعال‌سازی حالت ذخیره نیرو فعال خواهد شد. پیشتر حالت تاریک تنها در رابط کاربری گوشی نمایش داده می‌شد و امکان استفاده از آن به صورت سرتاسری و حین ورود به اپلیکیشن‌های مختلف وجود نداشت.
همانطور که از نام حالت شبانه و تاریک مشخص است، این تم برای آن دسته از افرادی که با حالت خودکار و معمول شبکه‌های اجتماعی که پس‌زمینه سفید و روشنی دارد، مشکل دارند و جز آن دسته از کاربرانی‌اند که بیش‌تر هنگام شب و تاریکی محیط از اینترنت و گوشی‌های هوشمند استفاده می‌کنند، بسیار کاربردی خواهد بود و چشمان آن‌ها را کمتر اذیت خواهد کرد چراکه نتایج جدیدترین تحقیقات علمی نشان می‌دهد که نور آبی منتشره از صفحه نمایش دستگاه‌های الکترونیکی برای سلامتی چشم و بینایی افراد ضرر و زیان‌های متعددی دارد و آنها را دچار مشکلات و بیماری‌های متعددی خواهد کرد.
۶. آپدیت‌های پس‌زمینه یکپارچه
گوگل در این نسخه جدید این امکان را به گوشی‌های هوشمند می‌دهد تا به محض آمدن یک به روزرسانی، به سرعت و بلافاصله آن را در پس زمینه دریافت کند و با آپدیت جدید، از حریم خصوصی کاربران محافظت کرده و امنیت سایبری گوشی را تا حد امکان بالا ببرد.
۷. امنیت و حریم خصوصی بهبود یافته
بهبود حریم خصوصی و امنیت کاربران یکی دیگر از مهم‌ترین ویژگی‌های اندروید کیو محسوب می‌شود. به عنوان مثال می‌توان به بهبود قابلیت اشتراک‌گذاری موقعیت جغرافیایی کاربران در گوشی اشاره کرد که با این قابلیت اجازه می‌دهد موقعیت جغرافیایی تا زمانی که از یک نرم افزار خاص استفاده می‌کنید به اشتراک گذاشته شود و در غیر این صورت به محض بستن آن، اشتراک گذاری موقعیت نیز متوقف خواهد شد.
۸. سلامت دیجیتال و کنترل مربوط به والدین
با توجه به افزایش محبوبیت گجت های هوشمند مرتبط با کنترل و نظارت بر سلامت کاربران، یکی دیگر از قابلیت‌های کاربردی این نسخه جدید ، Focus Mode است که به کاربران این امکان را می‌دهد تا از پرت شدن حواس خود به هنگام انجام دادن یک کار و فعالیت مهم، جلوگیری به عمل بیاورید و تمامی اعلان‌های برنامه‌های مختلف را در حالت بی صدا و غیرفعال بگذارید.
همچنین قابلیت دیگر آن تحت عنوان family link است که به لطف آن می‌توان برای هر اپلیکیشن، یک حداکثر زمان مجاز برای استفاده مشخص کرد. بعد از اتمام این مدت زمان، دیگر فرد دیگر قادر به وارد شدن به اپلیکیشن مذکور و استفاده از آن نخواهد بود. این قابلیت برای کنترل و نظارت هرچه بیشتر والدین بر کودکان خود کاربرد زیادی خواهد داشت.
انتهای پیام
