قاچاق لوازم خانگی افزایش یافت
سخنگوی انجمن صنفی تولیدکنندگان لوازم خانگی از افزایش قاچاق لوازم خانگی خبر داد و گفت که دولت باید اقدام مؤثری برای بهبود فضای صنعت لوازم خانگی انجام دهد.
محمدرضا غزنوی در گفت‌وگو با ایسنا، با بیان اینکه تخمینی از میزان قاچاق لوازم خانگی وجود ندارد، اظهار کرد: به نظر می‌رسد قاچاق این کالا نسبت به ماه‌های پیش به مراتب بیشتر شده است.
وی از جمله دلایل افزایش قاچاق لوازم خانگی را ممنوعیت کامل واردات و کاهش برندهای کره‌ای در بازار عنوان کرد و گفت: در حال حاضر قاچاق فرصت مناسبی برای حضور مؤثر در بازار یافته است.
سخنگوی انجمن صنفی تولیدکنندگان لوازم خانگی با اشاره به اینکه آمارها گویای کاهش نسبی تولید لوازم خانگی است، تصریح کرد: در حالیکه بازار بهتری برای تولیدکنندگان فراهم شده، شرایط تولید سخت‌تر شده و نیاز است که دولت اقدام مؤثری برای بهبود فضای صنعت لوازم خانگی انجام دهد.
وی افزود: از طرف دیگر افزایش قیمت لوازم خانگی باعث شده که واردات غیر قانونی این محصول برای قاچاقچیان صرفه اقتصادی داشته باشد.
غزنوی با بیان اینکه عرضه‌کنندگان لوازم خانگی به سرمایه در گردش و متقاضیان به تسهیلات ارزان‌قیمت نیاز دارند، اظهار کرد: در شرایط فعلی تقاضای لوازم خانگی ثابت بوده اما عرضه این محصول کاهش نسبی داشته، در حالیکه هزینه‌های سربار تولید در جای خود باقی است و به دلیل نیاز واحدهای تولیدی به سرمایه در گردش، امکان افزایش تولید وجود ندارد.
سخنگوی انجمن صنفی تولیدکنندگان لوازم خانگی در ادامه تصریح کرد: قاچاق در زمان‌های مختلف نقش خود را تغییر می‌دهد و حتی در زمان‌هایی قاچاق از داخل به خارج انجام می‌شود، اما در حال حاضر شاهد واردات غیرقانونی لوازم خانگی هستیم.
وی در پایان خاطرنشان کرد که وزارت صنعت، معدن و تجارت در سال‌های گذشته اقدامات خوبی در زمینه ایجاد کد رهگیری برای کشف کالای قاچاق انجام داده که باید سرانجام آن از این وزارتخانه پیگیری شود.
انتهای پیام
