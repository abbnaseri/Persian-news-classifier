عمر مفید دستگاه‌های کپی سر آمده است
رئیس اتحادیه تهیه‌کنندگان فتوکپی، اوزالید و پلی‌کپی با بیان این‌که مواد اولیه مصرفی این صنف رشد قیمت شش تا هفت برابری داشته است، گفت: دستگاه‌های مورد استفاده در این صنف به شدت قدیمی شده و نیاز به واردات در این زمینه احساس می‌شود، اما ارزی برای آن در نظر گرفته نشده است.
داوود دهخدا در گفت‌وگو با ایسنا، اظهار کرد: در سال‌های اخیر به واسطه رشد قیمت ارز و اعمال تحریم‌های اقتصادی، واردات دستگاه‌های کپی و اوزالید به کشور به شدت سخت شده و عموم دستگاه‌های مصرفی، دستگاه‌های کارکرده و دست دوم است که در این رابطه نامه‌نگاری و اطلاع‌رسانی شده است، زیرا خرید و واردات کالاهای دسته دوم به کشور هزینه قابل توجه و ارزبری بسیاری دارد.
رئیس اتحادیه تهیه‌کنندگان فتوکپی، اوزالید و پلی‌کپی بیان کرد: دستگاه جدیدی در این صنف به کشور وارد نشده و این در حالی است که ارز دولتی یا نیمایی به آن تعلق نمی‌گیرد که در کنار آن تأمین و خرید مواد مصرفی همچون پونر و کاغذ در کشور به شدت سخت شده است و در مجموع قیمت این مواد در یک سال گذشته رشد شش تا هفت برابری را تجربه کرده است.
وی یادآور شد: برای رفع نیاز بازار در زمینه دستگاه‌های مصرفی، مواد اولیه و کاغذ نیاز به واردات احساس می‌شود، زیرا استفاده از دستگاه‌های کارکرده هزینه‌های جاری واحدهای صنفی را بیش از گذشته افزایش داده است و در مجموع هزینه تعمیر و نگهداری و استفاده از دستگاه‌های قدیمی در بلندمدت بیش از هزینه خرید دستگاه‌های جدید و بروز است.
دهخدا در پاسخ به این سوال که آیا این صنف با مشکل تداخل صنفی روبه‌رو است، اظهار کرد: در اکثر واحدهای صنفی یک دستگاه فتوکپی وجود دارد که این موضوع تداخل صنفی محسوب می‌شود، اما بزرگترین مشکل این صنف وجود دستگاه‌های کپی و ارائه خدمات این چنینی از سوی دستگاه‌های مختلف در سازمان‌های دولتی است.
وی تصریح کرد: متأسفانه در سال‌های اخیر سازمان‌های دولتی که با ارباب رجوع بسیاری سروکار دارند محلی را برای ارائه خدمات کپی در نظر گرفته‌اند و با اجاره دادن این مکان‌ها به افراد مختلف، درآمدزایی می‌کنند که با قوانین نظام صنفی در تداخل است.
انتهای پیام
