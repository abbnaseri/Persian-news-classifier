اضافه شدن ۳۲۰ مگاوات به ظرفیت برق کشور
دو واحد بخار نیروگاه جهرم روز سه‌شنبه با حضور معاون اول ریاست‌جمهوری و وزیر نیرو به بهره‌برداری می‌رسد و هر واحد ۱۶۰ مگاوات به ظرفیت برق کشور اضافه می‌کند.
به گزارش ایسنا حمید سرداری- مجری طرح‌های بیع متقابل شرکت مادر تخصصی تولید نیروی برق حرارتی- در نشست خبری که امروز برگزار شد، با بیان اینکه نیروگاه‌های گازی کشور با ظرفیتی بالغ بر ۲۰ هزار مگاوات و با راندمان ۳۲ درصد مشغول به کار هستند، اظهار کرد: یکی از راهکارها برای افزایش راندمان این نیروگاه‌ها این است که با نصب واحد بخار، نیروگاه گازی را به نیروگاه سیکل ترکیبی تکمیل کنیم که باعث می‌شود راندمان این نیروگاه‌ها به حدود ۴۵ درصد برسد.
وی با بیان اینکه ظرفیت نیروگاه‌های گازی که قابل تبدیل به نیروگاه‌های سیکل ترکیبی هستند، ۱۷ هزار مگاوات است، گفت: می‌توانیم به این نیروگاه‌ها ۸۵۰۰ مگاوات با نصب بخش بخار اضافه کنیم بدون اینکه سوخت اضافه مصرف کرده باشند.
به گفته مجری طرح‌های بیع متقابل شرکت مادرتخصصی تولید نیروی برق حرارتی راندمان شبکه در حال حاضر ۳۸ درصد است که زمانی که بخش بخار نصب می‌شود، به ۴۳ درصد می‌رسد یعنی پنج درصد افزایش پیدا می‌کند.
نیروگاه‌های گازی در صف تبدیل به سیکل ترکیبی
سرداری در ادامه با اشاره به بهره‌برداری از واحدهای گازی نیروگاه جهرم اظهار کرد: این نیروگاه یکی از نیروگاه‌های گازی بود که قابلیت تبدیل به نیروگاه سیکل ترکیبی را داشت.
وی ادامه داد: از سال ۱۳۹۲ در قانون بودجه تبدیل نیروگاه‌های گازی به سیکل ترکیبی در قالب بیع متقابل تعریف شد و در این راستا قراردادهایی هم با بخش خصوصی امضا شد. البته بند مذکور در قانون بودجه سال ۱۳۹۳ نیز تکرار شد و چند قرارداد هم در آن سال امضا شد.
مجری طرح‌های بیع متقابل شرکت مادرتخصصی تولید نیروی برق حرارتی ادامه داد: نیروگاه‌های پرند، کاشان، سبلان، فردوسی، عسلویه، چابهار، ارومیه، رودشور و جهرم نیروگاه‌هایی هستند که متعلق به بخش خصوصی بوده و احداث بخش بخار در آنها آغاز شده است. همچنین مقدمات اولیه برای این فرآیند در نیروگاه‌های علی‌آباد، سلطانیه، زاگرس و سمنان نیز آغاز شده است. نیروگاه‌های ایران‌شهر، گنو، ماهشهر، جنوب اصفهان، حافظ و شهید کاوه نیز نیروگاه‌های دولتی هستند که شامل این موضوع می‌شوند.
افتتاح دو واحد بخار نیروگاه جهرم در روز سه‌شنبه
در ادامه مراسم تقی‌زاده، مدیرعامل یک شرکت انرژی با بیان این‌که نیروگاه جهرم یک نیروگاه سیکل ترکیبی با ظرفیت ۱۴۴۰ مگاوات است، گفت: این نیروگاه تا پایان سال وارد مدار می‌شود. نیروگاه جهرم شامل شش واحد گازی است که این واحدها مجموعاً ۹۶۰ مگاوات ظرفیت دارد. همچنین سه واحد بخار هم دارد.
وی با بیان اینکه شش واحد گازی نیروگاه جهرم در سال ۱۳۸۷ وارد مدار شد، گفت: نخستین واحد بخار این نیروگاه در فروردین سال ۱۳۹۷ و دومین واحد نیز در اردیبهشت سا ل ۱۳۹۸ سنکرون شد و این دو واحد روز سه‌شنبه توسط معاون اول ریاست‌جمهوری و وزیر نیرو افتتاح می‌شود.
تقی‌زاده از سنکرون واحد سوم بخار نیروگاه جهرم تا پایان سال جاری خبر داد و گفت: این واحد تا قبل از پیک سال آینده به بهره‌برداری می‌رسد. ظرفیت اسمی هر کدام از واحدهای بخار ۱۶۰ مگاوات است و برای بهره‌برداری از هر کدام از واحدها ۱۲۵ میلیون یورو سرمایه‌گذاری شده است.
به گفته او هر واحد بخار سالانه ۲۵۰ میلیون مترمکعب در مصرف گاز صرفه‌جویی می‌کند. به عبارت دیگر سه واحد بخار نیروگاه جهرم سالانه ۱۲۰ میلیون یورو صرفه‌جویی خواهد کرد.
انتهای پیام
