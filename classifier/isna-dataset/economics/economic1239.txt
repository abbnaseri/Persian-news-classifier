اجازه واردات لاستیک از تمام مرزهای کشور و مناطق آزاد داده می‌شود
وزیر راه و شهرسازی گفت: آزادراه «مراغه - هشترود» پروژه ترانزیتی به شمار می‌رود که آذربایجان غربی را به آزادراه «تهران - تبریز» متصل می‌کند.
به گزارش ایسنا - منطقه آذربایجان شرقی، محمد اسلامی در حاشیه بازدید از آزادراه مراغه - هشترود، اظهار کرد: مجموع پیشرفت این پروژه کمتر از ۳۰ درصد است، البته بخش‌هایی از این پروژه پیشرفت بالای ۶۰ درصد داشته که در نظر داریم قطعه‌های دارای پیشرفت بالا را با تزریق منابع مالی در اسرع وقت به اتمام برسانیم.
وی ادامه داد: بر اساس سیاست وزارت راه و شهرسازی، تکمیل پروژه‌هایی با درصد پیشرفت بالا و تأثیرگذار تسریع می‌شود.
وزیر راه و شهرسازی درباره راهکارهای این وزارتخانه برای حل مشکلات لاستیک خودروهای سنگین، گفت: بر اساس هماهنگی انجام شده با وزارت صنعت، معدن و تجارت، اجازه واردات لاستیک از تمامی مرزهای کشور و مناطق آزاد داده می‌شود و گشایش‌های خوبی در این راستا انجام شده است.
وی ادامه داد: به‌تازگی با واردکننده جدید برای واردات لاستیک استاندارد تفاهم کرده‌ایم و به رانندگان اطمینان می‌دهیم که حتماً تعهدات خودمان را به میزان پیمایش و باری که حمل می‌کنند، انجام خواهیم داد.
اسلامی خاطرنشان کرد: عده‌ای دلار دولتی دریافت کرده و لاستیک وارد نکرده یا احتکار کردند، این مسائل به بازار لطمه وارد کرده که تعزیرات حکومتی و قوه قضائیه برخورد کردند و امیدوارم این مشکلات دیگر رخ ندهد.
انتهای پیام
