بازار گاز از تنش‌ها در خاورمیانه بیشتر از نفت ضرر می‌کند
هر گونه منازعه احتمالی در منطقه خلیج فارس که به مسدود شدن تنگه هرمز منتهی شود به بازار گاز طبیعی مایع بیشتر از نفت خام لطمه خواهد زد.
به گزارش ایسنا، طبق آمار اداره اطلاعات انرژی آمریکا، حدود یک چهارم از محموله‌های LNG جهان از طریق تنگه هرمز عبور می‌کند در حالی که حدود یک پنجم از ترانزیت نفت جهان از طریق این مسیر انجام می‌گیرد. واردکنندگان بزرگ در صورت مختل شدن عرضه LNG آمادگی کمتری دارند زیرا در مقایسه با نفت خام، مخازن گاز کمتری دارند.
در پی وقایع اخیر از جمله حمله به دو نفتکش در خلیج عمان و سرنگونی یک پهپاد متجاوز آمریکایی از سوی ایران، تنش‌ها در خاورمیانه شدت گرفته و نگرانی‌ها نسبت به مختل شدن عرضه نفت خام و سایر منابع انرژی را برانگیخته است.
دیوید هیویت، تحلیلگر نفت و گاز در شرکت مک کواری کپیتال در این باره گفت: افزایش قیمت نفت هر میزان باشد افزایش قیمت LNG در بازار محموله‌های تک دو برابر خواهد بود. اگر حمل محموله‌های انرژی به دلیل مسدود شدن تنگه هرمز از این مسیر متوقف شد، بازار قادر نخواهد بود محموله‌های صادراتی از این مسیر را به طور کامل جبران کند.
طبق اعلام اتحادیه بین‌المللی گاز، عمده صادرات گاز قطر به کشورهای آسیایی انجام می‌گیرد و ژاپن و کره جنوبی و هند در میان بزرگترین خریداران LNG هستند. سطح ذخایر و تقاضای فصلی نیز ممکن است روی هر گونه اختلالات بازار جهانی تأثیر بگذارد.
بر اساس گزارش بلومبرگ، اگرچه اکثر واردکنندگان بزرگ به اندازه نفت خام، برای گاز ظرفیت ذخیره سازی ندارند، راه اندازی پروژه‌های جدید صادرات و آب و هوای ملایم تقاضا برای LNG را محدود کرده و بازار را دچار اشباع عرضه کرده است.
انتهای پیام
