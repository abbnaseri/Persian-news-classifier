اختصاص ۵۰۰ میلیارد تومان تسهیلات برای ساماندهی حاشیه‌نشینی زاهدان
معاون مسکن شهری بنیاد مسکن انقلاب اسلامی گفت: دولت ۵۰۰ میلیارد تومان تسهیلات ارزان قیمت برای کمک به ساماندهی حاشیه نشینی زاهدان به ازای هر واحد ۵۰ میلیون تومان اختصاص داده است.
به گزارش ایسنا، جواد حق شناس در دومین نشست هماهنگی ساماندهی حاشیه نشینی زاهدان با حضور مدیران کل بنیاد مسکن انقلاب اسلامی استان‌های یزد، کردستان و معاون بنیاد مسکن استان تهران به عنوان ستاد معین در ساماندهی حاشیه نشینی زاهدان و شماری از مسئولان سیستان و بلوچستان اظهار کرد: چنین مصوبه‌ای برای هیچ نقطه‌ای از کشور در نظر گرفته نشده است.
وی ادامه داد: ۲۰۰ میلیارد تومان نیز برای ۱۰ هزار واحد به هر واحد ۲۰ میلیون تومان کمک بلاعوض در نظر گرفته شده بطوریکه نظیر این مصوبه حتی در مخاطرات طبیعی مانند سیل و حوادث دیگر نیز وجود ندارد.
معاون مسکن شهری بنیاد مسکن انقلاب اسلامی ادامه داد: دولت همچنین ۳۰۰ میلیارد تومان برای تأسیسات زیربنایی، روبنایی و کارهای عمومی مناطق حاشیه‌ای هزینه می‌کند که تقریباً در جای دیگری چنین سابقه‌ای نداشته و اگر این فرصت از دست برود دیگر تکرار نخواهد شد.
وی بیان کرد: ورود به مشکلات حاشیه نشینی شهر چابهار به راحتی انجام شد و گمان می‌کردیم در زاهدان این موضوع راحت تر از چابهار باشد اما با کمک یک تیم مطالعاتی و مشاوران بنیاد مسکن این استان متوجه شدیم که پیچیدگی‌های زیادی وجود دارد.
حق شناس گفت: برای حل مشکل حاشیه نشینی باید تمامی دستگاه‌ها همکاری کنند تا مشکلات حل شود زیرا با وجودی که خیلی از کارها در بنیاد مسکن راحت تر انجام می‌شود اما همچنان نیازمند کمک هستیم.
معاون مسکن شهری بنیاد مسکن انقلاب اسلامی افزود: برای حل معضل حاشیه نشینی موانع ملی و استانی داریم که شرکت بازآفرینی شهری باید تسهیلاتی به عنوان کمک اجاره و اعتبارات تملک دارایی‌ها برای این مناطق در نظر بگیرد.
وی افزود: در مورد پرداخت تسهیلات بانکی با بانک رسالت توافق انجام شده تا وام ۲ درصدی که معمولاً قرض‌الحسنه است، اخذ شود که در این زمینه از امتیازات بنیاد مسکن کمک می‌گیریم اما نیازمند کمک هستیم.
حق شناس اظهار کرد: راه و شهرسازی در پیدا کردن زمین باید همکاری کند و شهرداری نیز فضای سبز را در اختیار بگذارد تا تبدیل کنیم زیرا اگر این عنصر نایاب یعنی زمین نباشد کاری نمی‌توان از پیش برد.
وی افزود: بنیاد مسکن با کمک خود مردم مشکلات را حل می‌کند.
انتهای پیام
