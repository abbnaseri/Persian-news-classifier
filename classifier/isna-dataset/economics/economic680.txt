قطار تهران-وان کلید خورد / اعلام قیمت فعلی و مدت زمان سفر
 قطار بین‌المللی تهران-وان از امروز (دوشنبه) راه‌اندازی شد و قرار بر این است که فعلاً با احتساب تخفیفات قابل ملاحظه نسبت به نرخ اصلی آن در جدول کرایه‌های مشترک راه آهن‌های خاورمیانه، در مسیر رفت یا برگشت (بلیت یکسره) به میزان ۲۲۵ هزار تومان برای بزرگسالان و ۱۳۰ هزار تومان برای خردسالان باشد.
به گزارش ایسنا، محمد رجبی - مدیرعامل شرکت حمل و نقل ریلی رجا - در مراسم راه‌اندازی قطار بین‌المللی تهران-وان، اظهار کرد: این قطار در راستای توسعه همکاری‌های کشورهای منطقه و گسترش صنعت ایرانگردی و جهانگردی، با همکاری راه آهن‌های ایران و ترکیه راه‌اندازی شده است.
جزئیات طول مسیر
در حال حاضر قطار تهران-تبریز-وان ساعت ۹:۳۰ صبح امروز (دوشنبه) از تهران حرکت کرد و شامگاه همین روز به شهر تبریز می‌رسد و قطار یاد شده از ایستگاه تبریز نیز مسافرگیری و ساعت ۲۲:۳۰ به سمت ایستگاه مرزی رازی حرکت می‌کند.
مسافران در ایستگاه رازی از قطار پیاده شده و تشریفات گمرک و گذرنامه (خروج از ایران) را انجام می‌دهند، سپس قطار به سمت ایستگاه مرزی کاپیکوی در راه‌آهن ترکیه حرکت کرده و در این ایستگاه نیز مسافران از قطار پیاده شده و تشریفات گمرک و گذرنامه (ورود به کشور ترکیه) را انجام خواهند داد و بر اساس توقفات مرزی و تشریفات اعلام شده در هر ایستگاه، حدود دو ساعت این مراحل طول می‌کشد.
قطار پس از حرکت از ایستگاه کاپیکوی حدوداً ساعت ۸:۰۰ صبح روز سه‌شنبه به وقت ترکیه وارد ایستگاه مقصد یعنی وان می‌شود که در مجموع مدت زمان انجام این سفر در مسیر رفت یا برگشت حدوداً ۲۴ ساعت است.
نحوه خرید بلیت
امکان خرید بلیت این قطار از کلیه کانال‌های فروش بلیت قطار از جمله دفاتر فروش سامانه ۱۵۳۹ و سایت رجا امکان پذیر است و قیمت بلیت قطار تهران- وان در حال حاضر با احتساب تخفیفات قابل ملاحظه نسبت به نرخ اصلی آنکه در جدول کرایه‌های مشترک راه آهن‌های خاورمیانه، در مسیر رفت یا برگشت (بلیت یکسره) به میزان ۲۲۵ هزار تومان بزرگسال و ۱۳۰ هزار تومان خردسال در نظر گرفته شده که البته تخفیفات ارائه شده به صورت موقت است.
متقاضیان برای کسب اطلاعات بیشتر در خصوص سفر با قطار بین‌المللی تهران-وان علاوه بر مراجعه به سایت رجا به نشانی www.raja.ir می‌توانند با تلفن ۱۵۳۹ (سامانه ارتباط با مشتریان شرکت رجا) از سراسر کشور به صورت شبانه‌روزی تماس بگیرند.
گفتنی است طبق اعلام قبلی قرار بر این است که قطار تهران-انکار ششم تیرماه سال جاری راه‌اندازی شود که نرخ بلیت قطار آن ۴۳ یورو و مدت زمان سیر آن نیز ۶۰ ساعت برآورد شده است.
به گزارش ایسنا، ۱۲ خردادماه سال جاری بود که سعید رسولی -مدیرعامل شرکت راه آهن جمهوری اسلامی ایران- از راه‌اندازی قطار تهران-آنکارا و تهران-وان به صورت رفت و برگشت از اوایل تیرماه سال جاری به تعداد هفته‌ای یک قطار خبر داد و اعلام کرد که بلیت قطار تهران – آنکارا ۴۳ یورو و با مجموع زمانی ۶۰ ساعت و بلیت قطار تهران-وان با ۲۰ یورو با مجموع زمانی ۲۲ ساعت برآورد شده است.
انتهای پیام
