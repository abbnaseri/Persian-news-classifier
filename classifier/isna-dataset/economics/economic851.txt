بیش از میانگین‌ جهانی پروتئین مصرف می‌کنیم
معاون امور دام وزارت جهادکشاورزی گفت: ایرانی‌ها بیش از میانگین‌های جهانی پروتئین مصرف می‌کنند.
به گزارش ایسنا، دکتر مرتضی رضایی در مراسم افتتاح یک واحد تولید دامی در آرادان با اشاره به استانداردهای جهانی مصرف پروتئین اظهار کرد: بر اساس استانداردهای سازمان بهداشت جهانی هر فرد باید به ازای هر کیلو وزن، یک گرم پروتئین مصرف کند.
وی با بیان اینکه یک سوم این پروتئین باید پروتئین حیوانی باشد افزود: پروتئین حیوانی به دلیل بالانس اسیدهای آمینه، پروتئین ارزشمندی محسوب می‌شود بر این اساس باید هر فرد به طور متوسط ۲۷ گرم پروتئین حیوانی مصرف کند.
معاون امور دام وزارت جهادکشاورزی با بیان اینکه میانگین مصرف پروتئین در ایران بیش از ۳۴ گرم است تصریح کرد: میانگین مصرف پروتئین در ایران بیش از متوسط‌های جهانی است و این اتفاق خوبی است.
وی سهم پروتئین حیوانی از سرانه پروتئین ایرانیان را ۲۸ گرم است گفت: سهم پروتئین آبزیان نیز چیزی بین ۴ تا ۵ گرم است و در مجموع سرانه مصرف پروتئین ایرانی‌ها ۳۴.۵ گرم است.
رضایی از شیر به عنوان یک ماده غذایی فراسودمند نام برد و اظهار کرد: سرانه مصرف شیر باید افزایش یابد چرا که شیر علاوه بر پروتئین مواد دیگری از جمله کلسیم و برخی مواد و ویتامین‌های مورد نیاز بدن را نیز تأمین می‌کند. اگرچه البته مهم میزان مصرف "گرم پروتئین"است که از نظر این شاخص مصرف آن در ایران از وضعیت مطلوبی برخوردار است.
وی از روند رو به افزایش تولیدات دامی خبر داد و گفت: خوشبختانه در سالیان اخیر میزان تولیدات دامی در کشور ما همواره روندی رو به رشد داشته است.
معاون امور دام وزارت جهادکشاورزی با ابراز خرسندی از این رشد تصریح کرد: میزان تولیدات دامی در ایران بیش از هفت درصد رشد دارد و این در حالی است که رشد جمعیت در ایران ۱.۲ درصد است که این مهم نشان از شدت افزایش تولیدات دامی در کشورمان دارد.
وی در بخش دیگری با بیان اینکه ایران از کشورهای سرآمد در مرغ و تخم‌مرغ است گفت: صنعت دامپروری در ایران چیزی از دامپروری در کشورهای توسعه‌یافته کمتر ندارد تنها باید کمک کنیم تا فرآیندهای داخلی در آن اتفاق بیفتد.
رضایی بر ضرورت شکل‌گیری زنجیره‌های تولید تاکید و خاطرنشان کرد: اگر تعاونی‌ها پای کار بیایند زنجیره‌های تولید در کشورمان شکل می‌گیرد.
معاون وزیر جهادکشاورزی با اشاره به کاهش قیمت تخم‌مرغ در روزهای اخیر افزود: وزارت جهاد کشاورزی در حال حاضر تخم‌مرغ مازاد بر نیاز را جمع‌آوری و خریداری می‌کند.
انتهای پیام
