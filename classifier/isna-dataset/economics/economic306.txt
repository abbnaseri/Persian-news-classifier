کمبود نقدینگی و تامین مواد اولیه از مهمترین چالش‌های تولید است
معاون طرح و برنامه وزارت صنعت، معدن و تجارت گفت: سال ۹۷ سال سختی برای صنعت و معدن بود چرا که تغییرات نرخ ارز و مشکلات حوزه بین‌الملل باعث کمبود نقدینگی و تهیه مواد اولیه برای بخش تولید شد.
به گزارش ایسنا به نقل از وزارت صنعت، معدن و تجارت، سعید زرندی افزود: بیش از ۱۰ میلیون نفر در بخش صنعت و معدن شاغل هستند و این یعنی اشتغال بیش از ۳۳ درصد جامعه و ۳۷ درصد GDP در این بخش است.
وی افزود: در سال ۹۷ میزان واردات ۴۲ میلیارد دلار بود که ۲۱ درصد کاهش نسبت به سال ۹۶ داشت که در این میان در کالاهای واسطه‌ای و سرمایه‌ای افت بالایی را شاهد بودیم.
معاون طرح و برنامه وزارت صنعت، معدن و تجارت گفت: سهم واردات کالاهای مصرفی در کشور ۱۶ درصد است و ۸۴ درصد واردات که متعلق به کالاهای سرمایه‌ای و واسطه‌ای ۳۰ درصد کاهش یافته است که این میزان کاهش بر تولید اثر گذاشت.
زرندی با تاکید بر اینکه برای انجام برنامه‌ها خیلی از آنها در اختیار وزارت صنعت، معدن و تجارت نیست، تاکید کرد: ما سیاست‌گذار ارز، گمرک و مالیات نیستیم و این به معنی منفعل بودن ما نیست. ما در تمام جلسات این حوزه‌ها حضور مؤثر داریم ولی سیاست‌گذاری آنها مستقیم در تولید اثرگذار است ما سعی می‌کنیم که با حضور خود اثرگذار رفع موانع تولید باشیم.
وی با اشاره به اقدامات وزارت صمت توضیح داد: برای حمایت از تولیدکننده و در جهت هم‌افزایی با دیگر بخش‌ها سعی کرده‌ایم صدور بخشنامه را تا حد مقدور کاهش بدهیم و از صدور بخشنامه‌های جدید جلوگیری کنیم.
معاون طرح و برنامه وزارت صنعت، معدن و تجارت گفت: همچنین با توجه به شرایط تحریم و شرایط ارزی سعی کرده‌ایم که برنامه‌ها را با این نگاه پیش ببریم. ما به دنبال ثبات در اقتصاد کلان هستیم تا آرامش در بازار حفظ شود.
زرندی با بیان اینکه ۲۵ درصد تسهیلات بانکی به بخش صنعت اختصاص یافته است افزود: ۷۵ درصد این رقم نیز تسهیل وام‌های معوق تولیدکنندگان است.
وی با اشاره به اینکه براساس قانون، ۴۰ درصد منابع بانک مرکزی باید به بخش صنعت و معدن اختصاص یابد افزود: باید روش‌های جدید تأمین مالی تولیدکنندگان در بانک و بورس ایجاد شود زیرا در حال از دست دادن زمان استفاده از این روش‌ها هستیم.
معاون وزیر صنعت، معدن و تجارت گفت: اکنون به بدترین شکل برای بخش صنعت و معدن تأمین مالی می‌کنیم.
نمی‌توانیم از صنعت خودرو حمایت نکنیم
زرندی افزود: در شرایط اقتصادی سال ۹۷ و کنونی نمی‌توانستیم از صنعت خودروسازی حمایت نکنیم.
وی گفت: افزون بر این تحول در بخش خودروسازی را خواستاریم اما نمی‌توانیم در شرایط کنونی این بخش را رها کنیم.
زرندی با بیان اینکه از نخستین تحریم‌ها؛ تحریم بخش قطعات خودروسازی بود، افزود: البته در سال ۹۷ با تدابیری بخش زیادی از این قطعات وارد و خودروها ساخته شد.
وی گفت: از اسفند سال ۹۶ تا خرداد سال ۹۸ قیمت مواد اولیه خودروسازی ۲۲۳ درصد افزایش یافته است.
معاون وزیر صنعت، معدن و تجارت افزود: به دلیل کاهش ارزش پول ملی و تبدیل خودرو به کالای سرمایه‌ای، مردم برای خرید خودرو هجوم آوردند و دلال‌ها نیز بازار را به هم ریختند.
زرندی گفت: البته تولید ۱۱۰۰ دستگاه خودرو در آذر سال ۹۷ به ۲۲۰۰ خودرو برای پاسخگویی به تقاضای مردم در اسفند سال گذشته افزایش یافت.
وی افزود: تمرکز وزارت صنعت معدن و تجارت بر تولید داخلی است و به عنوان نمونه در حوزه خودروسازی هدف‌گذاری ۳۵۰ میلیون یورویی در بخش قطعه‌سازی شده است.
زرندی گفت: برای توسعه صادرات غیرنفتی نیز برنامه‌ریزی کرده‌ایم.
انتهای پیام
