تهرانی‌ها ۳۴۸ میلیارد تومان پول برق بدهکارند
در صورتی که مشترکان در مصرف انرژی زمان‌های اوج مصرف از ساعت ۱۲ تا ۱۶ و شب‌ها از ساعت ۱۹ تا ۲۳، مدیریت نداشته باشند، وقوع خاموشی در تابستان محتمل خواهد بود.
به‌گزارش ایسنا، حاجی رضا تیموری - مدیرعامل شرکت توزیع نیروی برق استان تهران - با اعلام این خبر گفت: خاموشی برق در سه حالت رخ می‌دهد؛ حالت اول، خاموشی با برنامه است که برای تعمیرات و اصلاح شبکه‌های موجود یا توسعه و احداث شبکه‌های جدید است؛ حالت دوم، خاموشی ناخواسته یا بی برنامه است که در اثر حوادث رخ می‌دهد و حالت سوم، خاموشی‌های ناشی از کمبود تولید نیرو است.
وی افزود: برنامه‌ریزی‌ها و اقدامات فنی و فرهنگی مورد نیاز صورت گرفته تا خاموشی بی‌برنامه و خاموشی ناشی از کمبود تولید نداشته باشیم؛ مشروط بر این است که مشترکان مصرف خود را منطقی کنند.
مدیرعامل شرکت توزیع نیروی برق استان تهران در ادامه گفت: در روز ۱۸ خرداد ماه سال جاری نسبت به مدت مشابه سال قبل، میزان مصرف انرژی برق در استان تهران، ۱۷ درصد بیشتر شد، در صورتی که دمای هوا در هر دو زمان ۳۶ درجه سانتی‌گراد بوده است و به همین دلیل پیک بار استان از ۲۲۰۰ مگاوات به ۲۶۰۰ مگاوات افزایش یافت. تیموری با اشاره به بارش‌های مناسب سال جاری ادامه داد: این تصور که به سبب بارش‌های بهاری امسال به طور یقین خاموشی نخواهیم داشت، اشتباه است زیرا آب پشت سدها فقط ۵ تا ۶ هزار مگاوات کمبود سال گذشته را جبران می‌کند.  پیش‌بینی طرح‌های تشویقی برای مشترکان کشاورزی و صنعتی
مدیرعامل شرکت توزیع نیروی برق استان تهران گفت: با مشترکان واقع در شهرک‌های صنعتی استان، کشاورزان، جایگاه‌های CNGو تعدادی از مشترکان دیماندی تفاهمنامه مبادله شده و چنانچه این مشترکان به تعهدات خود عمل کنند از بسته‌های تشویقی بهره‌مند خواهند شد.
وی افزود: چنانچه صنایع بار مصرفی خود راجابه‌جا کنند، یعنی مصرف خود را طی دو روز وسط هفته در ساعت پیک بار به روزهای پنجشنبه و جمعه منتقل کنند، مشمول طرح‌های تشویقی می‌شوند. همچنین اگر کشاورزان در چهار ساعت پیک بار، برق چاه آب خود را خاموش کنند، مصرف ۲۰ ساعت بعدی رایگان خواهد بود.
تیموری تصریح کرد: جایگاه‌های CNG اگر دو ساعت در پیک بار همکاری کنند، جمعاً ۱۷۰ مگاوات صرفه‌جویی خواهد شد، این یعنی ۶ درصد پیک بار استان کاهش خواهد یافت.  مشترکان برق استان تهران ۳۴۸ میلیارد تومان بدهکارند
مدیرعامل شرکت توزیع نیروی برق استان تهران تعداد مشترکان استان تهران را (بجز تهران بزرگ) دو میلیون و ۳۲۰ هزار مشترک عنوان کرد و افزود: از این تعداد ۷۸ درصد مشترکان در بخش خانگی، نیم درصد مشترکان کشاورزی، ۱.۵ درصد مشترکان صنعتی و ۲۰ درصد نیز سایر مشترکان هستند که به ترتیب ۳۰ درصد، ۱۴ درصد، ۳۵ درصد و ۲۱ درصد انرژی برق را مصرف می‌کنند. تیموری اضافه کرد: در مجموع مشترکان بدحساب برق به شرکت توزیع نیروی برق استان تهران ۳۴۸ میلیارد تومان بدهکارند که سهم مشترکان خانگی ۵۹ میلیارد تومان، سهم صنعتگران ۴۴ میلیارد تومان، سهم تعرفه کشاورزی ۱۰۶ میلیارد تومان (۱۰۳ میلیارد تومان آن سهم چاه‌های در اختیار شرکت‌های آب و فاضلاب شهری و روستایی است)، سهم سازمان‌ها و ادارات ۷۰ میلیارد تومان، سهم تعرفه تجاری ۵۷ میلیارد تومان و سهم سایر تعرفه‌ها نیز ۱۲ میلیارد تومان است.
وی ادامه داد: باید توجه داشت که شرکت‌های توزیع برق به‌صورت درآمد-هزینه‌ای اداره می‌شوند، منابع درآمدی استانی و ملی ندارند و در صورت استمرار این وضعیت و عدم پرداخت بهای برق مصرفی از سوی مشترکان با مشکل مواجه خواهند شد؛ بنابراین همانطور که مشترکان انتظار دارند ما خدمتگزار خوبی باشیم و برق مستمر با ولتاژ مناسب را به آنان تحویل دهیم، ما هم انتظار داریم مشترکان بهای انرژی مصرفی برق را به‌موقع پرداخت کنند.
مدیرعامل شرکت توزیع نیروی برق استان تهران با بیان اینکه «۸.۳ درصد مشترکان برق استان تهران پرمصرف هستند»، گفت: صدور اخطار برای این مشترکان انجام شده و طبق مصوبه هیئت وزیران، علاوه بر ۷ درصد افزایش تعرفه همگانی برق از ابتدای اردیبهشت‌ماه، ۱۶ درصد دیگر نیز بهای برق مشترکان پرمصرف از خردادماه افزایش خواهد یافت.
تیموری در تعریف مشترکان پرمصرف گفت: مشترکانی که ماهیانه بیش از ۳۰۰ کیلووات ساعت برق مصرف می‌کنند، در گروه پرمصرف‌ها قرار می‌گیرند؛ این در حالی است که اگر هر مشترک پرمصرف، نیم کیلووات از مصرف خود در ساعات پیک بار بکاهد، ۷۵ مگاوات از پیک بار استان کاسته می‌شود.  مدیرعامل شرکت توزیع برق استان تهران ضمن بررسی تلفات شبکه برق این شرکت طی ۱۰ سال گذشته گفت: اگر روند کاهش تلفات انرژی در ۱۰ سال گذشته را مرور کنیم، تلفات از ۳۳ درصد به ۱۴.۸ درصد رسیده است و باید با تلاش همه همکاران طی پنج سال آینده تلفات برق این شرکت، به زیر ۱۰ درصد کاهش یابد.
تیموری با اشاره به وجود برق‌های غیرمجاز و اتلاف انرژی از این طریق گفت: از مهر ماه سال ۹۶ تاکنون بیش از ۵۱ هزار انشعاب غیردائم واگذار شده است که نزدیک به ۷۰ درصد از این تعداد انشعاب به صورت غیرمجاز از برق استفاده می‌کردند؛ در نتیجه این اقدام سالیانه حدود ۸۵ میلیون کیلووات ساعت از هدررفت انرژی جلوگیری شده و ۸.۵ میلیارد تومان بهای انرژی دریافت می‌شود.  مشترکان اداری مصوبه صرفه‌جویی دولت را اجرا نکردند
مدیرعامل شرکت توزیع نیروی برق استان تهران با اشاره به بخشنامه هیئت دولت در خصوص الزام به تأمین حداقل ۲۰ درصد از برق مورد نیاز مؤسسات و شرکت‌های دولتی، دستگاه‌های اجرایی و نهادهای عمومی از انرژی‌های تجدیدپذیر، تصریح کرد: متأسفانه این بخشنامه به سرانجام نرسید. بنا بر اعلام وزارت نیرو، وی افزود: مشترکان اداری در سال ۵۰۰ میلیون کیلووات ساعت برق مصرف می‌کنند که اگر ۱۰ درصد از این عدد را صرفه‌جویی می‌کردند، ۵۰ میلیون کیلووات ساعت صرفه‌جویی می‌شد. تیموری در خصوص جزئیات بدهی سازمان‌ها و مراکز دولتی به شرکت توزیع نیروی برق استان تهران گفت: در حال حاضر سازمان‌های نظامی و انتظامی، شرکت‌های آب و فاضلاب شهری و روستایی ۱۰۳ میلیارد تومان، شهرداری‌ها ۴۰ میلیارد تومان، استانداری تهران ۴ میلیارد تومان و سایر ادارات ۲۰ میلیارد تومان بدهی دارند.
انتهای پیام
