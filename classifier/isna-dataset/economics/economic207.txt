سرمایه‌گذاران عراقی، بهترین گزینه برای اقتصاد ایران
یک عضو اتاق بازرگانی ایران معتقد است که ایران برای استفاده از ظرفیت‌های اقتصادی خود باید بهترین گزینه‌ها را انتخاب کرده و در چارچوب آنها برنامه‌ریزی کند که یکی از آنها استفاده از ظرفیتهای سرمایه‌گذاران عراقی است.
سیدمحمد واعظی در گفت‌وگو با ایسنا، اظهار کرد: قطعاً این گزینه که ما بتوانیم از حضور شرکت‌های اروپایی در ایران استفاده کنیم، موضوعی است که تمامی فعالان اقتصادی از آن استقبال می‌کنند، زیرا از یک سو بخشی از سرمایه مورد نیاز برای حرکت اقتصاد تأمین می‌شود و از سوی دیگر تبادل با کشورهای توسعه یافته به پیشرفت در فن‌آوری خواهد انجامید.
وی با اشاره به تحریم‌های یکجانبه و غیرقانونی ترامپ علیه اقتصاد و مردم ایران، تصریح کرد: با وجود آنکه در دوره برجام مقدمات حضور برخی از شرکت‌های اروپایی در ایران ایجاد شد اما تحریم‌های اخیر آمریکا علیه ایران بار دیگر محدودیت‌هایی جدید را در این حوزه به وجود آورد و همین مسئله کار را برای تداوم برنامه‌های گذشته دشوار کرد.
به اعتقاد این عضو اتاق بازرگانی ایران، در شرایط فعلی که به نظر می‌رسد برجام برای تداوم فعالیت‌های گذشته خود با مشکلات جدی مواجه است، به کار بستن شیوه‌هایی برای فعال کردن گزینه‌های اقتصادی کشور بهترین گزینه است.
واعظی با اشاره به ظرفیت قابل توجه اقتصاد ایران برای منطقه و کشورهای همسایه، توضیح داد: ایران در سال‌های گذشته ثبات خود را حفظ کرده و همین مسئله باعث شده که بسیاری از کشورهای همسایه که با مشکلات اقتصادی دست و پنجه نرم می‌کردند، برای استفاده از برخی امکانات خدماتی به ایران بیایند؛ همین روال می‌تواند در حوزه سرمایه‌گذاری نیز ادامه پیدا کند.
عراقی ها؛ گزینه بالقوه برای سرمایه‌گذاری در ایران
وی افزود: برای مثال در سال‌های اخیر تعداد زیادی گردشگر عراقی وارد ایران شده‌اند. هرچند مردم عراق سال‌ها جنگ را تحمل کرده‌اند اما همچنان یک بخش ثروتمند در این کشور زندگی می‌کنند و بسیاری از آنها می‌توانند یک گزینه بالقوه برای سرمایه‌گذاری در ایران باشند.
این عضو اتاق بازرگانی ایران گفت: ایران در حوزه ارائه زیرساخت‌های اقتصادی، بازارهای فروش و صادرات، بسترهای سرمایه‌گذاری و خدمات اقتصادی همچون شبکه بانکی می‌تواند برای عراقی‌ها گزینه‌ای مطلوب باشد و عراقی‌ها نیز می‌توانند با سرمایه‌گذاری در برخی طرح‌ها، هدف‌گذاری‌های ما را به اجرا نزدیک‌تر کنند.
واعظی خاطرنشان کرد: در شرایط اقتصادی امروز ایران، باید تلاش کرد از بهترین گزینه‌های موجود و ممکن بهره برد و در این حوزه شاید توان کشورهای همسایه گزینه‌ای کلیدی باشد.
به گزارش ایسنا، بعد از خروج آمریکا از برجام، تعداد زیادی از شرکت‌های اروپایی که برای همکاری به ایران آمده بودند، به دلیل تهدیدهای ترامپ از ایران خارج شدند.
انتهای پیام
