باید بپذیریم که در جنگ اقتصادی هستیم
نایب رئیس اتاق بازرگانی ایران و چین معتقد است که برای پیگیری اولویت‌های مهم و بنیادین همچون کاهش اتکا به نفت یا کم شدن نفوذ دولت در اقتصاد نیاز به یک ثبات نسبی در شرایط کشور خواهد بود.
مجیدرضا حریری در گفت‌وگو با ایسنا، اظهار کرد: تئوری کاهش نقش دولت در اقتصاد به عنوان یک طرح کلان در بسیاری از کشورهای دنیا اجرایی شده و نتایج خاص خود را نیز به همراه داشته است. با این حال چگونگی برنامه‌ریزی در این زمینه و اجرای این سیاست‌ها در دوره‌های زمانی خاص اهمیت زیادی دارد.
به گفته وی، وقتی اقتصاد کشور یک دوره‌ای از بحران یا جنگ را تجربه می‌کند، شاید فکر کردن به مسائلی همچون کاهش نقش دولت در اقتصاد ممکن نباشد.
نایب رئیس اتاق بازرگانی ایران و چین با اشاره به تجربه دولت ایالات متحده آمریکا در بحران اقتصادی سال‌های ۲۰۰۷ و ۲۰۰۸، تاکید کرد: حتی در اقتصادی همچون اقتصاد آمریکا نیز وقتی یک بحران رخ می‌دهد دولت در تلاش است تا نقش خود را افزایش داده و یا در مسیر حمایت از بخش‌های مختلف کار کند. در اقتصاد ما نیز باید این تئوری در نظر گرفته شود که امروز ما با یک جنگ یا بحران اقتصادی روبرو هستیم که شاید نتوان انتظار داشت که در کوتاه مدت مسائل کلانی همچون کاهش نقش دولت در اقتصاد پیگیری شود.
حریری با اشاره به اینکه موضوع کاهش اتکا به درآمد نفت نیز باید در یک چارچوب منطقی در نظر گرفته شود، توضیح داد: اینکه ما یک نعمت خدادادی داریم که می‌تواند برای ما به یک منبع درآمدی قابل اتکا تبدیل شود، قطعاً موضوع بدی نیست اما آنچه که کار را برای اقتصاد ما خطرناک می‌کند، دریافت درآمد نفت و خرج کردن آن در کوتاه مدت بدون در نظر گرفتن ارزش افزوده است.
وی ادامه داد: متأسفانه در ایران دولت‌ها تا زمانی که تحریم وجود نداشته باشد یا امکان فروش نفت با وجود محدودیت‌ها حفظ شود، یادی از لزوم کاهش اتکا به درآمدهای نفتی در بودجه جاری نمی‌کنند، اما به محض اینکه دست ما از این درآمدها کوتاه می‌شود بار دیگر مساله کاهش اتکا به نفت مطرح می‌شود و عملاً در بلندمدت امکان اجرای آن به وجود نمی‌آید.
نایب رئیس اتاق بازرگانی ایران و چین با بیان اینکه خصوصی‌سازی در اقتصاد ایران جز با شفاف‌سازی و آزادسازی اتفاق نمی‌افتد، ابراز عقیده کرد: وقتی با یک اقتصاد پر از رانت طرف هستیم، نمی‌توان انتظار شفافیت داشت. در چنین فضایی حتی وقتی دولت اعلام می‌کند که میلیاردها دلار را خصوصی‌سازی کرده است آنچه که در عمل اتفاق می‌افتد سپردن این شرکت‌ها به خصولتی ها و شبه دولتی‌ها است که حتی امکان نظارت برای آنها نیز وجود ندارد.
حریری در بخش دیگری از صحبت‌های خود، اضافه کرد: اقتصاد ما بسیار متأثر از سیاست ما است و همین مساله باعث می‌شود که در برخی از مواقع عملاً طرح‌های کلان اقتصادی به فراموشی سپرده شود. اگر بنا است بخش خصوصی افزایش نفوذ داشته باشد، این امر تا وقتی آزادسازی و شفاف‌سازی صورت نگیرد امکان‌پذیر نخواهد بود.
به گزارش ایسنا، دونالد ترامپ رئیس جمهور آمریکا از اردیبهشت ماه سال گذشته با اعلام خروج کشورش از برجام دور جدیدی از تحریم‌ها را علیه اقتصاد ایران به وجود آورد. پس از این اتفاق محدود کردن درآمدهای نفتی و کاهش دسترسی کشور به ارز در دستور کار دولت آمریکا بوده است.
مقام معظم رهبری در بیانات اخیرشان از رونق تولید، ارزش پول ملی، جدا کردن اقتصاد کشور از فروش نفت خام و تبدیل دخالت دولت در اقتصاد به هدایت و نظارت به عنوان مهمترین مسائل اقتصادی کشور یاد کرده بودند.
انتهای پیام
