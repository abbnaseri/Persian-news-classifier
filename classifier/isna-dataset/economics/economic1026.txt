برخی واحدهای صنفی سیل‌زده از مالیات معاف شدند
نایب رئیس اتاق اصناف ایران با اشاره به تفاهم مالیاتی اصناف و سازمان امور مالیاتی از معافیت مالیاتی واحدهای صنفی که در مناطق سیل‌زده بیش از ۵۰ درصد دچار تخریب شده‌اند، خبر داد.
به گزارش ایسنا، مجتبی صفایی امروز (دوشنبه) در نشست خبری روز ملی اصناف با اشاره به تفاهمنامه مالیاتی اصناف و سازمان امور مالیاتی و تاکید بر ارائه به موقع اظهارنامه از سوی مؤدیان مالیاتی، گفت: در تفاهمنامه سال جاری اصناف و سازمان امور مالیاتی پنج رده در نظر گرفته شده که در ردیف اول افرادی که سقف مالیات آن‌ها کمتر از سقف معافیت‌های مالیاتی دولت است، قرار دارند و حدود ۸۳۰ هزار مؤدی در این ردیف قرار دارند.
نایب رئیس اتاق اصناف ایران ادامه داد: در ردیف‌های دیگر که بر پایه میزان مالیات قطعی سال ۱۳۹۶ در نظر گرفته شده؛ در ردیف دوم بر مبنای مالیات قطعی ۱ تا ۲.۵ میلیون تومان برای ۵۴۲ هزار مؤدی با ۳۶ درصد کل مؤدیان صنفی، هیچ افزایش مالیاتی در نظر گرفته نشده است.
وی بیان کرد: در ردیف سوم افرادی که مالیات قطعی سال ۹۶ آن‌ها ۲.۵ تا ۵ میلیون تومان بوده و ۹۱ هزار مؤدی مالیاتی هستند، ۵ درصد افزایش مالیات برای آن‌ها لحاظ خواهد شد. در ردیف چهارم افرادی که در سال ۹۶ مالیات آنها تا ۱۰ میلیون تومان بوده و ۷۰ هزار مؤدی هستند، ۹ درصد افزایش مالیات برای آن‌ها در نظر گرفته شده است.
صفایی گفت: آخرین ردیف محدوده مالیاتی سال ۹۶ برای مؤدیان بیش از ۱۰ میلیون تومان اعلام شده که تعداد ۲۳ هزار مؤدی در این ردیف قرار می‌گیرند که باید رشد ۱۵ درصدی افزایش مالیات را برای خود در نظر بگیرند.
واحدهای سیل‌زده با تخریب بالا معاف از مالیات هستند
وی تفاهم صورت گرفته را مثبت ارزیابی کرد و یادآور شد: واحدهایی که در سیل ابتدای سال دچار حادثه و تخریب بیش از ۵۰ درصدی شده‌اند، از پرداخت مالیات معاف هستند.
اصناف خواستار وام بلاعوض برای سیل زده‌ها
نایب رئیس اتاق اصناف ایران در رابطه با واحدهای آسیب دیده در سیل ابتدای سال گفت: از سوی دولت وام کم بهره و بدون بهره به مبلغ ۴۵ میلیون تومان در نظر گرفته شده که برخی از واحدهای صنفی این وام را دریافت کرده‌اند اما در کنار این موضوع اتاق اصناف خواستار ارائه وام‌های بلاعوض به مبلغ ۱۵ میلیون تومان است، زیرا وام‌های کم بهره و بدون بهره در شرایط فعلی به تنهایی کمک حال واحدهای آسیب دیده نیست.
نظر اصناف نسبت به ارائه ارز ۴۲۰۰ تومانی
صفایی تاکید کرد: تعیین و ارائه ارز ۴۲۰۰ تومانی در زمان مشخص خود بسیار تصمیم مناسب و به جایی بود اما نباید فراموش کرد که در اجرا و استفاده این ارز از سوی برخی افراد ایراداتی رخ داد که در مجموع اصناف خواهان ثبات نرخ ارز هستند تا بسیاری از مشکلات در سطح توزیع، نظارت و بازرسی رفع شود.
وی با بیان اینکه تخلف برخی واحدهای صنفی انکار نمی‌شود، گفت: بسیاری از واحدهای صنفی با گرانی مواجه هستند و این موضوع به معنای گران‌فروشی نیست.
نایب رئیس اتاق اصناف ایران تاکید کرد: قیمت‌ها و پرداخت هزینه خرید کالا و خدمات لحظه‌ای شده و این موضوع شرایط بازار را تحت‌الشعاع قرار داده و بسیاری از مشتریان از تفاوت قیمت یک کالای واحد در سطح شهر گلایه‌مند هستند.
نبود زیرساخت برای اجرای صندوق مکانیزه
وی تاکید کرد: براساس قانون باید آئین‌نامه صندوق‌های مکانیزه تهیه و عملی شود که متأسفانه در حوزه اجرایی، صنوفی که باید به این مکانیزم افزوده شوند هنوز نهایی نشده و یکی از مهم‌ترین دلایل اجرایی نشدن این مهم نبود زیرساخت‌های لازم است.
صفایی در رابطه با برنامه‌های روز ملی اصناف گفت: در روز ملی اصناف تفاهمنام ه سه جانبه اصناف، سازمان ملی استاندارد و وزارت صنعت، معدن و تجارت در راستای بهسازی و بهره‌وری بیشتر اصناف امضا و اجرایی خواهد شد.
نایب رئیس اتاق اصناف ایران ادامه داد: در برنامه‌های پیش روی اتاق اصناف ایران پیگیری و فرهنگ سازی کسب و کار حلال و ورود استارتاپ ها نیز در دستور کار قرار دارد که با توجه به این موارد نیاز به نوین سازی نظارت و بازرسی اصناف به شدت احساس می‌شود که در این زمینه همکاری با وزارت صنعت، معدن و تجارت و سازمان حمایت مصرف‌کنندگان و تولیدکنندگان در دست اقدام است که در آینده نزدیک رونمایی و اطلاع‌رسانی خواهد شد.
انتهای پیام
