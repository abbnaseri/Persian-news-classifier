ممنوعیت ورود برخی کالاها به عراق منحصر به ایران نیست
 مدیرکل دفتر عربی و آفریقایی سازمان توسعه تجارت ایران گفت: ممنوعیت واردات برخی کالاها همچون انواع نمک خوراکی و ماکارونی به عراق منحصر به ایران نبوده و برای تمامی کشورهای صادرکننده به عراق وضع شده است.
به گزارش ایسنا به نقل از وزارت صنعت، معدن و تجارت، مسعود کمالی اردکانی با اعلام این خبر افزود: تصمیمات مرتبط با ممنوعیت ورود کالاها به عراق در وزارت صنایع یا کشاورزی این کشور بررسی می‌شود و با توجه به آمارهای سالیانه تولیدات داخلی عراق، اگر تولید کالایی پاسخگوی نیاز داخلی این کشور باشد ممنوعیت ورود آن از جانب نخست وزیر عراق ابلاغ می‌شود.
وی بیان کرد: رویکرد عراق از تجارت صرف به تولید تغییر کرده و صادرکنندگان ایرانی برای حفظ این بازار نسبت به برنامه‌ریزی‌های دیگری همچون ایجاد کارخانه در عراق یا تولید مشترک اقدام کنند.
مدیرکل دفتر عربی و آفریقایی سازمان توسعه تجارت ایران تصریح کرد: مصالح ساختمانی و کاشی و سرامیک محدودیتی برای صادرات به عراق ندارند.
انتهای پیام
