ثبت ۱۲۴ بنای کهن صنعت نفت در فهرست آثار ملی
مدیر موزه‌ها و مرکز اسناد صنعت نفت از ثبت ۱۲۴ بنای قدیمی صنعت نفت در فهرست آثار ملی سازمان میراث فرهنگی کشور خبر داد.
به گزارش ایسنا، اکبر نعمت‌اللهی در آئین گشایش نخستین موزه نفتی پایتخت با بیان اینکه سازمان میراث فرهنگی همراهی بسیار زیادی با ما داشته است، اظهار کرد: امروز افتخار می‌کنیم که توانسته‌ایم ۱۲۴ نقطه صنعت نفت را به ثبت ملی برسانیم. علاوه بر این در شورای تکمیل میراث فرهنگی ۱۰ ابنیه دیگر برای ثبت داریم که اینها نیز در مرحله نهایی هستند.
وی با تاکید بر این مساله که یک تیم را برای ثبت این اماکن در نظر گرفته‌ایم که با جمع‌آوری اسناد تاکنون ۲۰ میلیون برگه سند از مکان‌های فراموش شده جمع‌آوری شده است، ابراز کرد: هدف این بوده تا بتوانیم این اسناد را در دست همگان قرار بدهیم. علاوه بر این مساله در بحث شناسایی اشیا میراثی صنعت نفت نیز اقداماتی را انجام داده‌ایم.
مدیر موزه‌ها و مرکز اسناد صنعت نفت افزود: با تلاش‌های صورت گرفته موفق شده‌ایم ۱۰ هزار شی میراثی صنعت نفت را شناسایی کنیم که در حال حاضر در حال مرمت و آماده‌سازی است.
نعمت‌اللهی با اشاره به فرایند کار مدیریت موزه‌ها گفت: از سال ۱۳۹۳ به صورت رسمی فعالیت این بخش آغاز شد و از همان زمان تصمیم گرفتیم که بعد از ۱۱۰ سال نگذاریم صنعت نفت دیگر به فراموشی سپرده شود به همین دلیل موزه‌ها را احیا کردیم و قصد داریم که جلوی از بین رفتن انبیه، ساختمان‌ها و تجهیزات صنعت نفت را بگیریم.
وی اظهار کرد: با مطالعاتی که صورت گرفته قرار شده تا در تهران، مسجد سلیمان و آبادان موزه‌هایی را ایجاد کنیم که پس از مطالعات گسترده این موضوع امروز ۲۸ موزه در لیست برنامه‌ها قرار گرفته و توانسته‌ایم دو موزه در آبادان به اتمام برسانیم.
مدیر موزه‌ها و مرکز اسناد صنعت نفت با اشاره به موزه دروازه دولت گفت: این موضوع سومین موزه‌ای است که افتتاح شده و به مجموعه موزه‌های صنعت نفت پیوسته است اما در همین راستا تلاش داریم تا دو موزه دیگر را در کرمان و سبزوار نهایتاً تا پایان امسال به بهره‌برداری برسانیم و تعداد موزه‌های صنعت نفت را به ۵ موزه افزایش دهیم.
نعمت‌اللهی درخصوص موزه دروازه دولت گفت: کار اجرایی این موزه از سال ۹۶ آغاز شد و اکنون که این موزه افتتاح شده بیانگر تاریخ گذشته پمپ بنزین در تهران است.
وی افزود: درخصوص جزئیات این جایگاه باید بگویم که در سال ۱۳۱۷ زمین آن خریداری و در سال ۱۳۱۹ ساختمان پمپ بنزین به اتمام می‌رسد اما از سال ۱۳۷۴ به دلیل رد شدن مترو در زیر این جایگاه عملاً جایگاه تعطیل شد و به طور موقت در اختیار شهرداری قرار گرفت و همین مساله موجب به فراموشی سپردن این مکان شد.
مدیر موزه‌ها و مرکز اسناد صنعت نفت گفت: با همتی که از سوی شرکت پخش و شهرداری صورت گرفت توانستیم این مکان را مرمت و آن را تبدیل به موزه کنیم. اکنون نیز تجهیزات متعددی در این موزه به چشم می‌خورد که یکی از آنها اتومبیل شهید تندگویان است.
نعمت‌اللهی اظهار کرد: هدف از ایجاد این موزه این بوده که تا مردم با مجموعه فعالیت‌های پمپ بنزین آشنا شوند و در این مکان بتوانند تمام اجزای پمپ بنزین، انواع سوخت‌ها و تجهیزات دیگر را مشاهده کنند.
انتهای پیام
