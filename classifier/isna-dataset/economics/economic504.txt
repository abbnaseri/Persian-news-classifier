ارز چند نرخی، برای تولیدکنندگان مشکل‌ساز است
رئیس اتاق بازرگانی شیراز معتقد است: در شرایطی که در ایام تحریم حمایت از تولیدکنندگان اهمیت بالایی دارد، اما برخی سیاست‌های اتخاذ شده در ماه‌های گذشته، عملاً بر خلاف این مسیر حرکت کرده است.
جمال رازقی در گفت‌وگو با ایسنا، اظهار کرد: افزایش نرخ ارز هر چند در نگاه نخست برای اقشار مختلف مردم آسیب زا به نظر رسیده و در قیمت تمام شده محصولات را افزایش می‌دهد اما در عمل یک تأثیر بسیار مهم اقتصادی دیگر نیز دارد و آن فشار بسیار بالا بر تولیدکنندگان است.
به گفته وی با افزایش نرخ ارز از یک سو هزینه خدمات دریافتی تولیدکنندگان افزایش می‌یابد و از سوی دیگر، دسترسی به مواد اولیه مورد نیاز در تولید نیز دشوار می‌شود و ترکیب این عوامل اگر با حمایت‌های لازم همراه نشود، می‌تواند بسیاری از تولیدکنندگان را با مشکلات جدی مواجه کند.
رئیس اتاق بازرگانی شیراز با اشاره به اهمیت تسهیل دسترسی به مواد اولیه، توضیح داد: متأسفانه در شرایط فعلی یکی از سیاست‌هایی که به کار گرفته شد، محدود کردن واردات بود اما با توجه به باز شدن فضا برای برخی رانت خواران عملاً تعدادی از این افراد توانستند کالاهای غیر ضروری وارد کنند و برخی از تولیدکنندگان واقعی از رسیدن به مواد اولیه مورد نیازشان باز ماندند.
رازقی ادامه داد: وقتی نرخ ارز چندگانه می‌شود، کسانی که ارتباط دارند امکان دسترسی به ارز ارزان قیمت را پیدا می‌کنند و این در شرایطی است که بسیاری از آنها کارنامه اقتصادی مشخصی ندارند. در کنار آن بسیاری از تولیدکنندگان واقعی، باید زمانی طولانی برای رسیدن به این ارزها طی کنند و همین مسئله کارشان را دشوار می‌کند.
به گفته وی، در صورت تک نرخی شدن ارز، لااقل تکلیف تولیدکننده و فعال اقتصادی مشخص است و تمامی فعالان بازار می‌توانند تصمیم بگیرند که در شرایط فعلی و با توجه به نرخ‌های موجود چگونه فعالیت‌های خود را مدیریت کنند. این موضوع تفاوت زیادی با بلاتکلیفی دارد که مشخص نیست تولیدکننده چه ارزی خواهد گرفت و در چه بازاری آن را عرضه خواهد کرد.
به گزارش ایسنا، به دنبال افزایش قیمت ارز در ماه‌های ابتدایی سال قبل، دولت تصمیم گرفت با چند نرخی کردن آن، قیمت‌ها در بازار کالاهای اساسی را مدیریت کند.
با افزایش قیمت‌ها در بازارهای اساسی، بسیاری از کارشناسان معتقدند باید در سیاست فعلی تجدیدنظر صورت گیرد.
چند روز قبل گمانه زنی‌هایی درباره احتمال حذف ارز ۴۲۰۰ تومانی مطرح شده بود که مقامات دولتی اعلام کردند فعلاً چنین تصمیمی در دستور کار نیست.
انتهای پیام
