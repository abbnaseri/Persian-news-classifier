۱۵۰ هزار خودرو برای تحویل نیازمند قطعه‌اند
عضو اتاق بازرگانی تهران اعلام کرد: با وجود آنکه تعداد زیادی خودرو از سوی خودروسازان داخلی برای تحویل به مردم در مسیر ساخت قرار گرفته، اما نرسیدن برخی قطعات مانع از تحویل آن‌ها شده است.
محمدرضا نجفی‌منش در گفت‌وگو با ایسنا، اظهار کرد: یکی از اصلی‌ترین مسائلی که می‌تواند نظم را به بازار خودرو بازگردانده و افزایش قیمت‌های ثبت شده را مدیریت کرده یا کاهش دهد، بحث تأمین نیاز روز بازار است.
به گفته وی با وجود تلاش شده خطوط تولیدی خودروسازان ایرانی از کار نایستد، اما نرسیدن برخی قطعات مورد نیاز کار را دشوار کرده است.
عضو اتاق بازرگانی تهران با بیان این‌که در حال حاضر حدود ۱۵۰ هزار خودرو در خطوط تولید منتظر رسیدن قطعات مورد نیاز هستند، تصریح کرد: همان‌طور که بازار خودرو در روزهای گذشته کاهش قیمت را تجربه کرده، رسیدن این قطعات نیز می‌تواند بخشی از نیاز بازار را جبران کرده و به تخلیه حباب کمک بیش‌تری کند.
وی در پاسخ به این سوال که دلیل نرسیدن قطعات لازم به خودروسازان چیست، توضیح داد: همان‌طور که ما پیش از این نیز بارها اعلام کرده بودیم قطعه‌سازان ایرانی با مشکل تأمین نقدینگی مواجه هستند و مطالبات وصول نشده در سال‌های گذشته شرایط اقتصادی آن‌ها را دشوار کرده است.
عضو اتاق بازرگانی تهران ادامه داد: با این وجود قطعه‌سازان ایرانی آماده هستند تا در صورت رسیدن و تأمین منابع مالی لازم تمام نیاز قطعه‌ای صنعت خودروی کشور را تأمین کرده و به هر شکل ممکن آن را در اختیار خودروسازان قرار دهند.
به گزارش ایسنا، از چند روز قبل و به دنبال کاهشی شدن نرخ‌ها در بازار ارز قیمت‌ها در بازار خودروهای داخلی نیز روندی کاهشی را پشت سر گذاشتند.
انتهای پیام
