وضعیت تعداد کاربران فیس‌بوک در جهان
تازه‌ترین آمارهای منتشر شده در سه ماهه نخست سال ۲۰۱۹ میلادی، نشان می‌دهد که تعداد کاربران فیس‌بوک بر خلاف رسوایی‌های اخیر این شرکت، در طول ۱۰ سال گذشته همچنان روندی افزایشی را تجربه کرده است.
به گزارش ایسنا، خیل عظیمی از کاربران فیس بوک بعد از رسوایی بزرگ این غول تکنولوژی تصمیم گرفتند که بزرگترین شبکه اجتماعی در جهان را بایکوت کرده و به دلیل امنیت سایبری ضعیف و عدم محافظت از حریم شخصی کاربران به نشانه اعتراض از آن خارج شوند.
اما تازه‌ترین آمارهای منتشر شده در سه ماهه نخست سال ۲۰۱۹ میلادی به نقل از مؤسسه تحقیقاتی statista نشان می‌دهد که تعداد کاربران این شبکه اجتماعی برخلاف آنکه در سال‌های اخیر به شدت تحت فشارهای سیاسی و امنیتی قرار گرفته است، همچنان رو به افزایش گزارش شده و به عقیده تحلیلگران فعال در حوزه فناوری، به نظر می‌رسد که کاربران شبکه‌های اجتماعی همچنان ترجیح می‌دهند که از امکانات و سرویس‌های فیس بوک استفاده کنند.
نمودار به وضوح نشان می‌دهد که تعداد کاربران فیس بوک در طول ۱۰ سال گذشته به طرز چشمگیری رشد و افزایش یافته است.

تقریباً اوایل سال جاری ۲۰۱۸ میلادی بود که شبکه‌اجتماعی فیس‌بوک درگیر بزرگ‌ترین رسوایی در طول تاریخ خود شد، چراکه اخبار بسیاری مبنی بر همکاری فیس‌بوک با یک مؤسسه تحقیقاتی به نام کمبریج آنالتیکا و افشای اطلاعات خصوصی خیل عظیمی از کاربران فیس‌بوکی منتشر شد. گزارش‌های منتشره نشان می‌داد که اطلاعات بیش از ۸۷ میلیون نفر از کاربران فیس‌بوک در این همکاری به سرقت رفته و افشا شده است.
پس از آنکه وب‌سایت‌ها و رسانه‌های خبری بسیاری گزارش کردند که شبکه اجتماعی فیس‌بوک در انتشار اطلاعات شخصی و خصوصی کاربرانش دست داشته است، مردم و منتقدان بسیاری فیس‌بوک را به خیانت در امانت و همکاری با نهادهای دولتی یا تحقیقاتی متهم کردند.
این شبکه اجتماعی به سرعت آماج حملات کاربران بسیاری در سراسر جهان قرار گرفت به‌گونه‌ای که تعداد کثیری از شرکت‌ها و افراد معروف اقدام به بستن و غیرفعال کردن صفحات مجازی خود در فیس‌بوک کرده و استفاده از این شبکه اجتماعی را ننگی برای دنیای مجازی توصیف کرده‌اند.
انتهای پیام
