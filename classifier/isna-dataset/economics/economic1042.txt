میزان مالیات مشاغل اعلام شد
معاون سازمان امور مالیاتی ضمن اعلام مبالغ مالیات مقطوع صاحبان مشاغل در سال ۱۳۹۷، تاکید کرد که مؤدیان ارائه اظهارنامه الکترونیکی را به روزهای پایانی خرداد موکول نکنند، چراکه عدم ارائه اظهارنامه در موعد مقرر قانونی شامل جریمه غیر‎قابل بخشش قانون مالیات‌های مستقیم خواهد شد.
به گزارش ایسنا، نادر جنتی اظهار کرد: با توجه به اینکه ۳۱ خردادماه، آخرین مهلت قانونی ارائه اظهارنامه مالیاتی است، صاحبان مشاغل هر چه سریع‌تر نسبت به ارائه اظهارنامه الکترونیکی اقدام کنند.
وی درباره تعیین مالیات مقطوع عملکرد سال ۱۳۹۷ برخی از صاحبان مشاغل گفت: دستورالعمل موضوع تبصره ماده (۱۰۰) قانون مالیات‌های مستقیم (مالیات مقطوع) عملکرد سال ۱۳۹۷ شامل صاحبان مشاغل گروه سوم ماده (۲) آیین‎نامه اجرایی موضوع ماده ۹۵ قانون فوق که مجموع فروش کالا و خدمات آنها در سال ۱۳۹۷ کمتر از ۸۲۸ میلیون تومان باشد، است.
جنتی تصریح کرد: این گروه از مؤدیان، تا پایان خردادماه سال جاری فرصت دارند نسبت به تکمیل و ارسال فرم تبصره ماده (۱۰۰) و پرداخت مالیات مقطوع از طریق سامانه عملیات الکترونیکی مالیاتی (www.tax.gov.ir ) اقدام کنند که در این صورت، از نگهداری اسناد و مدارک و ارائه اظهارنامه مالیاتی موضوع قانون مالیات‌های مستقیم معاف هستند.
معاون مالیات‌های مستقیم سازمان امور مالیاتی کشور در خصوص نحوه تعیین مالیات مقطوع این گروه از صاحبان مشاغل گفت: بر اساس دستورالعمل مذکور، مالیات صاحبان مشاغل بابت عملکرد سال ۱۳۹۷، بر مبنای مالیات قطعی عملکرد سال ۱۳۹۶ به صورت مقطوع تعیین شده است. به این صورت که مؤدیان با میزان مالیات قطعی تا ۲۵ میلیون ریال، بدون افزایش نسبت به عملکرد سال ۱۳۹۶ تعیین شده است.
جنتی اضافه کرد: بر این اساس، همچنین مؤدیان با میزان مالیات قطعی بیش از ۲۵ میلیون ریال تا ۵۰ میلیون ریال با پنج درصد افزایش، مؤدیان با میزان مالیات قطعی بیش از ۵۰ میلیون ریال تا ۱۰۰ میلیون ریال با ۹ درصد افزایش و مؤدیان با میزان مالیات قطعی بالاتر از ۱۰۰ میلیون ریال با ۱۵ درصد افزایش نسبت به عملکرد سال ۱۳۹۶ تعیین شده است.
وی در خاتمه تاکید کرد: با توجه به ازدحام در روزها و ساعات پایانی خردادماه و ترافیک خطوط اینترنتی، لازم است مؤدیان هر چه سریع‌تر نسبت به ارائه اظهارنامه الکترونیکی اقدام کنند، چراکه عدم ارائه اظهارنامه در موعد مقرر قانونی، منجر به اعمال جریمه غیر‎قابل بخشش موضوع ماده (۱۹۲) قانون مالیات‌های مستقیم خواهد شد.
انتهای پیام
