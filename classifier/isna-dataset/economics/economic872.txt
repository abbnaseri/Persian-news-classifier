لوازم خانگی ایرانی جایگزین کره‌ای‌ها می‌شود
مدیرکل صنایع فلزی و لوازم خانگی وزارت صنعت، معدن و تجارت از استراتژی این وزارتخانه برای داشتن حدود ۳ یا ۴ برند ملی در کلاس جهانی در صنعت لوازم خانگی تا سال ۱۴۰۴ خبرداده است. به گفته وی، جایگزین کردن محصولات کره‌ای با کالاهای صنعتی ایرانی بطور موازی، تعمیق ساخت داخل تولیدات، راه‌اندازی شبکه تأمین قطعات و خودکفایی بالا در تولید محصولات گازسوز، از جمله برنامه‌ها است.
به گزارش ایسنا، متن گفت‌وگوی عباس هاشمی در این زمینه با پایگاه اطلاع‌رسانی وزارت صنعت، معدن و تجارت (صمت)؛ به شرح زیر است: "
بر طبق استراتژی وزارت صنعت، معدن و تجارت پیش‌بینی شده است تا افق ۱۴۰۴، حداکثر حدود چهار برند ملی در صنعت لوازم خانگی کشور ایجاد و به حضور برندهای متعدد نظم داده شده و از آشفتگی برندهای کوچک بدون پشتوانه و ناشناخته بیرون بیاییم. برندهای ملی مورد نظر در سطح کلاس جهانی به تولید و صادرات بپردازند.
جایگزین کردن محصولات کره‌ای با ایرانی
وی افزود: در پنج سال گذشته وزارت صمت با تولیدکنندگان کره‌ای وارد مذاکره شده و ضمن اعلام استراتژی صنعت کشور همزمان با ایجاد جذابیت‌هایی زمینه را برای حضور مؤثر تولیدکنندگان معتبر جهانی مهیا کرد. در نهایت پس از اقدامات مقدماتی در ایران، خطوط تولید مستقر و تولید محقق شد.
در این زمینه صد درصد سرمایه‌گذاری توسط طرف ایرانی انجام شد ولیکن طرف‌های خارجی موظف بودند براساس سیاستی که داشتند؛ اجزا، قطعات و مواد اولیه را به موقع تأمین و در ایران تولید صورت بگیرد.
ال‌جی و سامسونگ در تولید یخچال، فریزر، ماشین لباسشویی و تلویزیون این کار را انجام دادند و این روند تا زمان اعمال محدودیت‌های جهانی ادامه داشته است؛ از آنجا که طرف‌های کره‌ای بسیار محتاط هستند برخلاف میل باطنی‌شان، محدودیت‌های بانکی، نقل و انتقالات ارز و محدودیت‌های کشتیرانی و… باعث شد که آنها به راحتی نتوانند مواد اولیه و قطعات مورد نظر خود را به طرف ایرانی برسانند اما خوشبختانه چون دو طرف فعالانه روی این زمینه کار می‌کردند تا امروز این مسئله ادامه پیدا کرده و حدوداً تا شش ماه آینده هم مشکل حادی در تولید ندارند ولی با توجه به محدودیت‌های مختلف، تحمیل هزینه‌های مضاعف و غیر متعارف، محدودیت‌های ارزی داخل کشور و سخت شدن واردات برخی مواد اولیه و قطعات، فرایند تولید لوازم خانگی را تا حدودی کند کرده است.
در حال حاضر به موازات تلاشی که برای روان کردن واردات قطعات وارداتی انجام می‌شود، طرف‌های ایرانی به دنبال جایگزین کردن آنها هستند و مصمم هستند با بومی‌سازی حداکثری تحت برند ملی و برنامه‌ای که برای عرضه و تولید لوازم خانگی ارائه دادیم، به تولید بپردازند.
باید تا سال ۱۴۰۴، حداکثر تا چهار برند ملی قوی در کلاس جهانی در لوازم خانگی داشته باشیم که در حال حاضر به موازات تولید محصولات کره‌ای ال‌جی و سامسونگ، تولیدکنندگان به دنبال منابع جایگزین برای تولید محصولات با کیفیت و دامنه تنوع مناسب هستند.
تعمیق ساخت داخل
در حال حاضر برنامه‌ریزی برای تعمیق ساخت داخل و بومی‌سازی حداکثری برای گذر از محدودیت‌ها و جلوگیری از کمبود لوازم خانگی در بازار صورت گرفته و بازار با مشکل عمده‌ای از لحاظ کمبود مواجه نخواهد بود.
در تولید لوازم خانگی با مشکل روبرو نیستیم
تولید قطعات صفر تا صد الزاماً اقتصادی نبوده و نباید در داخل انجام شود و بخشی از آن‌ها برون سپاری می‌شود و بسته به مختصات قطعه، این موضوع متفاوت است.
در دنیا ظرفیت‌های اقتصادی تعریف دارد و تمام آنها تعیین می‌کند که تولید انجام بشود یا نه؟ اما به صورت کلی در لوازم گازسوز ما عمق ساخت تولیداتمان بیش از ۹۰ درصد است. در لوازم برقی نیز بستگی به نوع محصول بین ۶۰ تا ۷۰ درصد متغیر است و ما عمق ساخت داخل داریم. بعضی از قطعات هستند که تولید آنها منطقی نیست و در دنیا ظرفیت‌های اقتصادی بالا است و بسیاری از شرکت‌های تولیدی با یکدیگر به صورت همکاری مشترک (جوینت‌ونچر) با ظرفیت‌های اقتصادی تولید می‌کنند یا سطح تکنولوژی در بعضی از قطعات دائماً در حال تغییر است و سرمایه‌گذاری برای تولید آن خیلی برای واحدهای بخش خصوصی اقتصادی نیست و ضرورتی هم برای تولید وجود ندارد. مهم و شرط اصلی این است محصول نهایی که تولید می‌شود، با استاندار ملی و گواهینامه‌های جهانی کیفیت تطابق داشته و شرط قیمت مناسب و قابل رقابت جهانی را داشته باشد.
راه‌اندازی شبکه تأمین قطعات
ما وقتی می‌گوئیم برند ملی، به دنبال شبکه تأمین قطعات هستیم و راه‌اندازی آن را شروع کرده‌ایم و این شبکه بعد از فرمایشات مقام معظم رهبری و تاکید وزیر صنعت بر تعمیق ساخت داخل، به عنوان پروژه اقتصاد مقاومتی در صنایع مختلف پیگیری می‌شود.
برگزاری نمایشگاه توانمندی‌های ساخت داخل
تمامی اجزا قطعات وارداتی در کنار نمایش توانمندی‌های ساخت داخل به نمایش گذاشته می‌شود که اینها نیازمندی‌های صنعت داخلی است. قطعه‌سازها و بازدیدکننده‌های صنعتی، نیازی که برای آن قطعات پیش‌بینی شده است را بررسی و برآورد خود لحاظ کرده و تعامل مناسبی برقرار می‌شود.
وقتی می‌گوئیم برند ملی ضرورتی ندارد که تمام قطعات آن داخلی باشد، اگرچه همه ما تلاش خود را می‌کنیم که بیشترین عمق ساخت داخل را داشته باشیم ولی مهم این است برندی که تولید شود بتواند رضایت و وفاداری مشتری را با عرضه کافی و قیمت‌های مناسب و با کیفیت قابل قبول، تأمین کرده و قابلیت صادرات داشته باشد.
حمایت وزارت صنعت از قطعه‌سازان
حقوق ورودی محصولات لوازم خانگی را از ۴۰ درصد به ۵۵ درصد افزایش دادیم؛ در عین حال، یکی از برنامه‌های وزارت صنعت حمایت از قطعه‌سازان است در این راستا ساماندهی تعرفه قطعات متناسب با تعرفه محصول کامل، از اهمیت برخوردار بوده است. سعی داریم تولیدات قطعه‌سازی را توانمندتر کنیم.
تأمین ارز لوازم خانگی
در سال ۹۸ تولید لوازم خانگی در اولویت برنامه‌های وزارت صنعت، معدن و تجارت قرار گرفته است و اهمیت تأمین ارز صنعت لوازم خانگی به بانک مرکزی نیز اعلام شده است.
همچنین بازسازی و نوسازی واحدها، ارتقا بهره‌وری، افزایش دانش مدیریتی و کارکنان واحدهای تولیدی و بهبود فضای کسب و کار، از برنامه‌هایی است که در سال گذشته پیگیری شده و این پیگیری‌ها امسال هم ادامه دارد.
انتهای پیام
