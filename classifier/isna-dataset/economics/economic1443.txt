وضعیت آمادگی شبکه برق ایران برای تابستان
مدیرعامل شرکت مدیریت شبکه برق ایران با اشاره به آمادگی کامل شبکه برای مواجهه با اوج مصرف فصول گرم سال، گفت: در حال حاضر میزان ذخیره نیروگاه‌ها به حدود ۶۰۰۰ مگاوات رسیده و شرایط شبکه مناسب است.
به گزارش ایسنا، داوود فرخزاد، با اشاره به آخرین وضعیت مصرف برق در کشور، گفت: پیک مصرف در ساعت ۲۱:۳۳ دقیقه شامگاه گذشته به ۴۷ هزار و ۷۰۹ مگاوات رسیده بود که این رقم در مقایسه با اوج مصرف مدت مشابه سال گذشته حدود ۵۰۰ مگاوات افزایش پیدا کرده است. وی یادآور شد: روز گذشته تمامی مبادلات برق کشور در زمان پیک حدود ۱۴۷۱ مگاوات بوده که از این میزان ۱۲۵۳ مگاوات مربوط به صادرات و ۲۱۸ مگاوات مربوط به واردات برق بوده است. همچنین در روز گذشته میزان ذخیره نیروگاه‌ها به بیش از ۶۰۰۰ مگاوات و مصرف برق صنایع نیز به ۴۸۵۱ مگاوات رسیده بود. بنا بر اعلام وزارت نیرو، مدیرعامل شرکت مدیریت شبکه برق ایران تاکید کرد: با وجود افزایش همزمان دما در سراسر کشور، شبکه برق آمادگی کاملی برای مواجهه با پیک مصرف دارد.
انتهای پیام
