پروژه‌های برتر ایران در سال ۹۷ 
پروژه‌های برتر کشور، پژوهشگران برتر در زمینه مدیریت پروژه، قهرمانان مسابقات ملی جوانان و دارندگان گواهینامه‌های برتر در هشتمین جشنواره ملی معرفی و تقدیر شدند.
به گزارش ایسنا، امروز هشتمین جشنواره ملی مدیریت پروژه با حضور شهردار تهران، رئیس هیئت مدیره انجمن مدیریت پروژه ایران، تعدادی از نمایندگان مجلس شورای اسلامی، رئیس دانشگاه تربیت‌مدرس و مدیرعامل مترو تهران در دانشگاه تربیت مدرس برگزار شد.
در آغاز این مراسم سعید محمد، رئیس هیئت مدیره انجمن مدیریت پروژه ایران در سخنانی با اشاره به دستاوردهای آموزشی و پژوهشی انجمن مدیریت پروژه در یک سال اخیر، به تبیین برنامه‌های انجمن برای افزایش تعالی در پروژه‌های کشور پرداخت.
وی همچنین از دستاوردهای شبکه اعضای جوان در یک سال اخیر رونمایی کرد و جوانان را خون تازه‌ای در رگ‌های جامعه مدیریت پروژه‌ای کشور خواند.
در بخش معرفی دارندگان برترین گواهینامه‌ها، حمیدرضا عباسیان جهرمی، رحیم حصنی و ارشاد جعفری به ترتیب حائز مقام های اول تا سوم شدند.
در این مراسم پژوهشگران برتر در زمینه مدیریت پروژه نیز معرفی شدند و گلاره طاهریان تندیس برتر را به دست آورد. از محسن عابدینی و محمد مهدی نباتی نیز تقدیر شد.
قهرمانان مسابقات ملی جوانان نیز در بخش دیگری از مراسم معرفی شدند. سعید نوروزی به عنوان "مدیر پروژه جوان برتر ایران" مورد تقدیر قرار گرفت. او قرار است در مسابقات جهانی (YPMY) مکزیک در سال ۲۰۱۹ به عنوان نماینده ایران شرکت کند. مریم قنبری و مازیار یوسفی نیز به مقام دوم و نوید فتحی به مقام سوم مسابقات ملی دست یافتند.
تیم دانشگاه تربیت مدرس متشکل از امیرحسین منتظری، مسعود رحیمی، فراز گل‌کش و نگار سروقدی که پیش از این به مقام اول مسابقات دانشجویی مدیریت پروژه(PMC) دست یافته بود، مورد تقدیر قرار گرفت. این تیم نماینده ایران در مسابقات آسیا و اقیانوسیه خواهد بود.
پروژه‌های برتر کشور در سال ۱۳۹۷ که موفق به کسب جایزه ملی مدیریت پروژه شده‌اند نیز در این مراسم معرفی شدند. تندیس بلورین به شرکت معاونت آب و خاک وزارت جهاد کشاورزی برای پروژه "طراحی و ساخت شبکه های فرعی آبیاری و زهکشی اراضی سامانه پایاب گرمسیری استان کرمانشاه" رسید.
همچنین شرکت پردیس اطلس پارس برای پروژه "مرکز خرید اطلس" و شرکت فراب برای پروژه "نیروگاه آبی داریان" به مدال نقره‌ای دست یافتند. شرکت صنعتی دریایی ایران (صدرا) نیز برای پروژه "فاز ۱۳ طرح توسعه میدان گازی پارس جنوبی" گواهی اهتمام به تعالی را دریافت کرد.
در این مراسم از خانواده مرحوم احمد نورنگ از اساتید پیشکسوت و عضو سابق انجمن مدیریت پروژه تقدیر شد.
انتهای پیام
