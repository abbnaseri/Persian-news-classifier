سیب‌زمینی چند نرخی و ترفندهای جدید برای گران‌فروشی
در هفته‌های اخیر نه تنها قیمت سیب‌زمینی به طور غیرقابل قبول و بی‌ضابطه‌ای افزایش یافته بلکه از ترفندهای جدیدی برای گران‌فروشی و سودجویی‌ استفاده می‌شود.
به گزارش ایسنا، از هفته‌های ابتدایی امسال تاکنون بازار سیب‌زمینی نوسانات و تنش‌های قیمتی متعددی را تجربه کرد و حتی ممنوعیت و آزادسازی صادرات آن هم نتوانست ثباتی در بازار این محصول زراعی پرمصرف ایجاد کند چرا که به عنوان مثال قیمت هر کیلوگرم سیب‌زمینی که در روزهای پس از تعطیلات نوروزی حدود ۴,۰۰۰ تومان بود، امروز به کیلویی حدود ۱۰ هزار تومان رسیده است.
اما اتفاق دیگری که این روزها در بازار افتاده این است که توزیع سیب‌زمینی با کیفیت‌های مختلف و کیفیت پایین (نو و کهنه) پررنگ‌تر از قبل شده و با قیمت‌های متفاوت و در همه انواع، با قیمت بالایی عرضه می‌شود و با وجود اینکه قرار بود به گفته مسئولان وزارت جهاد کشاورزی و وزارت صنعت، معدن و تجارت، قیمت این محصول کاهش یابد اما به گفته فروشندگان؛ نه تنها این اتفاق نیافتاده بلکه حجم سیب‌زمینی‌های کهنه و با درجه کیفی پایین در بازار زیاد شده، که قیمت‌گذاری و عرضه آن هم ملاک و معیار مشخصی ندارد و در مواردی دیده شده که از کیلویی ۵,۰۰۰ تا ۷,۰۰۰ تومان فروخته می‌شود.
اما سیب‌زمینی نو و با کیفیت مناسب و معمول نیز در بازار همچنان به طور میانگین کیلویی ۹۰۰۰ تا ۱۰ هزار تومان قیمت دارد و علی‌رغم وعده‌های مسؤولان هنوز کاهش قیمتی نداشته است.
بازار این روزهای سیب‌زمینی داستان‌های عجیب و غریبی دارد و نه تنها قیمت‌ها کاهش نیافته بلکه پدیده "چند نرخی" در آن پررنگ‌تر شده به‌گونه‌ای که در یک میوه‌فروشی دو نوع سیب‌زمینی عرضه می‌شود که به‌عنوان مثال قیمت سیب‌زمینی بی‌کیفیت ۷۰۰۰ و با کیفیت ۱۰ هزار تومان است.
به نظر می‌رسد که کسی کاری با این بازار ندارد و همچنان جولانگاه سودجویان و گران‌فروشان است.
انتهای پیام
