سردرگمی هواوی در استفاده از اندروید
به نظر می‌رسد که هواوی در خصوص استفاده یا عدم استفاده از لایسنس سیستم عامل اندروید با سردرگمی مواجه شده است.
به گزارش ایسنا، چندی پیش بود که بعد از انتشار فهرستی از شرکت‌های ممنوعه برای تجارت از سوی دولت ترامپ، ریاست جمهوری ایالات متحده آمریکا که در آن نام هواوی نیز به چشم می‌خورد، گوگل نیز به عنوان شرکت توسعه دهنده سیستم عامل اندروید با انتشار بیانیه‌ای اعلام کرد که مجبور خواهد بود مطابق قوانین و محدودیت‌های جدید ایالات متحده عمل کرده و لایسنس سیستم عامل اندروید را برای هواوی لغو کند.
بدون شک محدودیت‌های جدیدی که آمریکا علی‌الخصوص شرکت گوگل برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط این غول تکنولوژی را استفاده کند و استفاده از سیستم عامل اندروید توسط هواوی تنها محدود به لایسنس های متن باز و AOSP خواهد بود.
اما در هفته گذشته با برگزاری نشست گروه بیست، در ملاقاتی که مقامات کاخ سفید با دولت چین داشتند، دونالد ترامپ از کاهش محدودیت‌های تجاری و برداشتن تحریم‌ها از هواوی سخن گفت، مسأله‌ای که عده‌ای از کارشناسان عملی شدن آن را با دشواری‌های متعددی مساوی می‌دانند.
از طرفی دیگر، بعد از اعلام تحریم‌های گوگل و لغو لایسنس استفاده از سیستم عامل اندروید، شرکت چینی هواوی اعلام کرده بود که از ماه‌ها پیش در حال توسعه و طراحی یک سیستم عامل اختصاصی و یکپارچه برای محصولات تولید شده توسط این شرکت بوده است که هانگ منگ (hongmeng) نام دارد.
بر همین اساس، هواوی اعلام کرده بود که قصد دارد به زودی این سیستم عامل را برای محصولات خود معرفی و رونمایی کند.
بنابراین به نظر می‌رسد که هواوی بین معرفی سیستم عامل اختصاصی خود و ادامه استفاده از سیستم عامل محبوب و پرطرفدار اندروید دچار سردرگمی شده است.
این در حالیست که بسیاری از کارشناسان و تحلیلگران فعال در حوزه فناوری بر این باورند که پروژه توسعه و ارائه سیستم عامل‌های اختصاصی همواره با شکست مواجه شده و هواوی نیز از این امر مستثنی نخواهد بود. آنها بر این باورند که این کار به هیچ عنوان عاقلانه و موفقیت‌آمیز به شمار نخواهد آمد چراکه شرکت‌های بسیار قدرتمند تری نظیر مایکروسافت نیز به منظور رقابت با سیستم عامل‌های اندروید و ios اپل تلاش کردند تا با ارائه سیستم عامل موبایلی ویندوزفون توجه و رضایت کاربران را به سمت و سوی خود جلب کند اما ناموفق بودند. بنابراین آنچه که مسلم به نظر می‌رسد آن است که ارائه یک سیستم عامل اختصاصی از سوی دیگر هوآوی می‌تواند یک پروژه نافرجام باشد که به احتمال بسیار بالایی با شکست مواجه خواهد شد.
طبق گزارش وب سایت سی نت، چندی پیش درو ویلیامسون، نماینده ویژه هواوی، در این خصوص خاطرنشان کرده بود که این شرکت چینی همچنان امیدوار است که دولت ایالات متحده آمریکا از تصمیم خود برای اعمال فشار، تحریم و محدودیت‌های سنگین تجاری علیه هواوی دست بردارد تا بتواند دوباره از لایسنس و حق استفاده و بهره‌برداری از سیستم عامل اندروید، توسعه داده شده توسط شرکت آمریکایی گوگل، استفاده کند.
وی همچنین گفته بود: ارائه و انتشار یک سیستم عامل جایگزین اندروید بدون شک چیزی نیست که ما می‌خواهیم اما اگر کاخ سفید از تصمیم خود کوتاه نیاید، مجبور خواهیم بود سیستم عامل دیگری را به عنوان جایگزین اندروید برای گوشی و محصولات هوشمند خود منتشر کنیم.
هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ، رئیس جمهور آمریکا، و بسیاری از کشورهای هم‌پیمانش به شدت تحت فشارهای سیاسی و تجاری قرار گرفته است و بسیاری از این کشورها اعم از آمریکا، کانادا، استرالیا، نیوزلند، ژاپن و برخی از کشورهای اروپایی از جمله آلمان و بریتانیا استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین ممنوع اعلام کرده بودند.
با اینکه دولت چین و شرکت هواوی همه این اتهامات را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
انتهای پیام
