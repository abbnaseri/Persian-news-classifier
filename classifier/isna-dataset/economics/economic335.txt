لامپ‌های پرمصرف پایتخت جمع‌آوری می‌شود
لامپ‌های پرمصرف واحدهای تجاری شهر تهران، توسط شرکت توزیع نیروی برق تهران بزرگ و با همکاری اتحادیه‌های کسب وکار و صاحبان اصناف، جمع‌آوری می‌شود.
به‌گزارش ایسنا، با توجه به تعداد قابل ملاحظه واحدهای تجاری شهر تهران و مصرف بالای برق مورد استفاده به‌منظور تأمین روشنایی موردنیاز این بخش در ساعات اوج مصرف شبانه، شرکت توزیع نیروی برق تهران بزرگ، جمع‌آوری و جایگزینی لامپ‌های التهابی و پرمصرف فروشگاه‌ها و دیگر اماکن تجاری شهر تهران را در دستور کار خود قرار داده است.
بنا بر اعلام وزارت نیرو، برخی از واحدهای تجاری شهر تهران، به‌رغم اطلاع‌رسانی‌های گسترده در خصوص افزایش بار شبکه توزیع برق در تابستان، لزوم مدیریت مصرف و جلوگیری از هدررفت انرژی، همچنان از لامپ‌های التهابی کم بازده به‌منظور تأمین روشنایی استفاده می‌کنند که این امر، تأثیر زیادی در افزایش مصرف برق شهر تهران به‌ویژه در ساعات ۲۰ تا ۲۳ به‌عنوان ساعت پیک شبانه دارد.
این در حالی است که استفاده از لامپ‌های کم مصرف وLED، ضمن کاهش برق مصرفی شهر تهران و کمک به پایدار بودن شبکه توزیع برق، تأثیر زیادی بر کاهش بهای برق مصرفی واحدهای تجاری و بهبود و توسعه کسب و کار نیز خواهد داشت.
به‌همین منظور، اکیپ‌های عملیاتی مناطق ۲۲ گانه شرکت توزیع نیروی برق تهران بزرگ با حضور در خیابان‌های پایتخت، با اطلاع رسانی گسترده، آموزش چهره به چهره و جلب همکاری مغازه داران، نسبت به جمع آوری لامپ‌های پرمصرف التهابی و جایگزینی با لامپ‌های کم مصرف یا LED توسط صاحبان اصناف، اقدام می‌کنند. بر اساس این گزارش، کاهش مصرف برق و جلوگیری از بروز خاموشی، کاهش مخاطراتی همچون آتش سوزی ناشی از افزایش دمای کابل‌های برق، حذف نورهای تند و زننده واحدهای تجاری، حذف گرمای حاصل از لامپ‌های التهابی و به‌دنبال آن کاهش مصرف برق سیستم‌های سرمایشی از جمله مزایای اجرای این طرح است.
انتهای پیام
