شرایط آزادسازی واردات لاستیک شفاف نیست
رئیس اتحادیه فروشندگان لاستیک و روغن گفت که جزئیات تصمیم اخیر دولت در زمینه آزادسازی واردات لاستیک، شفاف نیست.
داوود سعادتی‌نژاد در گفت‌وگو با ایسنا، با بیان اینکه در چند ماه اخیر میزان واردات لاستیک به شدت کاهش یافته است، اظهار کرد: تولید داخلی در زمینه تأمین نیاز بازار در سایزهای ۱۶ و ۱۷ مورد استفاده در خودروهای سواری همچون پراید و پژو، کاملاً جوابگو است و نیازی به واردات این نوع از تایر احساس نمی‌شود.
رئیس اتحادیه فروشندگان لاستیک، روغن، فیلتر، پنچرگیران و فیلترسازان تهران تاکید کرد: اگر در تأمین مواد اولیه کارخانجات تولیدی لاستیک کمبود یا مشکلی وجود نداشته باشد، کارخانجات داخلی در رابطه با تولید سایزهای ۱۶ و ۱۷ هیچ مشکلی نخواهند داشت.
وی در رابطه با تصمیم اخیر مبنی بر آزادسازی واردات لاستیک، بیان کرد: اعلام تصمیم اخیر دولت در آزادسازی واردات لاستیک بار روانی مثبتی داشته اما در زمینه چگونگی واردات و تأمین ارز این محصولات اطلاع‌رسانی شفافی صورت نگرفته و تا زمانی که این موارد به صورت شفاف و عملی اعلام نشود، اتفاق خاصی رخ نخواهد داد.
سعادتی‌نژاد گفت: تأمین نیاز خودروهای سنگین در بخش لاستیک انجام شده که این مهم عاملی شده تا قیمت‌ها در محدوده منطقی قرار بگیرد و در شرایط فعلی کمبودی در این بازار وجود ندارد.
رئیس اتحادیه فروشندگان لاستیک، روغن، فیلتر، پنچرگیران و فیلترسازان تهران در پاسخ به این سوال که آیا قیمت روغن موتور بعد از افزایش ۷۰ درصدی، کاهشی داشته است؟ گفت: روغن موتور همچنان با همان افزایش قیمت ۷۰ درصدی عرضه می‌شود که متأسفانه در چند وقت اخیر بازار با کمبود عرضه هم مواجه شده است.
انتهای پیام
