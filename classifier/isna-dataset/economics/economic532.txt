گام آخر عضویت ایران در پیمان اوراسیا
برنامه‌ریزی برای افزایش حضور ایران در بازارهای منطقه‌ای در ماه‌های گذشته به عنوان یکی از اصلی‌ترین گزینه‌های پیش‌ رو در ایام تحریم در دستور کار قرار گرفته و در این مسیر پیوستن ایران به اتحادیه اوراسیا می‌تواند گامی مهم در رسیدن به این هدف تلقی شود.
به گزارش ایسنا، با وجود آنکه ایران ۱۵ همسایه زمینی و دریایی و بخش قابل توجهی از این کشورها همچنان برای رسیدن به بسیاری از نیازهای اقتصادی خود، نیازمند واردات هستند، اما آمار عملکرد صادراتی کشور نشان می‌دهد که ایران توانسته فقط دو درصد از نیاز این کشورها را تأمین کند.
هرچند دست به گریبان بودن با تحریم‌ها از یک سو و تکمیل نشدن زیرساخت‌های موردنیاز برای افزایش تولید صادرات محور از سوی دیگر، توان ایران را برای بالا بردن صادرات غیر نفتی‌اش محدود کرده اما موضوعی که بیشترین اهمیت را دارد استفاده حداکثری از ظرفیت‌های فعلی است.
محمدرضا مودودی - سرپرست سازمان توسعه تجارت - در گفت‌وگو با ایسنا، از اهمیت پیوستن به اتحادیه‌های منطقه‌ای سخن گفت و اظهار کرد: جدیدترین آمارها از تجارت جهانی نشان می‌دهد که حدود ۷۰ درصد از کل این تجارت مربوط به تبادلات منطقه‌ای و کشورهای همسایه است. اگر این آمار را به سهم دو درصدی ایران از واردات کشورهای همسایه مقایسه کنیم، مشخص می‌شود که برای بهبود جایگاه صادرات غیر نفتی در اقتصاد ایران باید روی توان منطقه حساب باز کرد و در این مسیر عضویت در اتحادیه‌های اقتصادی و منطقه‌ای اهمیت بالایی دارد.
یکی از این اتحادیه‌ها که ایران از چند ماه قبل پیگیری جدی خود برای عضویت در آن را آغاز کرده، اتحادیه اوراسیا است. اتحادیه‌ای که هرچند عمر طولانی مدتی ندارد اما با توجه به موقعیت جغرافیایی و اعضای مهمی که در خود جای داده، اهمیت زیادی برای منطقه و ایران خواهد داشت.
روسیه، بلاروس، قزاقستان، قرقیزستان و ارمنستان اعضای ابتدایی این اتحادیه به شمار می‌روند و پس از آنها چند کشور دیگر منطقه نیز برای عضویت در آن اقدام کردند.
ایران نیز با توجه به نیاز جدی که به افزایش تبادلات تجاری با کشورهای آسیای میانه و اروپای شرقی دارد از چند ماه قبل مقدمات عضویت در این اتحادیه را پشت سر گذاشت و پس از دریافت موافقت‌های اصولی برای نهایی شدن عضویت در این اتحادیه، برنامه عضویت برای دریافت تأیید نهایی به شواری نگهبان ارجاع شد.
چند هفته پس از ارجاع این درخواست به شورای نگهبان، حالا عباس علی کدخدایی - سخنگوی این شورا - اعلام کرده که موافقت نامه لازم برای عضویت در اوراسیا نهایی شده و دولت برای پیگیری این طرح محدودیت مجوزی نخواهد داشت.
افزایش مبادلات دو جانبه و چند جانبه، تعرفه‌های ترجیحی و گسترش نفوذ در بازارهای همسایه اصلی‌ترین اهدافی است که اقتصاد ایران از حضور در این اتحادیه دنبال می‌کند.
انتهای پیام
