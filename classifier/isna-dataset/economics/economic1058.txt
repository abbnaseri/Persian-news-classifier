بورس و فرابورس باهم رکورد زدند
فعالان بازار سرمایه امروز هم شاهد رکوردشکنی نماگر اصلی بازار بوده‌اند. همچنین شاخص کل فرابورس ایران نیز برای اولین بار در تاریخ بازار سرمایه در آستانه ورود به کانال ۳۰۰۰ واحدی قرار گرفت.
به گزارش ایسنا، امروز شاخص کل بازده نقدی و قیمتی بورس اوراق بهادار تهران بار دیگر با رشد فزاینده‌ای مواجه شد و توانست رکورد جدیدی را به ثبت برساند.
طی روزهای گذشته قیمت بیشتر سهم‌ها در بازار سهام با رشد مواجه شده و متعاقب آن شاخص‌های بازار سهام افزایش یافته‌اند؛ به طوری که نماگر اصلی با رشد بدون وقفه‌ای توانسته رکوردهای پیاپی را به ثبت برساند.
شاخص کل بازده نقدی و قیمتی امروز ۴۰۵۲ واحد رشد کرد و برای اولین بار در تاریخ بازار سرمایه ایران به رقم ۲۳۸ هزار و ۲۲۰ واحدی رسید. همچنین شاخص کل هم وزن بر خلاف روز گذشته ۲۰۴ واحد افزایش یافت و عدد ۵۸ هزار و ۱۸۷ را تجربه کرد.
بسیاری معتقدند با توجه به اینکه تولید شرکت‌های بورسی افزایش پیدا نکرده و بعضاً کاهش نیز یافته است، رشد قیمت‌ها نه به خاطر رونق بلکه به علت افزایش نرخ دلار و موضوع ارزش جایگزینی دارایی‌های شرکت‌هاست.
سابقا نیز رئیس سازمان بورس و اوراق بهادار اعلام کرده بود که افزایش قیمت‌ها و سودآوری در بورس باعث افتخار است که ناشی از افزایش تولید و رونق در بنگاه‌های اقتصادی باشد.
شاخص آزاد شناور نیز امروز ۴۰۳۹ واحد رشد کرد و به رقم ۲۶۸ هزار و ۱۹۴ واحدی رسید. شاخص بازار اول و دوم نیز هر کدام به ترتیب ۲۷۷۸ و ۹۰۲۳ واحد رشد کردند.
امروز صنایع پتروشیمی خلیج فارس با حدود ۶۰۰ واحد، بیشترین تأثیر را روی رشد شاخص‌های بازار داشت. پس از این نماد شرکت ارتباطات سیار ایران سرمایه گذاری نفت، گاز و پتروشیمی تأمین و همچنین پالایش نفت اصفهان سعی کردند شاخص‌های بازار را به سمت بالا هدایت کنند.
از طرفی پتروشیمی مبین، پتروشیمی فجر و گروه مپنا هر کدام به ترتیب ۱۲۱، ۹۲ و ۸۳ واحد تأثیر کاهنده روی شاخص‌های بازار داشتند.
امروز گروه محصولات شیمیایی از ارزش معاملات قابل توجهی برخوردار بودند؛ به طوری که در این گروه بیش از ۵۱۷ میلیون سهم و اوراق مالی به ارزش حدود ۲۳۲ میلیارد تومان مورد معامله قرار گرفت.
خودرویی‌ها، بانکی‌ها و فلزات اساسی دیگر گروه‌هایی بودند که از ارزش معاملات بالایی برخوردار شدند. در این گروه‌ها قیمت سهم‌ها عمدتاً با افزایش روبرو شد و در برخی از نمادها شاهد صف‌های خرید بودیم.
ارزش کل معاملات بورس تهران امروز به رقم ۱,۸۸۳ میلیارد تومان رسید که این رقم ناشی از دست به دست شدن بیش از پنج میلیارد سهم اوراق مالی طی ۳۷۶ هزار و ۵۶۴ نوبت داد و ستد بود.
آیفکس نیز با رشد ۳۳ واحدی در تراز ۲۹۸۵ واحدی نشست و در نتیجه چیزی نمانده که این شاخص برای اولین بار در تاریخ بازار سرمایه بتواند کانال ۳۰۰۰ واحدی را پشت سر بگذارد.
ارزش معاملات فرابورس ایران به رقم ۹۲۳ میلیارد تومان رسید و حجم معاملات عدد ۱.۸ میلیارد سهم و اوراق مالی را رد کرد.
انتهای پیام
