مصرف صدها مگاوات برق برای هیچ!
چندی پیش بسیاری از منتقدان ارزهای دیجیتال همچون بیت کوین درمورد مصرف بیش از اندازه برق در مرحله استخراج یا بیت کوین ماینینگ و تبعات منفی آن بر روی محیط زیست هشدار دادند.
به گزارش ایسنا، در دسامبر ۲۰۱۷ میلادی بود که بسیاری از کارشناسان و تحلیلگران فعال در حوزه فناوری توسعه فناوری ارزهای دیجیتال رمزنگاری شده همچون بیت کوین را یک فاجعه زیست محیطی نامیدند و در خصوص مصرف بیش از اندازه برق در فرایند استخراج و بیت کوین ماینینگ به طور خیلی جدی به مسئولان دولتی و مقامات بلندپایه کشورهای مختلف هشدار دادند تا اقدامات لازم را در این خصوص انجام دهند.
ارزهای دیجیتالی رمزنگاری شده خیلی زودتر از آن چیزی که تصور می‌شد در میان مردم و کاربران در فضای اینترنت به محبوبیت و شهرت بالایی دست یافت به گونه‌ای که بسیاری از کاربران و سازمان‌ها از این طریق توانستند ثروت بسیاری را به‌دست بیاورند.
بر اساس نشریه کوین تلگراف، فرایند استخراج ارزهای دیجیتال و بیت کوین ماینینگ فرایندی است که در آن رایانه‌های ابر قدرتمند با استفاده از کارت گرافیک‌های با ظرفیت بالا از طریق اتصال به اینترنت و پایگاه‌های مخصوص خرید و فروش ارزهای دیجیتال می‌توانند مبالغ زیادی را بر اساس بیت کوین و سایر ارزهای مجازی استخراج کنند که این کار نیاز زیادی به مصرف برق دارد.
اسماری مک‌کارتی نیز به عنوان یکی از سیاستمداران ایسلند و فعالان در بخش فناوری پیش‌تر عنوان کرده بود که استخراج بیت کوین و توسعه فناوری ارزهای دیجیتال چیزی به جز ضرر و زیان برای کشورها به ارمغان نخواهد آورد چراکه در حقیقت، این ارزها اصلاً وجود خارجی ندارند و خرید و فروش آنها تنها یک نوع قمار و سفته بازی به شمار می‌رود.
وی در کنار بسیاری دیگر از منتقدان ارزهای دیجیتال بر این باور است که فرایند بیت کوین ماینینگ برای چیزی صدها مگاوات برق مصرف می‌کند که اصلاً وجود ندارد. بنابراین توسعه این فناوری مجازی یک فاجعه زیست محیطی است که تبعات و اثرات منفی آن در سال‌های آینده مشهود و ملموس خواهد شد.
بسیاری از هکرها و مجرمان سایبری این روزها به منظور استخراج بیت کوین ماینینگ، از حساب‌های کاربری، مرورگرهای اینترنتی و دستگاه‌های متصل به اینترنت کاربران (گوشی همراه و رایانه) بدون اجازه آنها سوءاستفاده می‌کنند و این امر می‌تواند مشکلات و چالش‌های متعددی را برای کاربران در فضای اینترنت ایجاد کند.
تمایز فاحشی که ارزهای دیجیتالی رمزنگاری شده با ارزهای معمولی جهانی دارند آن است که مبدا و مقصد مبادلات تجاری را نمایان نمی‌کنند و به همین خاطر است که دولت‌های بسیاری در سراسر جهان بر این باورند که افراد با استفاده از این ارز، می‌توانند به تجارت‌های غیرقانونی و غیرمجاز همچون تجارت اسلحه و تجهیزات تروریستی و قاچاق دارو و مواد مخدر مبادرت ورزند.
قیمت بیت کوین که در سال‌های اولیه معرفی و عرضه آن کمتر از چند دلار بود در دسامبر سال گذشته به بیشترین حد خود یعنی مرز ۲۰ هزار دلار نیز رسید و از آن زمان مورد توجه بسیاری از معامله‌گران و سرمایه‌گذاران در جهان واقع شد و خیل عظیمی از افراد نیز توانستند با استخراج و خریداری این ارز دیجیتال به ثروت کلانی دست یابند. البته بعد از آن ارزش بیت کوین در سال گذشته یک سقوط بی‌سابقه را نیز تجربه کرد و ارزش آن به سه هزار دلار نیز رسید. ولی به نظر می‌رسد که این سقوط نتوانست جلوی محبوبیت بیت کوین را بگیرد و خیل عظیمی از کاربران و مشتریان در سراسر جهان همچنان علاقه زیادی به تراکنش از طریق این عرض رمز علاقه نشان دادند.
انتهای پیام
