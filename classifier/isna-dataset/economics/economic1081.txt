انتقاد شدید فرانسه از سوء‌استفاده ابزاری آمریکا از دلار
تیری آمیانی گفت: هر چیزی که به سلطه‌گری دلار پایان دهد، خوب است، چراکه دلار به یک اسلحه اقتصادی و سیاسی برای آمریکا تبدیل شده است و این کشور به خود حق می‌دهد که هر جا دلار استفاده شد، دخالت کند.
به گزارش ایسنا به نقل از اسپوتنیک، نماینده حزب ملی فرانسه با بیان این که اتحادیه اروپا و روسیه نیازی به توافق جدید برای استفاده از یورو در مبادلات تجاری با یکدیگر دارند، اظهار کرد: هر چیزی که به هژمونی دلار پایان دهد، خوب است. همیشه برای من جای تعجب دارد که چرا کشورهای بزرگی چون روسیه و اتحادیه اروپا از دلار در تراکنش‌های خود استفاده می‌کنند. دلار به یک اسلحه اقتصادی و سیاسی برای آمریکا تبدیل شده است و این کشور به خود حق می‌دهد که هر جا دلار استفاده شد، دخالت کند.
آمیانی گفت: دلار به آمریکا فرصتی قانونی و مجرمانه برای دخالت در امور زیادی را داده است. استفاده از دلار باعث شده بانک‌های فرانسوی تاوان بدهند. نمی‌توانم متوجه شوم که چرا هنوز هم به میزان زیادی از دلار استفاده می‌کنیم. اگر پیمان پولی بین روسیه و اتحادیه اروپا اجرایی شود نتایج خوبی برای آن می‌بینم.
از سوی دیگر الویرا نابیولینا، رئیس بانک مرکزی روسیه گفت: دلیل این که بیشتر تجارت اتحادیه اروپا بر این کشور بر حسب دلار صورت می‌گیرد این است که بیشتر صادرات روسیه به این اتحادیه را مواد خام تشکیل می‌دهد اما به تدریج در حال حرکت به سمت ارزهای دیگر از جمله ارزهای ملی در مبادلات هستیم.
وی افزود: این سوال مطرح است که چرا دلار بر مبادلات بین دو طرف سلطه دارد و ارزهای ملی از جمله یورو خیلی مورد استفاده قرار نمی‌گیرند. محدودیت‌های زیادی برای استفاده از دلار وجود دارد و استفاده از ارزهای ملی قابل اطمینان‌تر و معقول تر است.
پیش‌تر رسانه‌های روسی به نقل از آندری لاوروف، سخنگوی وزیر دارایی روسیه اعلام کرده بودند که در جریان دیدار وزیر دارایی روسیه با ماروش سوکویچ، معاون کمیسر انرژی اتحادیه اروپا، دو طرف بر سر ایجاد یک کارگروه مشترک برای استفاده از یورو و روبل در مبادلات دوجانبه به منظور جایگزینی با دلار به توافق رسیده‌اند.
انتهای پیام
