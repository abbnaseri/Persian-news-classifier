نرخ جگر تغییر کرد
رئیس اتحادیه فروشندگان دل و جگر و قلوه با بیان اینکه آلایش دام‌های وارداتی زنده به اعضای اتحادیه داده نشد، گفت: در پی افزایش قیمت خرید؛ نرخ فروش دل، جگر و قلوه افزایش‌ یافته است.
غلامحسین شیرازی در گفت‌وگو با ایسنا، در رابطه با بازار دل، جگر و قلوه گفت: با وجود آنکه بررسی بازار گوشت قرمز نشان از کاهش قیمت‌ها دارد اما به دلیل آنکه میزان کشتار دام در کشور کاهش یافته است، عرضه دل، جگر و قلوه با کاهش همراه بوده و این موضوع بر قیمت‌ها تأثیرگذار بوده است.
رئیس اتحادیه فروشندگان دل و جگر و قلوه خاطرنشان کرد: واردات گوشت، بدون آلایش است و این موضوع به معنای وارد نشدن جگر، کله و پاچه و سیرابی است.
وی ادامه داد: آلایش دام‌های وارداتی زنده که در ایام پایانی سال گذشته به کشور وارد شد، به دست واحدهای صنفی نرسیده است و تنها اخبار مربوط به واردات دام زنده به اتحادیه و اعضای صنفی این اتحادیه رسید.
شیرازی گفت: در حال حاضر قیمت خرید جگر گوساله به کیلویی ۷۵ هزار تومان و گوسفندی به ۱۱۵ هزار تومان افزایش یافته است و در این در حالی است که میزان عرضه به شدت کاهش یافته است.
وی در پاسخ به این سوال که با افزایش قیمت خرید، نرخ عرضه محصولات تغییر کرده است؟ بیان کرد: نرخ رسمی فروش هر سیخ دل، قلوه و جگر گوسفندی ۵ هزار تومان و گوساله، ۴ هزار تومان است که همچون گذشته به ازای افزایش وزن ۲۵ گرمی، ۵۰۰ تومان بر قیمت افزوده می‌شود.
رئیس اتحادیه فروشندگان دل و جگر و قلوه در رابطه با فروش خیابانی دل و جگر در برخی از معابر تهران، خاطرنشان کرد: طبق جلسات برگزار شده قرار بر آن بود تا دست‌فروشی دل و جگر و قلوه به دلیل عدم نظارت بهداشتی و کیفیت پایین محصولات عرضه شده، از سطح معابر اصلی جمع شود.
انتهای پیام
