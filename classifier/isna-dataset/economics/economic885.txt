پرونده گرانی سیب‌زمینی به ستاد تنظیم بازار می‌رود
رئیس انجمن ملی حمایت از حقوق مصرف‌کنندگان از بررسی پرونده افزایش قیمت سیب‌زمینی در جلسه هفته آینده ستاد تنظیم بازار خبر داد و با اشاره به لزوم پیگیری این مسئله از سوی وزارت جهاد کشاورزی گفت که افزایش قیمت سیب‌زمینی ممکن است به افزایش صادرات، مشکلاتی در تولید و عرضه و یا احتکار این محصول از سوی بنکداران، مربوط باشد.
یازدهم فروردین ماه امسال صادرات سیب‌زمینی از سوی گمرک ممنوع و حدود دو ماه بعد یعنی چهارم خرداد ماه، صادرات آن مجدداً آزاد شد.
اخیراً قیمت هر کیلوگرم سیب‌زمینی از ۳,۰۰۰ تومان به ۷,۰۰۰ تومان در میدان مرکزی میوه و تره‌بار رسیده است که البته این نرخ‌ها کف و سقف نرخ در بازار عمده‌فروشی تهران است و این محصول در بازار خرده‌فروشی و میوه فروشی‌ها که در گذشته کیلویی حدود ۴,۰۰۰ تومان فروخته می‌شد، امروز به کیلویی ۸,۰۰۰ تومان و در مناطقی بیش از این قیمت رسیده است.
در این رابطه حسین ابراهیمی - رئیس انجمن ملی حمایت از حقوق مصرف‌کنندگان - در گفت‌وگو با ایسنا، با اشاره به قرار داشتن در فصل برداشت سیب‌زمینی، گفت: در حال حاضر سیب‌زمینی جدید به بازار آمده و دلایل افزایش قیمت این محصول در شرایط فعلی باید از وزارت جهاد کشاورزی پیگیری شود.
وی از بررسی افزایش قیمت این محصول در جلسه هفته آینده ستاد تنظیم بازار خبر داد و اظهار کرد: سازمان حمایت مصرف‌کنندگان و تولیدکنندگان نیز باید گزارش کند که افزایش قیمت سیب‌زمینی به علت افزایش صادرات است، یا مشکلاتی در زمینه تولید و عرضه وجود دارد.
رئیس انجمن ملی حمایت از حقوق مصرف‌کنندگان در ادامه، بخش دیگری که ممکن است منجر به افزایش قیمت سیب زمینی شده باشد را بنکداران عنوان کرد و گفت: ممکن است بنکداران این محصول را در انبارهای خود نگه داشته باشند تا با ایجاد نوعی کمبود صوری، قیمت‌ها را بالا ببرند.
وی در پایان تاکید کرد که انبار و احتکار محصولات از سوی واسطه‌ها انجام می‌شود و کشاورزان نقشی در این کار ندارند.
انتهای پیام
