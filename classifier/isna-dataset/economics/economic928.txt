کدام کشورها قربانی جنگ تجاری آمریکا می‌شوند؟
ژاپن، کره جنوبی و تایوان به اقتصاد چین وابستگی بالایی دارند و از کندی تجارت جهانی بیش از سایر کشورها آسیب خواهند دید.
به گزارش ایسنا، استیو کوچرین، رئیس اقتصاددان واحد آسیا اقیانوسیه شرکت مودی آنالیتیکس گفت: تنش‌های تجاری میان آمریکا و چین حجم تجارت جهانی را در معرض تهدید قرار داده و اقتصادهای صادرات محور مانند ژاپن، کره جنوبی و تایوان احتمالاً بدترین آسیب را متحمل خواهند شد.
به گفته وی، علاوه بر اینکه ژاپن، کره جنوبی و تایوان به مصرف کنندگان چین خدمات فراهم می‌کنند، محصولاتی را تأمین می‌کنند که در کارخانه‌های چینی مونتاژ شده و به بازارهایی مانند آمریکا فروخته می‌شود.
کوچرین به شبکه سی ان بی سی گفت: این کشورها به ارتباط تجاری با چین بسیار وابسته هستند و وابستگی بسیار بالایی به این کشور دارند.
از زمان تشدید تنش‌های تجاری، ژاپن، کره جنوبی و تایوان در میان بزرگترین بازندگان این نبرد در آسیا بوده‌اند زیرا این سه اقتصاد صادرکنندگان بزرگ قطعات فناوری به چین هستند و برخی از شرکت‌هایی که در این سه اقتصاد به ثبت رسیده‌اند تأمین کنندگان قطعات شرکت هواوی هستند.
واشنگتن با اشاره به منافع امنیت ملی، شرکت هواوی را در لیست سیاه قرار داده و با این اقدام معامله با این شرکت سازنده تجهیزات مخابراتی را برای شرکت‌های آمریکایی ممنوع کرده است.
چشم‌انداز بهبود در بازارهای سهام ژاپن، کره جنوبی و تایوان به تحولات پیرامون مذاکرات تجاری آمریکا و چین در هفته‌های آتی بستگی خواهد داشت. سرمایه گذاران به نظاره نشست گروه ۲۰ نشسته‌اند که اواخر ژوئن در ژاپن برگزار می‌شود. فعلاً سرمایه گذاران از بازارهای سهام ژاپن، کره جنوبی و تایوان فاصله گرفته‌اند و آمار بازارهای سهام ژاپن، کره جنوبی و تایوان نشان داد که سرمایه گذاران خارجی در ماه مه فروشندگان عمده بودند.
مذاکرات تجاری آمریکا و چین از سر گرفته می‌شود
دونالد ترامپ اعلام کرد آمریکا و چین مذاکرات تجاری دوجانبه را در آستانه دیدار رؤسای جمهور دو کشور در نشست گروه ۲۰ در ژاپن ازسرمی گیرند.
رئیس جمهور آمریکا در توئیتر نوشت مکالمه بسیار خوبی با شیء جین پینگ، رئیس جمهور چین داشته و تیم‌های آنها پیش از دیدارشان در ژاپن، مذاکره را آغاز خواهند کرد.
آمریکا تنش‌های تجاری با چین را در ماه مه با بالا بردن تعرفه واردات میلیاردها دلار کالای چینی، تشدید کرد و ماه‌ها مذاکره میان دو قدرت اقتصادی را بی نتیجه گذاشت.
دو کشور در یک سال گذشته وارد جنگ تجاری شده‌اند که به هر دو طرف خسارت سنگینی وارد کرده است. خبرگزاری شینهوا نیز اعلام کرد رئیس جمهور چین آماده می‌شود با ترامپ در نشست هفته آینده گروه ۲۰ دیدار کند.
مذاکرات تجاری ماه میلادی گذشته که ترامپ چین را به خلف وعده‌های قبلی متهم کرد و تعرفه روی واردات ۲۰۰ میلیارد دلار کالای چینی را افزایش داد، متوقف شد.
این اقدام بسیاری را که تصور می‌کردند آمریکا و چین به توافق تجاری نزدیک شده‌اند شوکه کرد و چین را واداشت با افزایش تعرفه روی واردات کالاهای آمریکایی، دست به تلافی بزند.
ترامپ تهدید کرده است اگر دو طرف در زمینه تجارت به توافق نرسند، روی ۳۰۰ میلیارد دلار دیگر کالای چینی تعرفه بالاتر وضع خواهد کرد.
تعرفه‌هایی که آمریکا و چین در یک سال گذشته روی واردات میلیاردها دلار کالا وضع کرده‌اند، روی رشد اقتصاد جهانی تأثیر منفی گذاشته و به بازارهای مالی آسیب زده است. بسیاری از شرکت‌ها از ترامپ خواسته‌اند به جنگ تجاری خاتمه دهد و نظرخواهی عمومی درباره پیامدهای وضع تعرفه بیشتر روی واردات کالاهای چینی در واشنگتن در جریان است. شرکت‌های مختلف از خرده فروشان گرفته تا شرکت‌های سازنده دستگاه‌های الکترونیک به وزارت بازرگانی آمریکا هشدار داده‌اند که تعرفه‌های بیشتر به کسب و کار آنها و مصرف کنندگان لطمه می‌زند.
با این حال به نظر می‌رسید رئیس جمهور آمریکا در اظهارات اخیرش نسبت به انعقاد قرارداد تجاری با چین خوش بین بیشتری داشت.
بر اساس گزارش شبکه خبری بی بی سی، با وجود اقدامات برای ازسرگیری مذاکره، اظهارات اخیر از سوی دو طرف نشان می‌دهد که آمریکا و چین همچنان در خصوص مسائل متعددی اختلاف نظر دارند.
انتهای پیام
