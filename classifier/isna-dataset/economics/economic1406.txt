قیمت لبنیات بدون مجوز قانونی افزایش یافت
در حالیکه هنوز درخواست صنایع لبنی برای افزایش قیمت محصولاتشان از سوی ستاد تنظیم بازار تصویب و ابلاغ نشده است برخی از آنها از هفته گذشته اقدام به افزایش قیمت دو محصول ماست و پنیر کرده‌اند.
به گزارش ایسنا، روز گذشته رضا باکری - دبیر انجمن صنفی صنایع لبنی - اعلام کرد که با توجه به افزایش هزینه‌های تولید قیمت‌های پیشنهادی خود را برای افزایش ۱۴ درصدی قیمت لبنیات به سازمان حمایت مصرف‌کنندگان و تولیدکنندگان ارائه دادیم که بعد از بررسی و تأیید از سوی این سازمان، به ستاد تنظیم بازار برای تصویب و ابلاغ ارسال خواهد شد.
وی در پاسخ به سوالی مبنی بر اینکه آیا این افزایش قیمت که هنوز تأیید نشده، مشمول صنایع لبنی هم می‌شود که در سال گذشته و امسال طی چندین مرحله قیمت محصولاتشان را افزایش دادند!؟ گفت: ملاک اصلی، نرخ ابلاغ شده از سوی ستاد تنظیم بازار در آذر ماه سال گذشته است و افزایش قیمتها براساس آن بر روی محصولات لبنی اعمال خواهد شد.
این اظهارات در حالی مطرح شد که بررسی‌های میدانی نشان می‌دهد برخی از برندهای مطرح در صنایع لبنی در چند روز اخیر اقدام به افزایش قیمت ماست و پنیر کرده‌اند به گونه‌ای که قیمت هر بسته پنیر ۴۰۰ گرمی را تا ۷,۲۰۰ تومان افزایش داده‌اند در حالیکه پنیر ۴۰۰ گرمی براساس آخرین مصوبه ستاد تنظیم بازار مورخ ۱۳ آذرماه سال گذشته باید ۶,۹۰۰ تومان قیمت‌گذاری شود.
همچنین ماست ۵۰۰ گرمی کم چرب و پر چرب ۴,۴۰۰ تومان فروخته می‌شود و قیمت انواع ماست ۹۰۰ گرمی به ۸,۵۰۰ تومان رسیده است همچنین ماست یک کیلو و ۵۰۰ گرمی ۱۴ هزار و ۵۰۰ تومان و دبه ماست ۲.۵ کیلوگرمی ۱۸ هزار و ۵۰۰ تومان فروخته می‌شود.
این قیمت‌ها در حالی در بازار وجود دارد و صنایع لبنی محصولاتشان با این نرخ‌ها می‌فروشند که در مصوبه آذرماه سال گذشته ستاد تنظیم بازار، قیمت رسمی ماست ۹۰۰ گرمی پرچرب ۴۷۵۰ تومان، ماست دبه‌ای ۲.۵ کیلوگرمی کم چرب ۱۰ هزار و ۹۰۰ تومان و ماست دبه‌ای ۲.۵ کیلوگرمی پرچرب ۱۱ هزار و ۷۰۰ تومان تعیین شده است.
حال در این آشفته بازار نه تنها صنایع لبنی مرتکب تخلف شده‌اند و تخلفاتشان در حوزه بازار و قیمت‌گذاری در سالهای گذشته همواره تکرار شده است بلکه از ستاد تنظیم بازار می‌خواهند مصوبه افزایش قیمتی بگیرند که هم‌اکنون قیمتهایشان، بالاتر از پیشنهادات ارائه شده است.
آخرین قیمت‌های مصوب برای سه محصول لبنی شیر، ماست و پنیر که در سیزدهم آذر ماه سال گذشته از سوی ستاد تنظیم بازار ابلاغ شده است را می‌توانید در این فهرست مشاهده کنید.
انتهای پیام
