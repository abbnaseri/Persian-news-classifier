تلویزیون‌های هوشمند را ویروس‌کشی کنید
کاربران تلویزیون‌های هوشمند سامسونگ باید هراز گاهی تلویزیون‌های خود را برای جلوگیری از نفوذ ویروس‌های خطرناک رایانه‌ای اسکن کنند.
به گزارش ایسنا، سامسونگ به تازگی به کاربران تلویزیون‌های هوشمند خود توصیه کرده است که به منظور جلوگیری از هک شدن و نفوذ بدافزار و ویروس‌های رایانه‌ای، تلویزیون‌های خود را چند وقت یک‌بار آپدیت و اسکن کنند.
با توجه به افزایش روزافزون نفوذ هکرها و مجرمان سایبری به وسایل الکترونیکی همچون رایانه و گوشی‌های هوشمند، بسیاری از کارشناسان فعال در حوزه امنیت سایبری بر این باورند که تلویزیون‌های هوشمند نیز در معرض هک و نفوذ هکرها قرار دارند.
بر اساس گزارش وب سایت the verge، این مساله نشان می‌دهد که تلویزیون‌های هوشمند نیز در برابر نفوذ هکرها و بدافزارهای رایانه‌ای آسیب پذیری بالایی دارند و کاربران به منظور محافظت از تلویزیون‌های هوشمند خود باید نهایت تلاش خود را بکنند تا هکرها به حریم خصوصی آنها دسترسی و نفوذ پیدا نکنند. البته تلویزیون‌های هوشمند یک تفاوت بسیار فاحش با سایر دستگاه‌های الکترونیکی دارند و آن نیز عدم ذخیره‌سازی اطلاعات شخصی و حریم خصوصی در آنهاست که موجب می‌شود در مقایسه با سایر وسایل الکترونیکی از امنیت سایبری بیشتری برخوردار باشد اما این امر باعث نمی‌شود که کاربران اقدام به ویروس کشی تلویزیون هوشمند خود نکنند.
حالا شرکت سامسونگ به تازگی به کاربران تلویزیون‌های هوشمند خود توصیه کرده است که هر از گاهی تلویزیون خود را برای مقابله با نفوذ هکرها، انتشار بدافزارها و ویروس‌های رایانه‌ای آپدیت و اسکن کنند. کارشناسان و تحلیلگران فعال در حوزه امنیت سایبری نیز به تازگی دریافته و خطاب به کاربران اعلام کرده‌اند که تلویزیون‌های هوشمند هر دو هفته یک‌بار باید آپدیت و اسکن کنند.
انتهای پیام
