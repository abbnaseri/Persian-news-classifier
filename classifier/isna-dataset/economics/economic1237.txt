رشته‌های پولساز و خوش آتیه در بازار کار ایران
مهم ترین خبرهای این هفته حوزه کار و تعاون به تشکیل اولین جلسه شورای عالی آموزش فنی و حرفه‌ای، اعلام رشته‌های پرتقاضا در بازار کار و تثبیت بیش از یک میلیون شغل در بخش تعاون اختصاص داشت.
به گزارش ایسنا، این هفته اولین جلسه شورای عالی آموزش فنی و حرفه‌ای با حضور معاون اول رئیس جمهور برگزار شد و وزیر کار در این نشست با تشریح اهداف نظام جامع آموزش و تربیت فنی، حرفه‌ای و مهارتی گفت: طبق این قانون نظام جامع آموزش مهارتی کشور تلاش می‌کند که باتربیت نیروی انسانی متخصص، ماهر و کارآمد متناسب با نیازهای بازار کار فعلی و آینده و ارتقای توان کارآفرینی و افزایش نقش آموزش و تربیت فنی، حرفه‌ای و مهارتی به رونق تولید، رشد و پویایی اقتصاد و توسعه ملی کمک کند.
وی ترویج و تقویت فرهنگ کار، کارآفرینی و اخلاق حرفه‌ای مبتنی بر ارزش‌های اسلامی و ملی را جزو اهداف این قانون برشمرد و گفت: در این قانون، به موضوعاتی چون ارتقای کیفیت آموزش و تربیت فنی، حرفه‌ای و مهارتی مبتنی بر چارچوب‌های صلاحیت حرفه‌ای ملی و شایستگی شاغلان در کشور توجه شده است.
اجرای طرح"تاب" و برنامه تثبیت ۱.۷ میلیون شغل در بخش تعاون
محمد کبیری معاون امور تعاون وزیر تعاون، کار و رفاه اجتماعی در هفته‌ای که گذشت از اجرای طرح"تاب" خبر داد و با تاکید بر ضرورت حفظ اشتغال بخش تعاون، گفت: موضوع اشتغال از اولویت‌های وزارت تعاون است و در این زمینه طرح تعاون، اشتغال و بازار (تاب) را در دستور کار داریم که با اجرای آن ضمن تکمیل زنجیره ارزش در بخش تعاون، تعاونی‌ها خوشه‌بندی و توانمندسازی شده و تولیدات آنها به مرحله برندسازی و عرضه در بازار می‌رسد.
وی تاکید کرد: هدف ما از اجرای طرح "تاب" این است که بنگاه‌های تعاونی که دارای نشان تجاری هستند به بنگاه‌های خرد و کوچک متصل کنیم و معتقدیم که در صورت ارائه تسهیلات ارزان قیمت و هدفمند، دستاوردهای تعاونی‌ها بر اساس نیاز بازار تولید و عرضه خواهد شد.
کبیری همچنین از تثبیت یک میلیون و ۷۰۰ هزار شغل در بخش تعاون خبر داد و گفت: تعاونی‌هایی که در بحران‌های اقتصادی دچار مشکل شده‌اند مورد حمایت قرار می‌گیرند و برای تعاونی‌هایی که بیش از ۷۰ درصد پیشرفت فیزیکی داشته باشند شرایط دریافت تسهیلات و تأمین مالی را فراهم می‌کنیم تا به اشتغال برسند.
رشته‌های پر تقاضا و خوش آتیه در بازار کار ایران
بر اساس یک نظرسنجی، در شرایط امروز بازار کار ایران، رشته مهندسی کامپیوتر دارای موقعیتی استثنایی است؛ البته فارغ‌التحصیلان رشته‌های مهندسی برق، مکانیک و صنایع هم پس از مهندسی کامپیوتر از جایگاه مناسبی در بازار کار برخوردارند. اولین گروه شغلی پردرآمد نیز در رده سازمانی کارشناس «تحقیق و توسعه محصول» است و مهندسان برق با ۲۰ درصد، مکانیک با ۱۹ درصد و فارغ‌التحصیلان رشته‌های علوم پایه و کاربردی با ۱۲ درصد بخش اعظمی از شاغلان این گروه شغلی پردرآمد را تشکیل می‌دهند. «برنامه‌ریزی استراتژیک» دومین گروه شغلی پردرآمد است که ۳۰ درصد از شاغلان در آن مهندسان صنایع و ۱۳ درصد فارغ‌التحصیلان رشته مدیریت هستند.
تقاضا یکی دیگر از معیارهای تشخیص رشته‌های خوش‌آتیه است. آمارها نشان می‌دهد گروه شغلی «فروش، بازاریابی، تبلیغات و تحقیقات بازار» به طور میانگین با ۲۷ درصد بیشترین تقاضا را در پنج سال گذشته داشته است. مهندسان برق با ۱۶ درصد، فارغ‌التحصیلان مدیریت با ۱۵ درصد و مهندسان مکانیک با ۱۲ درصد، بخش اعظم شاغلان در گروه شغلی فروش را تشکیل می‌دهند.
بیشترین و کمترین متوسط دستمزد ساعتی
نتایج آمارگیری از دستمزد نیروی انسانی شاغل در طرح‌های عمرانی استان تهران در نیمه دوم سال ۱۳۹۷ نشان داد که شغل "استاد کار کابل کش فشار قوی" با ساعتی ۲۷ هزار و ۶۲۳ تومان بیشترین میزان دستمزد و کارگر ساده با ۱۰ هزار و ۵۶۶ تومان کمترین متوسط دستمزد ساعتی را به خود اختصاص داده‌اند به نحوی که متوسط دستمزد ساعتی یک کارگر ساده، افزایش ۲۱.۳ درصدی و متوسط دستمزد ساعتی کابل کش فشار قوی، افزایش ۱۹.۴ درصدی نسبت به نیمه مشابه سال قبل داشته است.
طرح آمارگیری از دستمزد نیروی انسانی از سال ۱۳۶۵ تا سال ۱۳۷۰ تهیه و به صورت شش ماهه در تمامی استان‌های کشور اجرا و نتایج آن منتشر شده است.
انتهای پیام
