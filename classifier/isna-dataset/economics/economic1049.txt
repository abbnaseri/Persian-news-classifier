حذف مظنه‌ها از تابلوی بازار پایه غیر شرعی نیست
رئیس کمیته فقهی سازمان بورس درباره قانون جدید بازار پایه و حذف مظنه‌ها از روی تابلو، گفت: با حذف مظنه‌ها به خود معاملاتی که در بازار پایه انجام می‌گیرد اشکال شرعی وارد نیست. چون مهم این است که هنگام داد و ستد طرفین معامله از قیمت با خبر باشند و این اتفاق در بازار پایه صورت می‌گیرد.
به گزارش ایسنا، چندی پیش قرار شد که قانون بازار پایه فرابورس ایران تغییر کند و این بازار از قانون جدید تبعیت کند. بر اساس این قانون، قرار است که سفارش‌های خرید و فروش از جمله قیمت‌های پیشنهادی (مظنه ‌ها) مخفی باشد.
در این راستا برخی از فعالان بازار از مراجع تقلید استفتا کرده بودند که آیا در این صورت معامله غرری می‌شود یا خیر. که برخی از مراجع اعلام کردند این معاملات اشکال دارد اما در واکنش به آن صحبت‌هایی شد که سوالاتی که از مراجع پرسیده شده نتوانسته حق مطلب را ادا کند. در این راستا ایسنا موضوع را از سوی رئیس کمیته فقهی سازمان بورس استعلام کرده است.
غلامرضا مصباحی مقدم در این زمینه اظهار کرد: در آخرین جلسه‌ای که برگزار کردیم این موضوع را بررسی کردیم و معلوم شد که استفتاهایی که صورت گرفته دقیق نبوده است و ما آن سوالات را مجدداً بررسی کردیم.
وی تاکید کرد: به خود معاملاتی که در بازار پایه انجام می‌گیرد اشکال شرعی وارد نیست، چون مهم این است که هنگام معامله طرفین معامله از قیمت با خبر باشند و این اتفاق در بازار پایه صورت می‌گیرد.
رئیس کمیته فقهی سازمان بورس افزود: اطلاعات سایر معامله‌گران را امکان دارد فرد نداند که این ضرری به معامله نمی‌زند.
مصباحی مقدم در واکنش به این سوال که برداشت از پاسخ شما این است که اگر مظنه‌ها مشخص نباشد مورد ندارد اما قیمت در نهایت باید مشخص باشد؟ گفت: بله، قیمت باید مشخص باشد.
انتهای پیام
