 ضمانت‌نامه برای واحدهای صنعتی جدید صادر نمی‌شود
رییس هیأت مدیره و مدیرعامل صندوق ضمانت سرمایه‌گذاری صنایع کوچک گفت: اولویت ما فعال نگاه داشتن و توانمندسازی و افزایش ظرفیت برای واحدهای فعال است.
به گزارش ایسنا به نقل از وزارت صنعت، معدن و تجارت، محمدحسین مقیسه بیان کرد: آینده مردم ایران و فرزندان ایران‌زمین در گرو حمایت امروز ما از فعالان تولید و صنعت است.
وی با بیان اینکه امسال موضوع افزایش سرمایه صندوق را به صورت جدی در دستور کار قرار داده‌ایم، تصریح کرد: در شرایط کنونی مدیریت منابع و اولویت‌بندی را به عنوان یکی از راهبردهای خود قرار داده‌ایم و به دنبال آن هستیم تا با حمایت از واحدهای نیمه تمام در مراحل پایانی، سرمایه در گردش واحدهای فعال و نیمه فعال با هدف افزایش تولید، اشتغال و صادرات؛ حمایت جدی کنیم.
مدیرعامل صندوق ضمانت سرمایه‌گذاری صنایع کوچک با تاکید بر پرهیز از صدور ضمانت‌نامه برای واحدهای ایجادی جدید، گفت: اولویت ما فعال نگاه داشتن و توانمندسازی و افزایش ظرفیت برای واحدهای فعال است و در این راستا سیاست خود را بر پشتیبانی و تسریع در خدمت‌رسانی از کالاهای دارای بازار قرار داده‌ایم.
مقیسه از تلاش‌های مسئولان صندوق ضمانت سرمایه‌گذاری صنایع کوچک و سازمان صنایع کوچک و شهرک‌های صنعتی ایران برای تقویت برنامه‌های حمایتی این صندوق در سال رونق تولید خبر داد و اعلام کرد: با حمایت‌های وزارت صنعت، معدن و تجارت (صمت) و پیگیری‌های خوبی که صورت گرفت، مقرر شد که از این به بعد ضمانت‌نامه‌های صادره از این صندوق که تا گذشته ۷۰ درصد تسهیلات دریافتی توسط واحد تولیدی صنایع کوچک را مورد حمایت قرار می‌داد، به ۹۰ درصد افزایش دهد که این امر مراحل پایانی خود را طی می‌کند و امیدواریم هرچه زودتر این مساله به صورت عمومی و رسمی اعلام شود.
انتهای پیام
