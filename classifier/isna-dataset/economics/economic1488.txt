افت اشتغالزایی در آمریکا
نیویورک تایمز وضعیت اقتصادی آمریکا را چالش جدید برای ترامپ دانست.
به گزارش ایسنا به نقل از نیویورک تایمز، به نظر می‌رسد پیامدهای جنگ تجاری دولت آمریکا با شرکای بزرگ این کشور به تدریج در حال آشکار شدن است و آمار اشتغالزایی ماه می که یکی از پیش‌قراولان اقتصادی بین شاخصه‌های مختلف برای اندازه‌گیری پیامدهای جنگ تجاری است، اقتصاددانان را ناامید کرد.
وزارت کار آمریکا در گزارش خود اعلام کرد: در ماه می فقط ۷۵ هزار اشتغالزایی صورت گرفته است و این کاهش بیش از حد انتظار، حادتر از آن است که ترامپ نادیده‌اش بگیرد.
در شرایطی که بسیاری از اقتصاددانان و سیاست‌مداران آمریکایی به ترامپ در خصوص تهدید سیاست‌های تجاری‌اش ضد رشد اقتصادی هشدار داده بودند، آمارهای جدید می‌تواند بانک مرکزی آمریکایی را برای کاهش نرخ بهره در فشار بیشتری قرار دهد.
اسکات اندرسون، کارشناس ارشد مسائل اقتصادی در "وست بانک" گفت: این مساله باید هشداری صریح به مقامات دولت و بانک مرکزی برای تعیین سیاست‌گذاری‌ها باشد. آمار اشتغالزایی ماه می به ما طعم تلخ تداوم جنگ تجاری را چشاند.
اقتصاد آمریکا امسال را نیرومند آغاز کرد. رشد سه ماهه نخست به ۳.۱ درصد رسید و رشد سطح دستمزدها باعث افزایش قدرت خرید شد. نرخ بیکاری با وجود عملکرد ضعیف ماه می هنوز در سطح ۳.۶ درصدی قرار دارد که بهترین عملکرد نیم قرن اخیر محسوب می‌شود.
دونالد ترامپ که پیش‌تر مکزیک را به اعمال تعرفه پنج درصدی در صورت مقابله نکردن با موج ورود پناهجویان از خاک مکزیک تهدید کرده بود، اعلام کرد که تصمیمش را به حالت تعلیق درآورده است.
به نظر می‌رسد که اشتغالزایی ماه می در این تصمیم وی بی تأثیر نبوده است.
اقتصاد آمریکا در سال ۲۰۱۸ به طور متوسط ماهانه ۲۲۳ هزار شغل و در پنج ماه نخست امسال به طور متوسط ۱۶۴ هزار شغل ایجاد کرده بود و عملکرد ماه می با این ارقام تفاوت چشمگیری دارد.
لیندزی پیگزا، کارشناس ارشد مؤسسه "اینوسمنت بنک اشتیفل" گفت: در مجموع اقتصاد بر لبه نازکی قرار دارد، در شرایطی که به رشد خوب فصل نخست افتخار می‌کنیم اما آن روی سکه نا اطمینانی از آینده قرار دارد.
انتهای پیام
