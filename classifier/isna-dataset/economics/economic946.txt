بررسی پیشنهاد جدید برای پایان اختلاف در اوپک پلاس
اوپک و یارانش پس از مذاکرات میان روسیه و ایران، در حال بررسی تاریخ اواسط ژوییه برای دیدار بعدی خود به منظور مذاکره درباره توافق کاهش تولید هستند تا به اختلاف نظرات درباره تغییر تاریخ نشست رسمی خود پایان دهند.
به گزارش ایسنا، این گروه تولیدکننده که بیش از نیمی از نفت جهان را تولید می‌کند، یک ماه است درباره تاریخ دیدار رسمی وزیران اختلاف دارد و ناکامی در رسیدن به توافق درباره زمان دیدار، بازار نفت را درباره سرنوشت توافق کاهش تولید دچار ابهام بیشتری کرده است.
بیژن زنگنه، وزیر نفت پس از دیدار با الکساندر نواک، وزیر انرژی روسیه در تهران به خبرنگاران گفت با برگزاری نشست اوپک در روزهای دهم تا دوازدهم ژوئیه مشکلی ندارد. اظهارات وی پیشرفت برای حل اختلاف در این زمینه را نشان داد زیرا وزیر نفت ایران پیش از این با تغییر تاریخ نشست رسمی اوپک مخالفت کرده بود.
کشورهای دیگر عضو گروه اوپک پلاس با تغییر زمان نشست از اواخر ژوئن به سوم و چهارم ژوئیه موافق بودند. پنج نماینده این گروه اظهار کردند که مطمئن نیستند پیشنهاد برای برگزاری نشست یک هفته دیرتر از تاریخ مذکور مورد موافقت اعضای دیگر قرار بگیرد.
این روسیه بود که درخواست کرد تاریخ نشست رسمی اوپک تغییر کند. این کشور که عضو اوپک نیست از سه سال پیش که با این گروه متحد شده است، اعمال نفوذ گسترده‌ای در تصمیمات اوپک داشته است.
طبق برنامه اولیه اوپک، کشورهای عضو این گروه قرار بود روز ۲۵ ژوئن در وین دیدار کنند و سپس روز بعد با روسیه و سایر تولیدکنندگان غیراوپک که در توافق کاهش تولید مشارکت دارند، دیدار کنند. با این حال روسیه که بزرگترین تولیدکننده غیراوپک مشارکت کننده در این پیمان است، تعویق زمان برگزاری دیدار تولیدکنندگان اوپک و غیراوپک به سوم و چهارم ژوئیه را پیشنهاد کرد و عربستان سعودی از این پیشنهاد حمایت کرد. دیدار قبلی که قرار بود در آوریل برگزار شود بنا به درخواست روسیه لغو شد.
الجزایر مانند ایران با تغییر زمان نشست به ژوئیه مخالف بود و اعلام کرده بود تاریخ جدید با برگزاری انتخابات در این کشور مصادف می‌شود اما بعداً از مخالفت خود دست برداشت و ایران تنها کشوری شد که با برگزاری نشست رسمی در اوایل ژوئیه مخالف بود.
بیژن زنگنه درباره واکنش الکساندر نواک به پیشنهاد وی برای برگزاری نشست در روزهای دهم تا دوازدهم ژوئیه گفت: وی تصمیم گیرنده نیست و تصمیم گیرنده اوپک است که باید به یک تفاهم برسد.
خبرگزاری‌های روسیه به نقل از وزیر انرژی این کشور گزارش کرده‌اند که مسکو با تاریخ‌های جدید از جمله ۱۲ ژوئیه برای برگزاری نشست کشورهای گروه اوپک پلاس موافق است. با این حال نواک گفته که هنوز درباره تغییر تاریخ نشست با همتای سعودی خود گفت‌وگو نکرده است.
بر اساس گزارش بلومبرگ، با وجود ابهاماتی که درباره تاریخ نشست اوپک وجود دارد این گروه و متحدانش در مواجهه با ضعف تقاضای جهانی و کندی رشد اقتصادی، به سوی تمدید توافق کاهش تولید خود پیش می‌روند. خالد الفالح، وزیر انرژی عربستان سعودی اوایل ماه میلادی جاری اظهار کرد که مطمئن است که محدودیت‌های تولید پس از ژوئن ادامه خواهد یافت.
انتهای پیام
