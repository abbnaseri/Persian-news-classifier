برخی مجوزها تولید را متوقف می‌کند
 وزیر امور اقتصادی و دارایی با اشاره به ضرورت حذف مجوزهای زائد برای بهبود فضای کسب و کار گفت که وجود برخی از این مجوزها باعث توقف بخشی از فعالیت‌های تولیدی می‌شود.
به گزارش ایسنا، فرهاد دژپسند در مراسم رونمایی از "نقشه راه عملیاتی بهبود محیط کسب و کار و صدور یکپارچه مجوزهای صنفی از درگاه ملی مجوزهای کشور" با بیان اینکه به ازای هر ۱۰ هزار میلیارد تومان افزایش اعتبارات عمرانی یک درصد رشد اقتصادی افزایش پیدا خواهد کرد، اظهار کرد: برای افزایش یک درصدی رشد اقتصادی همچنین باید تا ۱۷ درصد فضای کسب و کار را بهبود دهیم. اگر بتوانیم ۲۲ رتبه را در فضای کسب و کار بهبود دهیم باید یک درصد رشد اقتصادی غیرنفتی را اضافه کنیم و اگر این روند را سه سال ادامه دهیم می‌توانیم به رتبه ۷۰ در دنیا دست پیدا کنیم.
وزیر اقتصاد با بیان اینکه مجوزها در بسیاری اوقات نقش غل و زنجیر را بر پای فعالان اقتصادی ایفا می‌کنند، گفت: برخی این مجوزها می‌توانند بخشی از فعالیت‌های تولیدی را متوقف کنند.
دژپسند با بیان این‌که حالا که با محدودیت‌های تعدیل مالی مواجه هستیم باید در حوزه بهبود فضای کسب و کار مزیت‌هایی را ایجاد کنیم، این مساله را عاملی برای جذب سرمایه‌گذاران و فعالان اقتصادی توصیف کرد.
وی ارتباط بین هوشمندسازی اقتصاد و بهبود فضای کسب‌وکار را در بستر فضای مجازی تعریف کرد و گفت: با رفتن فعالیت‌ها به فضای الکترونیک خود به خود بسیاری از مجوزها حذف شده و فضای کسب و کار بهبود پیدا می‌کند.
وزیر اقتصاد با بیان این‌که IT ظرفیت‌های شغلی زیادی را در جامعه فارغ‌التحصیلان ایجاد می‌کند، افزود: در اقتصاد هوشمند هزینه مبادله کاهش پیدا و همچنین شفافیت نیز افزایش می‌یابد که همین مساله باعث تقویت بنگاه‌های کوچک و متوسط خواهد شد.
دژپسند جایگاه ۱۲۸ ایران در فضای جهانی کسب و کار را به معنای اولویت ۱۲۸ سرمایه‌گذاران برای سرمایه‌گذاری در ایران توصیف کرد.
به گزارش ایسنا، مراسم رونمایی از نقشه راه عملیاتی کسب و کار و صدور یکپارچه مجوزهای صنفی در حالی در وزارت اقتصاد برگزار شد که وزرای کشور، صنعت، ارتباطات و سخنگوی دولت که اعلام شده بود قرار است در این مراسم شرکت کنند غایب بودند.
انتهای پیام
