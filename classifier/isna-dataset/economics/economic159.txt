با رفتن به دانشگاه شاغل نمی‌شویم!
به اعتقاد یک کارشناس بازار کار، رفتن به دانشگاه و گرفتن مدرک موجب ایجاد شغل نمی‌شود و دانشجویان بعد از فارغ التحصیلی باید به جای کارجویی به کارآفرینان صاحب مهارت تبدیل شوند تا بتوانند به بازار کار راه پیدا کنند.

حاج اسماعیلی در گفت‌وگو با ایسنا، اظهار کرد: طی سال‌های گذشته همچنان بر روش‌های قدیمی و سنتی برای توسعه بازار کار تاکید کردیم در حالی که این روش‌ها کارساز نبوده است. امروز برای توسعه بازار کار باید با محوریت کارآفرینی و توسعه بخش خصوصی عمل کنیم و برای افزایش ظرفیت‌های بازار کار برنامه داشته باشیم.
وی گفت: برنامه‌ریزی موجب می‌شود تا رویکرد ما در خصوص آموزش عالی و دانشجویانی که در دانشگاه‌ها تحصیل می‌کنند تغییر کند چون آن چیزی که اکنون در دانشگاه‌ها تدریس می‌شود متناسب با نیازهای جامعه نیست لذا باید روندی را در دانشگاه‌ها پیگیری کنیم و واحدهایی را آموزش بدهیم که افراد بعد از فارغ‌التحصیلی صاحب مهارت و سر منشأ ایجاد تحول در بازار کار باشند.
به گفته این کارشناس بازار کار دانشجویانی که دانشگاه‌ها به عنوان نیروی کار تربیت می‌کنند این تصور را دارند که با گرفتن یک مدرک دانشگاهی باید به دنبال استخدام در ادارات و سازمان‌های دولتی باشند در حالی که ظرفیت جذب فارغ‌التحصیلان در ادارات دولتی به شدت پایین است.
استخدام سالانه ۲۵ هزار نفر غیرممکن است! 
حاج اسماعیلی با بیان اینکه نمی‌توانیم سالانه ۲۵ هزار نفر را استخدام کنیم، افزود: با وجود آنکه شاهد هدر رفتن بسیاری از سرمایه‌های کشور به دلیل ضعف نظام آموزشی کشور بوده و هستیم ولی بسیاری از فارغ‌التحصیلان به این درک و فهم رسیده‌اند که صرفاً تحصیل در دانشگاه نمی‌تواند برایشان شغل ایجاد کند چون ظرفیت‌ها در بخش دولتی برای استخدام آنها محدود است و ناچارند برای ورود به بازار کار مهارت کسب کنند.
وی در پایان بر ضرورت پیش‌بینی معافیت‌های مالیاتی و بیمه‌ای برای حمایت از کارآفرینان و واحدهای تولیدی تاکید کرد و گفت: اگر بخواهیم ظرفیت‌های بازار کار کشور توسعه یابد تنها از طریق مشارکت حداکثری مردم و توسعه بخش خصوصی در بازار کار امکانپذیر است و در چارچوب کارهای تولیدی برای حمایت از تولیدکنندگان باید معافیت‌های متعدد پیش‌بینی شود.
به گزارش ایسنا، کارشناسان معتقدند بسیاری از رشته‌های دانشگاهی بدون توجه به ملاحظات بازار کار و توجه به ظرفیت پذیرش در لیست رشته‌های دانشگاهی قرار می‌گیرند و این امر موجب می‌شود تا دانشجویان پس از فارغ‌التحصیلی نتوانند شغل مورد نظر خود را پیدا کنند. در حالی که بخش اعظمی از فارغ‌التحصیلان با چالش بی مهارتی در بازار کار مواجه هستند، آمارها نشان می‌دهد ۴۰ تا ۵۰ درصد افرادی که به قصد اشتغال وارد دوره‌های مهارتی می‌شوند، در راهیابی به بازار کار موفق‌ترند. 
انتهای پیام
