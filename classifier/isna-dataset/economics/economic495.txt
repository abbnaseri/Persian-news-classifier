وزارت نیرو تکلیف ۹۷ هزار چاه غیرمجاز را روشن می‌کند
 در سال‌هایی که کشور با بحران کم آبی دست و پنجه نرم می‌کرد، چراغ خطر حفر غیرمجاز چاه‌ها و برداشت بیش از حد از این چاه‌ها نیز روشن شد، به طوریکه در ۵۱ سال اخیر ۱۳۱ میلیارد مترمکعب آب از مخازن زیرزمینی اضافه برداشته‌ایم. به همین دلیل تعیین تکلیف چاه‌های غیرمجاز در فصل اولویت‌های وزارت نیرو جا گرفته است.
به گزارش ایسنا، آمار و ارقام حاکی از آن است که در ۵۱ سال اخیر ۱۳۱ میلیارد مترمکعب و در ۱۵ سال اخیر ۷۵ میلیارد مترمکعب آب از مخازن آب زیرزمینی کشور اضافه برداشت داشته‌ایم و این برداشت‌ها باعث شده است که از ۶۰۹ دشت کشور، برداشت آب در ۳۶۶ دشت ممنوع اعلام شود. 
به طور کلی حدود ۸۰۸ هزار حلقه چاه در کل کشور وجود دارد که از این تعداد ۳۲۰ هزار حلقه غیرمجاز بوده و کل برداشت آب به صورت مجاز، ۴۹ میلیارد مترمکعب و به صورت غیرمجاز ۷.۳ میلیارد مترمکعب است و گفته می‌شود نیمی از چاه‌های غیرمجاز در مازندران، گیلان و آذربایجان غربی قرار دارند.
مسئولان و کارشناسان بارها هشدار داده‌اند که آبخوان‌های زیرزمینی در خطر هستند و به همین دلیل یکی از برنامه‌های وزارت نیرو این است که چاه‌های غیرمجاز تعیین تکلیف شود، البته اعلام شده است که از ۳۲۰ هزار چاه غیرمجاز ۲۲۰ هزار چاه زیر ۲۰ متر است و برداشت قابل توجهی از آنها صورت نمی‌گیرد.
در این راستا تعیین تکلیف برداشت غیرمجاز از ۹۷ هزار چاه در دستور کار وزارت نیرو قرار دارد زیرا از آنجایی که امسال کشور در خشکسالی قرار ندارد، بهترین زمان برای این اقدام محسوب می‌شود.
انتهای پیام
