 انتشار ۴۰۰ میلیارد تومان اوراق بهادار برای تأمین مالی صنعت خودرو
معاون مالی و اقتصادی گروه خودروسازی سایپا از عرضه ۴۰۰۰ میلیارد ریال اوراق بهادار در سه‌ماهه نخست سال ۹۸ خبر داد و گفت: این اوراق به‌منظور تأمین و پوشش کسری بخشی از نیازهای نقدینگی این گروه در حال انتشار است.
به گزارش ایسنا به نقل از گروه خودروسازی سایپا، مهدی محمدرضایی گفت: ۴,۰۰۰ میلیارد ریال اوراق بهادار مذکور با طول عمر چهار ساله و با رکن ضامن بانک ملی و تعهد پذیره‌نویسی و بازارگردانی شرکت تأمین سرمایه لوتوس پارسیان، عرضه می‌شود.
وی افزود: این اوراق به عاملیت فروش کارگزاری بانک ملی ایران، نرخ سود سالیانه اوراق ۱۶ درصدی و همچنین با دفعات پرداخت سود هر سه ماه یک بار عرضه می‌شود.
معاون مالی و اقتصادی گروه سایپا اظهار کرد: عرضه اوراق اجاره، سلف موازی استاندارد و مرابحه از سال ۱۳۹۵ در دستور کار قرار گرفته و تاکنون بالغ بر ۲۸ هزار میلیارد ریال در چندین مرحله با هدف تأمین منابع مالی جهت کمک به رونق تولید و مقابله با محدودیت‌های این بخش، عرضه شده است.
محمدرضایی سیاست گروه خودروسازی سایپا را استفاده از منابع و راهکارهای داخلی برای تأمین مالی تولید دانست و گفت: با اجرای این سیاست‌ها، سرمایه مورد نیاز این گروه برای هدایت به سمت خطوط تولید و رونق و توسعه اشتغال فراهم می‌شود.
انتهای پیام
