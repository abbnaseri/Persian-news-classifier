هزینه وام مسکن ۱.۵ میلیون ارزان‌ شد
از آنجاکه بازار مسکن به دلیل رشد فزاینده قیمت‌ها و توان مالی کم طبقه متوسط و متوسط رو به پایین جامعه در رکود به سر می برد، اوراق تسهیلات مسکن با کمبود تقاضا روبرو شده و قیمتش کاهش یافته است؛ به طوریکه هزینه وام مسکن برای زوجین یک و نیم میلیون تومان طی چند روز اخیر کاهش یافته است.
به گزارش ایسنا، کاهش تقاضا در بازار مسکن سبب شده مشتریان اوراق تسهیلات مسکن نیز به مراتب کمتر از گذشته شوند و قیمت این اوراق در فرابورس ایران با افت روبرو شود؛ به طوری که بسیاری از نمادهای این گروه امروز در قیمت حدود ۴۴ هزار تومان داد و ستد شدند.
در ماه‌های گذشته با افزایش قیمت ارز قیمت واحدهای مسکونی به شدت با رشد مواجه بوده و مردم عادی توان خرید واحدهای مسکونی را تا حدود زیادی از دست دادند. این موضوع به کاهش تقاضا در اوراق تسهیلات مسکن دامن زده و سبب شده قیمت این اوراق کاهش یابد اما این کاهش هزینه برای مردم عادی و اجاره نشین‌ها فایده چندانی ندارد، چراکه قیمت‌ها در بازار مسکن آنچنان بالاست که حتی با وام هم زور افراد عادی به خرید مسکن نمی‌رسد.
به طوری که قیمت اوراق تسهیلات مسکن بانک مسکن اسفند ۱۳۹۶ تا خرداد ۱۳۹۸ در حدود قیمت ۴۴ تا ۴۵ هزار تومان بود. برخی از نمادهای رو به اتمام سر رسید نیز ۳۵ و ۳۹ هزار تومان داد و ستد شد.
در ادامه این گزارش به هزینه وام مسکن برای اقشار مختلف جامعه می‌پردازیم. در این گزارش با توجه به میانگین قیمت اوراق ۴۴ هزار تومانی، هزینه وام مسکن را برای اقشار مختلف محاسبه می‌کنیم.
زوج‌های تهرانی برای دریافت وام ۱۰۰ میلیون تومانی مسکن باید ۲۰۰ برگه تسهیلات مسکن خریداری کنند. آن‌ها باید هشت میلیون و ۸۰۰ هزار تومان صرف خرید این ۲۰۰ برگ‌ها کنند. به این مبلغ با احتساب ۲۰ میلیون تومان وام جعاله که بابت خرید آن باید ۴۰ برگ تسه خریداری شود، یک میلیون و ۷۶۰ هزار تومان اضافه می‌شود. در نتیجه در مجموع باید برای دریافت وام ۱۲۰ میلیون تومانی مسکن حدود ۱۰ میلیون و ۵۶۰ هزار تومان صرف شود.
همچنین زوج‌های غیر تهرانی که در شهرهایی با جمعیت بیش‌تر از ۲۰۰ هزار نفر جمعیت زندگی می‌کنند، می‌توانند تا سقف ۸۰ میلیون تومان وام بگیرند که برای گرفتن این مبلغ باید ۱۶۰ ورق بهادار خریداری کنند و با این حساب باید حدود هفت میلیون تومان بابت خرید این اوراق بپردازند که با احتساب یک میلیون و ۷۶۰ هزار تومان برای خرید اوراق وام جعاله در مجموع برای دریافت وام ۱۰۰ میلیون تومانی باید هشت میلیون و ۸۰۰ هزار تومان پرداخت کنند.
علاوه بر این، زوج‌های ساکن در سایر شهرهای با جمعیت زیر ۲۰۰ هزار نفر می‌توانند برای گرفتن ۶۰ میلیون تومان وام مسکن ۱۲۰ برگ بهادار خریداری کنند که باید پنج میلیون و۲۸۰ هزار تومان بابت خرید اوراق بپردازند. همچنین برای دریافت ۲۰ میلیون تومان دیگر بابت وام جعاله نیز باید یک میلیون و ۷۶۰ هزار تومان پرداخت کنند که در مجموع برای وام ۸۰ میلیون تومانی، حدود هفت میلیون تومان از سوی زوجین باید پرداخت شود.
مجردهای تهرانی نیز می‌توانند تا سقف ۶۰ میلیون تومان و غیر زوج‌هایی که در مراکز استان‌های بالای ۲۰۰ هزار نفر جمعیت دارند تا سقف ۵۰ میلیون تومان و در نهایت غیر زوج‌های ساکن در سایر مناطق تا سقف ۴۰ میلیون تومان وام دریافت کنند که به ترتیب هر کدام باید ۱۲۰، ۱۰۰ و ۸۰ برگ بهادار اوراق تسهیلات مسکن را از فرابورس ایران خریداری کنند.
با این حساب مجردهای تهرانی باید برای خرید این اوراق ۵ میلیون و۲۸۰ هزار تومان، افراد ساکن در مراکز استان بالای ۲۰۰ هزار نفر جمعیت مبلغ چهار میلیون و ۴۰۰ هزار تومان و افراد گروه سوم مبلغ سه میلیون و ۵۲۰ هزار تومان پرداخت کنند. البته در صورت تمایل برای دریافت وام ۲۰ میلیون تومانی جعاله باید مبلغ یک میلیون و ۷۶۰ هزار تومان دیگر هم بپردازند.
اوراق تسهیلات مسکن قابلیت معامله در فرا بورس ایران را دارد و ارزش اسمی هر برگ پنج میلیون ریال است. مدت اعتبار اوراق تسه حداکثر تا دو دوره شش ماهه قابل تمدید است. این اوراق با توجه به این‌که چقدر تا زمان اعتبارش باقی مانده، قیمت متفاوتی دارد.
در صورتی که مدت اعتبار این اوراق به اتمام رسیده و دارنده اوراق از تسهیلات آن استفاده نکند، نماد معاملاتی آن متوقف خواهد شد و وجوه پرداختی دیگر به دارنده اوراق بازپرداخت نخواهد شد.
انتهای پیام
