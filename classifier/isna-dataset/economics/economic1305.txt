بورس همچنان در حال رکوردشکنی
امروز نیز شاخص کل بورس تهران با رشد مواجه شد و با بالا رفتن از کانال 230 هزار واحدی پله پله رکورد جدید به ثبت رساند. گروه خودرویی، بانکی و شیمیایی‌ها سه گروهی بودند که بیشترین ارزش معاملات را امروز به خود اختصاص دادند. 
به گزارش ایسنا، امروز شاخص کل بازده نقدی و قیمتی بورس اوراق بهادار تهران ۳۵۰ واحد رشد کرد و به رقم ۲۳۰ هزار و ۶۱۷ واحدی رسید. از آنجایی که روز گذشته شاخص بازار برای اولین‌بار وارد کانال ۲۳۰ هزار واحدی شد از آن لحظه به بعد هر مقداری که نماگر اصلی بازار سرمایه "رشد بدون وقفه" داشته باشد می‌توانیم مدعی شویم این شاخص یک رکورد جدید ثبت کرده است.
شاخص کل هم وزن نیز با ۳۹۲ واحد رشد مواجه شد و رقم ۵۷ هزار و ۲۵۹ واحدی را تجربه کرد. شاخص آزاد شناور اما با ۲۵۵ واحد کاهش رقم ۲۶۱ هزار و ۱۷۳ واحد را تجربه کرد. همچنین شاخص بازار اول با ۹۹ واحد رشد تا عدد ۱۷۰ هزار و ۸۹۲ پایین رفت. در عین حال شاخص بازار دوم به رشد خود ادامه داد و با افزایش ۲۳۴۶ واحدی در تراز ۴۵۴ هزار و ۳۷۶ نشست.
مخابرات ایران، شرکت ارتباطات سیار ایران، گروه مپنا و خدمات انفورماتیک هر کدام به ترتیب ۲۹۶، ۲۶۶، ۱۶۲ و ۱۰۷ واحد تأثیر افزاینده روی شاخص‌های بازار سرمایه داشتند. اما فولاد مبارکه اصفهان، فولاد خوزستان، معدنی و صنعتی چادرملو و پتروشیمی مبین هر کدام به ترتیب ۱۲۰، ۹۷، ۸۵ و ۷۵ واحد تأثیر کاهنده روی شاخص‌های بازار سرمایه داشتند.
گروه خودرو امروز ارزش معاملات نسبتاً بالایی را تجربه کرد به طوری که این رقم به ۲۴۱ میلیارد تومان رسید. در این گروه در بخشی از سهم‌ها صف خرید مشاهده می‌شد و به طور کلی بیشتر سهم‌های این گروه کمتر از سه درصد نوسان قیمت را تجربه کردند.
گروه دیگری که ارزش معاملات نسبتاً بالایی را تجربه کرد بانکی‌ها بودند به طوری که با دست به دست کردن بیش از یک میلیارد سهم و اوراق مالی به ارزش معاملات ۱۱۵ میلیارد تومانی رسید. اما در عین حال به جز نماد بانک پارسیان و مؤسسه اعتباری ملل که بیش از چهار درصد رشد کردند بیشتر نمادهای بانکی با کاهش قیمت مواجه شدند.
از دیگر گروه‌هایی که ارزش معاملات بالایی را نسبت به دیگران داشتند فلزات اساسی، سیمان، کانه‌های فلزی و گروه مواد دارویی بود.
ارزش معاملات بورس تهران امروز به رقم ۱,۷۴۰ میلیارد تومان رسید و حجم معاملات عدد پنج هزار میلیارد سهم و اوراق مالی را پشت سر گذاشت. همچنین در فرابورس ایران ارزش معاملات به رقم ۷۲۷ میلیارد تومان رسید و حجم معاملات عدد ۱.۴ میلیارد سهم و اوراق مالی را تجربه کرد.
انتهای پیام
