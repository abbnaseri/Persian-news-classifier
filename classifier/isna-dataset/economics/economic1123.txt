لیگ ستارگان بورس، بین‌المللی برگزار می‌شود
نایب رئیس هیات مدیره سازمان بورس و اوراق بهادار با اشاره با برگزاری سومین دوره از مسابقات لیگ ستارگان بورس، گفت: این دوره از مسابقات لیگ ستارگان بورس به صورت بین‌المللی برگزار می‌شود و تاکنون سه تیم خارجی و ۳۶ تیم داخلی برای شرکت در آن اعلام آمادگی کرده اند.
به گزارش ایسنا حسن امیری امروز در نشست خبری که به مناسبت برگزاری لیگ ستارگان در سازمان بورس برگزار شد، اظهار کرد: هدف ما از برگزاری این مسابقات افزایش عمق بازار سرمایه است. این نوع فرهنگ سازی‌ها سبب می‌شود که دانشگاهیان که مدیران آینده کشور هستند با بازار سرمایه بیشتر آشنا شوند.
وی ادامه داد: دانشجویان رشته‌های مدیریت مالی، حسابداری و اقتصاد باید با بازار سرمایه آشنا باشند در عین حال فارغ از اینکه رشته دانشجویان چیست آنها می‌توانند در این مسابقات شرکت کنند. این موضوع سبب می‌شود که دانشجویان در رشته‌ای مختلف بیشتر با بازار سرمایه آشنا شوند.
نایب رئیس هیأت مدیره سازمان بورس و اوراق بهادار در پاسخ به این پرسش ایسنا که حد ضرر شرکت کنندگان این مسابقات چقدر است؟ گفت: اعتبار ۲۰ میلیون تومانی برای شرکت کننده این مسابقات در نظر گرفته شده که حد ضرر شرکت کنندگان ۱۵ درصد است؛ اگر گروهی بیش از ۱۵ درصد ضرر کند از دور مسابقات خارج خواهد شد. البته سود احتمالی که افراد از این معاملات کسب می‌کنند به خودشان تعلق می‌گیرد.
امیری در پاسخ به دیگر سوال ایسنا مبنی بر اینکه آیا شرکت کنندگان می‌توانند در پرتفوی خود اوراق بهادار مبتنی بر کالا هم داشته باشند؟ گفت: خیر، این مسابقات بر اساس معاملات سهام شرکت‌های بورسی و فرابورسی انجام می‌شود.
وی درباره تعداد شرکت کنندگان این رویداد بیان کرد: در حال حاضر ۳۶ تیم دانشجویی از دانشگاه‌های ایران و ۳ تیم دانشجویی از عراق، سوریه و عمان اعلام آمادگی کرده‌اند. البته برای آشنایی بیشتر تیم‌ها با بازار سرمایه دو هفته کلاس آموزشی قبل از مسابقات برای آنها در نظر گرفته شده است.
نایب رئیس سازمان بورس گفت: هر تیم شرکت کننده را باید یک سرپرست همراهی کند که این سرپرست باید عضو هیأت علمی دانشگاه مرتبط باشد. همچنین تیم‌ها در هفته اول مسابقات باید حضور داشته باشند و در هفته‌های بعد فقط یک روز در هفته را برای انجام معاملات باید حضور داشته باشند. ضمن اینکه دانشگاه‌های برتر دوره‌های قبل نیز می‌توانند دو تیم را در این مسابقات شرکت دهند. با توجه به اینکه تا شنبه آینده دوم تیر که زمان ثبت نام در این رقابت تمدید شده است، پیش بینی می‌شود شمار تیم‌های شرکت کننده به حدود ۵۰ تیم برسد.
انتهای پیام
