حداقل یک بار با کارت سوخت شخصی سوخت‌گیری کنید
شرکت ملی پخش فرآورده‌های نفتی ایران طی توضیحاتی به دارندگان کارت هوشمند سوخت توصیه کرد که حداقل تا پایان تیرماه یک بار با کارت سوخت شخصی خود سوخت‌گیری کنند.
به گزارش ایسنا، در متن این توضیحات آمده است: «نظر به اجرای مصوبات دولت و مجلس شورای اسلامی و با توجه به برنامه عرضه بنزین با استفاده از کارت هوشمند سوخت از ۲۰ مرداد ماه امسال، روابط عمومی شرکت ملی پخش فرآورده‌های نفتی ایران توصیه می‌کند، به منظور کسب اطمینان از صحت عملکرد کارت سوخت، مالکان تمامی خودروها و موتورسیکلت‌ها تا پایان تیرماه حداقل یک بار از کارت سوخت شخصی خود استفاده و در صورت بروز هر گونه مشکل احتمالی، به آدرس سایت wwww.niopdc.ir مراجعه کنند.»
به‌تازگی نیز امیر وکیل‌زاده - مدیر عامل شرکت ملی پخش فرآورده‌های نفتی - از الزام استفاده از کارت سوخت شخصی از تاریخ ۲۰ مردادماه خبر داد و به ایسنا گفت: این طرح را با هدف جلوگیری از سوءاستفاده و مقابله با قاچاق سوخت اجرایی خواهیم کرد.
وی با تاکید به اینکه باید فرهنگ استفاده از کارت سوخت شخصی در جامعه نهادینه شود، اظهار کرد: بخشی از قاچاق سوخت به دلیل سوءاستفاده از کارت‌های شخصی دیگران است.
وی افزود: کارت سوخت هر فردی باید توسط همان فرد و در همان شهری که زندگی می‌کند، مورد استفاده قرار گیرد؛ در غیر این صورت سوءاستفاده‌هایی را شاهد خواهیم بود و این یک منطق است که گفته می‌شود هر کسی از کار سوخت خودش استفاده کند، به رونق و اقتصاد کشور کمک کرده است.
کارت سوخت، تابلو ورود ممنوع قاچاقچیان
مدیرعامل شرکت ملی پخش فرآورده‌های نفتی ایران تصریح کرد: این وظیفه همه افراد است تا این کار را انجام دهند چراکه این مساله کمک شایانی به اقتصاد می‌کند و از این‌که یارانه‌ای که مال مردم و کشور است از مسیر درست خارج شود، جلوگیری می‌کند. بنابراین توصیه می‌کنم که همه از کارت سوخت شخصی خود استفاده کنند و اصرار ما نیز تنها جلوگیری از سوءاستفاده است.
وکیل‌زاده ابراز کرد: در همین راستا از مردم درخواست کردیم تا از ۲۰ مردادماه در جایگاه‌ها از کارت سوخت شخصی خودشان استفاده کنند و امیدواریم که با این کار بتوانیم در این حوزه ساماندهی بیش‌تری را انجام دهیم.
افرادی که کارت سوخت خود را گم کردند، چه کنند؟
طبق آخرین اطلاعیه شرکت ملی پخش فرآورده‌های نفتی آن دسته از صاحبان خودروها که کارت هوشمند سوخت خود را گم کرده و بر اساس فراخوان قبلی شرکت ملی پخش فرآورده‌های نفتی ایران، نسبت به درج اطلاعات خود در سامانه دولت همراه اقدام و با طی کردن فرایند لازم، شماره حساب کارت اعتباری خود را ثبت کرده‌اند، نیازی به ثبت‌نام مجدد ندارند و کارت هوشمند سوخت آن‌ها بر اساس ثبت‌نام انجام شده قبلی، صادر می‌شود و توسط شرکت پست جمهوری اسلامی ایران به آنها تحویل داده خواهد شد.
این هموطنان، هزینه صدور کارت سوخت المثنی را برابر تعرفه مصوب، هنگام دریافت کارت به مأموران شرکت پست جمهوری اسلامی ایران پرداخت خواهند کرد. هم‌چنین اگر عده‌ای از شهروندان که کارت هوشمند سوخت خود را گم کرده‌اند و در فراخوان قبلی نسبت به ثبت‌نام از طریق سامانه دولت همراه اقدام نکرده‌اند، می‌توانند با مراجعه به دفاتر پلیس +۱۰ یا سامانه دولت همراه (به ترتیبی که متعاقباً اعلام می‌شود) برای صدور کارت هوشمند سوخت المثنی اقدام کنند.
انتهای پیام
