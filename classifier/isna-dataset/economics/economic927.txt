اعلام جزئیات پروازهای حج تمتع در سال ٩٨
قائم مقام مدیرعامل شرکت هواپیمایی ایران ایر جزئیات پروازهای حج تمتع در سال جاری برای جابجایی ٨٦ هزار و ٥٥٠ زائر ایرانی را تشریح کرد.
به گزارش ایسنا، حسن قاسمی در نشستی خبری که صبح امروز در محل شرکت هواپیمایی ایران ایر به منظور تشریح وضعیت پروازهای حج تمتع در سال جاری برگزار شد، اظهار کرد: هر ساله ٥٠ درصد پرواز حجاج توسط شرکت‌های هواپیمایی عربستانی و ٥٠ درصد نیز توسط شرکت‌های هواپیمایی ایران انجام می‌شد که ٢٥ درصد پروازها توسط ایران ایر و ٢٥ درصد توسط هواپیمایی ماهان انجام می‌شد.
وی ادامه داد: طی دو سال گذشته با توجه به محدودیت به وجود آمده برای ماهان ایر، ٢٥ درصد پروازهای طرف ایرانی از سوی قشم ایر انجام می‌شد که در سال جاری طرف سعودی اعلام کرد در عملیات حج جمهوری اسلامی ایران شرکت نمی‌کند تا این موضوع باعث شود ١٠٠ درصد عملیات حج در سال جاری توسط ایران ایر انجام شود.
قائم مقام مدیرعامل هما با بیان اینکه در سال جاری ۸۶ هزار و ۵۵۰ نفر به حج تمتع خواهند رفت، بیان کرد: با توجه به شرایط پیش آمده شرکت هواپیمایی ایران ایر کار بسیار سختی پیش رو دارد و با سازمان حج و زیارت در این رابطه جلسه‌ای برگزار کرده‌ایم و از مسئولان این سازمان تقاضا کردیم که با سعودی‌ها مذاکره کنند و به این سمت برویم که مجوزهای لازم به منظور انجام پرواز توسط قشم ایر را کسب کنیم تا آنها بتوانند در انتقال حجاج به ما کمک کنند و فشار از روی هواپیمایی هما کاسته شود که در این رابطه اعلام شد رایزنی‌ها از قبل انجام شده و ادامه خواهد یافت تا نتیجه آن اعلام می‌شود اما د رحا ل حاضر قرار بر این است که صد در صد پروازها توسط شرکت هواپیمایی هما انجام شود.
قاسمی به اشاره به اینکه جلسه‌ای در رابطه با رئیس سازمان هواپیمایی کشوری و تمامی شرکت‌های داخلی برگزار و محدودیت‌های به وجود آمده برای آنها بیان شد، گفت: ایران ایر تمام هواپیماهای خود از مسیرهای مختلف که نسبت به آن تعهد داشته، خارج کرده و در اولین روز حج تمام امکانات هما در مسیر انتقال حجاج قرار می‌گیرد و این عملیات از ۱۷ فرودگاه آغاز می‌شود که ایران ایر امکانات خود را بین این ۱۷ استان تقسیم کرده است.
وی با بیان اینکه ۸۶ هزار و ۵۵۰ زائر در ۵۷۳ کاروان به حج تمتع خواهند رفت، بیان کرد: در مجموع ۷۲۲ پرواز رفت و برگشت در کل عملیات حج برگزار می‌شود که ۳۶۱ پرواز مربوط به عملیات رفت و ۳۶۱ پرواز مربوط به عملیات برگشت است و در مجموع میزان ساعت پرواز کل عملیات رفت و برگشت ۴۵۲۴ ساعت خواهد بود که در عملیات رفت ۹ هواپیما و در عملیات برگشت ۱۰ هواپیما پروازها را انجام خواهند داد.
مدیر عملیات حج تمتع همچنین با بیان اینکه عملیات رفت در طول ۳۳ روز و عملیات برگشت حج در طول ۲۳ روز انجام خواهد شد، اظهار کرد: اولین پروازها از فرودگاه‌های امام خمینی (ره)، فرودگاه اهواز و یزد انجام می‌شود و تعداد پروازهای رفت از فرودگاه امام ۱۲۴ پرواز است که شامل ۳۰ هزار زائر خواهد بود و کمترین عملیات زائرین از فرودگاه گیلان با ۴۸۶ زائر است که فرودگاه امام بیشترین حجم از زائران را انتقال خواهد داد.
قاسمی با اعلام اینکه عملیات رفت پروازهای حج تمتع در سال جاری از هفدهم تیرماه آغاز می‌شود، گفت: تا ۱۶ تیرماه و طی سه روز عوامل سازمان انتقال خواهند یافت و از ۱۷ تیرماه به طور رسمی انتقال زائران به مدینه و جده انجام می‌شود و ۱۴ مرداد ماه عملیات رفت پایان می‌یابد.
وی افزود: در عملیات رفت، ۱۶۲ پرواز به جده و ۱۹۹ پرواز به مدینه انجام خواهد شد که ۵۶ درصد زائران مدینه اول و ۴۴ درصد زائران مدینه دوم هستند.
قائم مقام مدیرعامل هما با بیان اینکه عملیات برگشت پروازی حج تمتع از ۲۶ مردادماه سال جاری از فرودگاه‌های جده و مدینه به سمت ایران آغاز و تا ۱۷ شهریورماه ادامه می‌یابد، اظهار کرد: در عملیات برگشت ۱۸۶ پرواز از فرودگاه جده و ۱۸۵ پرواز از فرودگاه مدینه انجام می‌شود که در مجموع طی ۲۳ روز خواهد بود و ۵۱ درصد زائران از مدینه و ۴۹ درصد از جده به ایران منتقل می‌شوند که تمهیدات لازم در این خصوص اندیشیده شده است.
قاسمی همچنین در مورد میزان بار مجاز همراه مسافران خاطرنشان کرد: بار همراه مسافران غیر از سفر حجاج ۳۰ کیلوگرم است اما در پروازهای حج این میزان ۴۰ کیلوگرم و در دو بسته در نظر گرفته شده است و زائران می‌توانند وزن ساک دستی مجاز جهت ورود به کابین هواپیما برای آنها ۵ کیلوگرم است.
به گفته وی، زائران می‌توانند جهت کسب هر گونه اطلاعات بیشتر به سایت شرکت هواپیمایی هما مراجعه کرده و یا با شماره تماس‌های ۰۹۱۲۱۱۳۲۵۴۰ و ۰۹۱۲۲۹۹۷۱۰۸ تماس حاصل نمایند.
مدیر عملیات حج تمتع در مورد تأخیرهای پروازی نیز خاطرنشان کرد: تأخیر در انجام پروازها اجتناب‌ناپذیر است و به طور مثال در بحث آب و هوایی نمی‌توان کار خاصی انجام داد اما تلاش ما بر این است که تأخیر در کمترین زمان ممکن وجود داشته باشد و هواپیمای پشتیبان نیز در عملیات رفت و برگشت لحاظ شده است تا اگر تأخیر یا مسئله‌ای به وجود آمد بتوانیم تصمیمات لازم را اتخاذ کنیم.
قاسمی در پاسخ به سوال دیگری مبنی بر نحوه تسویه حساب ایران ایر با سایر شرکت‌های هواپیمایی بیان کرد: ما اگر نتوانیم به نحو احسن در پروازها غیر از حج به مسافران خدمت‌رسانی کنیم، باید جریمه پرداخت کنیم اما با توجه به اینکه وظایف مربوطه از سوی دولت به ما تکلیف شده است، موظف به انجام آن هستیم و مسئولیت‌هایی که برای ما اتفاق افتاده، اجتناب‌ناپذیر است و تمام تلاش خود را به کار خواهیم گرفت تا پروازی لغو نشود. چرا که ما نمی‌دانستیم باید تمام امکانات خود را به مقوله حج اختصاص دهیم.
وی همچنین در مورد پرداخت جریمه به مسافرانی که با توجه به تغییر هواپیما این امکان در مورد آنها وجود دارد که از خدمات مشابه ایران ایر استفاده نکنند، گفت: با توجه به اینکه ما بلیت‌فروشی کرده و تعهد داریم فشار به هواپیمایی ایران ایر و نه به مسافران پروازی وارد می‌شود.
قائم مقام مدیرعامل هما همچنین در مورد مقوله سوخت‌رسانی به هواپیماهای مربوطه خاطرنشان کرد: با توجه به مجوز ارائه شده از سوی عربستانی‌ها مشکلی در سوخت‌رسانی نخواهیم داشت.
به گفته قاسمی پرواز حجاج از تهران، اهواز، یزد، رشت، بیرجند، اصفهان، بندرعباس، بوشهر، گرگان، ساری، کرمان، تبریز، مشهد، زاهدان، ارومیه، کرمانشاه و شیراز انجام می‌شود.
انتهای پیام
