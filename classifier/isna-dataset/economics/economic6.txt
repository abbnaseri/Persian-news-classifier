مهر تأیید هواوی به سریع‌تر بودن هانگ‌منگ نسبت به اندروید!
مؤسس و مدیرعامل هواوی خاطرنشان کرد که سیستم عامل اختصاصی این شرکت یعنی هانگ منگ ۶۰ درصد سریع‌تر از اندروید است.
به گزارش ایسنا، رن ژنگفی، مدیرعامل و بنیان گذار شرکت چینی هواوی به تازگی در مصاحبه و گفت‌وگویی با نشریه فرانسوی Le Point در مورد سیستم عامل اختصاصی توسعه داده شده توسط هواوی سخن گفت و خاطرنشان کرد که سیستم عامل اختصاصی این شرکت چینی که هانگ منگ (Hong Meng) نام دارد، بسیار سریع‌تر از اندروید است و سرعت آن نیز ۶۰ درصد بیشتر گزارش و اعلام شده است.
گفته می‌شود که سیستم عامل اختصاصی هانگ منگ هواوی، از چند سال پیش در دستور کار این غول تکنولوژی چینی قرار داشته و به منظور رهایی از وابستگی به سیستم عامل غول‌های تکنولوژی آمریکایی همچون اندروید گوگل و آی او اس اپل، برای محصولات و گوشی‌های هوشمند این برند در حال توسعه بوده است. اما تشدید نگرانی‌های امنیتی و همچنین اعمال تحریم و محدودیت‌های جدید تجاری علیه هواوی، موجب شد باری دیگر مساله توسعه و ارائه یک سیستم عامل اختصاصی و یکپارچه قوت بگیرد و به عنوان راه‌حلی برای مقابله با تحریم‌های آمریکا در نظر گرفته شود.
در آخرین گزارش‌های منتشر شده درباره هانگ منگ، اعلام شد که بسیاری از شرکت‌های فعال در حوزه تکنولوژی و تولید موبایل در چین، این سیستم عامل مورد تست و آزمایش قرار گرفت که بعد از متوجه شدند سرعت آن از اندروید ۶۰ درصد بیشتر است و عملکرد بهتر و بهینه‌تری را نسبت به سیستم عامل توسعه داده شده توسط گوگل دارد.
بر اساس گزارش سی‌نت، این در حالیست که همان موقعی که بسیاری از شرکت‌های چینی به تعریف و تمجید از هانگ منگ پرداختند، برخی از منتقدان و کارشناسان با نگرشی منفی‌گرایانه این پرسش را مطرح کردند که اگر سیستم عامل اختصاصی هواوی سریع‌تر از اندروید بوده است چرا شرکت‌های چینی زودتر از این به سراغ آن نرفته‌اند.
اما برخی دیگر از کارشناسان در پاسخ به سوالات منتقدان خاطرنشان کرده‌اند که ارائه سیستم عامل‌های اختصاصی شرکت‌های مختلف برای موبایل همواره با شکست روبرو شده است و تقریباً می‌توان گفت تمامی تولیدکنندگان موبایلی که از سیستم عامل‌های بجز اندروید و آی او اس استفاده کرده‌اند، بعد از مدتی سهم خود را در بازارهای جهانی از دست داده‌اند و با خطر ورشکستگی مواجه شده‌اند که از جمله مهم‌ترین نمونه‌های ناکام در این زمینه می‌توان به مایکروسافت و نوکیا اشاره کرد. بنابراین منطقی به نظر نمی‌رسد که یک شرکت قبل از آنکه مجبور باشد، به فکر استفاده از یک سیستم عامل اختصاصی بیفتد.
با توجه به آنکه حدود دو ماه پیش دولت ترامپ فهرست جدیدی از شرکت‌های ممنوعه برای تجارت و ایالات متحده را اعلام و منتشر کرد که در آن نام شرکت چینی هوآوی به عنوان بزرگ‌ترین توسعه دهنده تجهیزات مخابراتی و عرضه‌کننده گوشی‌های هوشمند در جهان نیز به چشم می‌خورد، حالا به نظر می‌رسد که تصمیم این شرکت برای ارائه یک سیستم عامل اختصاصی و یکپارچه برای تمام محصولات تولیدی خود جدی‌تر از قبل شده و می‌خواهد هرچه سریع‌تر به ارائه یک سیستم عامل مستقل از اندروید و آی او اس اقدام کند.
با توجه به تحریم هواوی توسط واشنگتن و لغو لایسنس استفاده از سیستم‌عامل اندروید از سوی گوگل، به نظر می‌رسد که این تعبیر به واقعیت پیوسته و هواوی احتمالاً مجبور خواهد بود از برنامه دوم (پلان بی) خود استفاده کرده و سیستم عامل اختصاصی خودش را توسعه دهد. گزارش‌های متعددی در مورد سیستم عامل اختصاصی توسعه شده توسط هواوی منتشر شده است که نظرات ضد و نقیض کارشناسان و تحلیلگران را در مورد موفقیت آن نشان می‌دهد.
بعد از اعمال تحریم‌های جدید برای تجارت با شرکت هواوی، این غول تکنولوژی اعلام کرد که از ماه‌ها پیش به دنبال توسعه و ارائه یک سیستم عامل اختصاصی و یکپارچه برای گوشی‌های هوشمند و سایر محصولاتش بوده است و قرار است به زودی در ماه‌های آتی از آن رونمایی کند.
این در حالیست که بعد از نشست گروه بیست (G۲۰) و وعده ترامپ به لغو بسیاری از محدودیت‌ها و تحریم‌ها علیه هواوی، این شرکت چینی در کنار بسیاری دیگر از کارشناسان و تحلیلگران امیدوارند که دولت ایالات متحده آمریکا از تصمیم خود برای اعمال فشار، تحریم و محدودیت‌های سنگین تجاری علیه هواوی برای همیشه دست بردارد تا هواوی بتواند دوباره از لایسنس و حق استفاده و بهره‌برداری از سیستم عامل اندروید، توسعه داده شده توسط شرکت آمریکایی گوگل، استفاده کند.
هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ، رئیس جمهور آمریکا و بسیاری از کشورهای هم‌پیمانش به شدت تحت فشارهای سیاسی و تجاری قرار گرفته است و بسیاری از این کشورها اعم از آمریکا، کانادا، استرالیا، نیوزلند، ژاپن و برخی از کشورهای اروپایی از جمله آلمان و بریتانیا استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین ممنوع اعلام کرده بودند.
با اینکه دولت چین و شرکت هواوی همه این اتهامات را بارها رد و تکذیب کردند، به نظر می‌رسد که نگرانی درباره جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد. از طرفی دیگر، جنگ تجاری چین و آمریکا نیز به نگرانی‌های امنیتی علیه هواوی در توسعه زیرساخت‌های مربوط به شبکه ۵G مزید بر علت شده و در حال حاضر آتش اختلافات آنها را شعله‌ورتر از قبل کرده است.
انتهای پیام
