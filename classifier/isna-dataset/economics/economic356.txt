احتمال دور زدن بیمه‌شدگان در ارزیابی‌های وابسته به شرکت‌های بیمه 
ارزیابی مستقل خسارات رخ داده ضرورتی است که یک کارشناس مسائل بیمه‌ای معتقد است شرکت‌های بیمه با ایجاد شرکت‌های وابسته و انجام خدمات ارزیابی خسارت توسط آنها استقلال ارزیابی را زیر سوال برده‌اند.
به گزارش ایسنا، ارزیابی مستقل خسارات اعلام شده به شرکت‌های بیمه ضرورتی است که بیمه مرکزی نیز در سال‌های گذشته بارها روی آن صحه گذاشته و در همین جهت خود به صورت مستقل اقدام به برگزاری دوره‌ها و آزمون‌های سفت و سختی کرده است.
بر این اساس شرکت‌های بیمه‌ای مجاز شدند خدمات ارزیابی خسارت خود را اصطلاحاً برون‌سپاری کنند؛ در این شرایط انتظار می‌رفت از ارزیابان مستقلی که توسط بیمه مرکزی تأیید شده‌اند بیشتر استفاده شود اما این اتفاق رخ نداد.
بر اساس گفته‌های مجتبی کیهانی - کارشناس صنعت بیمه - شرکت‌های بیمه برای دور زدن این فرایند خدمات خود را به برخی از شرکت‌ها و کارگزاری‌های واسطه‌ای سپرده‌اند که در بسیاری از موارد از نیروهای متخصصی هم استفاده نمی‌کنند.
این کارشناس مساله مهم دیگر در این ارتباط را وابسته بودن این شرکت‌های ارزیابی خسارت به همان شرکت‌های بیمه‌ای عنوان کرد و گفت: چون حوزه درمان برای شرکت‌های بیمه هزینه‌بر است آنها این خدمات را به شرکت‌های وابسته دیگری واگذار می‌کنند که در این مورد نیز کارهای مربوط به ارزیابی خسارت درمان هم انجام می‌شود.
به گفته کیهانی، در نتیجه این فرایند ارزیابان مستقل خسارتی که مورد تأیید بیمه مرکزی هستند خود به خود از چرخه ارزیابی خسارت حذف می‌شوند و ارزیابان وابسته و غیرمتخصص تقویت می‌شوند.
به گزارش ایسنا، از آنجا که پرتفوی حوزه درمان به تنهایی برای شرکت‌های بیمه سودآور نیست این شرکت‌ها با ایجاد تشکیلاتی وابسته به خود سعی می‌کنند با برون‌سپاری خدمات از هزینه‌های این حوزه کاهش دهند که در این بین این شرکت‌ها خدمات ارزیابی خسارت را هم انجام می‌دهند.
انتهای پیام
