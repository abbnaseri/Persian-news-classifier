قیمت شکر به محدوده ۴۰۰۰ تومان رسیده است
رئیس اتحادیه نبات، آب‌نبات ریز و قند ریز گفت: قیمت شکر در سطح بازار کاهش یافته و به محدوده ۴۰۰۰ تومان رسیده است.
حسن افخمی در گفت‌وگو با ایسنا، اظهار کرد: عموم واحدهای تولیدی و فعال این صنف در سطح تهران در قالب واحدهای کارگاهی کوچک فعال هستند و فعالان صنفی که حجم کار خود را وسعت داده‌اند و در معیار کارخانجات صنعتی فعالیت دارند، از سطح شهر خارج و به اطراف شهر نقل مکان کرده‌اند.
وی با بیان اینکه ۵۵۰ واحد صنفی دارای جواز کسب و ۲۵۰ واحد در دست اقدام برای دریافت مجوزهای قانونی هستند، گفت: قیمت مواد اولیه رشد قابل توجهی داشته و این موضوع بر میزان مصرف تأثیرگذار بوده است و از سوی دیگر افراد با توجه به فرهنگ مصرف خود محصولات سنتی و صنعتی را برای مصرف انتخاب می‌کنند.
افخمی یادآور شد: محصولات این صنف، نبات، آب نبات، شکر پنیر و آبنبات های سنتی است که عمده ماده اولیه آن شکر است که در ماه‌های اخیر روند صعودی قیمت را در دستور کار قرار داد و با اقدامات دولت روند صعودی قیمت آن تا حدودی خنثی شد.
رئیس اتحادیه نبات، آب‌نبات ریز و قند ریز خاطرنشان کرد: در ایام ماه مبارک رمضان در سه نوبت شکر دولتی از سوی اتحادیه به مجموع وزن هزار و ۲۵۰ تن در بین اعضا با قیمت ۳ تا ۳ هزار و ۴۰۰ تومان عرضه شد.
وی تاکید کرد: توزیع دولتی شکر کاهش قیمت را به همراه داشت و قیمت بیش از ۸,۰۰۰ تومان را به محدوده ۴,۰۰۰ تومان رسانده است. در این شرایط محصولات نهایی این صنف نیز با توجه به قیمت شکر و فضای رقابتی قیمت‌گذاری می‌شوند.
انتهای پیام
