یک خبر خوب برای اوپک پلاس
رشد پرشتاب نرخ تولید نفت آمریکا در واکنش به افت قیمت ها از اواخر سه ماهه سوم سال ۲۰۱۸ آهسته شده است.
به گزارش ایسنا، آمار رسمی نشان داد که تولید نفت و میعانات آمریکا در ماه آوریل به رکورد ۱۲.۱۶ میلیون بشکه در روز صعود کرد که ۱.۶۹ میلیون بشکه در روز (۱۶ درصد) در مقایسه با مدت مشابه سال گذشته رشد داشته است. اما آمار تولید ماهانه اداره اطلاعات انرژی آمریکا نشان می دهد که نرخ رشد از زمانی که در سه ماهه سوم سال ۲۰۱۸ به اوج خود رسید، آهسته شده است.
مجموع تولید نفت و میعانات آمریکا در مدت سه ماه از فوریه تا آوریل سال ۲۰۱۹ بر مبنای سالانه تنها ۱.۵۲ میلیون بشکه در روز رشد کرد که در مقایسه با نرخ رشد ۱.۹۷ میلیون بشکه در روز در فاصله اوت تا اکتبر سال ۲۰۱۸ کمتر بود. تولید ۴۸ ایالت آمریکا که عمدتا مربوط به مناطق شیل بوده است، در فاصله ماه‌های فوریه تا آوریل سال ۲۰۱۹ تنها ۱.۳۴ میلیون بشکه در روز رشد کرد که پایین‌تر از ۱.۸۱ میلیون بشکه در روز در فاصله اوت تا اکتبر سال ۲۰۱۸ بود.
کندی رشد تولید در تمامی مناطق بزرگ شیل آمریکا مشهود است، زیرا شرکت ها در واکنش به قیمتهای پایین‌تر، نرخ حفاری جدید و ساخت چاه ها را کمتر کرده‌اند. به عنوان مثال در بخش اسپرابری منطقه پرمیان باسین، رشد تولید سالانه از ۴۲۵ هزار بشکه در روز بین اوت تا اکتبر به ۳۰۰ هزار بشکه در روز در فاصله مارس تا مه کاهش یافت.
قیمت های پایین‌تر از رونق حفاری و فرکینگ که در سالهای ۲۰۱۷ و ۲۰۱۸ مشاهده شد، کاسته و کمک کرده است پیش بینی مازاد تولید در بازار جهانی نفت محقق نشود.
در سراسر آمریکا شمار دکلهای حفاری نفت ۹۵ حلقه (۱۱ درصد) از ماه نوامبر کاهش پیدا کرده و طبق آمار شرکت خدمات انرژی بیکرهیوز، در مقایسه با مدت مشابه سال گذشته ۶۵ حلقه (۸ درصد) کاهش یافته است. کندی رشد فعالیت حفاری از زمان ریزش قیمت نفت در فاصله سال ۲۰۱۴ تا ۲۰۱۶ بی‌سابقه بوده است و فشار روی تولیدکنندگان نفت شیل آمریکا را منعکس می کند. با این حال آمار مقدماتی اداره کار آمریکا نشان می دهد که اشتغال در حفاری نفت و گاز در ماه مه همچنان رشد داشت که ممکن است در ماههای آینده تحت بازبینی قرار گیرد.
تغییرات در قیمتهای نفت معمولا سه تا چهار ماه طول می کشد تا روی فعالیت حفاری تاثیر بگذارد و تاثیر آن روی تولید نیز با فاصله ۹ تا ۱۲ ماه اتفاق می‌افتد؛ بنابراین افت قیمت های نفت از اواخر سه ماهه سوم سال ۲۰۱۸ احتمالا همچنان باعث ملایم شدن رشد تولید تا پایان سال ۲۰۱۹ می شود.
به نوشته رویترز، این آمار برای اعضای اوپک و متحدانشان که تلاش می‌کنند عرضه در بازار جهانی نفت را مدیریت کرده و قیمت ها را تقویت کنند، همچنان هشداردهنده است. تلاش ها برای کاهش سطح ذخایر جهانی نفت و رساندن قیمت نفت برنت به بالای ۷۰ دلار در هر بشکه، همانند سال ۲۰۱۸ ضربه به خودی است، زیرا احتمالا باعث رونق حفاری نفت شیل می شود.
انتهای پیام
