بیشترین زیان دلار در سال جدید! 
با افزایش تقاضا برای فروش دلار، اسکناس سبز متحمل بیشترین زیان دو روزه امسال خود شد.
به گزارش ایسنا به نقل از رویترز، پس از افزایش ریسک‌های ژئوپلتیکی در منطقه به دنبال سرنگونی یک پهپاد آمریکا توسط ایران، اظهارات مقامات بانک مرکزی آمریکا برای نزدیک شدن به موعد کاهش نرخ بهره باعث شد تا دلار از جانب فشاری دیگری قرار گیرد و در برابر بسیاری از همتایان مهم خود در معاملات امروز عقب نشینی کند.
به نظر می‌رسد فدرال رزرو چاره‌ای جز پیروی از مسیر همتایانش در اروپا، ژاپن و استرالیا در اتخاذ سیاست‌های انبساطی در حمایت از رشد اقتصادی ندارد و این مساله طی ماه‌های آینده جایگاه دلار در برابر ارزهای دیگر را تضعیف خواهد کرد. لی فریج، استراتژیست اقتصاد کلان در مؤسسه "استیت استریت گلوبال مارکتس" گفت: معامله گران بازار به دلایل زیادی برای فروش دلار رسیده‌اند و به نظر می‌رسد دلار زیر فشار قرار خواهد گرفت.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد با ۰.۴۷ درصد کاهش به ۹۶.۶۶ واحد رسید تا بالاترین زیان متوالی دو روزه دلار از فوریه سال ۲۰۱۸ تاکنون رقم بخورد. هر دلار با ۰.۷۸ درصد عقب نشینی به ۱۰۷.۲۴ ین رسید. هر یورو با ۰.۶۲ درصد صعود و رسیدن به ۱.۲۹۶۲ دلار در یک قدمی فتح کانال جدید قرار گرفت و ارزش پوند انگلیس به ۱.۲۷۰۴ دلار رسید.
دلار در برابر همتایان استرالیایی و نیوزلندی خود به ترتیب ۰.۶۲ درصد و ۰.۸ درصد عقب نشینی کرد و به ازای ۱.۴۴۲۱ دلار استرالیا مبادله شد. یوان هم توانست یک کانال پایین‌تر بیاید و نرخ برابری هر دلار به ۶.۸۶۵۷ یوان رسید.
در برابر سایر ارزهای جهان، ارزش فرانک مجدداً از دلار بیشتر شد و هر فرانک سوئیس به ازای ۱.۰۱۸۲ دلار مبادله شد. هم چنین هر دلار آمریکا به ازای ۱.۳۱۷۸ دلار کانادا، ۱.۳۵۶ دلار سنگاپور و ۴.۱۵۱۶ رینگت مالزی مبادله شد.
انتهای پیام
