پوتین: اطمینان جهان به دلار در حال سقوط است
رئیس‌جمهور روسیه، آمریکا را به سوء‌استفاده ابزاری از دلار متهم کرد.
به گزارش ایسنا به نقل از راشاتودی، ولادیمیر پوتین در جریان سخنرانی خود در همایش اقتصادی شهر سنت پترزبورگ روسیه با اشاره به اینکه نقش دلار به عنوان ذخیره ارزی، با توجه به تبدیل شدن آن به ابزار سیاسی پیشبرد اهداف واشنگتن باید مورد بازبینی قرار گیرد، گفت: سازمان‌های مالی جهانی نیاز به تغییرات عمیقی دارند. باید در نقش دلار بازبینی شود، چراکه دلار از یک ذخیره ارزی جهانی به ابزار فشار یک کشور بر ضد بقیه جهان تبدیل شده است.
رئیس‌جمهور روسیه اقدامات آمریکایی‌ها را از بین برنده مزایای دلار که در نتیجه سیستم "برتون وودز" ایجاد شد دانست و گفت: اطمینان جهان به دلار در حال سقوط است.
پوتین همچنین دلار را در ایفای نقشش به عنوان ارز غالب مبادلات تجاری و ارزی، شکست خورده توصیف کرد.
پوتین آمریکایی‌ها را به سلطه‌جویی بر جهان متهم کرد و افزود: در شرایطی که آنها عاشق حرف زدن راجع به آزادی و برابری هستند، از تمامی ابزارهای خود برای حفظ برتری بر دیگر کشورهای جهان استفاده می‌کنند. کشورهایی که قبلاً خود را نماد آزادی تجارت و بازار باز و رقابتی معرفی می‌کردند، اکنون به زبان جنگ تجاری و تحریم سخن می‌گویند و با استفاده از روش‌های غیر رقابتی و غیر بازاری به دنبال حذف رقبا هستند.
دیگر مقام روسی یعنی ماکسیم اورشکین - وزیر اقتصاد این کشور - نیز گفته بود که روند کاهش وابستگی به دلار توسط کشورهای مختلف آغاز شده است.
وی با اشاره به اینکه دلار به تدریج در حال از دست دادن جایگاه خود در بازار جهانی است، گفت: چین، ترکیه و کشورهای اروپایی در حال تقویت سهم یورو از ذخایر ارزی خود هستند و دلار به تدریج و ناگزیر در حال از دست دادن سهم خود است. این مساله نه تنها در روسیه که در همه جای جهان در حال اتفاق افتادن است.
انتهای پیام
