تهدید ترامپ به اخراج رئیس بانک مرکزی آمریکا
 رئیس جمهور آمریکا گفت اگر بخواهد می‌تواند رئیس بانک مرکزی را اخراج کند.
به گزارش ایسنا به نقل از رویترز، حملات تند و تیز ترامپ به جروم پاول اکنون بیش از هر زمان دیگری شدت گرفته است و به نظر می‌رسد پاول زیر فشار شدیدی از طرف ترامپ برای کاهش نرخ بهره قرار دارد. ترامپ اخیراً به خبرنگاران گفته است که پاول کار خود را درست انجام نمی‌دهد و او اگر بخواهد می‌تواند پاول را اخراج کند.
البته انتقادات ترامپ از پاول تنها محدود به مساله نرخ بهره نیست و ترامپ اخیراً به دلیل نرخ برابری دلار در مقابل سایر ارزها که به عقیده وی بیش از حد واقعی و موجب کاهش رقابت پذیری محصولات آمریکایی در مقابل محصولات اروپایی و چینی شده است نیز از پاول انتقاد کرده است.
ترامپ گفت او این حق را دارد که پاول را اخراج کند، هر چند که تمایلی برای انجام چنین کاری ندارد. با این حال جروم پاول در واکنش به این اظهارات گفته است که طبق قانون، دوره ریاست وی بر بانک مرکزی آمریکا چهار ساله است و وی تمایل دارد تا پایان مهلت قانونی در سمت خود باقی بماند.
برخی از کارشناسان حقوقی نسبت به این اظهارات ترامپ ابراز تردید کرده و گفته‌اند که طبق قانون، برکناری رئیس فدرال رزرو در حوزه قدرت رئیس جمهور نیست. جف هویزر، مدیر اجرایی مؤسسه "ریوالوینگ دور پروجکت" گفت: فشار زیادی روی وی (پاول) است اما وی باید بایستد. نه فقط به خاطر خودش بلکه به این خاطر که استقلال بانک مرکزی در معرض خطر قرار گرفته است.
اقدام بانک مرکزی آمریکا برای افزایش نرخ بهره با انتقادات گسترده ترامپ مواجه شده است و وی بارها گفته است سیاست‌های فدرال رزرو به تضعیف اقتصاد آمریکا می‌انجامد. رسانه‌های آمریکایی اخیراً گزارش داده‌اند ترامپ پنهانی به دنبال برکنار کردن جروم پاول، رئیس فدرال رزرو است.
از سوی دیگر اما پاول در واکنش به انتقادات رئیس جمهور آمریکا گفته است که بانک مرکزی در سیاست گذاری‌های پولی خود به هیچ وجه تحت تأثیر فشارهای خارجی قرار نخواهد گرفت و ملاک تصمیم گیری برای سیاست‌های پولی، آمارهای اقتصادی از وضعیت کلان کشور است.
انتهای پیام
