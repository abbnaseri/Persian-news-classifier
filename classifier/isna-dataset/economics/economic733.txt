مخدوش کردن قیمت کالا، مجازات سنگین‌تری نسبت به گران‌فروشی دارد
در میان واحدهای صنفی و خرده‌فروشی برخی افراد سودجو هستند که با مخدوش و پاک کردن نرخ درج شده بر روی کالا، مرتکب گران‌فروشی می‌شوند. در این رابطه رئیس بازرسی اتاق اصناف تهران هشدار می‌دهد که این کار مجازات سنگین‌تری نسبت به گران‌فروشی دارد.
به گزارش ایسنا، بررسی گزارش‌های حوزه بازرسی و نظارت اتاق اصناف تهران در سال‌های اخیر نشان از آن دارد که بیشترین حجم تخلف اصناف مربوط به گران‌فروشی و عدم درج قیمت بر روی محصولات بوده است، اتفاقی که در گران‌فروشی مکمل یکدیگر است و باعث می‌شود تا بسیاری از سوءاستفاده گران با عدم درج قیمت، محصول را گران‌تر از نرخ واقعی عرضه کنند.
این اتفاق در محصولاتی که عموماً نرخ رسمی یا درج شده از سوی تولیدکننده ندارد، بسیار رخ می‌دهد اما در ماه‌های اخیر برخی افراد پا را فراتر گذاشته‌اند و محصولاتی که نرخ درج شده از سوی کارخانه‌های تولیدی دارند را گران‌تر از نرخ درج شده، عرضه می‌کنند. این اتفاق البته در برخی از محصولات به‌صورت رسمی رخ داده بود که فروشندگان مربوطه با ارائه فاکتور خرید مدعی بودند که محصول را گران‌تر از قیمت درج شده بر روی آن، از بازار خریداری کرده‌اند که این موضوع در زمان گرانی چای و سیگار به شدت در سطح واحدهای عرضه محصولات به چشم می‌خورد.
اما در حال حاضر که افزایش قیمتی برای محصولات به ثبت نرسیده و عرضه محصولات عموماً از سوی شرکت‌های پخش و تولیدی انجام می‌شود، جای سوال وجود دارد که چرا قیمت محصولات بسته‌بندی از سوی برخی افراد پاک شده و محصول با قیمت بیشتری به فروش می‌رسد!؟
بررسی‌های میدانی خبرنگاران ایسنا نشان از آن دارد که برخی از واحدهای صنفی که در نزدیکی مراکز تجاری و به عنوان بازار اصلی یک صنف شناخته می‌شود، محصولاتی همچون نوشیدنی‌های یک نفره و بیسکوئیت که بیشتر افراد گذری خریداری می‌کنند را، بدون قیمت درج شده عرضه می‌کنند و این اتفاق به معنای آن است که قیمت درج شده از سوی کارخانه را مخدوش یا پاک می‌کنند که البته بنابر قانون نظام صنفی، این کار تخلف است.
در این رابطه حسین درودیان - رئیس بازرسی و نظارت اتاق اصناف تهران - به ایسنا گفت: مخدوش کردن و تغییر قیمت محصولات تولیدی از سوی واحدهای توزیعی و صنفی، تقلب محسوب می‌شود و این عمل مجازات سنگین‌تری نسبت به گران‌فروشی و عدم درج قیمت و نرخنامه دارد.
وی در پاسخ به این سوال که آیا در چند ماه اخیر گزارشی از چنین تخلفاتی ارسال شده است، اظهار کرد: در صورت اعلام گزارش از سوی مصرف‌کنندگان، سرکشی و بررسی جدی در این زمینه انجام می‌گیرد و متخلفان به سازمان تعزیرات معرفی خواهند شد، البته در ماه‌های اخیر در بازرسی‌های به‌عمل‌آمده این دست تخلفات و تخلفات مشابه دیده شده و افراد به سازمان‌های مربوطه معرفی شده‌اند.
انتهای پیام
