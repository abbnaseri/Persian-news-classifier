آمریکا در ایران جایی ندارد
وزیر راه و شهرسازی گفت: دولت آمریکا قصد دارد با اعمال تحریم‌های ظالمانه و غیرقانونی چرخ حرکت جمهوری اسلامی ایران را متوقف کند. آنها می‌خواهند با این سیاست‌ها به ایران بازگردند و به غارت‌های گذشته خود ادامه دهند، اما این اتفاق هرگز رخ نخواهد داد.
به گزارش ایسنا، محمد اسلامی امروز (سه‌شنبه) در مراسم تکریم مقام شهدای ۱۲ تیرماه و بزرگداشت سالروز فاجعه حمله ناو وینسنس به هواپیمای مسافربری جمهوری اسلامی ایران که با حضور رئیس مجلس شورای اسلامی، مدیرعامل شرکت هواپیمایی جمهوری اسلامی ایران و تعدادی از نمایندگان مجلس شورای اسلامی در حال برگزاری است، اظهار کرد: نام شهدای پرواز مسافری شماره ۶۵۵ شرکت هواپیمایی ایران‌ایر با شناسه ir۶۵۵ از تقویم هوایی کشور حذف نخواهد شد. به طور حتم به مرور این واقعه نشان می‌دهد که دولت آمریکا به معنای واقعی کلمه جهان‌خوار و تروریست است.
وی ادامه داد: ناو آمریکایی با هدف قرار دادن هواپیمای مسافری که در مسیر خود پرواز می‌کرده و کاملاً شرایط عادی داشته است و هواپیمای متخاصم نبوده است، باعث سرنگون شدن این هواپیما و جان باختن ۲۹۰ سرنشین آن شده است.
وزیر راه و شهرسازی با تاکید بر این‌که غارت ثروت ملت‌ها هدف آمریکایی‌هاست و سرنوشت ملت ایران توسط خودشان رقم می‌خورد، اظهار کرد: آمریکا در ایران جایی ندارد و با تحریم‌های ظالمانه و غیرقانونی سعی می‌کند چرخ حرکت جمهوری اسلامی ایران را متوقف کند و با بازگشت به سرزمین ما غارت‌های خود را ادامه دهد، در حالی که این اتفاق هرگز رخ نخواهد داد و با هوشیاری مردم این سرزمین کشور ما در مسیر پیشرفت گام بر می‌دارد.
وی در پایان به خانواده تمامی سرنشینان پرواز مسافری شماره ۶۵۵ شرکت هواپیمایی ایران‌ایر که در ۱۲ تیرماه سال ۱۳۶۷ مورد هدف ناو آمریکایی قرار گرفت و جان خود را از دست دادند، تسلیت گفت و برای آنها آرزوی صبر و شکیبایی کرد.
به گزارش ایسنا، پرواز مسافربری شماره ۶۵۵ شرکت هواپیمایی ایران‌ایر با شناسه «IR۶۵۵» از تهران به مقصد دوبی در تاریخ ۱۲ تیر ۱۳۶۷ (۳ ژوئیه ۱۹۸۸ میلادی) پس از توقف بین راهی در بندرعباس به سمت دوبی در حرکت بود که با شلیک موشک فینیکس حرارتی از ناو یواس‌اس وینسنس متعلق به نیروی دریایی ایالات متحده آمریکا در ارتفاع ۱۲ هزار پایی بر فراز خلیج فارس سرنگون شد و تمامی ۲۹۰ سرنشین آن که شامل ۴۶ مسافر غیر ایرانی و ۶۶ کودک نیز بود، جان باختند.
انتهای پیام
