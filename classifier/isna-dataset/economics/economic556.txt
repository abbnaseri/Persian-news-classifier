سفارش‌گذاری مناسب عامل ارتقای کیفیت تولیدات داخلی 
رئیس اتحادیه فروشندگان لوازم‌ خانگی فلزی و آشپزخانه با بیان این که نرخ ثبات ارز در چرخش چرخ کارخانه‌ها بسیار تأثیرگذار است، گفت: واردکنندگان به نام ارائه سفارش، به تولیدکنندگان داخلی کیفیت تولیدات داخلی را ارتقاء داده‌اند.
فریدون نصیری در گفت‌وگو با ایسنا، اظهار کرد: فرهنگ مصرف در سال‌های اخیر به سمتی سوق پیداکرده که کیفیت در درجه اول انتخاب قرار دارد و مردم استقبال خوبی از تولیدات داخلی داشته‌اند و تنها طبقه خاصی که تعداد آن‌ها محدود است، به دنبال خرید کالاهای خارجی هستند.
رئیس اتحادیه فروشندگان لوازم خانگی فلزی و آشپزخانه گفت: در چند ماه اخیر واردکنندگان به‌نام، به کارخانه‌ها و کارگاه‌های تولیدی داخلی سفارش تولید ارائه کرده‌اند که این موضوع باعث رشد تولید داخلی از بعد اقتصادی و کیفیت محصول شده است.
وی بابیان این‌که باید به تولیدکنندگان داخلی بیش از گذشته کمک شود، خاطرنشان کرد: در شرایط فعلی تولیدکنندگان داخلی همچون تولیدکنندگان چینی، به کپی‌برداری از محصولات به نام جهانی می‌پردازند و تحقیق و توسعه و سرمایه‌گذاری در مسیر طراحی محصولات جدید را در دستور کار خود قرار داده‌اند.
نصیری با اشاره به فاصله بین دانشگاه و صنعت انتقاد کرد و گفت: تلاش‌های بسیاری در زمینهٔ کاهش فاصله دانشگاه و صنعت شده است اما متأسفانه حجم قابل‌توجهی از فارغ‌التحصیلان دانشگاهی آشنایی و تجربه موردنیاز صنعت را ندارد، از این‌رو باید در دوران آموزش تحصیلات آکادمی و حتی دبیرستان، افراد علاقه‌مند به حوزه صنعت تحت آموزش‌های تجربی قرار بگیرند.
رئیس اتحادیه فروشندگان لوازم خانگی فلزی و آشپزخانه تأکید کرد: در حال حاضر صادرات واحدهای تولیدی به راه است اما حجم آن کم بوده و باید طی یک برنامه‌ریزی مدون حجم صادرات افزایش یابد.
وی دلیل میزان فعلی صادرات را هزینه‌های قابل‌توجه بازاریابی و تبلیغات دانست و گفت: مشکل مواد اولیه وارداتی هم‌چنان وجود دارد اما این مورد اصلی و بسیار تأثیرگذار در زمینهٔ توقف خط تولید کارخانه‌ها نیست و اولویت اصلی در زمینهٔ تولید لوازم‌خانگی فلزی و آشپزخانه ثبات نرخ ارز است.
انتهای پیام
