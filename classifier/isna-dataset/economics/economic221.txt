فرار غول‌های تکنولوژی از چین
به نظر می‌رسد که علاوه بر اپل، بسیاری دیگر از غول‌های تکنولوژی به دنبال خروج از چین برای تولید محصولات و سخت‌افزارهای تولیدی خود هستند.
به گزارش ایسنا، با تشدید تنش‌های سیاسی و بالا گرفتن تب جنگ تجاری میان چین و ایالات متحده آمریکا، شرکت اپل تصمیم گرفت که به منظور تولید بخش عظیمی از سخت افزارهای خود از چین خارج شود. حالا این طور که در گزارش‌های منتشر شده در رسانه‌های مختلف به نظر می‌رسد، سایر غول‌های تکنولوژی همچون مایکروسافت، گوگل، آمازون و اچ پی نیز در حال برنامه‌ریزی برای خروج خط تولید خود از این کشور پهناور شرق آسیایی هستند تا از پرداخت تعرفه‌های گزاف و سنگین و همچنین تحریم و محدودیت‌های وضع شده از سوی دولت ترامپ مصون بمانند.
در کنار شرکت‌های مذکور، غول‌های تکنولوژی دیگری همچون سونی، دل و نینتندو نیز به نظر می‌رسد که با هدف و دلایلی مشابه به دنبال خروج خط تولید خود از چین هستند.
کارشناسان و تحلیلگران بر این باورند که بالا رفتن قیمت تولید در چین باعث کاهش تقاضای خرید در جهان شده است و همین امر موجب شده است این شرکت‌ها خسارات و ضرر و زیان‌های مالی فراوانی را متحمل شوند. بنابراین با اینکه انتقال خط تولید و کارخانه‌های آنها به سایر کشورها می‌تواند بسیار گران تمام شود، اما با این حال بر ماندن و تولید در چین ارجحیت خواهد داشت.
به عقیده آنها، این شرکت‌ها خط تولید محصولات و سخت افزارهای خود را به کشورهای ارزان قیمت جنوب شرق آسیا همچون تایلند، تایوان، ویتنام، اندونزی و فیلیپین منتقل خواهند کرد.
بر اساس گزارش وب سایت New Electronics، این در حالیست که دونالد ترامپ، رئیس جمهوری آمریکا در جریان برگزاری نشست گروه بیست کشور صنعتی جهان موسوم به G20، ممنوعیت فعالیت شرکت چینی هواوی و محدودیت شرکت‌های آمریکای برای همکاری با آن را برداشت.
حال به گفته تحلیلگران، این مساله از طرفی موجب افزایش امیدواری به پایان تنش‌های سیاسی و تجاری چین و آمریکا و آتش بس میان این دو کشور شده و از طرفی دیگر نیز باعث شده آنها نتوانند تصمیم درستی بگیرند و در خروج از چین تعلل ورزند.
انتهای پیام
