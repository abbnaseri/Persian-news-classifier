درخواست یک بشکه را هم بی‌جواب نمی‌گذاریم
وزیر انرژی عربستان سعودی در حاشیه نشست انرژی کشورهای گروه G۲۰ در ناگانوی ژاپن اظهار کرد حتی یک بشکه نفت درخواست شده از آرامکوی سعودی نبوده که ما آن را پاسخ نداده باشیم.

به گزارش ایسنا، خالد الفالح اظهار کرد: بازار نفت از عرضه کافی برخوردار است با این حال وی در واکنش به حملات صورت گرفته به دو نفتکش حامل فرآورده‌های نفتی نزدیک تنگه هرمز، نسبت به خطر مختل شدن عرضه ابراز نگرانی کرد: عرضه کافی نفت وجود دارد و نسبت به این مسئله اطمینان وجود دارد. تاکنون روند عرضه ثابت بوده و اختلالی وجود نداشته است البته من نسبت به اقدامات تروریستی و اختلالات احتمالی در روند عرضه نفت نگران هستم، اما مطمئن هستم که جامعه بین‌المللی دست به دست هم خواهد داد و اقدام درست را انجام می‌دهد و امنیت عرضه ادامه پیدا خواهد کرد.
فاتح بیرول، مدیر آژانس بین‌المللی انرژی، روز جمعه در حاشیه اجلاس گروه G۲۰ گفته بود این حملات مایه نگرانی عمده برای امنیت انرژی جهانی هستند و این آژانس آماده است تا در صورت مختل شدن عرضه نفت واکنش نشان دهد.
سطح ریسک مربوط به حمل نفت خام و LNG از طریق تنگه هرمز که شاهراه مهم کشتیرانی خاورمیانه است به شدت افزایش پیدا کرده و هزینه‌های نفتکش در این منطقه را بالا برده است.
خالد الفالح همچنین در اظهاراتی به هیروشیگه سیکو، وزیر اقتصاد، بازرگانی و صنعت ژاپن در جریان نشست وزیران انرژی گروه G۲۰ گفت: دولت عربستان سعودی این حادثه را بسیار جدی گرفته و ما قصد داریم هر اقدامی که می‌توانیم برای حفاظت از زیرساخت، آب‌های سرزمینی و کشتی‌های خود انجام دهیم، اما ما نمی‌توانیم از دریاهای جهان حفاظت کنیم و بنابراین مسئولیت جهانی مرتبط وجود دارد. وی در ادامه خاطر نشان کرد: عربستان سعودی متعهد است ثبات بازارهای جهانی را تضمین کند و ما این کار را با رصد مستمر بازارها انجام می‌دهیم و تلاش می‌کنیم متعادل بودن عرضه و تقاضا را تضمین کنیم.
وزیر انرژی عربستان سعودی اظهار کرد: عربستان سعودی اگر از سوی مصرف کنندگان ژاپنی و همچنین سایر مشتریانش در آسیا و نقاط دیگر درخواستی دریافت کند تمامی نیازهای انرژی آنها را پاسخگو خواهد بود. ما شاهد افزایش تقاضا از سوی برخی از این مصرف کنندگان بزرگ بوده‌ایم و تمامی درخواست‌های آنها را تأمین کرده‌ایم.
بر اساس گزارش پلاتس، عربستان سعودی بزرگترین صادرکننده نفت به ژاپن است و حدود ۴۰ درصد از واردات این کشور را تشکیل می‌دهند.
انتهای پیام
