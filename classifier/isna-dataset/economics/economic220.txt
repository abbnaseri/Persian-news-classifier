اعطای اختیارات ویژه به استانهای مرزی برای توسعه صادرات و مبادلات تجاری
وزیر صنعت، معدن و تجارت گفت: استانهای مرزی نقش ویژه‌ای برای توسعه صادرات و تنظیم مبادلات تجاری با کشورهای همسایه ایفا می‌کنند.
به گزارش ایسنا، رضا رحمانی در هنگام عزیمت به اسلام آباد برای شرکت در اجلاس مشترک همکاریهای اقتصادی ایران و پاکستان، ضمن نشست با جمعی از فعالان اقتصادی سیستان و بلوچستان در فرودگاه زاهدان گفت: جمهوری اسلامی ایران با ۱۵ کشور همسایه است و بر همین اساس باید ضمن شناسایی نیازهای کالایی این کشورها، از همه ظرفیت‌های خودمان برای توسعه صادرات و تنظیم مبادلات تجاری با همسایگان با محوریت استان‌های مرزی بهره ببریم.
وی ادامه داد: هم‌اکنون ۵۴ درصد صادرات غیر نفتی از جمهوری اسلامی ایران، به کشورهای همسایه صورت می‌گیرد و برای توسعه صادرات از ظرفیت‌های بازاریابی و معرفی کالاهای ایرانی اقدامات بهتری باید صورت گیرد.
رحمانی در ادامه گفت: بزودی و برای توسعه صادرات و مبادلات تجاری، اختیاراتی ویژه به استان‌های مرزی داده خواهد شد تا با همکاری تشکل‌های خصوصی، تحرک مناسب در روابط تجاری ایجاد شود.
وزیر صنعت، معدن و تجارت هدف از سفر خود به پاکستان را شرکت در اجلاس مشترک اقتصادی دو کشور برای افزایش مناسبات تجاری و اقتصادی عنوان کرد و افزود: حجم مبادلات ایران با پاکستان ۱.۳ میلیارد دلار است که این سطح باید با نهایی شدن موافقتنامه تجارت آزاد به پنج میلیارد دلار افزایش یابد.
وی تصریح کرد: ایران و پاکستان مشترکات فراوانی در زمینه دینی، فرهنگی و تاریخی دارند و ایران به پاکستان به عنوان کشوری مهم و تأثیرگذار در معادلات منطقه می‌نگرد.
رحمانی اظهار کرد: دو ملت ایران و پاکستان به عنوان دو ملت دوست و مستقل برای افزایش قدرت و رفاه خود نیازمند توسعه همه جانبه هستند و این می‌تواند یک زمینه همکاری بلندمدت و گسترده را فراهم کند. ایران ظرفیت‌های مهم را در زمینه تولید انواع مصالح و تجهیزات ساختمانی از قبیل فولاد، شیرآلات، چینی ساختمانی، کاشی و سرامیک، گچ و خصوصاً دو کالای مهم قیر و سیمان داراست و یکی از بزرگ‌ترین تولیدکنندگان و صادرکنندگان در این عرصه است.
انتهای پیام
