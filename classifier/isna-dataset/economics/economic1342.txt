مذاکره برای ورود مبل ایرانی به قطر
رئیس اتحادیه تولیدکنندگان و صادرکنندگان مبلمان ایران ممنوعیت واردات در صنعت مبل را به دلیل حجم بالای تولید، در رشد این صنعت بی‌تاثیر دانست و اظهار کرد که تسهیلات ۱.۵ میلیارد دلاری وعده داده شده به کارگاه‌های مبل تاکنون پرداخت نشده است.
شهریور ماه سال گذشته صادق نجفی - مدیرعامل سازمان صنایع کوچک و شهرک‌های صنعتی ایران - اعلام کرد که تولیدکنندگانی که کارگاه‌های کوچک مبل و منبت دارند می‌توانند از تسهیلات ۱.۵ میلیارد دلاری بهره ببرند. وی همچنین از ممنوعیت واردات مبل خبر داده بود که به گفته وی باعث می‌شود تولیدکنندگان داخلی خوشه و کارگاه‌های خود را برای بازار فروش تقویت کنند.
در این رابطه رئیس اتحادیه تولیدکنندگان و صادرکنندگان مبلمان ایران در گفت‌گو با ایسنا، اظهار کرد که وعده دولت مبنی بر پرداخت تسهیلات ۱.۵ میلیارد دلاری به کارگاه‌های کوچک مبل و منبت تاکنون عملی نشده است.
حسن احمدیان همچنین ممنوعیت واردات مبلمان را در رشد این صنعت بی‌تأثیر دانست و گفت: بین سال‌های ۸۰ تا ۹۰ واردات مبلمان به حدود ۵۰۰ میلیون دلار رسید، اما بعد از سال ۹۰ با انتقال دانش فنی، ورود استادکارهای ترکیه به ایران و تولید به صورت مشارکتی با تولیدکنندگان خارجی، تولید مبلمان منزل در کشور رشد خوبی داشت.
وی با بیان اینکه پیش از اعمال ممنوعیت واردات مبل، کمتر از پنج درصد حجم معاملات صنعت مبل به واردات اختصاص داشت، تصریح کرد: نظر ما این بود که واردات مبل با تعرفه‌هایی که وجود داشت می‌تواند در جهت ارتقای دانش فنی و استفاده از طراحی‌های روز دنیا مؤثر واقع شود.
به گفته این فعال اقتصادی، مبل‌های وارداتی کالاهای خاص و گرانی هستند که در دسته‌بندی تولید ایران قرار ندارد.
مذاکره برای ورود مبل ایرانی به قطر
رئیس اتحادیه تولیدکنندگان و صادرکنندگان مبلمان ایران در ادامه از ممنوعیت واردات ام دی اف روکش شده خبر داد و اظهار کرد: این ممنوعیت با عنوان حمایت از تولید داخل اعمال شده، اما با توجه به اینکه بین ۱۰ تا ۲۰ درصد از ام دی اف روکش شده از طریق واردات تأمین می‌شود، تأثیر منفی در تولید داخل ندارد.
به گفته وی، واردات این کالا نیز تنها در جهت ارتقا محصولات و توسعه رویکرد صادراتی مفید بوده است.
احمدیان از رونق صادرات مبلمان به قطر خبر داد و گفت: قطر می‌خواهد مبلمان برخی از هتل‌ها و منازل مسکونی را از ایران وارد کند و در حال حاضر مذاکراتی در این زمینه بین دو کشور در جریان است.
وی خاطرنشان کرد که با توجه به حجم بالای تولید در صنعت مبلمان، ممنوعیت واردات برای تولیدکننده کارایی ندارد و تنها باعث می‌شود از آشنایی با طرح‌های روز دنیا عقب بمانیم.
انتهای پیام
