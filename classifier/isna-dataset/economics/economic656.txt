زیمبابوه معامله دلار را ممنوع کرد!
دولت زیمبابوه در تصمیمی عجیب استفاده از دلار را در معاملات غیرقانونی اعلام کرد.
به گزارش ایسنا به نقل از شینهوا، دولت زیمبابوه اعلام کرد استفاده از دلار در معاملات این کشور ممنوع است و معاملات تنها باید بر حسب دلار زیمبابوه انجام شوند. این اقدام عجیب دولت در حالی انجام می‌شود که بحران ارز که از ماه‌ها قبل دامن اقتصاد این کشور آفریقایی را گرفته، منجر به افزایش افسارگسیخته قیمت‌ها شده است.
سال ۲۰۰۸ میلادی و به دلیل ابر تورم، پول زیمبابوه تا آنجا بی‌ارزش شد که اسکناس‌های میلیاردی چاپ شد. امرسون منگاوا، رئیس جمهور زیمبابوه که جایگزین رابرت موگابه، دیکتاتور اسبق این کشور شد، برای عمل به وعده خود در خصوص احیای اقتصاد زیمبابوه با مشکلات زیادی مواجه است. این کشور پیش‌تر به منظور مقابله با بحران ابر تورم خود در سال ۲۰۰۹ میلادی ناچار شده بود دلار را به عنوان واحد پولی خود انتخاب کند.
در حال حاضر تنها استفاده از دلار برای خدمات هواپیمایی بین‌المللی مجاز دانسته شده است. متولی انکوبه، وزیر دارایی و امور اقتصادی زیمبابوه اعلام کرد که دیگر استفاده از دلار آمریکا، راند آفریقای جنوبی و پوند انگلیس در معاملات قانونی نخواهد بود و هرگونه تراکنش مالی در این کشور تنها باید بر حسب دلار زیمبابوه انجام شود.
کمبود شدید ارزهای خارجی در زیمبابوه باعث شد تا بازار سیاه گسترده‌ای برای فروش ارزهای خارجی به ویژه دلار آمریکا ایجاد شود و در شرایطی که دولت تلاش می‌کند تا نرخ هر دلار آمریکا را معادل ۱.۱۱ دلار زیمبابوه حفظ کند، فاصله بین بازار آزاد با بازار دولتی روز به روز بیش‌تر می‌شود.
استیون هانکه، اقتصاددان آمریکایی چند ماه پیش ادعا کرده بود که نرخ تورم زیمبابوه با گذشتن از مرز ۳۰۰ درصد اکنون دومین نرخ تورم بالای جهان پس از ونزوئلا است. بسیاری از کارخانجات و معادن بزرگ زیمبابوه به خاطر بحران ارزی و ناتوانی در تأمین اقلام وارداتی مورد نیاز به حالت نیمه تعطیل درآمده‌اند.
انتهای پیام
