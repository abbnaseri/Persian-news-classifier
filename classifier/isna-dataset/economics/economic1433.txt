به بخش خصوصی واقعی میدان بدهید


رئیس کمیسیون صنعت اتاق بازرگانی تهران معتقد است در اقتصاد ایران، فضایی که بخش خصوصی واقعی در اختیار دارد بسیار محدود بوده و همین امر نقش آفرینی این بخش در اقتصاد کشور را محدود کرده است.


مهدی پورقاضی در گفت‌وگو با ایسنا، اظهار کرد: متأسفانه در اقتصاد ایران، دولت حرف اول و آخر را می‌زند. یعنی از یک سو تمام سیاست‌ها و دستورالعمل‌ها از سوی دولت ابلاغ می‌شود و از سوی دیگر در بخش قابل توجهی از فضای اجرایی، همچنان این شرکت‌های دولتی یا شبه دولتی هستند که نقش‌آفرینی می‌کنند و در چنین بستری نمی‌توان انتظار داشت که بخش خصوصی نقش محوری داشته باشد.
وی با اشاره به تجربه بسیاری از کشورهای دنیا در اداره فضای اقتصادی‌شان، توضیح داد: یکی از مسائلی که امروز و با توجه به تحریم‌های جدید به ما اثبات شد این بود که بخش خصوصی در اقتصاد کشورهای اروپایی تا چه میزان سهم و قدرت دارد. یعنی در شرایطی که دولت‌های اروپایی از برجام حمایت می‌کنند اما این بخش خصوصی آنهاست که تصمیم می‌گیرد با کدام کشورها و شرکت‌ها همکاری کرده یا حضور خود را محدود کند.
رئیس کمیسیون صنعت اتاق بازرگانی تهران ادامه داد: با وجود این تجربه، امروز بخش خصوصی ما به هیچ عنوان چنین نقشی ندارد و با هر حرکت و تصمیم دولت، شرایط برای فعالان اقتصادی تغییر می‌کند.
پورقاضی با بیان اینکه عبور از محدودیت‌های خارجی با قدرت دادن به فعالان اقتصادی واقعی تسهیل می‌شود، اظهار کرد: در فضای واقعی، ابعاد مختلف فعالیت‌های اقتصادی شفاف می‌شود و وقتی تکلیف تولیدکننده، صادرکننده و واردکننده مشخص باشد، رانت و سودجویی شخصی کاهش می‌یابد. از این رو کاهش حضور دولت در اقتصاد و از بین رفتن تصدی‌گری شرکت‌ها و سازمان‌های دولتی در این عرصه، مسئله‌ای جدی است که باید بعد از دورانی طولانی در اقتصاد ایران، مدنظر قرار گیرد.
به گزارش ایسنا، مقام معظم رهبری در سخنان اخیرشان در مراسم سالگرد ارتحال امام خمینی (ره)، بر لزوم تبدیل دخالت دولت در اقتصاد به هدایت و نظارت دولت در این عرصه تاکید کردند.
انتهای پیام
