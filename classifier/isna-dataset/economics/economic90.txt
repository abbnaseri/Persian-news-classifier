آخرین اخبار از دو نفتکش توقیفی
طی چند روز اخیر دو نفتکش با دو سناریو متفاوت توسط عربستان و انگلستان متوقف شدند که  طبق گفته‌های دبیر انجمن صنفی دریانوردان‌ تجاری ایران، امید است تا چند روز آینده مشکل نفتکش توقیفی در عربستان برطرف شود و پیگیری‌ها برای تعیین تکلیف بار نفت‌کش توقیف شده توسط انگلستان نیز ادامه دارد.
سامان رضایی در گفت‌وگو با ایسنا، اظهار کرد: در چند ماه گذشته به دلایل سیاسی، شرکت‌های کشتیرانی ایرانی را به طرق مختلف تحت فشار قرار می‌دهند به گونه‌ای که در معدودی از موارد در بنادر کشورهای مختلف دو کشتی به بهانه‌های واهی توقیف شدند یا در ادامه سفر قانونی این کشتی‌ها مانع تراشی شد.
وی ادامه داد: از شواهد و قرائن چنین بر می‌آید چنین برخوردهای خارج از عرف دریانوردی تنها ریشه در مسائل و تحولات سیاسی اخیر دارد که با روح آزادی کشتیرانی و برخورداری تمامی ملت‌ها از دریاها منافات دارد.
دبیر انجمن صنفی دریانوردان تجاری ایران گفت: در حال حاضر با توجه به کارکرد و وظایف مشخص شده اولویت تشکیلات تابعه ما منافع ملی با تمرکز بر مسائل دریانوردان به عنوان سربازان خط مقدم نبرد اقتصادی است که با جدیت آن را پیگیری می‌کنیم.
به گفته رضایی در چند مورد توانسته‌ایم با بهره‌گیری از ظرفیت‌های بین‌المللی و هماهنگ با ارگان‌ها و سازمان‌های متولی داخلی این‌مشکلات را بر طرف کنیم.
او با اشاره به مصاحبه اخیر وزیر نفت در خصوص بازگرداندن نفتکش ایرانی از بندر جده عربستان، اظهار کرد: در این موضوع یک عزم ملی وجود دارد و نهادهای دولتی مختلف و سازمان‌های مردم نهاد تخصصی این موضوع را به صورت هماهنگ پیگیری می‌کنند تا دریانوردان ایرانی به سلامت به میهن بازگردند و امیدواریم در روزهای آینده شاهد خبرهای خوبی در این مورد باشیم.
هیچ کدام از دریانوردان ایرانی نیستند
دبیر انجمن صنفی دریانوردان‌تجاری ایران با اشاره به توقیف غیرقانونی نفتکش GRACE۱ در جبل الطارق، عنوان کرد: هیچ یک‌از پرسنل نفت‌کش، ملیت ایرانی ندارند، اما انجمن صنفی دریانوردان ضمن محکومیت این اقدام غیرقانونی، نگران ترویج و تکرار چنین برخوردها و رفتارهای غیر متعارف در دریاها و آبراه‌های بین‌المللی و دریاهای آزاد است.
رضایی در ادامه ضمن اشاره به حوادث اخیر و شرایط امروز از دریانوردان و شرکت‌های کشتیرانی خواست تا هوشیارتر و آماده‌تر از گذشته و با پیش‌بینی تمهیداتی ویژه برای چنین شرایطی آماده شوند و در عرصه دریا و تجارت دریایی به عنوان خط مقدم این جنگ و فشار اقتصادی نابرابر از منافع ملی، دفاع کنند.
به گفته وی برای این منظور به‌کارگیری روش‌های علمی پدافند غیر عامل ضروری به نظر می‌رسد، بنابراین توجه به این مهم اهتمام ویژه می‌طلبد.
حدود دو ماه پیش نفت‌کش ایرانی که در حال عبور از دریای سرخ بود، دچار نقص فنی و بر اساس قانون بین‌الملل در نزدیک‌ترین بندر یعنی بندر جده متوقف می‌شود، تعمیرات این کشتی در این مدت انجام شد و عربستان اوایل به نوعی به آن‌ها کمک می‌کرد اما در چند هفته اخیر عربستانی‌ها برای تعمیر این نفت‌کش کمکی انجام نداده‌اند. اکنون با وجود برطرف شدن نقص، سعودی‌ها اجازه ترخیص این کشتی را هم نمی‌دهند و روزانه ۲۰۰ هزار دلار هزینه اضافی بابت نگهداری برای شرکت ملی نفتکش منظور می‌کنند.
در این رابطه بیژن زنگنه، وزیر نفت کشورمان به‌تازگی در حاشیه هیأت دولت گفت: مقامات ایرانی از طریق شرکت ملی نفتکش دنبال این موضوع و بازگرداندن کشتی به ایران هستند، زیرا علاوه بر هزینه‌های مالی، حضور نیروهای ما در آنجا و احتمال فاجعه زیست‌محیطی نیز مطرح است.
انتهای پیام
