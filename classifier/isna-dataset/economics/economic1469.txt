سیب‌زمینی کیلویی ۵,۰۰۰ تومان است نه بیشتر
رئیس اتحادیه فروشندگان میوه و سبزی ضمن رد برخی ادعاها مبنی بر افزایش قیمت سیب زمینی تا کیلویی ۸۰۰۰ تومان گفت که این محصول کیلویی حدود ۵۰۰۰ تومان در بازار فروخته می‌شود.
در چند روز گذشته برخی رسانه‌ها اعلام کردند که قیمت هر کیلوگرم سیب زمینی در میدان مرکزی میوه و تره بار تهران به ۴ تا ۶ هزار تومان رسیده و در خرده فروشی‌ها کیلویی ۶ تا ۸ هزار تومان عرضه می‌شود و عامل این افزایش قیمت نیز آزاد شدن صادرات سیب زمینی و پیاز بوده است.
این در حالی است که اسدالله کارگر - رئیس اتحادیه فروشندگان میوه و سبزی تهران - در این باره به ایسنا گفت: قیمت‌هایی که برای سیب زمینی گفته می‌شود حقیقت ندارد و مشخص نیست برخی رسانه‌ها چگونه در شرایطی که بازار تعطیل است، قیمت این محصول را از میدان مرکزی میوه و تره بار اعلام کرده‌اند.
وی با بیان اینکه طی چند روز گذشته به دلیل تعطیلی‌های متوالی بازار مرکزی میوه و تره بار تعطیل بوده است، افزود: ملاک اصلی قیمت و کشف آن برای انواع میوه و تره بار، قیمت‌های هفته جاری است و نمی‌توان در شرایطی که بازار تعطیل است قیمت درستی ارائه کرد چرا که تعطیلات می‌تواند خود یکی از عوامل افزایش قیمت و نوسانات بازار باشد.
رئیس اتحادیه فروشندگان میوه و سبزی گفت: آخرین قیمت موجود در بازار خرده‌فروشی نشان می‌دهد که هر کیلوگرم سیب زمینی در شهر تهران حدود ۵,۰۰۰ تومان فروخته می‌شود و قیمت‌هایی که برخی رسانه‌ها از آن یاد می‌کنند صحت ندارد.
انتهای پیام
