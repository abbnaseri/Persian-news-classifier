قیمت نفت سنگین ایران  ۶۶ سنت ارزان شد
طبق جدیدترین گزارش ماهانه اوپک، تولید نفت ایران در آوریل سال ۲۰۱۹ به ۲.۳۷۰ میلیون بشکه در روز رسید و نفت سنگین ایران ۶۶ سنت در هر بشکه ارزان شد.
به گزارش ایسنا، گزارش اوپک بر مبنای آمار منابع ثانویه نشان می‌دهد تولید نفت ایران در ماه میلادی گذشته به ۲.۳۷۰ میلیون بشکه در روز رسید که ۲۲۷ هزار بشکه در روز در مقایسه با تولید ۲.۵۹۷ میلیون بشکه در روز در آوریل، کمتر بود.
طبق آمار منابع ثانویه، مجموع تولید اوپک که متشکل از ۱۴ کشور است در ماه مه ۲۹.۸۸ میلیون بشکه در روز بود که نسبت به ماه پیش از آن ۲۳۶ هزار بشکه در روز کاهش داشت. تولید نفت علاوه بر ایران، در عربستان سعودی، نیجریه و ونزوئلا کاهش یافت، در حالی که تولید عراق، آنگولا و گابن افزایش داشت.
قیمت نفت سنگین ایران در ماه مه ۶۷.۸۶ دلار در هر بشکه بود که در مقایسه با ۶۸.۵۲ دلار در هر بشکه در آوریل، ۶۶ سنت کاهش نشان داد. میانگین قیمت نفت سنگین ایران از ابتدای سال ۲۰۱۹ تاکنون ۶۳.۶۸ دلار در مقایسه با ۶۵.۹۵ دلار در سال ۲۰۱۸ بوده است.
ارزش سبد نفتی اوپک پس از چهار ماه رشد متوالی، در ماه مه ۸۱ سنت کاهش پیدا کرد و به ۶۹.۹۷ دلار در مقایسه با ۷۰.۷۸ دلار در هر بشکه در آوریل رسید.
انتهای پیام
