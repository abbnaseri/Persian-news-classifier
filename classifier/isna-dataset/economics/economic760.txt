پیشنهاد اصلاح روش جریمه عوارض الکترونیکی آزادراه‌ها
معاون ساخت و توسعه آزادراه‌های شرکت ساخت و توسعه زیربناهای حمل و نقل کشور از ارائه پیشنهاد جدید به جای اعمال روش جریمه عدم پرداخت الکترونیکی عوارض خبر داد و اعلام کرد که این پیشنهاد به وزیر راه وشهرسازی ارائه و مورد موافقت قرار گرفته است و در راستای اجرای آن اقدام خواهد شد.
به گزارش ایسنا، با توجه به الکترونیکی شدن عوارض چهار آزادراه از بامداد ۲۸ اسفندماه سال ۱۳۹۷، در صورتی که مالکان خودروهای عبوری از این مناطق، تا ۲۴ فروردین‌ماه عوارض خود را پرداخت نکنند ۳۰ هزار تومان جریمه خواهند شد، پس از ۲۴ فروردین نیز تنها مهلت ۴۸ ساعته برای پرداخت الکترونیکی عوارض آزادراه‌ها در نظر گرفته شد و این روش همچنان ادامه دارد.
اما سید حسین میرشفیع-معاون شرکت ساخت و توسعه زیربناهای حمل و نقل- در گفت‌وگو با ایسنا، اعلام کرد که به تازگی پیشنهادی به وزیر راه و شهرسازی ارائه شده که مورد موافقت قرار گرفته و دستور اجرای آن صادر شده است تا شاهد جایگزین شدن روشی به جای جریمه عدم پرداخت عوارض الکترونیکی آزادراه‌ها باشیم.
به گفته میرشفیع از زمان آغاز روش پرداخت الکترونیکی عوارض آزادراه‌ها تاکنون حدود ۶۰ درصد مالکان خودروها عوارض خود را به صورت الکترونیکی پرداخت کرده‌اند.
از بامداد ۲۸ اسفندماه سال ۱۳۹۷ عوارض چهار آزادراه تهران – ساوه، قزوین – زنجان، کرج – قزوین، تهران – قم الکترونیکی شدند و تا پایان تیرماه سال جاری و طی دو مرحله به ترتیب ۱۰ و هفت آزادراه دیگر الکترونیکی می‌شوند تا در مجموع ۲۱ آزادراه تا تاریخ مذکور به صورت الکترونیکی عوارض اخذ کنند.
در مرحله دوم آزادراه‌های تبریز- ارومیه، تهران-پردیس، قزوین-رشت، ساوه- سلفچگان، قم-کاشان، کاشان-اصفهان، تبریز-زنجان، مشهد-باغچه، کنارگذر مشهد و آزادراه بندرعباس امکان پرداخت عوارض در آن‌ها به صورت الکترونیکی فراهم می‌شود و در مرحله سوم نیز عوارض هفت آزادراه دیگر به صورت الکترونیکی اخذ خواهد شد که شامل آزادراه‌های ساوه-همدان در دو قطعه، خرم‌آباد-پل زال، پل زال-اندیمشک، اهواز-بندر امام خمینی (ره)، قم-گرمسار و کنارگذر غرب اصفهان هستند که تا پایان تیرماه امکان پرداخت الکترونیکی عوارض در آن‌ها امکان‌پذیر می‌شود.
به گزارش ایسنا، با توجه به آغاز به کار چهار سامانه دریافت عوارض الکترونیکی آزادراه‌ها از بامداد ۲۸ اسفندماه سال جاری جهت اخذ مبالغ مربوط که شامل آزادراه‌های تهران–ساوه، قزوین–زنجان، تهران–قزوین و تهران–قم می‌شود صاحبان خودرو می‌توانند از طریق اپلیکیشن‌های تاپ، کیپاد، اوتول یار، سایت nspay.ir و بانک پارسیان و دستگاه‌های پوز پاسارگاد محدوده آزادراه‌ها عوارض خود را پرداخت کنند و افرادی که با چنین نرم‌افزارهایی آشنایی ندارند دستگاه‌های کارت‌خوان (POS) در مجتمع‌های خدماتی در نظر گرفته شده تا از این طریق عوارض خود را پرداخت کنند. این در حالی است که دستگاه‌های مربوطه در محل عوارضی‌ها استقرار نیافته تا از این طریق ترافیکی در محل عوارضی‌ها ایجاد نشود. اگر شماره تلفن مالک خودرویی در سامانه پلیس ثبت و یا بروز نشده باشد از طریق اپلیکیشن‌های مربوطه می‌تواند بدهی خود را استعلام و پرداخت کند و علاوه بر این کیف پول خود را شارژ نمایند.
مکانیزم اخذ عوارض الکترونیک آزادراه‌ها به گونه‌ای است که با عبور هر خودرو از آزادراه‌های کشور، پلاک ماشین ثبت خواهد شد و امکان پرداخت از طریق درگاه‌های الکترونیک و یا کیف پول الکترونیک به صورت خودکار فراهم خواهد بود. علاوه بر این در صورت پرداخت نشدن عوارض، پیامکی به صاحب پلاک ارسال و در صورت شارژ کیف پول الکترونیکی در مهلت مقرر این رقم کسر می‌شود. همچنین فرد ۴۸ ساعت فرصت دارد تا این مبلغ را با استفاده از درگاه‌های الکترونیکی شبکه شتاب با روش و مکانیزم‌های تعریف شده پرداخت کند و در صورتی که ۷۲ ساعت از زمان عبور از جایگاه اخذ عوارض بگذرد و شخص اقدامی برای پرداخت نکند درصدی به مبلغ اصلی عوارض افزوده خواهد شد.
تمامی افراد می‌توانند با مراجعه به سایت aaniro.ir نسبت به چگونگی پرداخت عوارض الکترونیکی آزادراه‌ها کسب اطلاع کنند. علاوه بر این از این پس برای پرداخت عوارض آزادراه‌ها نیاز به خرید تگ از بانک مسکن نیست و با توجه به روش‌های اعلامی کلیه صاحبان خودرو می‌توانند عوارض الکترونیکی آزادراه‌ها را پرداخت کنند.
انتهای پیام
