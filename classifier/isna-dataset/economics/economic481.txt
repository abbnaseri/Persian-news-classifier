بالا رفتن دلار جهانی به امید پایین آمدن نرخ بهره آمریکا
با محتمل بودن کاهش نرخ بهره توسط بانک مرکزی آمریکا در روزهای آینده، ارزش دلار در برابر همتایانش افزایش یافت.
به گزارش ایسنا به نقل از رویترز، پس از آنکه جروم پاول، رئیس بانک مرکزی آمریکا اعلام کرد که این بانک در سیاست گذاری‌های خود تحت فشار خارجی قرار نخواهد گرفت و تنها آمارهای اقتصادی از وضعیت کلان را مد نظر خواهد داد، امید معامله گران به کاهش نیافتن شدید نرخ بهره در نتیجه فشارهای دونالد ترامپ به فدرال رزرو افزایش یافت.
امروز دلار در برابر ین ۰.۵۸ درصد پیشروی کرد و خود را به ۱۰۷.۷۹ ین رساند تا به طور کامل از کف کانال ۱۰۷ ین که در روزهای اخیر قرار داشت خارج شود. شاخص دلار که نرخ برابری آن در مقابل سبدی از ارزهای مهم جهانی را اندازه می‌گیرد با ۰.۰۵ درصد افزایش به ۹۵.۷۹۲ واحد رسید. یورو نیز با عقب نشینی ۰.۱ درصدی تا ۱.۱۳۶۸ دلار عقب نشست.
پس از آنکه بوریس جانسون، شهردار سابق لندن و بخت اصلی جایگزینی ترزا می برای سمت نخست وزیری انگلیس، جرمی هانت وزیر خارجه و رقیب وی برای تصدی این سمت را متهم کرد که با راه اندازی کمپین تقلبی برای برگزیت به اقتصاد انگلیس ضربه خواهد زد، ارزش پوند نیز در برابر دلار کاهش یافت و هر پوند به ۱.۲۶۶۹ دلار رسید.
از سوی دیگر در روزی که دلار توانست تا حدی زیان‌های این هفته خود را جبران کند، بهای طلا برای تحویل در معاملات آتی در بازارهای آمریکا ۰.۲ درصد کاهش یافت و به ۱۴۱۵.۴ دلار در هر اونس رسید هر چند که هنوز هم در بالای مرز روانی ۱۴۰۰ دلار قرار دارد.
دیوید کلی، استراتژیست بازارهای جهانی در بانک "جی پی مورگان" گفت: انتظار ما این است که خبرهای خوبی از دیدار هیأت آمریکایی و چینی در حاشیه نشست سران گروه ۲۰ منتشر شود. با این حال به نظر نمی‌رسد که هیچکدام از طرفین حاضر به آتش بس در مقطع کنونی باشند.
در بازار اوراق، بازدهی اوراق قرضه ۱۰ ساله وزارت خزانه داری آمریکا به ۲.۰۴۸۵ درصد رسید، بازدهی اوراق قرضه ۱۰ ساله دولتی آلمان به منفی ۰.۳۰۶ درصد رسید.
انتهای پیام
