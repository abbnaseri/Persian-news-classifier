به جای روزمرگی به برنامه‌های کلان توجه شود 
رئیس سازمان توسعه تجارت ایران گفت: آمارها نشان می‌دهد در ایران هنوز زیر ساخت‌ها برای اینکه یک کشور صادراتی باشیم فراهم نشده است.
به گزارش ایسنا، محمدرضا مودودی در شورای گفت‌وگوی دولت و بخش خصوصی سیستان و بلوچستان افزود: ما به تکمیل زنجیره تولید در کشور توجه نکردیم.
وی بیان کرد: کمتر از ۳۵۰ شرکت در ایران و تنها ۳۱۵ قلم کالا بیش از ۱۰ میلیون دلار صادرات دارند.
مودودی گفت: کشور از سال ۳۸ تا ۹۸ خورشیدی از محل فروش نفت، پتروشیمی و خدمات کالا تنها ۲ هزار و ۱۰۰ میلیارد دلار درآمد ارزی داشته است.
وی در این رابطه افزود: ۸۵ درصد این درآمد پس از انقلاب اسلامی و ۶۵ درصد آن نیز در ۱۵ سال اخیر حاصل شده است.
رئیس سازمان توسعه تجارت ایران گفت: اگر ۱۰ درصد از درآمد حجم بزرگ واردات کشور صرف سرمایه گذاری محصولات صادراتی می‌شد امروز باید بیش از ۱۵۰ هزار دلار صادرات غیر نفتی می‌داشتیم.
مودودی خاطرنشان کرد: برای توسعه صادرات باید به جای روزمرگی یک سری برنامه‌های کلان را مورد توجه قرار دارد.
انتهای پیام
