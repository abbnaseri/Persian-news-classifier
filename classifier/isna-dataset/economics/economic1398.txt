پیش‌بینی تولید ۴۴۰ هزار تن دانه‌های روغنی در ۹۸
مجری طرح دانه‌های روغنی وزارت جهاد کشاورزی پیش‌بینی کرد امسال بیش از ۴۴۰ هزار تن انواع دانه‌های روغنی در کشور تولید شود.
به گزارش ایسنا به نقل از وزارت جهاد کشاورزی، علیرضا مهاجر اظهار کرد: امیدوار بودیم امسال بتوانیم رکورد ۵۰۰ هزار تن تولید دانه‌های روغنی را بشکنیم ولی با توجه به خسارت سیل پیش‌بینی می‌شود امسال بیش از ۴۴۰ هزار تن دانه‌های روغنی تولید کنیم که ۱۰۰ هزار تن از سال گذشته بیشتر خواهد بود.
وی گفت: امسال ۲۱۰ هزار هکتار کشت کلزا داشتیم که به خاطر سیل در استان‌های گلستان، خوزستان، مازندران و لرستان بخشی از مزارع کلزا به زیر آب رفت.
مهاجر ادامه داد: بیشترین خسارت کلزا به مزارع گلستان وارد شده که حدود ۱۵ هزار هکتار از مزارع کامل از بین رفت و حدود ۴۰ تا ۵۰ هزار هکتار با افت محصول مواجه شد ولی علی‌رغم این مشکلات، بارش‌ها در مناطق دیگر کشور کاهش تولید را جبران کرد.
مشاور وزیر جهاد کشاورزی گفت: به منظور کاهش وابستگی کشور به دانه‌های روغنی، وزارت جهاد کشاورزی طرح ۱۰ ساله‌ای را تهیه کرد که با اجرای آن ۷۰ درصد نیاز کشور به دانه‌های روغنی در داخل کشور تأمین خواهد شد.
وی افزود: این اقدام علاوه بر تأمین روغن مورد نیاز و خوراک دام و طیور در داخل کشور، در پایداری تولید و خودکفایی گندم مؤثر است.
انتهای پیام
