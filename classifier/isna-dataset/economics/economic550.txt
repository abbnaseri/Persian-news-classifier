در برابر اصلاح قوانین مقاومت شده است
معاون امور مجلس و استان های وزارت کار گفت: تنقیح اساسی در حوزه قوانین کارگری تاکنون نداشته‌ایم و هر زمان که می‌خواستند برای اصلاح حرکت کنند، فشارهایی از سمت دولت، مجلس، جوامع کارگری و کارفرمایی وارد شده است.
به گزارش ایسنا، میرهادی قره‌سید رومیانی امروز در نشست با تشکل‌های کارگری استان کرمان افزود: امروز نیازمند نهضت مهارت آموزی هستیم و وظیفه اصلی وزارت کار این است که حوزه‌های آموزشی و مهارت آموزی را به عنوان سیاست کلی پیگیری کنیم.
رومیانی تصریح کرد: در اجرای قانون فعلی کار باید آسیب شناسی شود که چرا اجرا نمی‌شود و باید به دنبال قانون جامع کار باشیم که دنیا هر روز آن را به‌روزرسانی می‌کند.
وی بیان کرد: تنقیح اساسی در حوزه قوانین کارگری تاکنون نداشته‌ایم و هر زمان که می‌خواستند برای اصلاح حرکت کنند، فشارهایی از سمت دولت، مجلس، جوامع کارگری و کارفرمایی وارد شده است.
معاون وزیر کار تاکید کرد: باید به این برسیم که اصلاح قوانین و به ویژه قوانین حوزه کار و کارگری می‌تواند به نفع این جامعه بسیار گسترده کارگری باشد.
وی در ادامه با بیان اینکه اگر مطالبه نباشد، پیشرفتی نخواهیم داشت، گفت: اگر نتوانستیم مطالبات کارگران را پاسخ بدهیم، سعی شده حداقل را انجام بدهیم و به عنوان مثال برای افزایش حقوق و دستمزد جلسه ۱۳ ساعته داشتیم که افزایش ۳۶ و نیم درصدی را به سختی تصویب کردیم.
رومیانی با بیان اینکه وظیفه داریم با توجه به داشته‌ها، مطالبات را پاسخ بدهیم، اظهار کرد: تحریم‌ها، کمبودها و مبارزاتی که در دنیا انجام می‌دهیم، شرایط خاصی برای ما ایجاد می‌کند اما دلیل نمی‌شود به مسائل توجه نکنیم و حتماً مطالبات کارگران را پیگیری می‌کنیم.
انتهای پیام
