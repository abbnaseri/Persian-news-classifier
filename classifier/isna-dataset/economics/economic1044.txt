ادامه ریزش رشد در بخش‌های اقتصادی
اعلام وضعیت رشد اقتصادی از این حکایت داشت که روند منفی رشد در سال گذشته مثبت نشده و در نهایت با کاهش در تمامی بخش‌ها به پایان رسیده است؛ به طوریکه نسبت به وضعیت رشد اقتصادی ۹ ماهه پارسال، ۱.۱ درصد منفی‌تر شده است. 
به گزارش ایسنا، آنچه مرکز آمار به تازگی در رابطه با وضعیت رشد اقتصادی ایران اعلام کرده نشان از آن داشت که سال ۱۳۹۷ با رشد اقتصادی منفی ۴.۹ درصد بسته شده است؛ به طوری که تولید ناخالص ملی با احتساب نفت به ۷۱۳ هزار میلیارد تومان رسیده است که نشان از کاهش ۴.۹ درصدی آن را در مقایسه با سال ۱۳۹۶ دارد.
در عین حال که تولید ناخالص داخلی بدون احتساب نفت به ۵۷۳ هزار میلیارد تومان رسیده که بیانگر رشد منفی ۲.۴ درصدی در این بخش است.
این در حالی است که بررسی روند رشد اقتصادی در ۱۲ ماهه سال گذشته نسبت به آمار ۹ ماهه بیانگر ریزش در تمامی بخش‌هاست؛ به طوری که در ۹ ماهه رشد اقتصادی با احتساب نفت منفی ۳.۸ درصد اعلام شده بود که با کاهش ۱.۱ درصدی به منفی ۴.۹ درصد رسیده است.
همچنین در رشد بدون نفت برای ۹ ماهه منفی ۱.۹ درصد گزارش شده بود که با کاهش نیم درصدی به منفی ۲.۴ درصد رسید.
اما بررسی تغییرات رشد اقتصادی در سه بخش عمده نیز بیانگر کاهش رشد در کشاورزی، صنعت و خدمات است؛ رشد اقتصادی در حوزه کشاورزی از منفی ۱.۲ در ۹ ماهه ابتدایی سال ۱۳۹۷ با کاهش ۰.۳ درصدی به منفی ۱.۵ درصد رسید.
همچنین در بخش صنعت کاهش ۱.۷ درصدی رشد اقتصادی مشهود بوده است؛ به طوری که از منفی ۷.۹ به منفی ۹.۶ درصد کاهش داشته است.
خدمات تنها بخش اقتصادی اصلی است که رشد آن منفی نیست، اما با کاهش همراه است؛ به گونه‌ای که از ۰.۶ درصد در ۹ ماهه به ۰.۲ درصد در پایان سال کاهش داشته است.
رشد اقتصادی از آمارهای رسمی است که مرکز آمار از اواخر سال گذشته آن را به تنهایی اعلام کرده و بانک مرکزی هیچ اعلامی در این رابطه نداشته است.
انتهای پیام
