حجم اینترنت اپراتورهای ثابت ۵ درصد افزایش می‌یابد
اپراتورهای ارائه‌کننده خدمات اینترنت ثابت ملزم شدند حجم مصرف منصفانه در خدمات اینترنتی خود را بدون دریافت هزینه، حداقل پنج درصد افزایش دهند.
به گزارش ایسنا، یکی از دغدغه‌های همیشگی کاربران بسته‌های اینترنتی، احتمال کمتر بودن حجم اینترنت دریافتی نسبت به حجم خریداری‌شده است. در واقع کم‌فروشی اینترنت یکی از مسائلی است که کاربران شرکت‌های اینترنتی همواره گوشه ذهن خود دارند و پیش می‌آید که نگران کم‌فروشی در حجم یا سرعت کمتر از سرعت اسمی خریداری شده باشند.
اخیراً محمدجواد آذری جهرمی -وزیر ارتباطات و فناوری اطلاعات- برخی از این کم‌فروشی‌ها را تأیید کرد. پس از اعلام وزیر ارتباطات درباره کم فروشی شرکت‌های اینترنتی، حسین فلاح جوشقانی - رئیس سازمان تنظیم مقررات و ارتباطات رادیویی - از کم‌فروشی پنج تا هشت درصدی شرکت‌های ارائه‌دهنده اینترنت ثابت خبر داد و اعلام کرد که این شرکت‌ها باید فرآیندهایشان را اصلاح و بهینه‌سازی نحوه محاسبه حجم ترافیک را انجام دهند.
معاون وزیر ارتباطات و فناوری اطلاعات با اشاره به این‌که پس از اعلام رگولاتوری اکثر این شرکت‌ها ضمن اعتراض به موضوع، مستندات زیادی مبنی بر عدم کم‌فروشی به سازمان ارائه کرده‌اند، گفت: رگولاتوری نیز این مستندات را بررسی و در برخی موارد اندازه‌گیری مجدد انجام داده است که نتایج نهایی اندازه‌گیری‌های جدید اطلاع‌رسانی می‌شود.
صیانت از حقوق کاربران از اولویت‌های وزارت ارتباطات و رگولاتوری است
در این راستا روز گذشته جوشقانی با بیان اینکه صیانت از حقوق مشترکان یکی از مهمترین اولویت‌های وزیر ارتباطات و فناوری اطلاعات و رگولاتوری است، اعلام کرد: در پی اطلاعیه‌های قبلی رگولاتوری درباره مغایرت بسته‌های اینترنتی فروخته شده با میزان تحویل شده به مشترکان، اپراتورهای ارائه‌کننده خدمات اینترنت ثابت از امروز حداقل پنج درصد به حجم مصرف منصفانه بسته‌های اینترنتی مشترکان اضافه می‌کنند. این افزایش بدون دریافت هزینه اضافی و به منظور جبران حقوق مشترکین در دستور کار اپراتورها قرار گرفته است.
وی درباره مغایرت حجم بسته‌های اینترنتی اظهار کرد: پس از اعلام قبلی رگولاتوری در این خصوص و با بررسی‌های به‌عمل‌آمده، وجود این مغایرت به‌طور میانگین حداقل پنج درصد تأیید شد و علیرغم توضیح ارائه شده از سوی اپراتورها مبنی بر عوامل مؤثر بر این موضوع، مستندات ارائه‌شده به دلیل عدم ارتباط با مصرف‌کننده مورد قبول واقع نشد.
فلاح جوشقانی تصریح کرد: برخی اختلالات و اشکالات شبکه و سرباره‌های ناشی از پروتکل‌های اینترنتی باعث عدم تحویل کامل سرویس‌های خریداری‌شده به مشترکین شده و این موضوع به‌صورت عمدی و برنامه‌ریزی‌شده انجام نشده است. رگولاتوری به موضوع رسیدگی کرده و اپراتورهای ارائه‌کننده خدمات اینترنت ثابت ملزم شدند علاوه بر رفع این اشکالات، به منظور حمایت از حقوق مشترکان و جلب رضایت آنان، از امروز حجم مصرف منصفانه در خدمات اینترنتی خود را بدون دریافت هزینه، حداقل ۵ درصد افزایش دهند.
رگولاتوری همچنین تاکید کرده که بر اجرای الزامات به طور دقیق نظارت می‌کند و اپراتورها نیز به منظور جلب رضایت مشترکین و حفظ حقوق آن‌ها اقدامات لازم را انجام می‌دهند. مشترکین نیز در صورت مشاهده مغایرت می‌توانند در تماس با سامانه ثبت و پاسخگویی به شکایات ۱۹۵ یا مراجعه به سایت https://۱۹۵.cra.ir شکایت خود را در این زمینه ثبت کنند.
انتهای پیام
