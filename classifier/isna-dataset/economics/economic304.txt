افزایش ناوگان هوایی ایران به بیش از ۳۰۰ فروند 
مدیرعامل شرکت هواپیمایی جمهوری اسلامی ایران اعلام کرد که ناوگان هوایی کشور به بیش از ۳۰۰ فروند افزایش یافته و سالانه ۳۰ میلیون مسافر جابه‌جا می‌شوند.
به گزارش ایسنا، تورج دهقانی زنگنه در مراسم تکریم مقام شهدای ۱۲ تیرماه و بزرگداشت سالروز فاجعه حمله ناو وینسنس به هواپیمایی جمهوری اسلامی ایران که با رئیس مجلس شورای اسلامی، وزیر راه و شهرسازی و برخی از نمایندگان مجلس شورای اسلامی در حال برگزاری است، اظهار کرد: صنعت حمل و نقل هوایی ایران همواره آماج حملات دولت آمریکا بوده و با جلوگیری از پرواز هما به نیویورک در سال ۱۳۵۸ تحریم‌های آمریکا علیه صنعت هوانوردی ایران شروع شد و در ادامه با هدف قرار دادن هواپیمای مسافری ۶۵۵ ایران‌ایر در سال ۱۳۶۷ اوج جنایت و دشمنی خود را با به شهادت رساندن ۲۹۰ انسان بی‌گناه نشان داد.
وی ادامه داد: نکته قابل تأمل این‌که نه تنها خدمه ناو وینسنس به دلیل این حمله وحشیانه محکوم نشدند، بلکه به فرمانده آنها مدال شجاعت اعطا شد و به درجات بالاتر ارتقا یافت.
مدیرعامل شرکت هواپیمایی هما در ادامه با تاکید بر این‌که دشمنان ایران به ویژه دولت آمریکا تصور می‌کردند که با تحریم صنعت هوانوردی ایران ما را از این تکنولوژی بی‌بهره و محروم می‌کنند، اظهار کرد: خوشبختانه متخصصان متعهد جمهوری اسلامی ایران با درایت و هوشمندی نه تنها نقشه دشمنان را بر آب کردند بلکه با عزمی جهادی شاهد پیشرفت‌های روزافزون در این صنعت بوده و هستیم.
زنگنه ادامه داد: در گذشته چک‌های هواپیما توسط مستشاران خارجی انجام می‌شد اما در حال حاضر تا آخرین مراحل تعمیر و نگهداری نیز توسط متخصصان داخلی انجام می‌شود.
وی با اشاره به این‌که در حال حاضر ۳۰ میلیون مسافر در سال جابه‌جا می‌شوند و ناوگان هوایی ایران به بیش از ۳۰۰ فروند ارتقا یافتند، اظهار کرد: همه اینها نمونه‌هایی از توان هوایی کشور در عرصه غیرنظامی است.
مدیرعامل شرکت هواپیمایی جمهوری اسلامی ایران با بیان این‌که آمریکا در تداوم بدعهدی خود از برجام خارج شد و قصد دارد مانع تعامل هواپیمایی جمهوری اسلامی ایران با شرکای تجاری خود در سایر کشورها شود، گفت: خوشبختانه هواپیمایی هما همواره در خدمت مسافران خود بوده و علی‌رغم کارشکنی‌های صورت گرفته عملیات انتقال تمام حجاج را در سال جاری برعهده دارد و طی دو روز آینده جابه‌جایی‌ها و انتقال حجاج آغاز می‌شود.
به گفته زنگنه، با موافقت وزیر راه و شهرسازی، فرودگاه بندرعباس به فرودگاه شهدای پرواز ۶۵۵ هما تغییر نام یافت.
به گزارش ایسنا، پرواز مسافربری شماره ۶۵۵ شرکت هواپیمایی ایران‌ایر با شناسه «IR۶۵۵» از تهران به مقصد دوبی در تاریخ ۱۲ تیر ۱۳۶۷ (۳ ژوئیه ۱۹۸۸ میلادی) پس از توقف بین راهی در بندرعباس به سمت دوبی در حرکت بود که با شلیک موشک فینیکس حرارتی از ناو یواس‌اس وینسنس متعلق به نیروی دریایی ایالات متحده آمریکا در ارتفاع ۱۲ هزار پایی بر فراز خلیج فارس سرنگون شد و تمامی ۲۹۰ سرنشین آن که شامل ۴۶ مسافر غیر ایرانی و ۶۶ کودک نیز بود، جان باختند.
انتهای پیام
