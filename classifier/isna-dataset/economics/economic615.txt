«بانک آفیسر» جایگزین سرویس‌های بانکداری سنتی می‌شود
مدیرعامل بانک ملی ایران بابیان اینکه این بانک برای نخستین بار سیستم یکپارچه بانکی معروف به سیبا و خدمات بانکی آنلاین را در نظام بانکی کشور پیاده‌سازی کرد، گفت: سیبا جایگزین روش‌های سنتی بانکداری شد و بانک آفیسر نیز همین تحول و انقلاب را در سرویس‌های بانکداری ایجاد می‌کند.
به گزارش ایسنا به نقل از روابط عمومی بانک ملی ایران، محمدرضا حسین زاده در نشست هم‌اندیشی مدیران شعب مشمول طرح بانک آفیسر بانک برگزار شد، با تأکید بر اینکه در استراتژی رقابت دو عامل دارا بودن وجه تمایز و پایین بودن قیمت تمام شده، موفقیت هر سازمان یا واحد تولیدی را رقم می‌زند، افزود: پیاده کردن سیبا در نظام بانکی و الگو گرفتن تمامی بانک‌ها از بانک ملی ایران موجب شد که این بانک در عرصه بانکداری پیشتاز باشد و این روند در سال‌های گذشته نیز همچنان ادامه داشته است.
وی بابیان اینکه بانک‌هایی که نتوانند خود را با تکنولوژی سازگار کنند حرفی برای گفتن نخواهند داشت، تصریح کرد: امروز مردم، بانک ملی ایران را یک بانک نوآور می‌دانند چراکه محصولات جدید هرچند ماه یک‌بار رونمایی می‌شود و این بانک محصولات متمایزی را به‌نظام بانکی کشور ارائه می‌کند.
مدیرعامل بانک ملی ایران بیان کرد: زمانی که قانون، استفاده از شبکه‌های اجتماعی خارجی را برای ارائه خدمات مالی و بانکی از سوی بانک‌ها منع کرد، بانک ملی ایران اپلیکیشن بله را ارائه کرد و این محصول یک وجه تمایز در شبکه بانکی محسوب می‌شود و در حال حاضر نیز ۲۲ بانک عضو این سامانه هستند.
انتهای پیام
