ارتقای خودروهای برقی هیوندای با همکاری Rimac
شرکت هیوندای موتورز قصد دارد به منظور ارتقای سطح کیفی خودروهای برقی و الکتریکی خود با گروه صنعتی ریماک اتومبیل وارد همکاری‌های دوجانبه جدیدی شود.
به گزارش ایسنا، با توجه به افزایش استقبال از خودروهای برقی، پاک و دوستدار محیط زیست، بسیاری از شرکت‌های خودروسازی جهان در سال‌های اخیر از محصولات جدیدی رونمایی کرده‌اند که هر یک از لحاظ قدرت، سرعت، زیبایی و قابلیت‌های متعدد از دیگری برتر بوده و بدین ترتیب رقابت تنگاتنگی میان خودروسازان برتر جهان درگرفته است تا محصولات بهتر و جدیدی را با بهره گیری از فناوری‌های روز و پیشرفته توسعه داده و به مرحله تولید و عرضه برسانند.
حالا تازه‌ترین اخبار منتشر شده در وب سایت رسمی هیوندای موتورز حاکی از آن است که این خودروساز کره‌ای قصد دارد به منظور ارتقای سطح کیفی خودروهای برقی و الکتریکی تولیدی خود در بخش‌های مختلف همچون قدرت موتور، ظرفیت باتری، ضریب ایمنی خودرو و سایر موارد با شرکت ریماک اتومبیل وارد همکاری و مشارکت‌های دوجانبه شود.
طبق این گزارش قرار است هیوندای موتورز ۸۰ میلیون یورو در گروه صنعتی ریماک (Rimac) سرمایه گذاری کند تا بتواند خودروهای برقی و الکتریکی خود را با بهترین کیفیت به دست مشتریان و خریداران برساند و بدین ترتیب رضایت عمومی را از محصولاتش افزایش قابل ملاحظه‌ای دهد.
این گروه صنعتی در سال ۲۰۰۹ میلادی در کرواسی به منظور توسعه خودروهای اسپرت و جدید ساخته و راه اندازی شد و در زمینه کنترل تکنولوژی‌های مختلف صنعت خودرو و سیستم‌های مربوط به باتری به کار رفته در وسایل نقلیه برقی فعالیت می‌کند.
هیوندای موتورز قصد دارد با بهره گیری از قابلیت‌های بخش تحقیق و توسعه این شرکت، تا سال ۲۰۲۵ میلادی بالغ بر ۴۴ مدل خودروی موجود در خط تولید این خودروساز کره‌ای را برقی سازی و دوستدار محیط زیست کند.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند. افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا، حفظ محیط زیست و کاهش دمای کره زمین، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
