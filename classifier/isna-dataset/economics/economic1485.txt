اقدام روسیه برای کاهش وابستگی به دلار
سهم دلار از ذخایر ارزی روسیه بار دیگر کاهش یافت.
به گزارش ایسنا به نقل از راشاتودی، الویرا نابیولینا، رئیس بانک مرکزی روسیه گفت این بانک به روند متنوع‌سازی ذخایر ارزی خود ادامه می‌دهد و به تدریج در حال فاصله گرفتن از دلار است.
به گفته رئیس بانک مرکزی روسیه، وابستگی اقتصادی روسیه به دلار باعث شد تا تحریم‌های غرب بر ضد این کشور در سال ۲۰۱۵ به کاهش رشد اقتصادی این کشور در سال‌های ۲۰۱۶ و ۲۰۱۷ منجر شود اما با آغاز تقویت ذخایر ارزی و طلا و کاهش وابستگی به دلار، رشد اقتصادی روسیه بار دیگر بر مدار صعودی قرار گرفته است.
نابیولینا با اشاره به این که سهم دلار از سبد ارزی روسیه در حال حاضر به ۳۵۶ میلیارد دلار کاهش یافته است گفت: بر خلاف دلار ذخایر ارزی بر حسب سایر ارزها تقویت شده است؛ به گونه‌ای که اکنون ۴۹۰ میلیارد دلار ذخیره طلا و ارز داریم.
وی که در مصاحبه با نشریه ژاپنی "فایننشیال دیلی" سخن می‌گفت افزود: برای مقابله با شرایط مختلف اقتصادی و ژئوپلتیکی در حال متنوع سازی ذخایر ارزی خود هستیم.
وی مساله سهم دلار از ذخایر ارزی را یکی از موارد مورد توجه مقامات بانک مرکزی روسیه دانست و افزود: باهدف از بین بردن نقش بلامنازع اسکناس سبز، روسیه در حال تقویت ذخایر طلا و ارز خود بر حسب ین ژاپن و یورو است.
رئیس بانک مرکزی روسیه با اشاره به این که ذخایر این بانک برای مدیریت بحران‌های مالی و اقتصادی در آینده کافی است گفت: روسیه در نظر دارد در آینده‌ای نزدیک ذخایر طلا و ارز خود را به نیم تریلیون دلار افزایش دهد.
ذخایر ارزی خارجی روسیه بر حسب ارزهای خارجی، طلا، حق برداشت مخصوص و اوراق قرضه کشورهای مختلف است. روسیه در سال‌های اخیر بیشتر اوراق قرضه وزارت خزانه داری آمریکا را با اوراق قرضه اروپایی جایگزین کرده است.
انتهای پیام
