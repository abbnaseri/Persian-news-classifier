برای سال آینده آبی ترسالی پیش‌بینی نمی‌شود
معاون آب و آبفای وزارت نیرو با تاکید بر این‌که برای اقلیم خشک کشور همواره باید برنامه‌ریزی داشته باشیم، گفت: با این‌که در حال حاضر وضعیت آب در ایران مناسب است، برای سال آینده آبی ترسالی پیش‌بینی نمی‌شود.
به گزارش ایسنا، قاسم تقی‌زاده - معاون آب و آبفای وزارت نیرو - در همایش مشترک مهندسی آب و فاضلاب کشور و مرکز همکاری‌های ژاپن و خاورمیانه با اشاره به اقلیم ایران، اظهار کرد: کشور ما در یک اقلیم خشک و نیمه‌خشک قرار دارد و ۶۰ درصد از سرزمین‌مان نیمه‌خشک و ۵۰ درصد آن بیابانی است.
وی با اشاره به بارندگی‌های اخیری که در ایران رخ داد، اظهار کرد: دو حادثه بزرگ در دو سال اخیر بعد از ۵۰ سال در کشور رخ داد. نخست آنکه سال ۱۳۹۷ خشک‌ترین سال در ۵۰ سال اخیر بوده و دوم آنکه سال جاری ترترین سال در ۵۰ سال اخیر بوده است و این موضوع حاکی از آن است که اتفاقاتی در حال رخ دادن است که باید برای آن آماده باشیم و برای این آماده شدن راهی نداریم جز این‌که از تجربه و علم دیگران استفاده کنیم.
معاون آب و آبفای وزارت نیرو ادامه داد: باید به این نکته توجه داشته باشیم که در سال‌های پرآب خوشحال نباشیم و دست و دلباز استفاده نکنیم و در سال‌های خشک هم بیش از اندازه نگران نشویم بلکه باید برای اقلیم نیمه خشک برنامه‌ریزی کنیم.
تقی‌زاده با تاکید بر این‌که برای سال آبی ترسالی را پیش‌بینی نمی‌کنیم، گفت: در حوزه آب و فاضلاب بعد از انقلاب اسلامی اقدامات خوبی انجام شده است و میزان شهرهایی که به آب قابل اطمینان دسترسی پیدا کردند از ۷۵ درصد به ۱۰۰ درصد رسید.
وی ادامه داد: همچنین فاضلاب شهرها از ۸.۵ درصد به ۵۱ درصد رسید و در دولت فعلی نیز شش میلیون نفر در روستا به آب قابل اطمینان دسترسی پیدا کردند.
معاون آب و آبفای وزارت نیرو با بیان این‌که تصفیه‌خانه‌های آب از ۲۷ عدد در اول انقلاب اسلامی به ۱۴۲ عدد افزایش پیدا کرد، اظهار کرد: تصفیه‌خانه‌های فاضلاب نیز از چهار به ۱۲۳ عدد افزایش پیدا کرد، با این حال هنوز کارهای زیادی برای انجام داریم.
برگزاری ۱۰ دوره آموزشی برای مدیران و کارشناسان ایران
در ادامه مراسم علی سیدزاده - مدیرکل دفتر مدیریت مصرف و کاهش هدررفت شرکت آب و فاضلاب - با بیان این‌که از سال ۱۳۹۲ همکاری‌های مشترک بین ایران و مرکز همکاری‌های ژاپن و خاورمیانه در قالب تفاهم‌نامه آغاز شده است، اظهار کرد: ۱۰ دوره آموزشی در ژاپن برگزار شد و بالغ بر ۴۰۰ نفر از مدیران و کارشناسان صنعت آب در آن شرکت کردند.
وی با تاکید بر این‌که دوره‌های مذکور در انتقال مفاهیم توسعه‌یافتگی مؤثر بود، گفت: دوره‌های مذکور با موضوعات کاهش هدررفت، کیفیت آب، مدیریت بحران و غیره برگزار شد و در ادامه همکاری‌های مشترک در سال گذشته مقرر شد با استفاده از تجربیات اساتید ژاپنی در مقاطع زمانی مشخص دوره‌هایی در ایران برگزار شود.
بر اساس این گزارش در این مراسم اوکازاکی - معاون اجرایی مرکز همکاری‌های ژاپن و خاورمیانه - با بیان این‌که دفتر خاورمیانه مرکزی با حمایت وزارت اقتصاد و دارایی و تجارت ژاپن است، گفت: این مرکز در ۲۲ کشور خاورمیانه و شمال آفریقا فعالیت می‌کند و از سال ۲۰۱۳ وزارت انرژی نقش بزرگی در این سازمان داشته است.
وی ادامه داد: در زمینه‌ی انرژی‌های بازیافته و آب به ترتیب ۱۰ و ۲۰ نفر از متخصصان به ژاپن آمده و دانش را به ایران بازمی‌گردانند.
سرانه مصرف آب در ژاپن برای ایرانیان الگو شود
در ادامه سفیر ژاپن در ایران با بیان این‌که ایران و ژاپن روابط دیپلماسی ۹۰ ساله دارند، اظهار کرد: مساله آب در ایران حیاتی و مقدار مصرف آب در این کشور بالاست. امیدوارم مقدار مصرف آبی که برای یک ژاپنی تعیین شده برای یک ایرانی هم تعیین شود و ایرانیان بتوانند برای تحقق این موضوع از تکنولوژی‌هایی که در ژاپن استفاده می‌شود، بهره ببرند.
وی با بیان این‌که ژاپن در مسأله‌ی آب مشکلات زیادی داشته است، ادامه داد: یکی از مشکلات آب‌های هدررفته بود که برنامه‌ریزی‌هایی در این راستا انجام شده و امیدوارم در آینده نه چندان دور بتوانیم از آب‌های هدررفته استفاده کنیم.
انتهای پیام
