"اکو" ارز واحد آفریقایی‌ها می‌شود
رهبران ۱۵ کشور آفریقایی سر راه اندازی ارز واحد این قاره به توافق رسیدند.
به گزارش ایسنا به نقل از سی ان ان، تلاش‌های رهبران قاره سیاه برای ادغام نظام اقتصادی کشورهای عضو اتحادیه آفریقا بیش از پیش شدت یافته است و در تازه‌ترین تلاش‌ها، رهبران ۱۵ کشور آفریقایی در ابوجا، پایتخت نیجریه گرد هم آمدند و بر سر راه اندازی ارز واحد آفریقایی به نام "اکو ECO" به توافق رسیدند.
در حال حاضر هشت کشور: بنین، بورکینافاسو، گینه بیسائو، ساحل عاج، مالی، نیجر، سنگال و توگو از ارز مشترکی به نام "فرانک" آفریقایی استفاده می‌کنند و هفت کشور دیگر از جمله نیجریه، لیبریا و غنا قرار است به این هشت کشور در پروژه ارز واحد آفریقایی بپیوندند.
راه اندازی ارز واحد آفریقایی بارها و بارها به تعویق افتاده اما قرار است سال ۲۰۲۰ از این ارز رونمایی شود. برای تسریع در راه اندازی این ارز قرار است تا آژانس پولی غرب آفریقا، مؤسسه پولی آفریقا و بانک‌های مرکزی این کشورها با یکدیگر همکاری داشته باشند.
انتظار می‌رود با رونمایی از اکو، معاملات بین این کشورها تقویت شود و بدون نیاز به تبدیل ارز، مسافران آفریقایی و خارجی در کشورهای فوق پول خود را خرج کنند.
توکانبو افیکویومی، اقتصاد دان آفریقایی گفت: اگر ارز واحد آفریقایی به گونه‌ای مناسب اجرایی شود می‌تواند به تقویت تجارت و کارایی در سطح قاره آفریقا کمک کند.
با وجود مزیت‌های نسبی، برخی کارشناسان نسبت به اکو نگرانی‌هایی دارند. افیکیومی در همین رابطه گفت: اختلاف زیادی بین اقتصادهای این کشورها وجود دارد برای مثال کل تولید ناخالص داخلی گینه هفت میلیارد دلار است که کمتر از اقتصاد استان ابیا نیجریه است و این اختلاف بین سطح اقتصاد کشورها، کار را برای ایجاد یک ارز واحد بسیار سخت می‌کند.
انتهای پیام
