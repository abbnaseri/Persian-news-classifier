شفاف‌سازی شرکت نمایشگاه‌ها درباره واگذاری سالن میلاد
به دنبال گمانه‌زنی‌هایی که در روزهای گذشته در رابطه با واگذاری سالن میلاد نمایشگاه بین‌المللی به یکی از تعاونی‌های این نمایشگاه مطرح شده بود، مسئولان این شرکت در این رابطه توضیحاتی ارائه کردند.
به گزارش ایسنا، جهانگیر حبیبی - معاون توسعه منابع شرکت نمایشگاه‌های بین‌المللی جمهوری اسلامی ایران - صبح امروز سه‌شنبه در نشست خبری اظهار کرد: متأسفانه در روزهای گذشته هجمه‌هایی علیه شرکت نمایشگاه‌های بین‌المللی به راه افتاده و به دنبال ضربه زدن به عملکرد این شرکت هستند، موضوعی که ما تلاش می‌کنیم در آینده از طریق مراجع قضائی آن را پیگیری کنیم.
وی درباره چگونگی واگذاری سالن میلاد نمایشگاه بین‌المللی، اظهار کرد: برخلاف خبرهایی که منتشر شده آنچه که در روزهای گذشته اتفاق افتاده نه واگذاری سالن میلاد به طور کلی، که واگذاری بخش صوت، نور و تصویر این سالن به یکی از تعاونی‌های نمایشگاه بوده است.
به گفته معاون توسعه منابع شرکت نمایشگاه‌های بین‌المللی جمهوری اسلامی ایران این قرارداد به هیچ عنوان به معنی واگذاری سالن میلاد نیست و در آینده نیز تمام افراد و شرکت‌هایی که قصد داشته باشند از امکانات این سالن استفاده کنند، باید مستقیماً ارتباط خود را با شرکت نمایشگاه‌های بین‌المللی برقرار کنند.
حبیبی در پاسخ به این سوال که چرا با وجود امکان‌پذیر بودن فعالیت دیگر شرکت‌ها، پیمانکاری این پروژه به یکی از تعاونی‌های نمایشگاه بین‌المللی واگذار شد، اظهار کرد: آنچه که اتفاق افتاده نه تصمیم شخصی یا گروهی که براساس قوانین و قواعد دولتی بوده است. ما باید برای برگزاری این مناقصه، آگهی عمومی می‌دادیم که تمام روال کاری آن انجام شده است.
حبیبی اضافه کرد: با پایان زمان نام‌نویسی متقاضیان برای فعالیت در سالن میلاد، سه شرکت وارد فرآیند بررسی شدند که در مراحل بعدی مشخص شد با توجه به تخلف‌هایی که از سوی دو شرکت نام‌نویسی کرده به ثبت رسیده است، باید نام آنها حذف شود و از این‌رو شرکتی که در حال حاضر در سالن میلاد فعال شده، توانست در یک رقابت شفاف و قانونی انتخاب شود.
به گفته وی، این موضوع که شرکت نمایشگاه‌ها قصد داشته از ابتدا این تعاونی را فعال کند به هیچ عنوان صحیح نیست زیرا ما کلیه مراحل مناقصه را از ابتدا تا انتها به شکل شفاف پیگیری کرده‌ایم و در صورت لزوم امکان آنکه کسانی که به این فرآیند اتهامات ناروا وارد کردند از طریق مراجع قضائی پیگیری شوند نیز وجود دارد.
معاون توسعه منابع شرکت نمایشگاه‌های بین‌المللی جمهوری اسلامی ایران در بخش دیگری از صحبت‌های خود با بیان این‌که شرکت نمایشگاه‌ها، مجموعه شهر آفتاب تهران را یک سرمایه ملی می‌داند، گفت: دلیل آنکه ما با برگزاری برخی نمایشگاه‌های پرترافیک و با بازدیدکننده بالا در شهر آفتاب مخالف بودیم، نبود برخی زیرساخت‌های لازم در این حوزه است اما خوشبختانه مذاکرات خوبی میان دو طرف انجام شده و امیدواریم در آینده نزدیک تفاهم‌نامه‌ای برای گسترش همکاری‌ها شکل بگیرد.
در ادامه این نشست سیدحسین میرظفرجویان - معاون فنی و مهندسی شرکت نمایشگاه‌های بین‌المللی جمهوری اسلامی ایران - نیز از نهایی شدن فضای مدنظر ایران در نمایشگاه اکسپوی سال ۲۰۲۰ دوبی خبر داد و افزود: خوشبختانه در جریان مذاکراتی که انجام شده بیش از ۲۰۰۰ متر فضا برای شرکت‌های ایرانی در نظر گرفته خواهد شد و غرفه ما در کنار فرانسه فعالیت می‌کند.
به گفته وی، مسئولان امارات متحده عربی به عنوان میزبان این نمایشگاه بارها از حضور ایران استقبال کرده‌اند و در جریان آخرین جلسات نیز بنا شد با نهایی شدن طراحی غرفه ایران، برای مراحل پایانی هماهنگی انجام شود و ایران حضوری فعال در اکسپوی دوبی داشته باشد.
انتهای پیام
