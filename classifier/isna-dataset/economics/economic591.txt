سرویس ADSL رو به انقراض است /پرداخت هزینه‌ها از جیب مردم قابل قبول نیست
وزیر ارتباطات و فناوری اطلاعات که معتقد است سرویس ADSL رو به انقراض است، به شرکت‌های ارائه‌کننده خدمات اینترنتی که با افزایش هزینه‌هایشان با کاهش درآمد مواجه شدند، پیشنهاد کرد به جای درخواست برای افزایش تعرفه، با سرمایه‌گذاری و ارائه کیفیت خوب، به ایجاد تغییر در برنامه‌هایشان بپردازند.
به گزارش ایسنا، شرکت‌های ارائه‌دهنده اینترنت ثابت معتقدند این روزها دچار مشکلات مالی شدند و وضعیت مطلوبی ندارند. حتی برخی از شرکت‌های FCP بازار را به اپراتورهای موبایلی واگذار کردند و می‌گویند پایین بودن تعرفه اینترنت در اپراتورهای موبایلی، موجب شده تمایل افراد به استفاده از اینترنت موبایل به‌جای اینترنت ثابت باشد و درنتیجه این شرکت‌ها در حال از دست دادن مشترکانشان هستند.
از طرفی گرچه قیمت کالاهای مصرفی یا خدمات ارائه‌شده به کاربران با افزایش روبرو بوده و شاید یکی از معدود مواردی که در این سال‌ها علی‌رغم افرایش نرخ ارز، متناسب با آن رشد نکرده، خدمات اینترنتی شرکت‌هاست؛ موضوعی که هرچند حالا هم خوشایند کاربران اینترنتی نیست، اما FCPها می‌گویند با سوق دادن کاربران به استفاده از اینترنت همراه، اینترنت ثابت را دچار مشکل کرده و به اعتقاد کارشناسان، در دراز مدت برای توسعه ارتباطی دردسرساز خواهد شد.
البته یکی از مشکلاتی که موجب نبود توازن بین تصور کاربران از قیمت اینترنت و ادعای ارائه‌دهندگان خدمات اینترنتی می‌شود، این است که مردم بر اساس درآمد و وضعیت اقتصادی خودشان معتقدند که قیمت اینترنت در ایران گران است، در مقابل اپراتورها با توجه به هزینه‌های بالای سرمایه‌گذاری و نگهداری معتقدند که قیمت اینترنت در ایران ارزان است.
محمدجواد آذری جهرمی -وزیر ارتباطات و فناوری اطلاعات- معتقد است در تلاطم اقتصادی نباید صرفاً هزینه را از جیب مردم برداشت و هزینه خدمات ICT باید متناسب با جیب مردم باشد و از طرف دیگر حسین فلاح جوشقانی -رئیس سازمان تنظیم مقررات و ارتباطات رادیویی- می‌گوید تمام تلاش وزارت ارتباطات و فناوری اطلاعات و سازمان تنظیم مقررات و ارتباطات رادیویی، به‌عنوان رگولاتوری یا مقررات‌گذار، این است که قیمت‌های ارائه خدمات اینترنت توسط اپراتورها از آنچه اکنون ارائه می‌شود، بالاتر نرود.
جوشقانی همچنین اخیراً با اشاره به اظهارات برخی از شرکت‌های ارایه‌دهنده خدمات اینترنت ثابت درباره لزوم افزایش قیمت اینترنت گفت: موضوع افزایش تعرفه خدمات اینترنت باید از ابعاد مختلف بررسی شود و شرکت‌های ارایه‌دهنده این خدمات به جای طرح موضوع در رسانه‌ها دلایل و مستندات خود را به رگولاتوری ارائه کنند تا مورد بررسی قرار گیرد.
شرکت‌ها درخواست افزایش ۵۰ درصدی تعرفه را دارند
اما در آخرین واکنش‌ها نسبت به درخواست ارائه‌دهندگان خدمات اینترنت ثابت برای تغییر تعرفه‌ها، وزیر ارتباطات در توئیتر نوشت: شرکت‌های ارائه‌کننده خدمات اینترنت ADSL، در درخواستی مفصل، نوشته‌اند با افزایش بالای هزینه‌هایشان و کاهش تعداد مشترکینشان -که به سمت اینترنت موبایل رفته‌اند- با کاهش درآمد جدی نیز مواجهند. درخواست کرده‌اند تعرفه آنها ۵۰ درصد افزایش یابد. سرویس ADSL رو به انقراض است.
جهرمی همچنین شرکت‌ها را به روش‌های دیگری غیر از افزایش تعرفه دعوت و اظهار کرد: سرمایه‌گذاری کنید، تکنولوژی را به‌روز کنید، تولیدات داخلی استفاده کنید، کیفیت خوب ارائه کنید، برای مردم هم پرداخت هزینه سرویس خوب قابل توجیه است. منتظر برنامه‌هایشان هستیم. راستی مدیریت هزینه‌ها را فراموش کردم! پرداخت عدم مدیریت صحیح هزینه‌ها از جیب مردم، قابل قبول نیست.
انتهای پیام
