یک قدم تا ابلاغ قرارداد موقت تجارت آزاد بین ایران و اتحادیه اوراسیا
وزیر نیرو با اشاره به تصویب انعقاد قرارداد موقت تجارت آزاد بین ایران و پنج کشور اتحادیه اوراسیا در مجلس شورای اسلامی گفت: مراحل نهایی شدن این موافقت‌نامه به ثمر رسیده و در انتظار ابلاغ آن بعد از تأیید شورای نگهبان هستیم و طبق این قرارداد ۸۰۰ قلم کالا مشمول کاهش تعرفه قرار می‌گیرند.
به گزارش ایسنا، رضا اردکانیان در پانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و فدراسیون روسیه و همچنین دومین همایش چشم‌انداز همکاری‌های تجاری و فرهنگی ایران و ناحیه فدرال قفقاز شمالی فدراسیون روسیه که از امروز در تهران آغاز شد، با تاکید بر این‌که مناسبات جمهوری اسلامی ایران و فدراسیون روسیه طی سال‌های اخیر روندی رو به توسعه داشته است، اظهار کرد: این مناسبات در حال گسترش است.
وی با اشاره به ملاقات رئیس جمهور ایران و روسیه در سال گذشته به مدت پنج مرتبه، گفت: رؤسای جمهور دو کشور در سال گذشته، پنج مرتبه ملاقات داشتند و جناب آقای پوتین تاکنون سه مرتبه به ایران آمده‌اند.
وزیر نیرو با تاکید بر این‌که دیپلماسی پارلمانی بین دو کشور ایران و روسیه تقویت شده است، بیان کرد: حجم و تعداد تبادل هیأت‌ها بین دو کشور روند صعودی داشته و توسعه بین دو کشور در همه ابعاد سیاسی، اقتصادی، فرهنگی و غیره صورت گرفته و از موضوعات کلیدی هر دو کشور است.
جایگاه کلیدی قفقاز برای توسعه روابط ایران و روسیه
اردکانیان در ادامه با اشاره به جایگاه قفقاز در توسعه روابط ایران و روسیه اظهار کرد: قفقاز شمالی با جمعیت ۱۰ میلیون نفری دارای جایگاه کلیدی برای توسعه روابط ایران و روسیه و دروازه ورودی کالاهای هر دو کشور به یکدیگر است.
وی ادامه داد: قفقاز از ظرفیت بالقوه‌ای برای اجرای نقش کلیدی همکاری دوجانبه بین ایران و روسیه برخوردار است و باید این نقش بالفعل شود. ایران و قفقاز در همه حوزه‌ها از جمله حمل و نقل، گردشگری، اجراسازی سند لغو روادید می‌توانند با یکدیگر همکاری و به توسعه روابط کمک کنند.
وزیر نیرو اضافه کرد: قفقاز کریدور حمل و نقل شمال – جنوب است و زمینه‌ی خوبی برای توسعه روابط در این زمینه محسوب می‌شود. افتتاح خط ریلی قزوین – رشت به طول ۶۵ کیلومتر نمونه بارز این گفته است. این پروژه از لحاظ محل اجرا یک پروژه مهم به حساب می‌آید و باعث طولانی شدن خطوط حمل و نقل خواهد شد.
وی با اشاره به خط ریلی رشت – آستارا، گفت: خط ریلی رشت – آستارا حلقه نهایی تکمیل کریدور شمال است.
همکاری ایران، روسیه و قفقاز برای توسعه روابط بانکی
اردکانیان در ادامه با اشاره به همکاری‌های ایران، روسیه و قفقاز در حوزه بانکی، اظهار کرد: این کشورها می‌توانند شبکه‌های شتاب و غیره را به یکدیگر متصل کنند و برای اتصال ارزهای ملی گام بردارند.


وزیر نیرو در ادامه با تاکید بر این‌که امضای قرارداد ترانزیت، سوآپ و گندم بین ایران، روسیه و قفقاز می‌تواند فصل جدیدی از همکاری‌های سه‌جانبه را به ارمغان بیاورد، ادامه داد: ایران می‌تواند تبدیل به هاب ترانزیت کشورهای شمالی شود و طرفین با سرمایه گذاری مورد نیاز می‌توانند زیرساخت‌های این موضوع را فراهم کنند.
به گفته وی اتصال شبکه برق ایران و روسیه از طریق آذربایجان، ارمنستان نیز باید دنبال شود.
تصویب انعقاد قرارداد موقت تجارت آزاد بین ایران و پنج کشور اتحادیه اوراسیا در مجلس
اردکانیان در ادامه با اشاره به انعقاد قرارداد تجارت آزاد بین ایران و پنج کشور اتحادیه اوراسیا، افزود: طبق این قرارداد بیش از ۸۰۰ قلم کالا مشمول کاهش تعرفه قرار می‌گیرند و موجب توسعه روابط خواهد شد.
وزیر نیرو از نمایندگان برای شکل دادن فرآیند تصویب لایحه تشکر کرد.
وی ادامه داد: با پیگیری‌هایی که مسئول جدید کمیسیون مشترک از سمت ایران یعنی وزارت نیرو به عمل آمد مراحل نهایی شدن موافقت‌نامه به ثمر رسیده و منتظر ابلاغ آن بعد از تأیید شورای نگهبان هستیم.
لزوم توجه به نقش دریای خزر برای توسعه مبادلات تجاری و گردشگری
اردکانیان در ادامه با تاکید بر این‌که همکاری استان‌های شمالی ایران با استان‌های جنوبی روسیه و بنادر دو کشور باید مورد توجه جدی قرار بگیرد، گفت: باید از ظرفیت دریای خزر برای توسعه مبادلات تجاری و گردشگری استفاده شود. پیشنهاد ایران این است که در این زمینه نقشه راه دریای خزر تدوین و در چارچوب آن پروژه مشترک طراحی شود.
وزیر نیرو تاکید کرد: توسعه همکاری اقتصادی دوجانبه در شرایط فعلی که دو کشور با سیاست‌های خصمانه آمریکا مواجه هستند بیش از هر زمان دیگری لازم است.
وی با تاکید بر این‌که رؤسای جمهور دو کشور بر سرعت بخشیدن به عملیاتی کردن تفاهم‌نامه‌ها بین دو کشور تاکید دارند، اظهار کرد: انتظار ما این است که مردم هرچه زودتر شاهد الحاق موافقت‌نامه اقتصادی اوراسیا و تحول در توسعه روابط باشند.
گسترش روابط با ایران جزو مهم‌ترین مسائل سیاست خارجی روسیه
در ادامه سرگی چبوتارف - وزیر فدراسیون روسیه در امور قفقاز شمالی - اظهار کرد: ایجاد کریدور حمل و نقل شمال و جنوب بین ایران و روسیه که از آذربایجان عبور می‌کند برای جامعه جهانی بسیار مهم و مفید است و باعث حمل ارزان‌تر کالا از شمال به جنوب خواهد شد.
وی هم‌چنین با تاکید بر تقویت ارتباطات زمینی و دریایی دو کشور گفت: ایجاد کریدور شرق و غرب نیز بسیار اهمیت داشته و در ادامه همان کریدوری است که از طریق آذربایجان و قفقاز شمالی عبور می‌کند و به تبادل کالای بین‌المللی کمک کرده و باعث می‌شود شرکت‌های بین‌المللی در مسیر شرق و غرب جابجایی مسافر و کالا را با سهولت بیشتری انجام دهند.
وزیر فدراسیون روسیه در امور قفقاز شمالی تصریح کرد: تاریخچه روابط فرهنگی ایران و روسیه به هزاران سال پیش بر می‌گردد و دو کشور بر آن واقف بوده و در تلاش برای حفظ آن هستند. وی ادامه داد: ما علاقه‌مندیم اعتماد بین دو کشور به‌منظور توسعه ویژگی‌های اجتماعی و فرهنگی افزایش یابد و قفقاز شمالی در این زمینه می‌تواند نقش مهمی را در توسعه روابط ایران و روسیه ایفا کند. وی با اشاره به امضای قرارداد بین دانشگاه علامه و دانشگاه قفقاز شمالی اظهار کرد: بر اساس این قرارداد یک رشته کارشناسی ارشد بین دو دانشگاه تأسیس شده و کارشناسان روسیه درباره شناخت بیشتر از ایران آموزش خواهند دید. همچنین در رابطه با علوم انسانی نیز همکاری‌های دوجانبه تقویت شده و انتشارات دو زبانه ایران و روسی در دو کشور به چاپ خواهد رسید. چبوتارف با بیان اینکه دولت فدراسیون روسیه چند ماه پیش یک استراتژی توسعه گردشگری در قفقاز تصویب کرده است، خاطرنشان کرد: ما علاقه‌مندیم در بخش‌های مختلف از جمله توسعه گردشگری در دریای خزر با ایران و کشورهای حوزه دریای خزر مشارکت و همکاری داشته باشیم.


محمدکاظم سجادپور - معاون وزیر امور خارجه و رئیس مرکز مطالعات سیاسی و امور بین‌الملل - هم با اشاره به روابط بین ایران و روسیه اظهار کرد: روابط ایران و روسیه بسیار طولانی، گسترده و چند وجهی است.
وی با تاکید بر اینکه روابط بین دو کشور در حال چندوجهی شدن است، افزود: روابط بین ایران و روسیه ابعاد گوناگونی دارد و شامل بعدهای اقتصادی، سیاسی و … می‌شود که من از آن به عنوان بیمه دیپلماتیک یاد می‌کنم. زیرا باعث می‌شود روابط دو کشور در شرایط مختلف آسیب نبیند.
معاون وزیر امور خارجه و رئیس مرکز مطالعات سیاسی و امور بین‌الملل با اشاره به تمدن و فرهنگ ایران و روسیه اظهار کرد: تمدن و فرهنگ بین دو کشور از قدمت تاریخی زیادی برخوردار است. ایران و روسیه دو بازیگر جدید و ساده در روابط بین الملل نیستند، بلکه دو کنشگر تمدنی و فرهنگی محسوب می‌شود.
آمادگی فدراسیون روسیه برای ارائه ویزا به تجار ایرانی
سفیر فدراسیون روسیه در تهران هم از آمادگی فدراسیون روسیه برای ارائه ویزا به تجار ایرانی در چارچوب قراردادهای موجود خبر داد.
ژاگاریان لوان سمونوویچ، با تاکید بر این‌که انتظار می‌رود اجلاس و همایش مذکور نتایج عملی در پی داشته باشد، گفت: نمایندگی تجاری فدراسیون روسیه در ایران به کسب نتایج عملی خوب به دو طرف کمک می‌کند.
وی ادامه داد: سفارت ما آماده ارائه هر کمکی برای ارائه ویزا به تجار ایرانی در چارچوب قراردادهای موجود است.
سمونوویچ با تاکید بر اینکه روابط بین دو کشور راحت‌تر شده است، افزود: تجار ایرانی هر سوالی که داشته باشند، می‌توانند از نماینده بازرگانی ما بپرسند.
قفقاز و روسیه به برجام پایبند هستند
سفیر فدراسیون روسیه در تهران در ادامه با اشاره به تحریم‌های یکطرفه آمریکا علیه ایران گفت: همایش موجود در شرایطی برگزار شده است که تحریم‌های ظالمانه‌ای علیه ما وجود دارد. ما مخالف اقدامات یک جانبه علیه برجام و برنامه اتمی ایران هستیم.
وی ادامه داد: کشورهایی که در برجام باقی مانده‌اند، باید در زمینه‌های مختلف مخصوصاً اقتصادی با ایران همکاری کنند. طرف روسی این همکاری را می‌کند و از شرکای دیگر هم می‌خواهیم به این روند ادامه دهند.
امضای همه اسناد مورد نیاز در سطح دولتی برای تعامل ایران و روسیه
در ادامه سفیر ایران در فدراسیون روسیه امضای همه اسناد مورد نیاز در سطح دولتی برای تعامل ایران و روسیه خبر داد.
مهدی سنایی با تاکید بر این‌که اجلاس‌های مشترک بین ایران و روسیه به صورت مرتب در سال‌های گذشته برگزار شده است، گفت: امسال این اجلاس با برگزاری همایش قفقاز تکمیل شده است.
وی با بیان این‌که قفقاز شمالی طی سده‌های متمادی نقش مهمی در ارتباطات بین ایران و روسیه داشته است، اظهار کرد: این منطقه از نظر فرهنگی و تاریخی شباهت زیادی با ایران دارد و همبستگی و پیوستگی بین ایران و قفقاز شمالی وجود داشته است.
سفیر ایران در فدراسیون روسیه با بیان این‌که روابط ایران و روسیه طی سال‌های اخیر از تحرک فراوانی در ابعاد مختلف برخوردار بوده است، اظهار کرد: در بخش اقتصادی و تجاری بین دو کشور ظرفیت‌هایی وجود دارد و اسنادی امضا شده است، اما خروجی اسناد امضا شده با عمل و اجرایی شدن آن فاصله زیادی دارد.
وی تاکید کرد: هیچ سند مهم اقتصادی که در سطح دولتی مورد نیاز دو کشور باشد، امضا نشده باقی نمانده است که از جمله آن اسناد همکاری‌های گمرکی است.
صادرات آبزیان، مواد لبنی و دام
سنایی با تاکید بر این‌که در بخش صادرات بین ایران و روسیه رابطه خوبی وجود دارد، گفت: صادرات آبزیان، مواد لبنی و دامی مجوز گرفته که این موضوع تسهیلات لازم را برای توسعه روابط دو کشور فراهم می‌کند. امیدواریم این ظرفیت‌ها به عمل بپیوندد و حجم مبادلات دو کشور تبدیل به یک جهش شود.
سفیر ایران در فدراسیون روسیه با اشاره به پیوستن ایران به اتحادیه اقتصادی اوراسیا، اظهار کرد: امیدواریم دبیرخانه دولتی فعال شکل بگیرد و تجار و بخش خصوصی با یکدیگر در ارتباط باشند.
ایران و روسیه ظرفیت ۱۰ میلیارد دلار تجارت را دارند
ژیگان ژین رستم کادروویک - رایزن بازرگانی فدراسیون روسیه در تهران- با تاکید بر این‌که نمایندگی بازرگانی فدراسیون روسیه بسیار فعال در زمینه توسعه روابط عمل می‌کند، گفت: این نمایندگی توجه زیادی به این نوع همایش‌ها و گردهمایی‌هایی که بین ایران و روسیه برگزار می‌شود، دارد و همکاری‌های منطقه‌ای و روابط خوبی با تولیدکنندگان و صادرکنندگان ایرانی داشته است.
وی ادامه داد: همین اواخر شاهد همایشی در زمینه همکاری‌های مربوط به دریای خزر در استان مازندران و برگزاری نخستین همایش بودیم.
وی با تاکید بر اینکه در زمینه ایرادهای فرهنگی و تاریخی و تقویت و تحکیم روابط فعالیت داریم، گفت: کنفرانس امروز تأثیر بسیار زیادی در زمینه گسترش روابط بین فدراسیون روسیه و ایران دارد.
همچنین در این مراسم معاون توسعه بازارهای صادراتی در سازمان توسعه و تجارت، ضمن انتقاد از عملکرد دو کشور در اجرایی کردن تفاهم‌نامه‌ها گفت: دو کشور ظرفیت ۱۰ میلیارد دلار تجارت دارند که تنها یک پنجم آن محقق شده است.
وی با تاکید بر این‌که برای پیوند ماندگار روابط اقتصادی بین دو کشور به طرح و برنامه‌های عملیات مشترک نیاز است، گفت: کمیسیون‌های مشترک ظرفیت مناسبی دارند. ایران و فدراسیون روسیه از بازیگران جهان در منابع هیدروکربنی هستند.
علاقه‌مندی قفقاز شمالی برای توسعه روابط گردشگری در دریای خزر با ایران
سرگئی ویکتوروویچ - وزیر ناحیه فدرال قفقاز شمالی - هم با بیان این‌که ایجاد کریدور حمل و نقل شمال و جنوب بین ایران و روسیه که از آذربایجان عبور می‌کند، برای جامعه جهانی بسیار مهم و مفید است، گفت: این کریدور باعث حمل ارزان‌تر کالا از شمال به جنوب می‌شود.


وی با تاکید بر لزوم تقویت ارتباطات زمینی و دریایی در دو کشور اظهار کرد: علاوه بر کریدور حمل و نقل شمال و جنوب ایجاد کریدور شرق و غرب نیز بسیار اهمیت داشته و در ادامه همان کریدوری است که از طریق آذربایجان و قفقاز شمالی عبور می‌کند. این کریدور به تبادل کالای بین المللی کمک کرده و باعث می‌شود شرکت‌های بین‌المللی در مسیر شرق و غرب جابه‌جایی مسافر و کالا را با سهولت بیش‌تری انجام دهند.
توسعه ویژگی‌های اجتماعی و فرهنگی بین ایران و روسیه
ویکتوروویچ در ادامه با اشاره به تاریخچه روابط فرهنگی ایران و روسیه گفت: تاریخچه روابط فرهنگی بین دو کشور به هزاران سال قبل برمی‌گردد و دو کشور بر آن واقف بوده و در تلاش برای حفظ آن هستند.
وزیر ناحیه فدرال قفقاز شمالی ادامه داد: ما علاقه داریم که اعتماد بین دو کشور برای توسعه ویژگی‌های اجتماعی و فرهنگی افزایش پیدا کند و قفقاز شمالی می‌تواند در این زمینه نقش مهمی را ایفا کند.
وی با اشاره به امضای قرارداد بین دانشگاه علامه و دانشگاه قفقاز شمالی گفت: بر اساس این قرارداد یک رشته کارشناسی ارشد بین دو دانشگاه تأسیس شده و کارشناسان روسیه در خصوص شناخت بیش‌تر از ایران آموزش خواهند دید. همچنین در رابطه با علوم انسانی نیز همکاری‌های دوجانبه تقویت شده و انتشارات دو زبانه ایران و روس در دو کشور به چاپ خواهد رسید.
ویکتوروویچ در پایان با اشاره به تصویب استراتژی توسعه گردشگری در قفقاز توسط دولت فدراسیون روسیه گفت: ما علاقه‌مندیم در بخش‌های مختلف از جمله توسعه گردشگری در دریای خزر با ایران و کشورهای حوزه دریای خزر مشارکت و همکاری داشته باشیم.
به گزارش ایسنا، ناحیه فدرال قفقاز شمالی متشکل از جمهوری‌های داغستان، اینگوشتیا، کاباردینا بالکاریا، اوستیای‌شمالی، چچن و قره‌چای چرکسیا و خطه‌استاورپل بوده که با جمعیت حدود ۱۰ میلیون نفری، هفت درصد جمعیت روسیه را در بر می‌گیرد.
این مناطق در حوزه‌های کشاورزی به ویژه غلات و گوشت صنایع شیمایی، ساختمانی، ماشین‌سازی، انرژی و فلزات رنگی از ظرفیت خوبی برای همکاری با کشورمان برخوردار هستند. وزیر قفقاز شمالی عضو هیئت دولت روسیه بوده و بعد از واگذاری مسئولیت کارگروه همکاری‌های استانی از وزارت توسعه اقتصادی به این وزارتخانه، شاهد تحرکات بسیار خوبی از سوی وزیر و معاون وزیر قفقاز شمالی برای توسعه روابط با کشورمان بوده و در واقع توسعه روابط با ایران جزو اولویت‌های این منطقه در نظر گرفته شده است. کمتر از دو سال پیش سند جامع توسعه بنادر جنوبی روسیه با هدف ایجاد زیرساخت‌های توسعه روابط با ایران از سوی ولادیمیر پوتین، رئیس جمهور روسیه امضا شد که این امر- برخلاف رویه معمول قبل- بیانگر عزم طرف روس برای توسعه همکاری این منطقه با جمهوری اسلامی ایران است.
انتهای پیام
