تداوم روند صعودی طلا در روزهای آینده
نظرسنجی طلای هفتگی کیتکونیوز نشان داد کارشناسان وال‌استریت و سرمایه‌گذاران منتظرند روند صعودی قیمت طلا در هفته جاری ادامه پیدا کند.
به گزارش ایسنا، مهمترین عاملی که کمک کرد قیمت طلا هفته گذشته به بالاترین رکورد در پنج سال اخیر صعود کند، بیانیه کمیته بازار آزاد فدرال بانک مرکزی آمریکا بود که نرخ‌های بهره را پس از نشست دو روزه خود تغییر نداد اما برای آماده کردن بازارها برای کاهش نرخ‌های بهره گام برداشت و دیگر از صبوری در خصوص سیاست پولی حرف نزد.
تغییر نظر سیاست گذاران آمریکایی پس از موضع مشابه بانک مرکزی اروپا روی می‌دهد. ماریو دراگی، رئیس بانک مرکزی اروپا اخیراً به کاهش نرخ‌های بهره اشاره کرده است.
همچنین تنش‌های ژئوپلیتیکی عامل دیگری است که با تقویت تقاضا برای طلا به عنوان دارایی امن، قیمت این فلز ارزشمند را بالا برد.
در نظرسنجی کیتکونیوز از کارشناسان وال‌استریت، ۱۸ نفر شرکت کردند که از میان آن‌ها ۱۲ نفر یا ۶۷ درصد افزایش قیمت و ۳ نفر یا ۱۷ درصد کاهش قیمت طلا را پیش‌بینی کردند و ۳ نفر یا ۱۷ درصد نیز نظری نداشتند.
در این بین، ۹۳۶ نفر در نظرسنجی آنلاین کیتکونیوز از سرمایه گذاران شرکت کردند که بیشترین تعداد در حدود یک سال اخیر بوده است. از میان آنها ۶۱۶ نفر یا ۶۶ درصد افزایش قیمت و ۱۹۶ نفر یا ۲۱ درصد کاهش قیمت طلا را پیش بینی کردند در حالی که ۱۲۴ نفر یا ۱۳ درصد نظری نداشتند.
در نظرسنجی کیتکونیوز برای هفته گذشته، اکثر کارشناسان وال‌استریت و سرمایه گذاران نسبت به بالا رفتن قیمت طلا خوش بین بودند. هر اونس طلا در معاملات روز جمعه بازار آمریکا با ۰.۲ درصد افزایش، در ۱۴۰۰ دلار و ۱۰ سنت بسته شد و برای کل هفته حدود ۴ درصد افزایش نشان داد.
قیمت طلا در اواسط معاملات تا رکورد ۱۴۱۰ دلار و ۷۸ سنت پیش رفت که از اوایل سپتامبر سال ۲۰۱۳ تاکنون بی سابقه بود و کمک کرد طلا بزرگترین رشد هفتگی خود در بیش از سه سال اخیر را رقم بزند. قیمت طلا از چهارشنبه که بانک مرکزی آمریکا به احتمال کاهش نرخ‌های بهره در سال میلادی جاری اشاره کرد، بیش از ۵ درصد افزایش پیدا کرده است.
به گفته فیلیپ فلاین، تحلیلگر ارشد بازار در شرکت فیلیپ فیوچرز، طلا در وضعیت شکستن قیمت بالاتر قرار دارد و غول خفته تحت تأثیر تسهیل شدن مواضع پولی بانک مرکزی آمریکا و بانک مرکزی اروپا و همچنین ریسک ژئوپلیتیکی بیدار شده است.
جیم ویکاف، تحلیلگر فنی ارشد در کیتکو اظهار کرد: بازار طلا در کنترل خریداران است. بسیاری از معامله‌گران با نگرانی نسبت به تحولات ژئوپلیتیکی به تعطیلات آخر هفته رفتند و این موضوع به نفع طلا و نقره به عنوان دارایی‌های مطمئن است.
کالین سیژینسکی، استراتژیست ارشد بازار در شرکت مدیریت دارایی SIA اظهار کرد: روند صعودی طلا ادامه دارد زیرا اقدامات جهانی هماهنگی میان بانک‌های مرکزی برای تسهیل سیاست پولی و حمایت از رشد اقتصادی وجود دارد.
اوله هانسن، مدیر استراتژی کالا در ساکسو بانک با ابراز خوش بینی به افزایش قیمت طلا، گفت: طلا باید حمایت در محدوده ۱۳۵۵ تا ۱۳۷۵ دلار را حفظ کند تا به طور قطع مشخص شود این فلز ارزشمند محدوده قیمت پنج ساله خود را واقعاً شکسته است.
جورج گرو، مدیرکل شرکت مدیریت سرمایه RBC اظهار کرد نگرانی‌های جهانی به حد کافی وجود دارند که خریداران را در بازار طلا نگه دارند. اما چارلی ندوس، استراتژیست ارشد بازار در گروه لاسال فیوچرز انتظار دارد طلا هفته جاری عقب نشینی کند با این حال نسبت به روندی صعودی طلا در بلندمدت خوش بین است.
انتهای پیام
