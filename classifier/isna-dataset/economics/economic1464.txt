شرق اروپا بستر جدید کالاهای ایرانی؟
در شرایطی که تحریم‌های یکجانبه و غیرقانونی دولت آمریکا بر ضد مردم ایران تلاش می‌کند فضای حرکت صادراتی کالاهای ایرانی را محدود کند، اتاق بازرگانی در تلاش است به سمت متنوع‌سازی مقاصد کالاهای صادراتی ایران حرکت کند.
به گزارش ایسنا، با وجود آنکه جدیدترین آمارهای سازمان توسعه تجارت نشان می‌دهد که صادرکنندگان ایرانی به بسیاری از مناطق دنیا صادرات داشته‌اند، اما آمارهای نهایی عملاً حاکی از آن است که بخش قابل توجهی از صادرات به تعداد محدودی از مقاصد انجام می‌شود.
کشورهایی همچون چین، عراق، افغانستان یا کشورهای حاشیه خلیج فارس اصلی‌ترین مقاصد کالاهای صادراتی ایران هستند و ارقام باقی‌مانده در سایر کشورها بسیار محدود به‌شمار می‌رود.
در چنین فضایی استفاده از ظرفیت بازارهای بالقوه نزدیک به ایران اهمیت بسیاری دارد و کشورهای اوراسیا و اروپای شرقی در این بین می‌توانند نقشی جدی داشته باشند. به دنبال انجام بررسی‌های ابتدایی اتاق بازرگانی چند ماه قبل تلاش کرد مقدمات پیوستن ایران به پیمان اوراسیا را در سطح مسئولیت‌های خود فراهم کند و از سوی دیگر جدیدترین خبرها حاکی از اعزام گروه‌های تجاری از ایران به آسیای شرقی است.
طبق اطلاعات ارائه شده در پایگاه اطلاع‌رسانی اتاق بازرگانی ایران و تهران، در ماه‌های گذشته هیأت‌های ایرانی به کشورهایی همچون بلغارستان و روسیه اعزام شده‌اند و برنامه‌ریزی‌های جدید نشان می‌دهد که در آینده‌ای نه چندان دور هیأت‌های تجاری به آذربایجان و بلاروس سفر خواهند کرد.
این هیأت‌ها که به شکل جداگانه و مستقل عمل می‌کنند شرایط فعالیت تجاری ایران و صادرات کالا به این مقاصد را بررسی خواهند کرد که می‌توانند در نوع خود تحولی مهم در صادرات کالاهای غیرنفتی ایران ایجاد کنند.
در این رابطه فاطمه مقیمی – نایب رئیس اتاق بازرگانی مشترک ایران و روسیه – با تاکید بر میزان اهمیت استفاده از این بازارها توضیح داد: نه تنها برای ایران که برای تمام کشورهای جهان به دست آوردن بازارهای صادراتی جدید اهمیت جدی دارد و ما باید تلاش کنیم که با رصد این بازارها و مشخص کردن نوع سرمایه‌گذاری و فضای عملکرد در آنها اهداف خود را پیش ببریم.
به گفته وی، امروز بسیاری از کشورهای همسایه ایران در آسیای میانه و اروپای شرقی می‌توانند به عنوان مقصد بالقوه کالاهای صادراتی کشور در نظر گرفته شوند و در صورتی که اعزام هیأت‌های تجاری به انجام مذاکرات مثبت میان طرفین منجر شود، شانس ما برای به دست آوردن بازارهای جدید افزایش خواهد یافت.
انتهای پیام
