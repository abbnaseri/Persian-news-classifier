صادرات نفت قزاقستان به چین بالاتر می‌رود
قزاقستان قصد دارد صادرات نفت خام به چین را به میزان قابل توجهی افزایش دهد و بخشی از صادراتش را به جای اروپا به مقصد چین روانه کند.
به گزارش ایسنا، آست ماگوف، معاون وزیر انرژی قزاقستان گفت که این کشور که یکی از کشورهای غیرعضو اوپک مشارکت کننده در توافق کاهش تولید اوپک پلاس است، قصد دارد جریان خط لوله نفتی کنکیاک-آتیرو را از شرق به غرب معکوس کند.
قزاقستان قصد دارد صادرات نفت خود به چین را از یک میلیون تن فعلی به ۶ تا ۷ میلیون تن در سال افزایش دهد.
صادرات نفت قزاقستان به بازار چین از رکورد ۱۱.۳ میلیون تن در سال ۲۰۱۳ به ۱.۳ میلیون تن در سال ۲۰۱۸ سقوط کرد.
به گفته معاون وزیر انرژی قزاقستان، افت صادرات به چین عمدتا به دلیل افول طبیعی میادین نفتی در جنوب و شمال غربی قزاقستان بوده است که بسیاری از آنها تحت اداره شرکت های چینی بودند.
قزاقستان اکنون قصد دارد افت صادرات به چین را با استفاده از خط لوله کنکیاک_آتیرو در جهت شرقی معکوس کند و به این ترتیب میادین بیشتری در غرب قزاقستان را به پالایشگاههای داخلی وصل کند و حجم بیشتری را برای صادرات در شرق کشور آزاد کند.
نفت بیشتر برای صادرات به چین احتمالا از میادین کوچک خواهد بود، زیرا میادین بزرگی همچون کاشاگان، تنگیز و کاراچاگاناک توسط شرکت های بزرگ غربی اداره می شوند که تمایلی برای فروش به چین ندارند.
قزاقستان که در گروه کشورهای غیراوپک قرار دارد که برای کمک به متعادل کردن بازار نفت به اوپک ملحق شده، متعهد شده بود تولید نفت خود را ۴۰ هزار بشکه در روز کاهش دهد و در فاصله ژانویه تا ژوئن در ۱.۸۶ میلیون بشکه در روز حفظ کند. این کشور مانند همه کشورهای مشارکت کننده در پیمان گروه اوپک پلاس، هفته جاری با ادامه کاهش تولید نفت تا پایان مارس سال ۲۰۲۰ موافقت کرد.
بر اساس گزارش رویترز، آمار وزارت انرژی قزاقستان نشان می‌دهد که میانگین تولید نفت این کشور در نیمه اول سال ۲۰۱۹ به ۱.۷۹ میلیون بشکه در روز رسید و قزاقستان با کاهش ۷۰ هزار بشکه در روز از تولید خود نسبت به سطح تولید نوامبر سال ۲۰۱۸، نرخ پایبندی بالاتر از حد معمولی به توافق داشت.
انتهای پیام
