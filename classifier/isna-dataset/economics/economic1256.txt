تحلیل بازار طلا از زبان رئیس اتحادیه تهران
مشترکان محترم، به دلیل پاره‌ای از ایرادات در متن خبر قبلی، لطفا از متن زیر استفاده کنید: بررسی‌ها نشان از آن دارد که در روزهای گذشته قیمت‌ها در بازار طلا و سکه روند کاهشی داشته و از سوی دیگر میزان داد و ستد تا حدودی رشد کرده است.
به گزارش ایسنا، ابراهیم محمدولی - رئیس اتحادیه طلا و جواهر تهران - به ایسنا گفت: در چند روز اخیر قیمت طلا و سکه روند کاهشی داشته و امروز نیز قیمت‌های اعلامی تا حدودی به قیمت‌های روز گذشته نزدیک و بازار متأثر از قیمت‌های گذشته بود.
وی ادامه داد: عملکرد کشورها در زمینه روابط بین‌المللی و تصمیمات آن‌ها در بعد سیاسی تأثیر قابل توجهی بر نرخ جهانی طلا، ارز و میزان داد و ستدهای اقتصادی دارد که با توجه به سیاست‌های داخلی کشور، بازار به صورت آرام و روزانه به سمت آرامش حرکت می‌کند.
محمدولی یادآور شد: آرامش نسبی در بازار حاکم است که این آرامش بر میزان داد و ستد و تصمیم گیری‌های اقتصادی فعالان و مشتریان بازار طلا و سکه تأثیرگذار بوده است، اما بررسی دقیق میزان داد و ستد در پی سفر آبه به ایران نیازمند وقت و کار کارشناسی است.
رئیس اتحادیه طلا و جواهر معتقد است سفر آبه به ایران بر بازار طلا و سکه تأثیرگذار و یکی از دلایل افزایش میزان داد و ستد در این بازار بوده است.
انتهای پیام
