کاهش ۵۰ درصدی فعالیت سمساری‌ها با ورود فضای مجازی
رئیس اتحادیه سمساران و امانت‌فروشان گفت: ورود تکنولوژی و فضای مجازی به زندگی روزمره صنوف مختلفی همچون سمساری‌ها را تحت تأثیر قرار داده است و برای ادامه حیات باید موازی با رشد تکنولوژی قدم برداشت.
داوود عبداللهی‌فر در گفت‌وگو با ایسنا، در رابطه با وضعیت کسب و کار واحدهای سمساری و امانت‌فروش گفت: با ورود تکنولوژی و فضای مجازی به زندگی روزمره و کسب و کارهای صنفی، واحدهای سمساری با افت ۵۰ درصدی کسب و کار روبرو شده‌اند و این صنف در رکود به سر می‌برد.
رئیس اتحادیه سمسار و امانت‌فروشان خاطرنشان کرد: با ارتقای تکنولوژی نمی‌توان مقابله کرد از این رو باید واحدهای صنفی و اتحادیه‌ها به صورت موازی با پیشرفت تکنولوژی، کسب و کار خود را به‌روزرسانی کنند که البته مشکلات ایجاد شده برای صنوف با ورود تکنولوژی تنها معطوف به اتحادیه سمساران و امانت‌فروشان نیست، بلکه اتحادیه‌هایی همچون املاک و فروشندگان خودرو را نیز درگیر کرده است.
وی یادآور شد: در کنار ورود تکنولوژی به حوزه کسب و کار، افت نقدینگی و افزایش قیمت محصولات بر کاهش فعالیت‌های صنفی و رکود بازار تأثیرگذار بوده است و شرایط را به سمتی برده که عموم مردم از محصولات قدیمی و داشته‌های خود بهترین استفاده را می‌برند.
عبداللهی‌فر در پاسخ به این سوال مبنی بر اینکه اتحادیه برای ارتقای فعالیت اعضای خود چه اقداماتی انجام داده است، گفت: اتحادیه با دریافت مشاوره به دنبال پیدا کردن بهترین راهکار است اما به نتیجه نهایی دست پیدا نکرده و راهکارهای فعلی هزینه قابل توجه و بسیار بالایی برای اعضا و اتحادیه دارد.
وی تأکید کرد: باید برای آینده کسب و کارهای صنفی نگاه ویژه‌ای به تکنولوژی و فضای مجازی داشت.
انتهای پیام
