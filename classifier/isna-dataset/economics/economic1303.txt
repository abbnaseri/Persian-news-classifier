ریسک سقوط نفت به ۳۰ دلار جدی است
وزیر انرژی روسیه هشدار داد هنوز ریسک سقوط شدید قیمت‌های نفت در نتیجه تولید بیشتر وجود دارد و مسکو ممکن است از تمدید کاهش تولید با اوپک حمایت کند.
به گزارش ایسنا، اوپک، روسیه و سایر تولیدکنندگان غیراوپک که به اوپک پلاس معروف هستند، با هدف کاهش سطح ذخایر نفت و تقویت قیمت‌ها، توافق کرده‌اند تولیدشان را به مدت شش ماه به میزان ۱.۲ میلیون بشکه در روز محدود کنند. این تولیدکنندگان قرار است روزهای ۲۵ و ۲۶ ژوئن (۴ و ۵ تیر) برای بازنگری سیاست تولید خود دیدار کنند.
پیش از این خالد الفالح، وزیر انرژی عربستان سعودی اعلام کرده بود روسیه تنها صادرکننده نفتی است که درباره نیاز برای تمدید توافق کاهش تولید میان اوپک و متحدانش تا پایان سال مردد است
آنتون سیوآنوف، وزیر دارایی روسیه نیز در اظهارات جداگانه‌ای خاطرنشان کرد اگر اوپک و متحدانش محدودیت تولیدشان را ادامه ندهند قیمت نفت ممکن است تا مرز ۳۰ دلار در هر بشکه سقوط کند.
الکساندر نواک، وزیر انرژی روسیه در کنفرانس مطبوعاتی به همراه فالح گفت: تا زمانی که چنین سناریویی وجود دارد، احتمال تمدید کاهش تولید منتفی نیست. این مسئله تا حدود زیادی به وضعیت بازار در نیمه دوم سال بستگی دارد. وی همچنین به جنگ‌های تجاری و تحریم‌ها به عنوان سایر عوامل تأثیرگذار بر بازار نفت اشاره کرد و گفت: در واقع ریسک‌های بالای تولید بیش از حد نیاز وجود دارد. اما در کل ما باید به بررسی دقیق‌تر بپردازیم و تحولات را مورد ملاحظه قرار دهیم تا در نشست اوپک پلاس در ژوئیه، یک تصمیم مناسب بگیریم.
فالح نیز اظهار کرد: روسیه و عربستان سعودی و همچنین گروه اوپک پلاس در تلاش هستند تا اقدامات لازم را برای جلوگیری از افت شدید قیمت‌های نفت انجام دهند.
وی در مصاحبه با خبرگزاری تاس روسیه گفته بود با روسیه درباره تمدید محدودیت عرضه در نشست وین اختلاف نظر وجود دارد. در داخل روسیه درباره میزان نفتی که این کشور باید در نیمه دوم سال تولید کند، بحث وجود دارد.
ولادیمیر پوتین، رئیس جمهور روسیه، هفته گذشته گفته بود اوپک و روسیه درباره قیمت مناسب برای نفت اختلاف نظر دارند اما در نشست سیاست گذاری، یک تصمیم مشترک خواهند گرفت.
ایگور سچین، مدیرعامل شرکت روس‌نفت هشدار داده است اگر مسکو با تمدید توافق کاهش تولید اوپک موافقت کند، باید خسارت این شرکت را جبران کند. وی همچنین درباره به خطر افتادن سهم بازار روسیه و افتادن آن دست رقیبان آمریکایی هشدار داده است.
بر اساس گزارش رویترز، وزیر انرژی عربستان سعودی اظهار کرد که ممکن است پیش از نشست رسمی اوپک، فرصت دیگری برای مذاکره با نواک در نشست گروه جی ۲۰ در ژاپن وجود داشته باشد.
پاول سوروکین، معاون وزیر انرژی روسیه نیز در مصاحبه با رویترز اظهار کرد: کشورهایی که توافق کاهش تولید جهانی نفت را امضا کرده‌اند به تصمیم قاطعی درباره سرنوشت توافق فعلی که اواخر ژوئن منقضی می‌شود، خواهند رسید. وی گفت: تصمیم درباره آینده این توافق بر مبنای این خواهد بود که آیا بازار جهانی نفت متعادل شده است یا خیر.
انتهای پیام
