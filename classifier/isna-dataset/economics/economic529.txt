ظهور شغل‌های جدید در آینده نزدیک!
یک فعال حوزه کار معتقد است ظهور عصر تکنولوژی و فناوری‌های پیشرفته موجب ورود مشاغل جدید به بازار کار و از بین رفتن مشاغل قدیمی‌ و سنتی می‌شود.
عبداله مختاری در گفت‌وگو با ایسنا، با اشاره به ورود مشاغل جدید به بازار کار اظهار کرد: تا چند سال آینده با ورود مشاغل جدید، بسیاری از مشاغل قدیمی حذف می‌شوند. بخش اعظمی از این مشاغل سنتی هستند که از دیرباز از طریق پدران به فرزندان منتقل شده ولی امروز به دلیل عدم تمایل به ادامه راه پدران، دیگر خبری از آنها نیست و یا به تدریج در حال حذف شدن از بازار کار هستند.
وی افزود: با گسترش تکنولوژی و فناوری‌های نوین بیشتر مشاغل تحت تأثیر قرار می‌گیرند ولی در مورد برخی مشاغل به قدری بی توجه بوده‌ایم که علیرغم نیازی که به آنها داریم جای خالی این شغل‌ها در کشور دیده می‌شود. مثلاً مقنی‌گری شغلی قدیمی است ولی حضور ایرانی‌ها در آن بسیار کم و عمدتاً دست اتباع بیگانه است ولی آیا یک ایرانی نمی‌تواند کار مقنی‌گری انجام بدهد که به راحتی حقوق اجتماعی افراد را زیر پا می‌گذاریم و کار را بی ارزش می‌کنیم تا قانون را دور بزنیم؟
به اعتقاد این فعال حوزه کار، ورود مشاغل جدید تا چند سال آینده اجتناب ناپذیر است و ممکن است بسیاری از شغل‌هایی که حتی به آنها نیاز داریم در خطر نابودی قرار بگیرند.
پیامدهای ورود مشاغل جدید به بازار کار
مختاری درباره پیامدهای ورود مشاغل جدید به بازار کار گفت: اگر فرهنگ یک شغل جدید به درستی پیاده شود ورودش به بازار کار اشکالی ندارد، ولی اگر مشمول رانت و سو استفاده شود خوب نیست. مثلاً شهرداری تهران مکانیزه شده است ولی آیا جامعه کار ایران از آن منفعتی برده‌اند؟ پاسخ منفی است چون به جای استفاده از نیروی کار ایرانی، اتباع بیگانه وارد آن شده‌اند.
وی ادامه داد: در بحث جایگزین کردن مشاغل جدید با قدیمی هم پیامدها و اثرات مثبت آن در نظر گرفته می‌شود. مثلاً با ظهور تاکسی‌های اینترنتی دسترسی‌ها با موبایل به عنوان یک وسیله ارتباط جمعی آسان‌تر شده و کارها به سرعت انجام می‌پذیرد. راننده جلوی درب خانه می‌آید و فرد در کمترین زمان ممکن و به سرعت به مقصد می‌رسد در حالی که تا قبل از این ناچار بود از درب منزل تا آژانس مسافتی را طی کند و منتظر گرفتن ماشین بماند و با این کار متحمل وقت و هزینه بسیاری می‌شد.
لزوم داشتن دانش و فرهنگ کار در برخی مشاغل جدید
مختاری خاطرنشان کرد: دسته‌ای دیگر از مشاغل هستند که با ورود مشاغل جدید یا به روز شدن همچنان به نیروی انسانی نیاز دارند. مثلاً در شغل معلمی، شاید بتوانیم کامپیوتر و کتاب و تخته را حذف کنیم و به سمت هوشمند کردن نظام آموزشی و تجهیزات و دستگاه‌ها برویم ولی در نهایت معلم را نمی‌توان حذف کرد و باید کسی باشد که درس را ارائه کند.
این فعال حوزه کار متذکر شد: شاید افراد از رستوران‌ها غذای اینترنتی سفارش دهند یا از سایت‌های مجازی خرید اینترنتی داشته باشند ولی باز هم پیشخدمتی هست که به مشتریان خدمت رسانی کند و فردی هست که کالا را تحویل مشتری بدهد؛ بنابراین بیزینس هرقدر هم که بر اساس تکنولوژی روز پیش برود در بعضی موارد به نیروی انسانی نیاز دارد. ورود تکنولوژی در برخی مشاغل آنها را بروزتر می‌کند و در مورد برخی دیگر، مادامی که دانش و فرهنگ کار با آنها را اختیار نداشته باشیم، به نتیجه نمی‌رسیم.
به گزارش ایسنا، باوجود تغییراتی که طی سال‌های آینده در ماهیت کار به وجود خواهد آمد بسیاری از شغل‌ها و کسب و کارها دچار تحول خواهند شد و این تغییرات نیازمند پذیرش مسئولیت‌های بیشتر از جانب نیروهای کار است. کارشناسان معتقدند در بسیاری از مشاغل آینده، مهارت‌های امروز دیگر کاربردی نیست و از حالا باید به فکر کسب مهارت‌های جدیدتر باشیم. 
انتهای پیام
