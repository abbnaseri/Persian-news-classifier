هند متهم به فریبکاری در اعلام نرخ رشد اقتصادی شد
مشاور سابق اقتصادی دولت هند گفت نرخ رشد اعلام شده توسط دولت بسیار بیش تر از نرخ رشد واقعی بوده است.
به گزارش ایسنا به نقل از بیزینس استاندارد، اروند سوبرامانیان که سابقه مشاور امور اقتصادی دولت هند را در کارنامه خود دارد اعلام کرد که نرخ رشد اقتصادی واقعی هند در بازه زمانی ۲۰۱۱ تا ۲۰۱۶ بین ۳.۵ تا ۵.۵ درصد بوده است اما دولت سابق به دروغ این رقم را ۶.۹ درصد اعلام کرده است که باعث شد تا هند برای سال‌ها در رده نخست یا دوم سریع‌ترین نرخ رشد اقتصادی جهان جای گیرد. این اظهارات جنجالی باعث شک وتردیدهای بسیار زیاد فعالان اقتصادی در هند شده است و واکنش دولت را به همراه داشته است.
وزارت آمار هند در جوابیه خود به این اظهارات اعلام کرد: باید توجه کنیم که مقایسه آمارهای جدید و قدیم کار درستی نیست چرا که مدل‌های اقتصادسنجی طی این مدت تغییر کرده است. به گفته یکی از مقامات این وزارت‌خانه، مدل اقتصادی اندازه گیری تغییرات تولید ناخالص داخلی هند از سال ۲۰۱۵ به دلیل دقت بیشتر تغییر کرده است. وی هم چنین از تغییر سال پایه در این کشور خبر داده است.
با این حال سوبرامانیان گفته است که نرخ رشد را طبق آمارهای مربوط به تولیدات صنعتی، صادرات، واردات، گردشگران ورودی، فروش خودرو، حمل و نقل هوایی و مصارف برق و بنزین محاسبه کرده است و این مدل یک مدل دقیق است. پیش از این ادعا و با تغییر مبنای محاسبه نرخ رشد، طبق آمارهای رسمی دولتی هند رشد اقتصادی این کشور در نخستین فصل سال جاری میلادی به ۵.۸ درصد رسید که پایین‌ترین سطح در طول پنج سال اخیر محسوب می‌شود. بدین ترتیب هند عنوان سریع‌ترین رشد اقتصادی را به چین واگذار کرد که رکورد بالای شش درصد را به ثبت رساند. این رشد هم چنین ۰.۸ درصد کمتر از رشد سه ماهه پایانی سال گذشته هند است.
انتهای پیام
