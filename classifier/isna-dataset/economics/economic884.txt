اپلیکیشن‌های بازی‌ در اپ‌استور درآمدزایی بیشتری دارند
درآمد توسعه دهندگان بازی در فروشگاه آنلاین و اینترنتی اپ استور اپل نسبت به نسخه اندرویدی خود یعنی گوگل پلی استور بسیار بالاتر گزارش و اعلام شده است.
به گزارش ایسنا، اپلیکیشن‌های بازی و گیمینگ که در سال‌های اخیر از استقبال و محبوبیت بی سابقه‌ای برخوردار شده است، به گفته کارشناسان فعال در مؤسسه تحقیقاتی و آماری سنسور تاور (Sensor Tower) در پلت‌فرم سیستم عامل موبایلی آی‌اواس با اقبال عمومی بیشتری مواجه شده است به گونه‌ای که شرکت‌های توسعه‌دهنده متعددی در این زمینه فعالیت کرده و سعی دارند با توسعه، طراحی و ارائه اپلیکیشن‌های بازی با کیفیت و جذابیت بالا نظر و توجه خیل عظیمی از کاربران و علاقمندان به صنعت گیمینگ را به سمت و سوی خود جلب کنند.
بر اساس گزارش‌های پیشین اپ استور به لطف ارائه اپلیکیشن‌های مربوط به بخش بازی و سرگرمی، همواره خیل عظیمی از کاربران را به سمت و سوی خود جذب کرده و در بسیاری از موارد، برای دانلود و نصب اپلیکیشن‌های مذکور و پرطرفدار، از آنها پول دریافت می‌کند. به عبارتی دیگر، تعداد برنامه‌های پولی اپ استور به میزان قابل توجهی از گوگل پلی استور بیشتر است و همین مساله نیز همواره موجب شده است اپ استور درآمدزایی و سودآوری بسیار بیشتری نسبت به رقیب دیرینه خود گوگل، برای اپل به ارمغان بیاورد.
بدین ترتیب با اینکه اندروید سهم بسیار بالاتری از بازارهای جهانی گوشی‌های هوشمند را به خود اختصاص داده است، اما درآمد فروشگاه اپ‌استور اپل همچنان از توسعه، فروش و ارائه اپلیکیشن‌های مبتنی بر سیستم عامل آی‌اواس بسیار بیشتر از گوگل پلی استور است.
طبق آخرین آمارها، ۱۰۰ اپلیکیشن برتر در اپ استور اپل موفق شده‌اند در سه ماهه نخست سال جاری میلادی ۸۳.۸ میلیون دلار کسب کنند این در حالیست که در این بازه زمانی درآمد حاصل از ۱۰۰ اپلیکیشن برتر در پلتفرم گوگل پلی استور ۵۱ میلیون دلار بوده است.
انتهای پیام
