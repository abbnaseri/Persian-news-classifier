عدم پرداخت تسهیلات باعث تولید خودروهای ناقص شد
رئیس انجمن صنایع همگن قطعه‌سازی گفت: عدم پرداخت ۱۱ هزار میلیارد تومان تسهیلات وعده داده شده باعث کمبود تولید قطعات و تولید خودروهای ناقص شد.
محمدرضا نجفی‌منش- رئیس انجمن صنایع همگن قطعه‌سازی - در گفت‌وگو با ایسنا، با اشاره به جلسه اخیر وزیر صنعت، معدن و تجارت با فعالان صنعت قطعه‌سازی، اظهار کرد: همانطور که بارها گفته شده، از آن جایی که خودروسازان متحمل زیان شده بودند و توانایی پرداخت مطالبات قطعه‌سازان را نداشتند، تصمیم گرفته شد که بانک مرکزی ۱۱ هزار میلیارد تومان به صورت وام در اختیار خودروسازان قرار دهد تا بدهی خود به قطعه‌سازان را پرداخت کنند که از این میزان از ۴,۰۰۰ میلیارد تومان اولیه، ۳,۸۵۰ میلیارد تومان پرداخت شد.
وی افزود: اما برای باقی آنکه قرار بود به صورت ارزی و به مبلغ ۸۴۴ میلیون یورو و به نرخ روز پرداخت شود، تاکنون یک یورو نیز پرداخت نشده که موجب شده تا در حال حاضر با معضلی به نام کمبود قطعات و خودروهای ناقص مانده در کف کارخانه‌ها مواجه شویم. اگر این وام همان ابتدا پرداخت شده بود، اکنون با پدیده‌ای به نام کسری قطعه روبرو نبودیم. به هر حال اکنون نیز هرچه سریع‌تر اقدامات در این زمینه صورت گیرد، بهتر بوده و ما نیز استقبال می‌کنیم.
رئیس انجمن صنایع همگن قطعه‌سازی با بیان اینکه مشکل و مخالفت ما در بخش دوم این وام موضوع برگشت آن به بانک مرکزی به صورت ارزی است، اظهار کرد: لذا پیشنهاد کردیم معادل ریالی آن محاسبه شود و سود آن را از قطعه‌سازان دریافت کنند؛ چراکه با توجه به نوسانات ارز مشخص نیست قیمت ارز در زمان بازپرداخت چقدر باشد.
وی ادامه داد: موضوع مهم دیگر موضوع داخلی‌سازی قطعات است که در این زمینه مجدداً پیشنهاد کردیم که نمایشگاهی از قطعاتی که در داخل کشور ساخته نمی‌شود و وارد می‌شود، برگزار کنیم. این پیشنهاد مورد قبول واقع شد و در فرمایشات مقام معظم رهبری نیز آمد؛ اکنون لازم است که حرکتی صورت بگیرد تا بتوانیم حداکثر داخلی‌سازی را انجام داده و نیاز به واردات قطعات از خارج نداشته باشیم. در این صورت اگر خارجی‌ها نیز این تلاش و حرکت ما را ببینید، دست از تحریم‌ها برداشته و دیگر حربه‌ای برای فشار به صنعت خودرو نخواهند داشت.
نجفی‌منش در ادامه از ارسال نامه‌ای به وزارت صنعت در رابطه با بدهی شرکت رنوپارس به قطعه‌سازان خبر داد و گفت: در حدود ۳۰۰ میلیارد تومان از بدهی شرکت رنوپارس به قطعه‌سازان باقی مانده که این شرکت با توجه به مطالباتی که از خودروسازان دارد؛ پیشنهاد کرده که این مطالبات تهاتر شود که در این صورت قطعه‌سازان نیز به مطالبات خود خواهند رسید.
رئیس انجمن صنایع همگن قطعه‌سازی با بیان اینکه تمام خریدها در حال حاضر به صورت نقدی انجام می‌شود و قطعه‌ساز باید حقوق پرسنل، بیمه و مالیات پرداخت کند، اظهار کرد: برای رفع مشکلات پیشنهاد ما این است که پول قطعه‌سازان حداکثر یک ماه پس از تحویل کالا پرداخت شود. در این صورت مقدار زیادی از مشکلات قطعه‌سازان حل شده و توانایی تأمین و تهیه برای قطعات بعدی را خواهند داشت.
وی اظهار کرد: شنیده شده که گفته شده "اگر خودروساز توانایی تولید ندارد، چرا تولید می‌کند"؟ در پاسخ باید گفت که این موضع جای بحث بسیار دارد اما اگر خودروساز دست از تولید بکشد، قطعه‌سازانی که در حال تولید هستند، معطل می‌مانند اما اگر تولید هم صورت گیرد، همین اوضاع حال حاضر پیش می‌آید. بنابراین همانطور که گفته شد بهترین راه این است که حداکثر یک ماه پس از تحویل کالا، هزینه‌ها به قطعه‌ساز پرداخت شود تا قطعه‌ساز نیازمند تأمین نقدینگی نباشد.
نجفی‌منش افزود: از دیگر پیشنهادات ما به رئیس بانک مرکزی این بوده است که در حال حاضر نیاز قطعه‌سازان به سرمایه در گردش، سه برابر شده است؛ لذا برای اینکه بتواند سه برابر کار خود را انجام دهد بهترین حالت این است که حجم تسهیلاتی که دریافت می‌کند، سه برابر شود بدون آنکه برای وثایقی که می‌خواهند، درخواست بیشتری داشته باشند.
رئیس انجمن صنایع همگن قطعه‌سازی اظهار کرد: وثایقی که نزد بانک‌ها است خود دارای ارزش افزوده است اما باید یک پروسه ارزیابی مجدد برای آن صورت گیرد که بسیار زمان‌بر و پرحجم است؛ لذا پیشنهاد کرده‌ایم که حجم تسهیلات سه برابری با همان وثایق قبل داده شود و باقی آن به صورت چک و سفته از قطعه‌ساز دریافت شود. در این صورت رونق ایجاد خواهد شد و با توجه به اینکه در سال رونق تولید نیز هستیم باید در راستای تحقق آن تلاش کنیم.
انتهای پیام
