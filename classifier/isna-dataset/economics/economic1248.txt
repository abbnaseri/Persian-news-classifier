از بازار راکد وام مسکن چه خبر؟
در این روزها هزینه اوراق برای تهیه وام مسکن نسبتا ثابت است اما تقاضای چندانی برای آن وجود ندارد، چراکه قیمت بالای واحدهای مسکونی، این بازار را با رکود مواجه کرده است. 
به گزارش ایسنا در هفته جاری نیز قیمت اوراق تسهیلات مسکن بانک مسکن در فرابورس ایران نوسان چندانی نداشته و متقاضیان این اوراق می‌توانند با حدود قیمت هر ورق تسه ۵۰ هزار تومانی اقدام به خرید این اوراق کنند.
قیمت اوراق تسهیلات مسکن مرداد، شهریور، مهر، آبان و آذر ماه سال ۱۳۹۶ کمی بیشتر از ۴۹ هزار تومان است و امتیاز اوراق مسکن اردیبهشت ۱۳۹۸ و بهمن، اسفند سال ۱۳۹۷ در حدود ۵۰ هزار تومان معامله شد.
از سال گذشته قیمت مسکن در بازار با رشد بسیار فزاینده‌ای روبرو بوده و مقدار وام مسکن نمی‌تواند کمک خاصی به بی‌خانه‌ها برای خانه‌دار شدن کند.
بسیاری از افرادی که سال‌ها مبلغی جمع کرده بودند تا شاید بتوانند با کمک وام مسکن یک واحد آپارتمان کوچک خریداری کنند در این روزها آن مبلغ را باید به عنوان پیش پول اجاره خانه به صاحب خانه‌ها بپردازند و این موضوع سبب شده که وام مسکن عملاً کارایی خود را از دست دهد، حتی اگر مبلغ وام مسکن بر فرض سه برابر هم شود بی خانه‌ها به راحتی نمی‌توانند اقساط آن را بپردازند و به نوعی می‌توان گفت خانه دار شدن برای بسیاری از اقشار جامعه به رؤیا تبدیل شده است.
هزینه وام مسکن چقدر می‌شود؟
در ادامه این گزارش به هزینه وام مسکن برای اقشار مختلف جامعه می‌پردازیم. در این گزارش با توجه به میانگین قیمت اوراق ۵۰ هزار تومانی، هزینه وام مسکن را برای اقشار مختلف محاسبه می‌کنیم.
زوج‌های تهرانی برای دریافت وام ۱۰۰ میلیون تومانی مسکن باید ۲۰۰ برگه تسهیلات مسکن خریداری کنند. آن‌ها باید ۱۰ میلیون تومان صرف خرید این ۲۰۰ برگ‌ها کنند. به این مبلغ با احتساب ۲۰ میلیون تومان وام جعاله که بابت خرید آن باید ۴۰ برگ تسه خریداری شود، دو میلیون تومان اضافه می‌شود. در نتیجه در مجموع باید برای دریافت وام ۱۲۰ میلیون تومانی مسکن حدود ۱۲ میلیون تومان صرف شود.
همچنین زوج‌های غیر تهرانی که در شهرهایی با جمعیت بیش‌تر از ۲۰۰ هزار نفر جمعیت زندگی می‌کنند، می‌توانند تا سقف ۸۰ میلیون تومان وام بگیرند که برای گرفتن این مبلغ باید ۱۶۰ ورق بهادار خریداری کنند و با این حساب باید هشت میلیون تومان بابت خرید این اوراق بپردازند که با احتساب دو میلیون تومان برای خرید اوراق وام جعاله در مجموع برای دریافت وام ۱۰۰ میلیون تومانی باید ۱۰ میلیون تومان پرداخت کنند.
علاوه بر این، زوج‌های ساکن در سایر شهرهای با جمعیت زیر ۲۰۰ هزار نفر می‌توانند برای گرفتن ۶۰ میلیون تومان وام مسکن ۱۲۰ برگ بهادار خریداری کنند که باید شش میلیون تومان بابت خرید اوراق بپردازند. هم‌چنین برای دریافت ۲۰ میلیون تومان دیگر بابت وام جعاله نیز باید دو میلیون تومان پرداخت کنند که در مجموع برای وام ۸۰ میلیون تومانی هشت میلیون تومان از سوی زوجین باید پرداخت شود.
مجردهای تهرانی نیز می‌توانند تا سقف ۶۰ میلیون تومان و غیر زوج‌هایی که در مراکز استان‌های بالای ۲۰۰ هزار نفر جمعیت دارند تا سقف ۵۰ میلیون تومان و در نهایت غیر زوج‌های ساکن در سایر مناطق تا سقف ۴۰ میلیون تومان وام دریافت کنند که به ترتیب هر کدام باید ۱۲۰، ۱۰۰ و ۸۰ برگ بهادار اوراق تسهیلات مسکن را از فرابورس ایران خریداری کنند.
با این حساب مجردهای تهرانی باید برای خرید این اوراق شش میلیون تومان، افراد ساکن در مراکز استان بالای ۲۰۰ هزار نفر جمعیت مبلغ پنج میلیون تومان و افراد گروه سوم مبلغ چهار میلیون تومان پرداخت کنند. البته در صورت تمایل برای دریافت وام ۲۰ میلیون تومانی جعاله باید مبلغ دو میلیون تومان دیگر هم بپردازند.
اوراق تسهیلات مسکن قابلیت معامله در فرا بورس ایران را دارد و ارزش اسمی هر برگ پنج میلیون ریال است. مدت اعتبار اوراق تسه حداکثر تا دو دوره شش ماهه قابل تمدید است. این اوراق با توجه به این‌که چقدر تا زمان اعتبارش باقی مانده، قیمت متفاوتی دارد.
در صورتی که مدت اعتبار این اوراق به اتمام رسیده و دارنده اوراق از تسهیلات آن استفاده نکند، نماد معاملاتی آن متوقف خواهد شد و وجوه پرداختی دیگر به دارنده اوراق بازپرداخت نخواهد شد.
انتهای پیام
