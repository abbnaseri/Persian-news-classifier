پرمصرف‌ترین مناطق کشور مشخص شدند
با انتشار نقشه، استان‌های خوش مصرف و پرمصرف برق کشور در روز دهم تیرماه مشخص شدند؛ همچنین به گفته سخنگوی صنعت برق، مصرف برق منطقه تهران شامل قم، تهران و البرز با افزایش قابل ملاحظه‌ای از مرز ۱۰ هزار مگاوات گذشته و در حال حاضر استان‌های کردستان، سیستان و بلوچستان و غرب مازندران نیز برق بیشتری از سطح تعیین شده مصرف می‌کنند.
به‌گزارش ایسنا، بنا بر اعلام توانیر، نقشه مصرف امروز ۱۰ تیر ماه نشان داد که استان‌های سیستان و بلوچستان، گیلان، همدان، کردستان و منطقه غرب مازندران جزو مناطق پرمصرف کشور و در محدوده قرمز مصرفی قرار دارند.

 رنگ قرمز در این نقشه نشان دهنده مناطقی است که میزان مصرف برقشان به بیش از حد مجاز رسیده است. از این رو ضروریست ساکنین این نواحی با کاهش حداقل ۱۰ درصد از برق مصرفی خود شرایط را برای تداوم تأمین برق پایدار در این بخش‌ها امکان پذیر کنند. در این نقشه رنگ زرد، نشان دهنده مناطقی است که مصرف برق آنها رو به افزایش است. هم اکنون خراسان رضوی شمال کرمان، بوشهر، خوزستان ایلام، کرمانشاه و زنجان در محدوده زرد قرار دارند.
مشترکان در این مناطق می‌توانند با کاهش حداقل ۵ درصد از میزان برق مصرفی خود، در وضعیت سبز و پایدار قرار گیرند. نقاط سبز در نقشه استان‌هایی را با مصرف متعادل و عادی نشان می‌دهد و بیانگر آن است که مشترکان در این مناطق با صنعت برق همکاری بیشتری دارند. بر پایه این گزارش، مشترکان می‌توانند برای کاهش میزان مصرف برق در پیک روزانه که از ساعت ۱۲ تا ۱۶ تعیین شده است از دور کند کولرهای آبی استفاده، کولرهای گازی و سایر وسایل سرمایشی را روی درجه ۲۴ تنظیم کنند.
همچنین مشترکان با عدم استفاده همزمان از وسایل برقی پرمصرف مانند اتو، جارو برقی، ماشین ظرفشویی و لباسشویی در ساعت‌های مذکور و یا انتقال آن به ساعت‌های پایانی شب یا اوایل صبح، می‌توانند در کاهش مصرف برق نقش بسزایی داشته باشند.
در این راستا، مصطفی رجبی‌مشهدی، با اشاره به این‌که پیک مصرفی فعلی کشور به ۵۲ هزار و ۶۰۰ مگاوات رسیده است، عنوان کرد: بر اساس پیش‌بینی صورت گرفته، این رقم تا پایان اوج مصرف امروز (ساعت ۱۶) به حدود ۵۴ هزار مگاوات خواهد رسید که به مشترکان برق کشور توصیه می‌کنیم نسبت به کاهش مصرف خود اقدام کنند. وی با تاکید بر این‌که نیاز مصرف برق کشور در روز چهارم تیرماه به ۵۹ هزار مگاوات رسیده بود، گفت: با اجرای برنامه‌های مدیریت مصرف حدود ۳۹۰۰ مگاوات میزان مصرف کاهش پیدا کرد که باید از همکاری مناسب صنایع، بخش کشاورزی و مشترکان تجاری و خانگی برای کاهش میزان مصرف تشکر کرد. بنا بر اعلام وزارت نیرو، رجبی‌مشهدی در پایان تاکید کرد: بر اساس پیش‌بینی سازمان هواشناسی میزان دمای هوا هفته آینده افزایش قابل ملاحظه‌ای خواهد داشت، از این رو از تمامی مشترکان می‌خواهیم با کاهش مصرف خود به ویژه در ساعات ۱۲ تا ۱۶ و همکاری با صنعت برق بتوانیم تابستان امسال را با کمترین مشکل سپری کنیم.
یزد و تبریز پرمصرف‌ترین مناطق کشور
از سوی دیگر، معاون هماهنگی توزیع توانیر با اشاره به افزایش هفت درصدی پیک امسال نسبت به سال گذشته، گفته است: بر اساس ارزیابی صورت گرفته امسال شاخص انرژی نیز حدود دو درصد افزایش مصرف را تجربه کرده‌ایم.
غلامعلی رخشانی‌مهر با تاکید بر این‌که بیش‌ترین مصرف برق امسال مربوط به چهارم تیرماه بوده است، عنوان کرد: اوج مصرف این روز به حدود ۵۹ هزار مگاوات رسیده بود که حدود سه هزار و ۹۰۰ مگاوات از این رقم مدیریت مصرف شده و ۵۵ هزار و ۱۰۰ مگاوات نیز تولید و به شبکه تزریق شده است. معاون هماهنگی توزیع توانیر تاکید کرد: از ابتدای سال جاری تاکنون یزد و تبریز بیشترین مصرف برق را تجربه کرده و پرمصرف‌ترین مناطق کشور بوده‌اند. رخشانی‌مهر تصریح کرد: افزایش محسوس دمای هوا، عدم توجه به الزامات مدیریت مصرف و الگوهای اعلام شده و همچنین رونق بخش تولید در سال جدید و استفاده بیشتر از انرژی منجر به افزایش مصرف برق در این مناطق شده است. وی با تاکید بر این‌که هشت برنامه مدیریت مصرف برای پیک تابستان ۹۸ در نظر گرفته شده است، گفت: در این بین تنها دو برنامه قیمت‌محور و سایر برنامه‌ها پاداش محور است؛ به طور مثال اگر کشاورزان چاه‌های آب خود را در چهار ساعت اوج مصرف خاموش کنند؛ مابقی ۲۰ ساعت برق مصرفی آن‌ها به صورت رایگان محاسبه شده و اگر این رویه را در طول یک ماه رعایت کنند در پایان ماه پاداشی برای آن‌ها نیز در نظر گرفته خواهد شد. معاون هماهنگی توزیع توانیر به مدیریت مصرف برق ادارات نیز اشاره کرد و افزود: اگر ادارات از ساعت ۱۱ تا سه بعدازظهر برق مصرفی خود را کاهش دهند پاداش برای آن‌ها در نظر گرفته خواهد شد. رخشانی مهر تاکید کرد: از طرفی در استان‌های که ساعات کاری آن‌ها تغییر کرده باید پس از تعطیلی ادارات ۸۰ درصد مصرف برق آن‌ها کاهش پیدا کند تا ما نیز بتوانیم برق مطمئنی را برای سایر نقاط کشور فراهم کنیم. زمانی که یک مجموعه خدماتی فعال نیست، ضرورتی وجود ندارد که سیستم‌های سرمایشی و روشنایی آن فعال باشد.
انتهای پیام
