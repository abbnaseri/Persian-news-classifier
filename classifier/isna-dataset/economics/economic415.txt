تکنولوژی‌های برتر در ۳۰ سال آینده
کارشناسان و محققان دریافته و اعلام کرده‌اند که در میان تمامی فناوری‌های جدید معرفی‌شده، تنها برخی از آنها بسیار تأثیرگذار و پایدار خواهند بود.
به گزارش ایسنا، با توجه به آنکه هر روز اخبار و گزارش‌های متعددی از سوی رسانه‌های مختلف درباره فناوری‌های جدید به گوش می‌رسد، انتظار می‌رود که آینده پیش روی انسان آینده‌ای بسیار متفاوت‌تر از حد تصور ما باشد چراکه تکنولوژی‌های جدیدی همواره در عرصه‌های مختلف وارد می‌شوند که تمامی ابعاد زندگی ما را تحت تأثیر خود قرار می‌دهند.
حالا به تازگی جمعی از کارشناسان و پژوهشگران با تحقیقات و نظرسنجی‌های جدید خود دریافته و اعلام کرده‌اند که برخی از این فناوری‌ها بسیار تاثیرگذارتر و پایدارتر از سایرین خواهند بود به گونه‌ای که با معرفی آنها در کشورهای مختلف، قادر خواهیم بود نحوه عملکرد و سازوکار بسیاری از سازمان‌ها، نهادها و همچنین شهروندان را تغییر دهیم و زندگی انسان را به گونه‌ای جدید رقم بزنیم.
آنها با انتشار فهرستی سعی دارند این فناوری‌های جدید را به شهروندان و دولت‌ها معرفی کنند تا از تأثیرات آن آگاه باشند و به توسعه زیرساخت‌های مربوط به آنها اقدام کنند تا در سال‌های آتی، از تکنولوژی‌های سایر کشورها عقب نیفتند.
شهرهای هوشمند
یکی از نخستین فناوری‌هایی که انتظار می‌رود بخش بزرگ و وسیعی از زندگی انسان را فرا بگیرد، توسعه شهرهای هوشمند و زیرساخت‌های مربوط به آن است. معنای دقیق شهر هوشمند به شرایط و محیطی که در آن تعریف می‌شود، بستگی فراوانی دارد اما به طور کلی می‌توان گفت که شهرهای هوشمند به‌منظور افزایش بهره‌وری در امور شهری و تسریع روند رشد اقتصادی و افزایش کیفیت زندگی شهروندان از طریق تکنولوژی ایجاد و توسعه داده خواهند شد.
غول‌های تکنولوژی و اپراتورهای بزرگ همچون نوکیا، هواوی، ورایزن و سیسکو، مدیریت و راهبری شهرهای هوشمند را هدف اصلی خود قرار داده و رقابت تنگاتنگی را با یکدیگر آغاز کرده‌اند، به‌گونه‌ای که مؤسسه IDC برآورد کرده است این پیشگامان تا سال ۲۰۲۱ میلادی حدود ۱۳۵ میلیارد دلار در زمینه ساخت شهرهای هوشمند در جهان هزینه خواهند کرد.
از جمله شاخص‌های مهم، خدمات و زیرساخت‌هایی که با هوشمندسازی شهر نیز هوشمند می‌شوند، می‌توان به ساختمان هوشمند، جمع‌آوری هوشمند زباله، حفظ محیط زیست، دیجیتالی شدن تمامی امور دولت و کارهای اداری، دسترسی کامل، راحت و همگانی به اینترنت ۴G و LTE، فراوانی دسترسی به هات اسپات اینترنت وای فای، استفاده همه‌گیر از گوشی‌های هوشمند و دستگاه‌های الکترونیکی، استانداردهای زندگی، چگونگی توسعه فرآیند هوشمند شدن شهرها، سرویس به اشتراک گذاری خودرو و تاکسی آنلاین، هوشمندسازی سیستم ترافیک، برنامه‌ریزی شهری، آموزش، مشارکت شهروندان، اکوسیستم اقتصادی، پارکینگ هوشمند، انرژی پاک، بهینه‌سازی در مصرف برق، آب و انرژی، توسعه ناوگان حمل و نقل عمومی برقی و الکتریکی، کنترل و مدیریت کیفیت هوا و کاهش آلودگی هوا، سرعت بالای اینترنت و حمل و نقل عمومی هوشمند اشاره کرد.
گوشی‌های تاشو
گوشی‌های هوشمند تاشو با بهره‌مندی از صفحه نمایش انعطاف پذیر این امکان را به کاربرانش می‌دهند تا در صورت لزوم، از قابلیت بزرگ شدن نمایشگر و تبدیل به تبلت آن نیز استفاده کنند.
از آنجا که بازار گوشی‌های هوشمند به مرحله اشباع رسیده و شرکت‌های سازنده نیز با معرفی و افزودن قابلیت‌های جدید، دیگر نمی‌دانند باید برای جلب مشتریان بیشتر و رضایت طرفدارانشان چه کار کنند، به سمت گوشی‌های هوشمند تاشو و منعطف روی آورده‌اند تا شاید بتواند بازار راکد و بی تلاطم را رونق بخشد و تحولات عظیم و قابل توجهی را برای کاربران و شرکت‌های تولیدکننده موبایل به ارمغان بیاورد.
حدود یک سال است که غول‌های تکنولوژی همچون سامسونگ و هواوی از برنامه‌های خود برای معرفی و عرضه گوشی‌های هوشمند تاشو و انعطاف‌پذیر خبر داده‌اند تا جایی که اوایل سال ۲۰۱۹ میلادی نیز شاهد رونمایی گلکسی فولد سامسونگ و هواوی ایکس تاشو بود. این روزها که بازار معرفی و عرضه گوشی‌های هوشمند تاشو مجهز به صفحه نمایش انعطاف پذیر و تا شدنی بسیار داغ شده است، بسیاری از شرکت‌های بزرگ جهان به سمت و سوی طراحی و توسعه این محصولات روی آورده‌اند که از مهمترین آنها می‌توان به سامسونگ و هواوی اشاره کرد.
اتوماسیون
فناوری هوش مصنوعی و یادگیری ماشینی که در قالب روبات‌های تکامل یافته و پیشرفته درخواهند آمد، قادر خواهند بود کمک بسزایی در صنایع مختلف کنند و به صورت خودکار و اتوماتیک کار و فعالیت‌های متعددی را برعهده گرفته و انجام دهند.
بلاک چین
اگر بخواهیم فناوری بلاک چین را تعریف کنیم، باید بگوییم که بلاک چین نوع جدید و خاصی از شبکه اینترنتی است که در آن اطلاعات مختلف به صورت بلوک‌های هم شکل طبقه بندی می‌شوند. اگر واضح‌تر بخواهیم تفاوت اصلی و عمده این نوع خاص از شبکه بهم پیوسته را با شبکه اینترنت عادی عنوان کنیم، باید به نحوه ذخیره سازی اطلاعات اشاره کرد. این بدان معناست که اطلاعات رد و بدل شده در شبکه اینترنت عادی به صورت متمرکز در یک سرور اصلی ذخیره می‌شوند که توسط هکرها و نهادهای ذی‌ربط قابل دسترسی و ردیابی هستند این در حالیست که اطلاعات منتقل شده در شبکه بلاک چین امکان دسترسی، نفوذ و ردیابی را به هیچ نهاد و یا فرد حقیقی و حقوقی نمی‌دهند.
در واقع به زبان ساده می‌توان این چنین بیان کرد که بلاک‌چین یک پایگاه توزیع داده مبتنی بر اجتماع میلیون‌ها نقطه اشتراک است که به صورت هم زمان داده‌هایی در آن ثبت و اصلاح می‌شود که می‌توان با بهره‌گیری از این پلتفرم باز، آزاد و در عین حال پیچیده، به تبادلات مالی، علمی و اطلاعاتی پرداخت که از مهم‌ترین فناوری‌های مبتنی بر پلتفرم بلاک چین می‌توان به ارزهای دیجیتال رمزنگاری شده همچون بیت کوین اشاره کرد.
بلاک چین یکی از آن دسته از فناوری‌های جدیدی است که می‌تواند سیستم تبادل پول در جهان را متحول کند که البته کاربرد و نحوه عملکرد بسیار پیچیده و متفاوتی دارد که از حوصله این گزارش خارج است. به گفته کارشناسان فعال در حوزه فناوری بلاک چین در خصوص کاربردهای آن، بلاک چین علاوه بر کاربردهایی که در نظام اقتصادی و تبادلات مالی دارد، در واقع یک سیستم جدید برای نگهداری اطلاعات و فایل‌های موردنیاز کاربران نیز به شمار می‌رود بدین ترتیب که کاربران در سیستم‌های کنونی برای انتقال اطلاعات و فایل‌های خود باید از یک دستگاه الکترونیکی متصل به اینترنت داده‌های خود را آپلود و بارگذاری کرده تا بتوانند آن را برای مخاطبان موردنظر خود ارسال کرده و آنها نیز بتوانند به آن دسترسی پیدا کنند.
ارزهای دیجیتال رمزنگاری شده
در چند سال اخیر ارزهای دیجیتال رمزنگاری‌شده بسیاری همچون بیت‌کوین، مونرو، ریپل و اتریوم از محبوبیت و استقبال بی‌نظیری برخوردار شده و کاربران بسیاری در جهان به دنبال استخراج و تبدیل پول‌های خود به ارزهای دیجیتال هستند؛ چراکه این روزها بسیاری از افراد با خرید و استخراج این ارز توانسته‌اند به پول زیادی دست پیدا کنند.
گفته می‌شود ارزهای دیجیتال رمز پایه غیرقابل هک هستند و باید به صورت ناشناس و با استفاده از سخت افزارهای قدرتمندی از پلتفرم‌های مخصوص استخراج این نوع ارزهای مجازی، استخراج یا به اصطلاح ماینینگ شوند. در واقع باید گفت که ارزهای دیجیتال رمزنگاری شده بر پایه فناوری بلاک چین (Blockchain) هستند که حقیقتاً نقش یک پایگاه داده را برای رمزنگاری، ثبت و ایمن سازی تراکنش‌های دیجیتالی بازی می‌کنند.
امنیت سایبری
به نظر می‌رسد که در سال‌های اخیر مساله امنیت سایبری و حفاظت از حریم خصوصی کاربران از توجه و اهمیت بسیار بیشتری برخوردار شده است به گونه‌ای که برخی از کارشناسان و متخصصان درصددند تا با کشف آسیب پذیری و حفره‌های امنیتی در برنامه، سرویس و اپلیکیشن‌های مختلف، شرکت‌های توسعه دهنده آنها را وادار به برطرف سازی مشکلات و نواقص مربوطه کنند و بدین ترتیب نقش خود را در حفاظت از حریم خصوصی و همچنین ارتقای امنیت سایبری فضای مجازی ایفا کنند.
چندی پیش بود که محققان با انتشار گزارشی اعلام کرده بودند که متخصصان امنیت سایبری در یک دهه آینده بیشترین حقوق دریافتی و درآمد را در میان مشاغل پردرآمد و پرطرفدار به خود اختصاص خواهند داد که همین امر به وضوح نشان دهنده اهمیت بالای امنیت سایبری در جهان خواهد بود.
دستیارهای صوتی هوشمند
دستیارهای صوتی و اسپیکرهای هوشمند بدون شک یکی از کاربردی‌ترین و محبوب ترین گجت های هوشمند خانگی در جهان به شمار می‌روند که قابلیت‌های فراوانی داشته و به کاربران این امکان را می‌دهند تا در صورت داشتن مشغله و عدم دسترسی فیزیکی به موبایل یا سایر وسایل الکترونیکی و هوشمند خود، تنها با ارسال فرمان‌های صوتی کار موردنظر خود را انجام دهند. دستیارهای صوتی به کار رفته در گوشی‌های هوشمند نیز سالهاست با تکامل و پیشرفت هرچه بیشتر توانسته‌اند نظر و توجه خیل عظیمی از کاربران را به سمت و سوی خود جلب کنند و این طور که به نظر می‌رسد در سال‌های آینده نیز با شکوفایی و تکامل بیشتری مواجه خواهد شد.
اینترنت اشیا
اینترنت اشیا و شهرهای هوشمند دو واژه بهم وابسته‌ای است که این روزها زیاد به گوش می‌خورد چرا که امروزه شرکت‌های فعال در زمینه علم و تکنولوژی با همکاری اپراتورهای مخابراتی می‌خواهند، رؤیای شهر هوشمندی را که تمامی اشیا و وسایل آن به اینترنت مجهزند و کارها با سرعت بسیاری قابل انجام خواهد بود، محقق کنند.
شبکه اینترنت فوق سریع
اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به‌دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
نسل پنجم و بعد از ششم اینترنت همراه بدون شک مهم‌ترین و بارزترین چیزی که برای کاربران در سراسر جهان به ارمغان می‌آورد، سرعت بسیار بالای انتقال داده است که عملکرد بسیاری از وسایل، اشیا و سازمان‌ها را بهبود می بخشد و از بسیاری دیگر از مشکلات جلوگیری به عمل خواهد آورد.
خودروهای خودران
خودروهای خودران با بهره‌گیری از فناوری‌های نوین و پیشرفته‌ای نظیر یادگیری ماشینی و هوش مصنوعی قادر خواهند بود، بدون نیاز به راننده، در خیابان و جاده‌ها تردد و سرنشینان خود را جابجا کنند.
از آنجایی که این روزها فناوری خودروهای خودران از استقبال بی‌نظیری از سوی شهروندان و شرکت‌های فعال در صنعت خودروسازی برخوردار شده‌اند، حالا به نظر می‌رسد شرکت‌های بیشتری درصدد ورود به عرصه فناوری تولید و توسعه خودروهای خودران هستند و در این خصوص اعلام آمادگی کرده‌اند. در واقع می‌توان گفت توسعه و تولید خودروهای خودران محل تلاقی و همکاری غول‌های تکنولوژی و خودروسازی است.
خودروهای تمام الکتریکی
با توجه به آنکه در سال‌های اخیر خودروهای برقی و الکتریکی تحت تأثیر نگرانی‌های زیست محیطی در خصوص افزایش گرمایش زمین، گازهای گلخانه‌ای و سمی و همچنین آلودگی هوا در کلانشهرها و مشکلات متعددی که برای محیط زیست، اکوسیستم زمین و سلامتی انسان و حیوان ایجاد می‌کند، از توجه خاصی برخوردار شده‌اند و دولت‌های متعددی در جهان نیز تصمیم گرفته‌اند که با ارائه طرح‌های تشویقی به شرکت‌های تولیدکننده این محصولات و همچنین شهروندان خود، تولید و خرید و فروش وسایل نقلیه پاک و دوستدار محیط زیست را به میزان قابل توجهی افزایش دهند.
بدین ترتیب شرکت‌های خودروسازی بزرگی تصمیم گرفته‌اند که تغییر رویکرد داده و به سمت و سوی ساخت و طراحی خودروهای برقی و الکتریکی و هیبریدی بپردازند تا در سال‌های آینده، مشتریان خودرو بیشتر به خرید این محصولات روی بیاورند.
فضای ابری
فضای ابری ( cloud ) یکی از جدیدترین فناوری‌هایی است که مورد استقبال و توجه غول‌های تکنولوژی قرار گرفته است و کاربران نیز به منظور گرفتن فایل‌های پشتیبانی و بکآپ ، همواره به استفاده از قابلیت ذخیره سازی در فضای ابری یا کلاد ترغیب و تشویق شده‌اند. شرکت‌های مختلف همچون مایکروسافت ، اپل ، گوگل و غیره هر یک سرویس اختصاصی خود را برای ذخیره سازی اطلاعات و داده‌های کاربران توسعه و ارائه داده‌اند.
انتهای پیام
