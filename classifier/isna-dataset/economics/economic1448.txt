ضرورت بازنگری برخی قوانین مالیاتی
 رئیس جدید سازمان امور مالیاتی با تاکید بر ضرورت بازنگری در برخی از قوانین و مقررات مالیاتی این تغییرات را در جهت ساده‌سازی و به پشت سیستم درآوردن آنها ارزیابی کرد.
به گزارش ایسنا، امیدعلی پارسا امروز (شنبه) در مراسم معارفه خود در وزارت اقتصاد با بیان اینکه با مباحث مالیاتی بیگانه نیست، اظهار کرد: در یک نظام مالیاتی باید بدانیم چه کسی در کجا چه کاری انجام می‌دهد. امروز برای هر سه قوه و همچنین کل ارکان نظام و دستگاه‌های اجرایی مباحث مالیاتی در اولویت دیگر مسائل قرار دارد.
پارسا با بیان اینکه سهم مالیات به تولید ناخالص داخلی در حال حاضر در کشور حدود ۹.۲ درصد است این رقم را برای کشورهای پیشرفته بین ۲۵ تا ۳۰ درصد عنوان کرد و گفت که این تفاوت آماری به معنای نیاز بیشتر به تاکید بر مسائل مالیاتی است.
او همچنین با بیان اینکه قوانین و مقررات مالیاتی نیاز به یک بازنگری مشخص دارند گفت که این بازنگری‌ها باید به نحوی باشد که بتوان به طور ساده این مقررات را از طریق نرم افزارها در پشت سیستم آورد.
رئیس جدید سازمان امور مالیاتی با اشاره به مسائل روز سازمان امور مالیاتی مانند مسئله عدالت و افزایش پایه‌های مالیاتی وظیفه خود را در سازمان امور مالیاتی ایجاد ثبات در فضای کلان اقتصادی در راستای حرکت به سمت توسعه عنوان کرد.
او با تاکید بر اینکه کاهش درآمدهای نفتی فرصت خوبی برای قطع وابستگی به آن از طریق مالیات است گفت که تمام دستگاه‌ها باید در رابطه با پیاده‌سازی ماده ۱۶۹ مکرر همکاری کنند چرا که این طرح برای سازمان امور مالیاتی از نان شب هم واجب تر است.
به گزارش ایسنا، مراسم تودیع و معارفه رؤسای سابق و جدید سازمان امور مالیاتی صبح امروز (۱۸ خرداد) در محل وزارت اقتصاد و با حضور سید کامل تقوی نژاد، رئیس سابق سازمان امور مالیاتی، محمد قاسم پناهی، سرپرست سابق سازمان امور مالیاتی، فرهاد دژپسند، وزیر اقتصاد، امیدعلی پارسا، رئیس جدید سازمان امور مالیاتی و پور ابراهیمی، رئیس کمیسیون اقتصادی مجلس شورای اسلامی برگزار شد.
انتهای پیام
