پیش‌بینی مشاور اقتصادی ترامپ از رشد اقتصادی آمریکا
لری کودلو پیش‌بینی کرد حتی بدون دستیابی به توافق تجاری با چین نیز رشد اقتصادی این کشور بالای سه درصد بماند.
به گزارش ایسنا به نقل از سی ان بی سی، لری کودلو - مشاور اقتصادی رئیس جمهور آمریکا و رئیس شورای اقتصادی این کشور - بار دیگر مدعی شد که اقتصاد آمریکا در وضعیت بسیار خوبی به سر می‌برد و گره زدن رشد اقتصادی به توافق با چین به نفع آمریکا نیست.
او با اشاره به رشد سه ماهه نخست امسال آمریکا گفت که نرخ رشد بالای سه درصد حتی بدون رسیدن به توافق تجاری با چینی‌ها حفظ خواهد شد، چرا که با وجود نرخ مالیاتی پایین، گشایش در بخش انرژی و اصلاحات تجاری، بنیان‌های اقتصادی مستحکم‌تر از قبل شده است.
در ماه می شاخص‌های بورسی آمریکا واکنش تندی به تشدید منازعات تجاری بین دو اقتصاد نخست جهان نشان داده‌اند و اعمال تعرفه بر میلیاردها دلار از محصولات وارداتی چینی و آمریکایی به صورت متقابل و تهدید ترامپ به اعمال تعرفه بر محصولات بیشتر باعث شده است روند معاملات بازارهای مالی بسیار محتاطانه باشد.
کودلو آمار ضعیف اشتغال‌زایی ماه می را کم اهمیت دانست و گفت: نمی‌خواهم بیش از حد نیاز به آمارهای اشتغال ماه می اهمیت دهم. شواهد خیلی بیشتری وجود دارد که نشان می‌دهد اقتصادمان در وضع خوبی قرار دارد.
در ماه می اقتصاد آمریکا تنها برای ۷۵ هزار نفر اشتغال‌زایی کرد که تقریباً یک سوم رقم مورد انتظار فعالان بازار این کشور بود.
گفتنی است؛ بسیاری از نهادهای مالی مشهور از جمله بانک "جی پی مورگان" که بزرگ‌ترین بانک آمریکا نیز محسوب می‌شود نسبت به کاهش رشد اقتصادی آمریکا ابراز نگرانی کرده‌اند.
این بانک با کاهش چشمگیر پیش‌بینی خود از رشد اقتصادی آمریکا پیش‌بینی کرد رشد سه ماهه دوم سال بزرگ‌ترین اقتصاد جهان به جای ۲.۲۵ درصد قبلی به تنها یک درصد برسد. آمریکا در سه ماهه نخست امسال به رشد خوب ۳.۲ درصدی دست یافته بود.
انتهای پیام
