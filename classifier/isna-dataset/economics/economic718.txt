ادامه روند نزولی قیمت خودرو در بازار
رئیس اتحادیه نمایشگاه‌داران و فروشندگان خودرو تهران تاکید کرد: اگر سیگنال‌های منفی به بازار وارد نشود، روند قیمت‌ها در بازار خودرو همچنان نزولی خواهد بود.
سعید مؤتمنی در گفت‌وگو با ایسنا، اظهار کرد: این روزها بازار خودرو همچون روال هفته گذشته آرام بوده و تغییر خاصی در قیمت‌ها ایجاد نشده است.
رئیس اتحادیه نمایشگاه‌داران و فروشندگان خودرو تهران با بیان اینکه اگر سیگنال‌های منفی به بازار خودرو وارد نشود، انتظار داریم باز هم قیمت‌ها کاهش یابد، اظهار کرد: اگر بازار از سیگنال‌های منفی به دور باشد، همچنان آرام خواهد ماند و روند کاهشی را ادامه خواهد داد. به عنوان مثال زمانی که صحبت از ورشکستی خودروساز می‌شود یا اینکه اعلام می‌شود که قیمت تمام شده پراید به فرض مثال یک عددی است و به یک عدد دیگر فروخته می‌شود؛ سیگنال‌های منفی است که می‌تواند بازار را ملتهب کند؛ بنابراین باید از ورود این سیگنال‌ها به بازار جلوگیری کرد.
نبود خریدار در بازار خودرو 
وی تصریح کرد: در حال حاضر خریدار در بازار خودرو بسیار کم است. زمانی هم که خریدار نباشد، بازار تعلیق شده و قیمت‌ها کاهش می‌یابد. درواقع کسانی که طی ماه‌های گذشته به خاطر سوددهی بازار خودرو وارد این بازار شده بودند؛ خودروها روی دستشان مانده و قصد فروش دارند، اما خریداری وجود ندارد.
مؤتمنی ادامه داد: به عنوان مثال کسی که با انگیزه سرمایه‌گذاری و کسب سود، پژو ۲۰۶ تیپ ۲ را ۱۱۰ میلیون تومان خریداری کرده و الان قیمت این خودرو به ۸۵ میلیون تومان رسیده، در حدود ۲۵ میلیون تومان ضرر کرده است. افراد باتجربه که در این بازار هستند دست به چنین کاری نمی‌زنند. این افراد گمان می‌کردند اتفاق خاصی در بازار خودرو خواهد افتاد؛ لذا به آن هجوم آورده و بازار را ملتهب کردند اما اکنون هم در خودروهای وارداتی و هم در خودروهای داخلی، متحمل ضرر شده‌اند.
رئیس اتحادیه نمایشگاه‌داران و فروشندگان خودرو تهران اظهار کرد: از سوی دیگر اگر عرضه خودرو به بازار بیشتر بود، ریزش قیمتی بیشتری را شاهد بودیم. در هفته اخیر که عرضه به بازار کمی کند شد، کمی از ریزش بیشتر قیمت‌ها جلوگیری کرد که علت این موضوع صحبت‌های اخیر خودروسازان است. در حقیقت خودروسازان تمایلی به کاهش قیمت خودرو ندارند و هراز چندگاهی که قیمت‌ها نزولی می‌شود، صحبت‌هایی می‌کنند که در بازار اثرات خوبی ندارد.
وی افزود: همچنین این عکس‌هایی که از پارکینگ پر از خودروی خودروسازان منتشر شد، در ذهن خریدار این تصور را ایجاد می‌کند که نهایتاً این خودروها به بازار عرضه خواهد شد و در هر صورت خودرو هست و دیر یا زود این خودروها تکمیل و به بازار عرضه می‌شود، بنابراین قیمت‌ها باز هم باید کاهش یابد.
قیمتها باز هم کاهش می یابد
مؤتمنی با بیان اینکه باید قبول کرد که قیمت‌ها در بازار خودرو بیش از اندازه بالا رفته بود، اظهار کرد: البته هنوز قیمت‌ها به میزانی که منطقی باشد در بازار نرسیده است و خریداری در بازار وجود ندارد؛ بنابراین این روند ادامه خواهد یافت و باز هم قیمت‌ها را کاهش خواهد داد.
انتهای پیام
