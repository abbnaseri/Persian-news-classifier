خبر بد اقتصادی برای دولت ترامپ!
مدل‌سنجی بانک مرکزی آمریکا نشان داد رشد اقتصادی سومین فصل آمریکا به ۱.۳ درصد کاهش خواهد یافت.
به گزارش ایسنا به نقل از رویترز، انتظار می‌رود که رشد اقتصادی آمریکا در سه ماهه سوم سال کمتر از چیزی باشد که پیش‌تر تصور آن می‌شد و این مساله خبر بدی برای دولت ترامپ خواهد بود که روی نرخ رشد سه ماهه نخست امسال مانور تبلیغاتی زیادی داد.
دفتر منطقه‌ای فدرال رزرو با استفاده از مدل‌سنجی اقتصادی پیش‌بینی کرده است نرخ رشد بزرگ‌ترین اقتصاد جهان در سه ماهه سوم سال به جای ۱.۷ درصد قبلی تنها ۱.۲۹ درصد باشد.
این بانک همچنین پیش‌بینی کرده است که رشد اقتصادی فصلی آمریکا در سه ماهه دوم سال ۱.۳۹ درصد باشد که تفاوت چندانی با رقم ۱.۳۶ درصدی پیش بینی شده توسط این بانک ندارد.
پیش‌تر وزارت بازرگانی آمریکا ضمن اعتراف به کاهش رشد اقتصادی این کشور، اعلام کرده بود مساله نگران‌کننده برای شرکت‌های آمریکایی این است که سودآوری آنها برای دومین فصل متوالی کاهش یافته است و این وضعیت نگران‌کننده طی سه سال اخیر سابقه نداشته است.
این وزارتخانه همچنین گفته که درآمد قابل تصرف تعدیل شده کارکنان آمریکایی در مقایسه با مدت مشابه سال ۲۰۱۸ کاهش یافته است؛ هر چند که میزان آن اعلام نشده است.
فقط نهادهای دولتی معتقد نیستند که رشد اقتصادی آمریکا کاهش خواهد یافت. بزرگ‌ترین بانک آمریکایی یعنی "جی پی مورگان" نیز اعلام کرده است که رشد سه ماهه دوم سال بزرگ‌ترین اقتصاد جهان به جای ۲.۲۵ درصد قبلی به تنها یک درصد خواهد رسید.
آمریکا در سه ماهه نخست امسال به رشد خوب ۳.۲ درصدی دست یافته بود. بانک جی پی مورگان از جنگ تجاری، کاهش اطمینان فعالان تجاری و کاهش رشد اقتصادی در سراسر جهان به عنوان مهم‌ترین ریسک‌های سر راه اقتصاد آمریکا در سه ماهه دوم سال نام برده است.
انتهای پیام
