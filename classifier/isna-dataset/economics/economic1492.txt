دلار ریخت  
به دنبال انتشار آمار ضعیف از اشتغالزایی ماه می، دلار بار دیگر کاهشی شد.
به گزارش ایسنا به نقل از سی ان بی سی، دلار در آخرین روز از معاملات هفتگی به مانند دو روز قبل آن نیز کاهشی بود و شاخص دلار که نرخ برابری آن در مقابل سبدی از ارزهای جهانی را اندازه می‌گیرد، با عقب‌نشینی ۰.۴۷ درصدی و رسیدن به ۹۶.۵۹ واحد کاملاً به نیمه کانال ۹۶ واحدی عقب نشست.
ریزش جدید دلار پس از آن رخ داد که وزارت کار آمریکا در گزارشی اعلام کرد که اقتصاد این کشور در ماه می فقط ۷۵ هزار فرصت شغلی ایجاد کرده است که بسیار کمتر از ۱۸۵ هزار اشتغالزایی پیش‌بینی شده قبلی بود. این اتفاق باعث شد دلار بدترین عملکرد هفتگی خود از ماه دسامبر را تجربه کند و برای نخستین بار در دو هفته اخیر یورو مجدداً به کانال ۱.۱۳ دلاری باز گردد.
یورو توانست با رسیدن به ۱.۳۳۷ دلار، بازدهی خود در برابر دلار را به ۰.۵۵ درصد برساند و بهترین عملکرد هفتگی خود از سپتامبر سال گذشته تاکنون را به ثبت رساند. تصمیم بانک مرکزی اروپا در به اخیر انداختن افزایش نرخ بهره تا سال آینده، یکی از دلایل اصلی تقویت یورو در مبادلات برابر دلار عنوان می‌شود.
به نظر می‌رسد با توجه به افزایش انتظارات برای افزایش نرخ بهره توسط فدرال رزرو و مساله برگزیت، یورو روزهای سختی در برابر دلار طی ماه‌های آینده خواهد داشت. دیگر ارز اروپایی یعنی پوند در پایان معاملات هفتگی به ۱.۲۷۳۹ دلار رسید.
از سوی دیگر پس از آنکه دونالد ترامپ، رئیس جمهور آمریکا اعلام کرد که از تصمیم قبلی خود برای اعمال تعرفه بر محصولات مکزیکی منصرف شده است، پزو ۰.۴۶ درصد تقویت شد و هر دلار به ۱۹.۶ پزو رسید.
پیش‌تر آمریکا تهدید کرده بود در صورتی که مکزیک با موج ورود پناهجویان از طریق خاک این کشور به آمریکا مقابله نکند، تعرفه پنج درصدی بر واردات کالاهای این کشور وضع خواهد شد.
در برابر سایر ارزها، هر دلار به ازای ۰.۹۸۷۵ فرانک سوئیس، ۱۰۸.۱۸۲۶ ین ژاپن و ۶.۹۰۹۱ یوان چین مبادله شد.
انتهای پیام
