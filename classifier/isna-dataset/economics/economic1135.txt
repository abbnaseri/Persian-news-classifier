عرضه ارز دیجیتال فیس‌بوک با ویزا و مسترکارت
شرکت‌های ویزا، مسترکارت و پی‌پال برای مشارکت در راه‌اندازی ارز دیجیتال رمزنگاری شده توسعه داده شده توسط فیس‌بوک اعلام آمادگی کردند.
به گزارش ایسنا، این روزها که ارزهای دیجیتالی رمزنگاری شده در سراسر جهان با استقبال مواجه شده است، بسیاری از شرکت‌های بزرگ و غول‌های تکنولوژی درصدد راه‌اندازی یک پلت‌فرم ویژه و ارز دیجیتالی اختصاصی هستند.
چندی پیش بود که فیس‌بوک اعلام کرده بود یک ارز دیجیتال رمزنگاری شده اختصاصی برای کاربرانش توسعه و ارائه خواهد داد تا علاقمندان و مشتریان این صنعت سودآور نوظهور را به سمت و سوی خود جذب کند.
حالا تازه‌ترین گزارش‌های منتشر شده در وب سایت کوین تلگراف حاکیست که شرکت‌های بزرگ مالی همچون ویزا ( visa)، مسترکارت ( mastercard ) و پی پال ( Pay Pal) برای دریافت امتیاز ایجاد گره ( Node) در پلتفرم ارز دیجیتال رمزنگاری شده توسعه داده شده توسط فیس‌بوک اعلام کرده‌اند که برای پرداخت میلیون‌ها دلار تمایل خود را نشان داده‌اند.
البته بسیاری از کارشناسان و تحلیلگران فعال در این حوزه بر این باورند که این رمز دیجیتال فیس‌بوک هرگز قادر نخواهد بود به رقابت با سایر ارز رمزهای محبوب و پرطرفدار جهان همچون بیت کوین بپردازد.
البته ورود شرکت فیس‌بوک به حوزه ارز رمزهای دیجیتال از همان ابتدا با واکنش و انتقادهای شدیدی روبرو شد چراکه این شبکه اجتماعی در طول یک سال گذشته با رسوایی امنیتی بزرگی دست و پنجه نرم می‌کرد و بسیاری از منتقدان و کاربران بر این باورند که این شرکت صلاحیت محافظت از حریم خصوصی کاربران و همچنین عرضه و ارائه پلتفرم مبادله ارزهای دیجیتال را نخواهد داشت این در حالیست که برخی دیگر از کارشناسان و تحلیلگران بر این باورند که ورود فیس‌بوک به این صنعت سودآور نوظهور تحولات مالی گسترده‌ای را در جهان ایجاد کرده و تعاریف و جوانب جدیدی از ارزهای دیجیتال را به دنیا معرفی خواهد کرد.
با این حال، بسیاری از شرکت‌های فعال در حوزه مبادلات مالی و تکنولوژی همچون ویزا، مسترکارت و پی‌پال از مشارکت و همکاری با فیس‌بوک، یکی از بزرگترین غول‌های شبکه‌های اجتماعی خبر داده‌اند و خواستار همکاری و عقد قرارداد با آن شده‌اند.
وال‌استریت ژورنال پیش‌تر نیز مدعی شده بود تعدادی از شرکت‌های مالی و تجارت الکترونیک، سرمایه گذاران ریسک پذیر و شرکت‌های مخابراتی در گذشته نیز حمایت خود را از این پروژه و برنامه جدید فیس‌بوک نشان داده بودند.
ارزهای مجازی می‌توانند در دنیای واقعی برای بسیاری از امور نظیر رزرو هتل، پرداخت هزینه غذا و حتی اجاره خانه مورد استفاده قرار گیرند اما ناشناس‌ماندن استفاده کنندگان، یکی از بارزترین قابلیت‌های این ارز مجازی است. به دلیل همین ناشناس ماندن نیز این ارزها از محبوبیت بالایی در بین تبهکاران و مجرمان مالی برخوردار هستند.
انتهای پیام
