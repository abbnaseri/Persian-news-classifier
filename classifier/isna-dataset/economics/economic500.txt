نا امیدی بورس‌های آسیایی از نشست گروه ۲۰
با کمرنگ شدن احتمال توافق بین چین و آمریکا بر سر مساله تجاری، بازارهای آسیایی مجددا قرمزپوش شدند.
به گزارش ایسنا به نقل از رویترز، قرار است که دونالد ترامپ، رئیس جمهور آمریکا با شیء جین پینگ، همتای چینی خود در حاشیه اجلاس سران گروه ۲۰ دیدار کند. با این حال بسیاری از معامله گران پس از آن که رئیس جمهور چین گفت این کشور خواهان توافقی متعادل با آمریکا است اما آمریکا چیزی بیشتر می‌خواهد نسبت به حصول توافق بین این دو کشور در کوتاه مدت ناامید شده‌اند.
در معاملات امروز، شاخص "نیک کی ۲۲۵" ژاپن با ۰.۳۵ درصد کاهش به ۲۱ هزار و ۲۳۴.۵۷ واحد رسید. دیگر شاخص مهم بورس ژاپن یعنی "تاپیکس" نیز با زیان ۰.۵ درصدی بسته شد. این کاهش در بورس‌های چین نیز قابل مشاهده بود به گونه‌ای که شاخص "شانگهای کامپوزیت" با ۰.۸۸ درصد کاهش به ۲۹۶۷.۲۳ واحد رسید و شاخص "شنژن کامپوزیت" ۰.۸۹ درصد نسبت به روز گذشته خود پایین‌تر آمد.
قرار است رؤسای جمهور آمریکا و چین فردا با یکدیگر دیدار کنند که مذاکره بر سر مسائل تجاری مهم‌ترین محور بحث آنها خواهد بود. به گفته رئیس جمهور چین وی دیداری با دیگر سران گروه بریکس (برزیل، روسیه، هند و آفریقای جنوبی) نیز خواهد داشت که هدف آن مقابله با یک‌جانبه گرایی کشورها در مسائل تجاری خواهد بود.
در دیگر مناطق آسیا، شاخص "ای اس ایکس" بورس استرالیا با ۰.۵۳ درصد کاهش تا سطح ۶۶۳۱ واحد عقب نشست، شاخص "هانگ سنگ" بورس هنگ کنگ با زیان ۰.۶ درصدی و رسیدن به سطح ۲۸ هزار و ۴۴۹.۵۴ واحد به کار خود خاتمه داد و شاخص "کسپی" بورس سئول با ۰.۱۷ درصد کاهش به ۲۱۳۰.۶۶ واحد رسید.
چارلز فری من، قائم مقام مدیر منطقه آسیا در اتاق بازرگانی آمریکا معتقد است که حرکت بعدی در جنگ تعرفه‌ها الزاماً به معنای اعمال تعرفه ۲۵ درصدی بر ۳۰۰ میلیارد دلار دیگر از کالاهای وارداتی چین نیست: دولت آمریکا فضای زیادی برای مانور بر روی این موضوع دارد و می‌تواند تعرفه‌های کمتری نیز بر طیف محدود تری از محصولات وضع کند. با این حال امیدواریم که دو طرف اختلافات را کنار بگذارند و به میز مذاکره برای رسیدن به یک توافق جدی باز گردند.
انتهای پیام
