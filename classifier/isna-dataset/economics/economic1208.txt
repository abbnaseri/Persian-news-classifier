چطور حافظه گوشی‌های هوشمند را ارتقا دهیم؟
یکی از اتفاقاتی که بدون شک خاطر بسیاری از کاربران گوشی‌های هوشمند را مکدر می‌کند، مشاهده پیغام و هشدار کمبود حافظه بر روی گوشی و عدم ذخیره اطلاعات و نصب برنامه‌های جدید است.
به گزارش ایسنا، با اینکه در سال‌های اخیر گوشی‌های هوشمند از حافظه‌های داخلی و جانبی بسیار بیشتری نسبت به مدل‌های قبلی که در سال‌های گذشته معرفی و روانه بازار می‌شد، برخوردار شده‌اند اما با توجه به افزایش تعداد اپلیکیشن‌های کاربردی و تمایل کاربران به ذخیره سازی حجم بالای اطلاعات شخصی در گوشی، همچنان مشکل کمبود حافظه برای ذخیره سازی اطلاعات و نصب و دانلود برنامه‌های جدید برای خیل عظیمی از کاربران وجود داشته و به قوت خود باقیست.
برای حل مشکل این دسته از کاربران، کارشناسان فعال در حوزه فناوری به آنها توصیه کرده‌اند که به نکات زیر دقت کرده و با رعایت موارد ذکرشده، تا جای ممکن بدون اینکه نیازی به روت کردن گوشی باشد، فضای مناسب و موردنیاز را برای نصب و دانلود اپلیکیشن‌های دلخواه خود باز کنند.
۱. حذف اطلاعات گوشی برای افزایش حافظه داخلی گوشی
در صورت عدم نیاز به اطلاعات اضافی ذخیره شده در گوشی همچون تصاویر و ویدئوهای شخصی و یا دانلود شده از طریق اینترنت، بهتر است آنها را حذف کنید تا فضای بیشتری برای برنامه‌های ضروری‌تر در گوشی شما ایجاد شود.
۲. افزودن حافظه جانبی (SD card ) برای بیشتر شدن فضای حافظه داخلی گوشی
یکی از بزرگترین و نخستین کارهایی که برای کمک به افزایش حافظه گوشی خود می‌توانید انجام دهید، خریداری و افزودن یک حافظه جانبی ( SD card) به گوشی است که بر اساس مدل موبایل خود ، می‌توانید ۸، ۱۶، ۳۲ و ۶۴ گیگابایتی آن را خریداری و استفاده کنید. در این صورت، اطلاعات اضافی همچون عکس، موسیقی و ویدئوها همگی در کارت حافظه ذخیره می‌شوند تا جا برای برنامه‌های اصلی و ضروری و همچنین عملکرد بهینه سیستم عامل در حافظه داخلی باز باشد.
۳. انتقال فایل‌ها از حافظه اصلی به حافظه جانبی گوشی
تمامی گوشی‌های هوشمند جای مخصوصی برای افزودن کارت حافظه دارند تا شما بر اساس نیاز خود آن را تهیه و اضافه کنید تا تمامی اطلاعات را به آن منتقل کنید.
۴. نگهداری فایل‌ها در حافظه خارجی یا هارد اکسترنال ( hard external )
خالی کردن گوشی‌های هوشمند از تمامی اطلاعات اضافی و انتقال آن به حافظه‌های خارجی همچون هاردهای اکسترنال که در سال‌های اخیر به شدت مورد استقبال کاربران قرار گرفته است، یکی دیگر از راه‌های امن حفاظت از اطلاعات شخصی و همچنین خالی کردن گوشی است.
۵. انتقال فایل‌ها از حافظه گوشی به فضاهای ابری ( cloud services)
کارشناسان فعال در حوزه فناوری بر این باورند بهترین کاری که کاربران می‌توانند بدین منظور برای گوشی خود انجام دهند، آن است که از سرویس و اپلیکیشن‌های مبتنی بر فضاهای ابری ( cloud ) همچون آی کلاد اپل، وان درایو مایکروسافت و گوگل درایو برای انتقال و ذخیره سازی اطلاعات شخصی خود استفاده کنند. در این صورت آنها هر زمان که بخواهند به اطلاعات خود از طریق گوشی و اینترنت دسترسی خواهند داشت و از طرفی فضای حافظه‌های داخلی و جانبی خود را نیز خالی نگه می‌دارند تا بتوانند برنامه‌های ضروری را اجرا و نصب کنند و سیستم عامل موبایلشان نیز با بهترین کیفیت ممکن عمل کند.
۶. استفاده از نرم افزار افزایش حافظه گوشی
برخی از برنامه‌ها در فروشگاه‌های آنلاین گوگل پلی استور و اپ استور اپل وجود دارند که برنامه و اطلاعات موجود در گوشی‌های هوشمند را فشرده سازی می‌کنند تا کاربران از فضای موجود در حافظه داخلی و جانبی بهترین استفاده ممکن را کنند.
۷. پاک کردن حافظه نهان (cache)
یکی دیگر از کارهایی که به افزایش حافظه گوشی کمک می‌کند، پاک کردن حافظه نهان(cache) اپلیکیشن‌های مختلف همچون تلگرام است که کمک بسزایی برای افزایش فضای حافظه داخلی می‌کند.
انتهای پیام
