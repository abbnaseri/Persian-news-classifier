گرم‌ترین روز سال رقم خورد
 سخنگوی صنعت برق با اشاره به افزایش دمای هوا تا ۵۰ درجه سانتی‌گراد در برخی نقاط و رشد ۱۰۰۰ مگاواتی مصرف برق کشور در روز جاری، از مردم خواست مصرف برق خود را در ساعت‌های اوج مصرف مدیریت کنند.
به‌گزارش ایسنا، مصطفی رجبی مشهدی با انتشار پیامی ویدئویی گفت: از همه مردم درخواست می‌کنم مصرف خود را در ساعت‌های ۱۲ تا ۱۶ (ساعات اوج مصرف) از طریق تنظیم درجه کولرهای گازی روی ۲۵ درجه سانتی‌گراد به‌عنوان دمای آسایش، استفاده از دور کند کولرهای آبی و استفاده از وسایل پرمصرف برقی از اواخر شب تا ابتدای صبح مدیریت کنند. وی افزود: در حال سپری کردن گرم‌ترین روز سال هستیم، به‌طوری که هم اکنون دمای هوا در برخی نقاط کشور به ۵۰ درجه سانتی‌گراد رسیده است. سخنگوی صنعت برق با بیان این‌که مصرف برق در روز گذشته ۵۳ هزار و ۵۳۴ مگاوات بود، خاطرنشان کرد: هم‌اکنون مصرف برق نسبت به روز گذشته ۱۰۰۰ مگاوات افزایش داشته است. رجبی مشهدی اظهار امیدواری کرد که با همکاری مردم تابستان خوبی را پشت سر بگذاریم. رجبی مشهدی در خصوص تغییر ساعات اداری خاطرنشان کرد: تاکنون مصوبه‌های لازم در ۲۲ استان کشور برای تغییر ساعات اداری با توجه به اختیارات هیئت وزیران به استانداران صادر شده و احتمال اجرای آن در چهار استان دیگر نیز پیش‌بینی می‌شود. وی با بیان اینکه بر اساس این طرح، ساعات کار ادارات یک ساعت زودتر آغاز و به تشخیص استانداران تا ۱.۵ ساعت زودتر به اتمام می‌رسد، تصریح کرد: اجرای طرح تغییر ساعات اداری در تهران منوط به موافقت استانداری است. بنابر اعلام وزارت نیرو، سخنگوی صنعت برق اظهار کرد: با توجه به برنامه‌ریزی‌های انجام شده در بخش مدیریت مصرف و افزایش ظرفیت نیروگاهی و همچنین افزایش تولید نیروگاه‌های موجود، انتظار می‌رود خاموشی برنامه‌ریزی شده نداشته باشیم و با این وجود همکاری مردم و مشترکان عزیز نقش بسزایی در این خصوص دارد.
انتهای پیام
