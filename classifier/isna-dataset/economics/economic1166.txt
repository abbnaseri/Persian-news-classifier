واکنش بورس‌های جهان به ماجرای نفتکش‌ها
به دنبال حمله به دو نفتکش در دریای عمان، بورس‌های جهانی ریزش کردند.
به گزارش ایسنا به نقل از خبرگزاری فرانسه، برخلاف بازار ارز که کاملاً تحت تأثیر اخبار مربوط به اقتصاد آمریکا قرار داشت، بازارهای بورس کاملاً به تحولات خاورمیانه واکنش نشان دادند. در آخرین روز از معاملات هفتگی، بورس‌های جهان با نگرانی از افزایش تنش‌های ژئوپلتیکی، کاهش چشم‌انداز رشد اقتصادی جهان و افزایش تنش‌های تجاری بین چین و آمریکا، با ریزش به استقبال تعطیلات رفتند.
در آسیا، تشدید اعتراضات مردمی در هنگ‌کنگ در اعتراض به تصویب قانون استرداد مجرمان به چین باعث شد تا شاخص "هانگ سنگ" با ۰.۷ درصد کاهش به سطح ۲۶ هزار و ۱۱۸.۳۵ واحدی عقب بنشیند. شاخص "شانگهای کامپوزیت" چین با ۱ درصد ریزش تا ۲۸۸۱.۱۲ واحد عقب نشست. در کره جنوبی، استرالیا و سنگاپور نیز شاخص‌ها قرمزپوش بودند.
انفجار دو نفتکش در دریای عمان باعث شد تا بهای نفت رو به افزایش رود به گونه‌ای که هر بشکه نفت "وست تگزاس اینتر مدیت" با ۲۴ سنت افزایش به ۵۲.۵۲ دلار و هر بشکه نفت برنت با ۷۵ سنت افزایش به ۶۲.۰۶ دلار رسید. با این حال آژانس بین‌المللی انرژی در گزارشی اعلام کرده است که کشورهای صادرکننده نفت تمام تلاش خود برای ثبات و پاسخ به نیاز بازار نفت را به کار خواهند بست.
در بازار بورس آمریکا، شاخص‌ها بیش از همه تحت تأثیر تهدید ترامپ به اعمال تعرفه بر کالاهایی به ارزش بیش از ۳۰۰ میلیارد دلار از چین قرار گرفتند. شاخص "داو جونز اینداستریال اوریج" با ۰.۱ درصد کاهش به ۲۶ هزار و ۸۹.۶۱ واحد رسید، شاخص "اس اند پی ۵۰۰" با ۰.۲ درصد کاهش به ۲۸۸۶.۹۹ واحد رسید و شاخص "نزدک کامپوزیت " با رسیدن به سطح ۷۷۹۶.۶۶ واحد بسته شد.
روند نزولی بازارهای جهانی به اروپا نیز کشیده شد، جایی که شاخص "فوتسی ۱۰۰" بورس لندن با ۰.۳ درصد کاهش در سطح ۷۳۴۵.۷۸ واحدی بسته شد، شاخص "دکس ۳۰" بورس فرانکفورت ۰.۶ درصد کاهش یافت و به ۱۲ هزار و ۹۶.۴۰ واحد رسید و شاخص "کک ۴۰" بورس پاریس با ۰.۳ درصد کاهش تا سطح ۳۳۷۹.۱۹ واحدی عقب نشست. هم چنین شاخص "استوکس ۶۰۰" که در بر دارنده نماد ۶۰۰ شرکت بورسی بزرگ اروپا است ۰.۳ درصد ریزش کرد.
انتهای پیام
