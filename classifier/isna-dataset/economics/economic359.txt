پرش دلار به قله ۲ هفته اخیر
نتایج مثبت سفر ترامپ به شرق آسیا باعث شد دلار مجددا به مدار صعودی بازگردد.
به گزارش ایسنا به نقل از رویترز، انتشار خبر توافق آمریکا و چین برای از سرگیری مذاکرات تجاری در پی دیدار ترامپ و شیء جین پینگ، رؤسای جمهور دو کشور در حاشیه اجلاس سران گروه ۲۰، بیش از آن چه انتظارش می‌رفت با استقبال معامله گران بازارهای مالی مواجه شد و دلار در معاملات روز سه شنبه به بالاترین سطح دو هفته اخیر خود در برابر بیشتر همتایان مهم خود صعود کرد.
دونالد ترامپ گفته است که فعلاً دست از اعمال تعرفه‌های بیشتر بر روی محصولات چینی بر خواهد داشت و حتی پیشنهاد کرده است که محدودیت‌ها علیه شرکت هوآوی را کاهش دهد.
با این حال هنوز برخی تحلیل‌گران نسبت به خوش بینی بیش از حد به توافق نگرانند.
کوین کومینز، کارشناس مسائل اقتصادی آمریکا در مؤسسه "نت وست مارکتس" گفت: هنوز عدم اطمینان وجود دارد و ما باید از رفتار ترامپ با مکزیک و کانادا یاد گرفته باشیم که توافق اولیه الزاماً به معنای توافق نهایی در کوتاه مدت نخواهد بود.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد با ۰.۸ درصد افزایش در معاملات امروز به ۹۶.۸۴۸ واحد رسید تا با این عبور پرقدرت از کانال ۹۵ واحدی، جایگاه آن تثبیت شود. یورو امروز ۰.۸ درصد کاهش یافت و به ۱.۱۲۸۳ دلار رسید.
دلار در برابر دیگر ارز مهم اروپایی یعنی فرانک سوئیس نیز پر قدرت ظاهر شد و با جهش ۱.۲ درصدی به ۰.۹۸۳۹ فرانک رسید. در برابر ین ژاپن دلار ۰.۵ درصد افزایش یافت و تا ۱۰۸.۴۷ ین صعود کرد.
یوان چین تنها ارز مهمی بود که در معاملات امروز در برابر دلار صعودی بود؛ به گونه‌ای که هر دلار با ۰.۵ درصد عقب نشینی نسبت به روز گذشته به ازای ۶.۸۴۷۶ یوان مبادله شد.
انتهای پیام
