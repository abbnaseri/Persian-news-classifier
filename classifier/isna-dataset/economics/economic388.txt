۱۲۰ هزار تن زیتون امسال تولید می‌شود
پیش‌بینی می‌شود با حداقل ۲۰ درصد افزایش، ۱۲۰ هزار تن میوه زیتون در سال جاری تولید شود.
به گزارش ایسنا به نقل از وزارت جهاد کشاورزی، مجری طرح زیتون کشور با اعلام این مطلب افزود: امسال تولید ۸۰۰۰ تن روغن زیتون نیز در کشور برآور شده است.
رحمت‌اله پریچهر خاطرنشان کرد که سال ۹۷ حدود ۱۰۲ هزار تن میوه زیتون و ۷۰۰۰ تن روغن زیتون تولید شد.
وی سطح باغات زیتون بارور و غیربارور در کشور را ۹۰ هزار هکتار عنوان و اظهار کرد: از این سطح نزدیک به ۵۶ هزار هکتار باغات بارور هستند.
پریچهر گفت: سال گذشته بیش از ۲۰۰۰ هکتار توسعه باغ زیتون و ۳۶۵۰ هکتار اصلاح و نوسازی، هرس و تغذیه باغات را داشتیم.
وی ادامه داد: در سال ۹۸ نیز بیش از ۲۵۰۰ هکتار برنامه توسعه باغات جدید در مناطق مستعد و ۳۷۰۰ هکتار اصلاح و نوسازی باغات از طریق تغذیه، هرس، بهبود روش‌های آبیاری به منظور افزایش عملکرد تولید خواهیم داشت.
انتهای پیام
