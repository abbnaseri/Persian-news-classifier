جزئیات تامین خسارت ۳۸ هزار میلیاردی سیل/ بانک‌ها را تحت فشار نگذارید
رئیس سازمان برنامه و بودجه خسارت ناشی از سیل در ابتدای سال جاری را ۳۸ هزار میلیارد تومان اعلام کرد و گفت: ۱۵ هزار میلیارد تومان از این مبلغ در قالب تسهیلات تامین خواهد شد.
به گزارش ایسنا، امروز (دوشنبه) سازمان برنامه و بودجه میزبان نظام بانکی در راستای انعقاد تفاهم‌نامه برای تأمین خسارت مناطق سیل زده بود.
بر اساس این تفاهم‌نامه قرار است با تأمین مالی ٣٠٠٠ میلیارد تومانی جهت بازسازی مناطق آسیب‌دیده از سیل از محل منابع داخلی اقدام شود.
محمدباقر نوبخت در این نشست با اشاره به حجم سنگین خسارت سیل اخیر گفت: گزارش‌ها حاکی از خسارت ۳۸ هزار میلیارد تومانی است که برای تأمین منابع لازم در جهت بازسازی و نوسازی مناطق آسیب‌دیده قرار بر کمک ملی شد که ۲۳ هزار میلیارد تومان را قرار شد از ردیف‌های مختلف دولتی و بودجه تأمین کنیم که عمدتاً از اعتبار دولتی پرداخت خواهد شد.
وی با اشاره به اینکه در کنار سیل، در شرایط سختی هستیم که تحریم‌های شدید و ناجوانمردانه تاریخی است، اظهار کرد: در این شرایط تأمین ۳۸ هزار میلیارد تومان کار کوچکی نیست که ۲۳ هزار میلیارد تومان از طریق بودجه تأمین می‌شود و ۱۵ هزار میلیارد تومان تسهیلات خواهد بود که نظام بانکی تاکنون ۳,۵۰۰ میلیارد تومان آن را پذیرفته و به کمک دولت آمد.
نوبخت همچنین گفت: تاکنون ۳,۵۰۰ میلیارد تومان به خزانه اختصاص داده‌ایم و دیروز هم ۳,۹۰۰ میلیارد تومان دیگر در دولت مصوب شد که ۱,۰۰۰ میلیارد تومان برای راهسازی و ۱,۵۰۰ میلیارد تومان برای امکانات روستایی و شهری و ۱,۴۰۰ میلیارد تومان دیگر برای زیرساخت آب و برق و… است.
به گفته وی، در جلسات بعدی، حوزه صنعت نیز مورد بررسی قرار خواهد گرفت.
رئیس سازمان برنامه و بودجه در ادامه با اشاره به شرایط نظام بانکی گفت: اعتراض‌هایی به بانک‌ها وجود دارد از جمله اینکه چرا به موقع پول پرداخت نمی‌کنند که باید گفت بانک‌ها باید در قبال پولی که از مردم می‌گیرند، سود آن را هم به موقع بپردازند و این در حالی است که همواره همین گونه عمل کرده‌اند و اگر موردی بوده مربوط به برخی مؤسسات بوده است.
وی تصریح کرد: بانک‌ها باید در تسهیلات پرداختی دقت کافی داشته باشد و اگر این گونه نباشد در برگشت به مشکل برخورد می‌کنند. پس نباید آنها را در پرداخت تسهیلات تحت فشار قرار داد.
نوبخت تحت فشار قرار دادن بانک‌ها را بی‌انصافی خواند و گفت: در مدت اخیر ۳,۹۰۰ میلیارد تومان بابت خرید تضمینی گندم پرداخت شده که عمدتاً بانک‌ها پرداخت کرده‌اند و نباید عملکرد مناسب آنها را نادیده گرفت.
انتهای پیام 
