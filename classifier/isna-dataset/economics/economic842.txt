بدبینی چین به توافق تجاری با آمریکا
رسانه دولتی چین اعلام کرد مذاکرات تجاری آتی میان سران آمریکا و چین بعید است اختلافات عمده میان دو طرف را فوراً حل کند اما ممکن است باعث گشایش مرحله جدیدی در مذاکرات شود.
به گزارش ایسنا، چین و آمریکا اوایل هفته جاری اعلام کرد که در آستانه دیدار هفته آینده میان دونالد ترامپ، رئیس جمهور آمریکا و شیء جین پینگ، رئیس جمهور چین در نشست گروه ۲۰ در ژاپن، مذاکرات تجاری را احیا می‌کنند.
مذاکرات برای رسیدن به توافق ماه گذشته پس از این که مقامات آمریکایی، چین را به خلف وعده از تعهدات قبلی خود متهم کردند، به بن بست خورد.
این دو کشور از سال گذشته وارد جنگ تجاری شده‌اند و روی واردات میلیاردها دلار از کالاهای یکدیگر تعرفه بالاتر وضع کرده‌اند.
روزنامه چاینا دیلی در مقاله‌ای نوشت: هر دو طرف برای گفت‌وگو جدی هستند زیرا جنگ تجاری تمام عیار باخت-باخت بوده است اما یک دیدار بعید است همه اختلافات را حل کند و انتظارات دو طرف به اندازه‌ای متفاوت است که اجازه چنین اتفاقی را نمی‌دهد. اما دیدار رو در رو احتمالاً باعث آغاز مرحله جدیدی در مذاکرات می‌شود.
گلوبال تایمز اعلام کرد که چین با آمریکا مکالمه تلفنی داشته و سیگنال روشنی را به واشنگتن فرستاده که چین هرگز نمی‌تواند مرعوب شود.
اختلافات تجاری میان دو اقتصاد بزرگ جهان بازارهای مالی را تحت فشار قرار داده و به اقتصاد جهانی آسیب زده است.
ترامپ تهدید کرده که روی واردات ۳۲۵ میلیارد دلار دیگر از کالاهای چینی تعرفه وضع خواهد کرد که تقریباً تمامی واردات کالاهای چینی به آمریکا از جمله محصولات مصرفی مانند گوشی تلفن همراه، رایانه و پوشاک را تحت پوشش قرار می‌دهد.
بر اساس گزارش رویترز، دولت ترامپ چین را متهم کرده در حمایت از حقوق مالکیت معنوی کوتاهی کرده و شرکت‌های آمریکایی را به انتقال فناوری وادار کرده است و از شرکت‌های داخلی در برابر رقابت شرکت‌های آمریکایی حمایت کرده است.
چین مکرراً قول داده است بازار خود را به روی سرمایه گذاران خارجی بگشاید و خدمات بهتری برای آنها فراهم کند.
انتهای پیام
