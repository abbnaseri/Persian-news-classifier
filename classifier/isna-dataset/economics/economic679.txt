درخواست بانک‌ها برای نشست با رئیس‌جمهور
انتقادات پیاپی از نظام بانکی و گله‌مندی از آن در شرایطی که گفته می‌شود ۹۰ درصد بار مالی اقتصاد را به دوش می‌کشند و نادیده گرفته شدن نقش آنها، ‌بهانه‌ای بود تا در نشستی بانکی - بودجه‌ای درخواست نظام بانکی برای نشستی با رئیس‌جمهور به منظور طرح پاره‌ای از مسائل مطرح شود.
به گزارش ایسنا، امروز (دوشنبه) سازمان برنامه و بودجه میزبان نظام بانکی در راستای انعقاد تفاهم‌نامه برای تأمین خسارت مناطق سیل زده بود. در این نشست که با حضور نوبخت، رئیس سازمان برنامه و بودجه و برخی معاونان و مدیران وی و همچنین مدیران عامل بانک‌ها برگزار شد، در کنار مسائل مربوط به مناطق سیل زده، برخی مدیران عامل بانک‌ها در رابطه با نادیده گرفته شدن نقش آنها در اقتصاد و هجمه‌هایی که به سمت آنها از سوی مسئولان و مردم وجود دارد گله کردند.
این در حالی است که طی سال‌های اخیر همواره نظام بانکی به دلایل مختلف از سوی مدیران ارشد حتی شخص رئیس‌جمهور یا سایر مدیران و نمایندگان مجلس و قضائی مورد نقد بود و گرچه تا اندازه‌ای بخشی از انتقادات قابل انکار نیست اما به هر صورت برخی کارشناسان و مدیران بانکی معتقدند که در مواردی مسائل مطرح شده غیرمنصفانه و دور از واقعیت است.
به هر صورت با توجه به اینکه بخش عمده تأمین مالی اقتصاد ایران بر عهده بانک‌هاست و در موارد مختلف اولین محل تأمین مالی به شمار می‌رود و سایر بخش‌ها از جمله بازار سرمایه و بیمه‌ها نقشی ناچیز بر عهده دارند، این موجب شده که مسئولان بانکی نسبت به قضاوت‌هایی که در مورد آنها وجود دارد گله‌مند باشند.
اظهارات مدیران عامل بانک‌ها در نشست بودجه و بانک
امروز در نشستی که مدیران عامل بانک‌ها در سازمان برنامه و بودجه حضور داشتند، موضوع نادیده گرفته شدن نقش بانک‌ها مطرح شد؛ به طوری که قاسمی - مدیرعامل بانک پاسارگاد - ترجیح داد جدای از مسائل مربوط به سیل صحبت کند.
وی گفت که تفاهم‌نامه‌ای که برای مناطق سیل‌زده امضا شده جزو یکی از کارهایی است که بانک‌ها معمولاً انجام می‌دهند و در مقابل خدماتی که نظام بانکی در اقتصاد ارائه می‌کند چندان قابل توجه نیست.
قاسمی ادامه داد: آنچه بانک‌ها انجام می‌دهند بسیار بزرگ است؛ به طوری که ۹۰ درصد تأمین مالی اقتصاد برعهده آنهاست و ۱۰ درصد دیگر را که بازار سرمایه برعهده دارد از کانال بانک‌ها انجام می‌شود. پس در چنین فضایی چرا باید تا این حد درگیر فشار و انتقاد و بدگویی باشد و کسی از مزایا و نقاط مثبت آنها سخن نمی‌گوید.
مدیر عامل بانک پاسارگاد با اشاره به اینکه بانک‌ها توقع دارند تعهدات آنها مورد توجه قرار بگیرد گفت: با توجه به موج تبلیغات غیر منصفانه علیه نظام بانکی، از آقای نوبخت درخواست داریم که امکان نشست با شخص رئیس جمهور را برای بانک‌ها فراهم کند و مسائل بانکی مورد بررسی قرار گیرد.
در ادامه، مدیر عامل بانک صادرات نیز مسائلی مطرح کرد.
سیدی با اشاره به این‌که بانک‌ها همواره محل گلایه هستند، گفت: باید یادآور شد که بانک‌ها غیر از تفاهم‌نامه‌ای که اکنون به امضا می‌رسد وظایف دیگری از جمله کمک‌های بلاعوض و همچنین استمهال تسهیلات در مناطق سیل‌زده را نیز برعهده داشتند که خود رقم بالایی به‌شمار می‌رود.
به گفته وی، بانک‌ها در بخش دیگری از کمک‌های خود پرداخت وام‌های ۵۰۰ تا ۶۰۰ میلیون تومانی را در دستور کار قرار داده که ضامن نداشته و از سود پایینی برخوردار است و این خود می‌تواند آنها را با مشکلاتی در وصول مواجه کند.
حسین‌زاده - مدیرعامل بانک ملی و رئیس شورای هماهنگی بانک‌های دولتی - نیز اظهار کرد: نظام بانکی علیرغم اینکه همواره به طور غیرمنصفانه در آماج حملات قرار می‌گیرد، در بزنگاهی همچون سیل اخیر، به مسئولیت خود عمل کرده است.
پرویزیان - مدیر عامل بانک پارسیان و رئیس کانون بانک‌های خصوصی - هم با اشاره به این‌که بانک‌ها همپای سایر نهادهای کشور در جریان سیل به کمک مردم آمدند، گفت: از همان زمان شروع حادثه بانک‌ها در مناطق سیل‌زده حاضر شدند و خدمات شبکه بانکی برقرار شد و سرویس‌های مورد نیاز در اختیار مردم قرار گرفت. این در حالی است که در حوزه اشتغال بانک‌ها حدود ۵۰۰۰ میلیارد و در مورد زیربنایی ۱,۲۰۰ میلیارد تومان تأمین منابع کرده‌اند.
در ادامه چغازردی - مدیرعامل بانک سپه - با اشاره به اهمیت تحقق شعار سال در رابطه با رونق تولید گفت: با اقدام بانک‌ها به طور حتم تحقق در مناطق سیل‌زده و در راستای تولید افزایش پیدا خواهد کرد، این در حالی است که بانک‌ها در مورد خرید تضمینی گندم و سایر بخش‌ها در مورد سرمایه در گردش عملکرد مناسبی داشتند.
از بانک‌ها قرض نکردیم
اما پور محمدی - معاون بودجه سازمان برنامه و بودجه - با اشاره به اهمیت نقش بانک‌ها در توسعه کشور گفت: در سال‌های اخیر فضایی در بودجه ایجاد شد تا بتوانیم برای برخی بانک‌ها افزایش سرمایه دهیم و همچنین در مسیر تسویه برخی بدهی دولت به نظام بانکی حرکت کنیم تا از آنها حمایت شود. این در حالی است که در سال گذشته با وجود تمام مشکلاتی که وجود داشت، بر انضباط مالی پایبند بودیم و از آنها استقراضی نداشتیم.
وی با اشاره به تفاهم‌نامه‌ای که با بانک‌ها برای بازسازی مناطق سیل‌زده منعقد شد، اظهار کرد: منابع دولتی برای بازسازی سیل محدود است؛ بنابراین از بانک‌ها کمک گرفته و قرار شد اصل و سود این وام‌ها برای بازسازی مناطق سیل‌زده در قالب بودجه سنواتی بازپرداخت شود.
طبق توضیح پورمحمدی، ۱۷ بانک در این حوزه فعال شده‌اند و سهم هر بانک مشخص است، بر این اساس بانک ملی٣٠٠ میلیارد تومان، بانک کشاورزی ٢٠٠ میلیارد تومان، هر یک از بانک‌های سپه، تجارت، ملت و صادرات ٢٢٥ میلیارد تومان، هر یک از بانک‌های رفاه، صنعت و معدن، توسعه صادرات، توسعه تعاون، سینا، اقتصاد نوین، کارآفرین و سامان ١٠٠ میلیارد تومان، هر یک از بانک‌های پارسیان و پاسارگاد ٣٠٠ میلیارد تومان و بانک آینده ٢٠٠ میلیارد تومان برای بازسازی مناطق سیل‌زده پرداخت می‌کنند.
انتهای پیام
