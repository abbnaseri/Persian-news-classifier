ممنوعیت و آزادسازی صادرات منتفی شد
دبیر ستاد تنظیم بازار گفت: از این به بعد چیزی به نام ممنوعیت یا آزادسازی صادرات برای محصولات مختلف نداریم و برای تنظیم بازار آنها تعرفه این محصولات را تغییر می‌دهیم.
در سال‌های گذشته دولت و ستاد تنظیم بازار برای کنترل قیمت محصولات مختلف صادرات آنها را ممنوع یا آزاد اعلام می‌کردند. به عنوان مثال سیب‌زمینی، پیاز و گوجه فرنگی طی ماه‌های گذشته با افزایش قیمت مواجه شدند و به محض اینکه دولت صادرات آنها را ممنوع اعلام کرد قیمت‌ها فروکش کرده و پس از آزادسازی صادرات، در مواردی مجدداً قیمت‌ها افزایش یافت.
عباس قبادی - دبیر ستاد تنظیم بازار - در این باره به ایسنا توضیح داد: براساس آخرین مصوبات ستاد تنظیم بازار دیگر چیزی به نام ممنوعیت یا آزادسازی صادرات محصولات و کالاهای مختلف وجود ندارد و اگر تصمیم بر تنظیم بازار یک محصول به نفع تولیدکنندگان یا مصرف‌کنندگان داشته باشیم، با تعرفه آنها بازی خواهیم کرد.
وی افزود: به عنوان مثال اگر یک محصول همچون سیب‌زمینی با افزایش قیمت مواجه شود، تعرفه آن را برای صادرات افزایش می‌دهیم و دیگر صادرات آن را ممنوع نخواهیم کرد و به گونه‌ای تعرفه آن را تعیین می‌کنیم تا قیمت آن در بازار کنترل شود.
حالا باید دید که این سیاست جدید دولت و ستاد تنظیم بازار تا چه حد می‌تواند روی کنترل قیمت به نفع تولیدکنندگان و مصرف‌کنندگان اثرگذار باشد.
انتهای پیام
