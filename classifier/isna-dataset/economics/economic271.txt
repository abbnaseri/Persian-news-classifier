دخانیات جای روزنامه را گرفت
رئیس اتحادیه توزیع‌کنندگان و فروشندگان جراید گفت: به دلیل کاهش چاپ و فروش روزنامه، فروش تنقلات و دخانیات جای فروش و درآمدزایی روزنامه را برای کیوسک‌داران گرفته است.
حسن فکری در گفت‌وگو با ایسنا، در رابطه با وضعیت کسب‌وکار کیوسک‌های روزنامه‌فروشی گفت: در سال‌های اخیر به دلیل گسترش فضای مجازی، میزان مطالعه روزنامه در قالب کاغذ کاهش یافته که در ماه‌های اخیر با افزایش قیمت کاغذ و کاهش تیراژ روزنامه، این موضوع تشدید هم شده است به‌گونه‌ای که میزان تقاضا برای روزنامه به شدت کاهش یافته و به‌طور مستقیم بر کسب‌وکار کیوسک‌داران تأثیر گذاشته است.
رئیس اتحادیه توزیع‌کنندگان و فروشندگان جراید افزود: میزان درآمد و کسب‌وکار کیوسک‌داران از عرضه روزنامه ارتباط مستقیمی با قدرت خرید مردم، میزان چاپ روزنامه و اخبار و اطلاعات به‌روز دارد و هر زمانی که کسب‌وکار روزنامه‌ها رونق داشته باشد، درآمد واحدهای کیوسک روزنامه رونق خواهد داشت.
وی با بیان اینکه کیوسک‌داران در گذشته در کنار فروش روزنامه، به عرضه تنقلات و دخانیات می‌پرداختند اما در شرایط فعلی این روند تغییر کرده است، یادآور شد: فروش تنقلات و دخانیات از سوی کیوسک‌داران روزنامه، پوششی برای هزینه‌های جاری و محل درآمد محسوب می‌شود و در سال‌های اخیر با تغییر شرایط روزنامه‌ها، فروش تنقلات جای عرضه روزنامه را گرفته است.
فکری خاطرنشان کرد: در صنف کیوسک‌داران، دریافت و مالکیت کیوسک در قالب سرقفلی مطرح نیست و به عنوان حق کسب و پیشه به آن نگاه می‌شود که این حق با توجه به میزان رونق کسب‌وکار، دستخوش تغییر و افزایش قیمت می‌شود.
رئیس اتحادیه توزیع‌کنندگان و فروشندگان جراید یادآور شد: در حال حاضر در شهر تهران ۱۲۰۰ کیوسک فعالیت دارند که در سال‌های اخیر از تعداد آن‌ها کاسته نشده و با درصد بسیار اندکی بر میزان آن‌ها افزوده شده است.
وی تأکید کرد: برای ساخت و نصب هر کیوسک روزنامه‌فروشی در شرایط فعلی به جز مراحل قانونی دریافت مجوز باید ۲۰ تا ۲۵ میلیون تومان هزینه کرد.
فکری گفت: در سال‌های اخیر بارها از سوی شهرداری اعلام شده که کیوسک‌ها در سطح شهر به‌روزرسانی و یکسان‌سازی خواهند شد اما تا به امروز این مهم از سوی شهرداری اجرایی نشده است.
انتهای پیام
