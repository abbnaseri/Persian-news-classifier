پشت کردن چین به دلار
تشدید جنگ تجاری بین چین و آمریکا باعث کاهش تمایل چین به نگهداری اوراق دلاری شده است.
به گزارش ایسنا به نقل از راشا تودی، در شرایطی که طلا در بازارهای جهانی به یکی از بالاترین سطوح خود در طول شش سال اخیر رسیده است و هر اونس طلا در محدوده ۱۴۰۰ دلار قرار دارد، شمار کشورهایی که با پشت کردن به دلار در حال افزایش ذخایر طلای خود هستند نیز رو به افزایش است و تداوم این روند زنگ هشداری برای سلطه دلار خواهد بود.
طبق اعلام شورای جهانی طلا، از ماه دسامبر تاکنون چین بیش از ۷۰ تن طلا خریداری و به ذخایر خود افزوده است تا بدین ترتیب حجم ذخایر طلای این کشور در بالاترین سطح دو سال اخیر خود قرار گیرد. این اقدام چین از انجایی حائز اهمیت است که این کشور در حال جنگ تجاری وسیعی با امریکا قرار دارد و از سوی دیگر در حال فروش گسترده اوراق قرضه وزارت خزانه داری آمریکا نیز هست به گونه‌ای که طبق اعلام وزارت خزانه داری آمریکا، حجم اوراق دلاری در اختیار این کشور تا پایان ماه مارس به ۱.۱۲ تریلیون دلار کاهش یافته است.
در دوازده ماه اخیر چین حدود ۶۷.۲ میلیارد دلار از اوراق در اختیار خود را واگذار کرده است تا دارایی‌های این کشور در این قسمت با کاهش ۵.۶ درصدی همراه شود. چین در حال حاضر ۷ درصد کل اوراق قرضه وزارت خزانه داری آمریکا را در اختیار دارد.
البته چین تنها کشوری نیست که در حال تبدیل گسترده دارایی‌های دلاری خود به طلا است. بانک مرکزی روسیه که اکنون به بزرگ‌ترین خریدار طلا در جهان تبدیل شده است در پنج ماهه نخست امسال ۷۸ تن طلا به ذخایر طلای خود افزوده است. در حال حاضر بانک‌های مرکزی جهان ۶۵۱.۴ تن طلا در ختیار دارند که در مقایسه با سال گذشته بیش از ۷۴ درصد افزایش یافته است.
تام مک گرگور، تحلیل گر مسائل چین گفت: پکن نگران است که تنش با امریکا بد تر شود و به همین دلیل در حال تقویت ذخایر طلای خود است. طلا یک سرمایه گذاری کاملاً امن در شرایط فعلی است.
انتهای پیام

