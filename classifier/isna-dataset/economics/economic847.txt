دلیل تولید ناچیز کاغذ روزنامه در نیمه دوم سال ۹۷ 
دبیر سندیکای تولیدکنندگان کاغذ و مقوای ایران گفت که در شش ماهه دوم سال گذشته تولید کاغذ چاپ، تحریر و روزنامه ناچیز بوده و مهمترین علت آن مشکلاتی است که تولیدکنندگان در زمینه پرداخت مالیات بر ارزش افزوده با آن مواجه هستند.
مهشید پورداد در گفت‌وگو با ایسنا، اظهار کرد: در شش ماه نخست سال ۱۳۹۷ مقدار کمی کاغذ چاپ، تحریر و روزنامه تولید شد، اما در شش ماهه دوم سال گذشته تولید این محصول کمتر از آن و ناچیز بوده است.
وی با اشاره به رونق واردات در پی کاهش شدید تولید و بحرانی که در زمینه تأمین بازار کاغذ چاپ، تحریر و روزنامه ایجاد شد، تصریح کرد: مشکلاتی که در زمینه پرداخت مالیات بر ارزش افزوده برای تولیدکنندگان ایجاد شده، مهم‌ترین دلیلی است که انگیزه واحدهای تولیدی برای تولید این نوع کاغذ را بین برده است.
پورداد ادامه داد: بخشی از مواد اولیه‌ای که برای تولید کاغذ چاپ، تحریر و روزنامه استفاده می‌شود، وارداتی و بخش دیگر توسط سایر شرکت‌ها و بورس کالا تأمین می‌شود.
به گفته دبیر سندیکای تولیدکنندگان کاغذ و مقوای ایران، تولیدکنندگان کاغذ باید برای تأمین مواد اولیه خود ۹ درصد مالیات بر ارزش افزوده پرداخت کنند، اما طبق قانون فروش انواع کاغذ از مالیات و عوارض معاف است و تولیدکنندگان نمی‌توانند از خریداران مالیات بر ارزش افزوده را دریافت کنند.
اصلاح مالیات بر ارزش افزوده؛ پیشران آغاز تولید کاغذ روزنامه
وی با بیان اینکه تولیدکنندگان در ابتدای کار ۹ درصد ضرر می‌کنند، اظهار کرد: در این شرایط تولیدکنندگان باید از منافع خود بگذرند، یا قیمت کاغذ را به صورت چشمگیر افزایش دهند.
پورداد بروز مشکلاتی در زمینه واردات خمیر الیاف به عنوان یکی از مواد اولیه تولید کاغذ چاپ، تحریر و روزنامه را از دیگر مشکلات این صنعت عنوان کرد.
دبیر سندیکای تولیدکنندگان کاغذ و مقوای ایران با بیان اینکه مجموعه این شرایط باعث از بین رفتن انگیزه تولید کاغذ چاپ، تحریر و روزنامه شده، درخواست کرد که قانون مالیات بر ارزش افزوده در این زمینه اصلاح شود تا رغبت فعالان اقتصادی برای تولید بیشتر شود.
وی در پایان خاطرنشان کرد: برای رفع این مشکلات در سال جاری وعده‌هایی مطرح شده، اما هنوز هیچ یک از آن‌ها عملی نشده است. در صورتی که شرایط مورد نیاز فراهم شود، تولیدکنندگان می‌توانند تولید کاغذ چاپ، تحریر و روزنامه را دوباره شروع کنند.
به گزارش ایسنا، بحران کاغذ از پاییز ۱۳۹۶ آغاز شد و با وجود اینکه در همان سال با ترخیص یک محموله کاغذ از گمرک این بحران تا حدی کنترل شد اما افزایش نرخ ارز بار دیگر این صنعت را با مشکلاتی مواجه کرد؛ تا جایی که حدود یک سال بعد در پی افزایش بی‌رویه قیمت کاغذ، صنف ناشران در نامه‌ای به مسئولان دولتی خواستار پیگیری جدی برای حل معضل کمبود و گرانی کاغذ شد.
این معضل در سال جاری نیز ادامه داشت تا جایی که برخی نشریه‌ها و روزنامه‌ها مجبور به کم کردن تعداد صفحات خود شدند.
از طرف دیگر طبق آمارها در ۱۱ ماهه سال ۱۳۹۷ حدود ۹۳ درصد کاغذ وارداتی (روزنامه‌ای، تحریر، رول، بالکی و LWC) با ارز دولتی وارد شده که سرنوشت نامعلومی داشته است. همچنین از مجموع ۲۶۲ هزار تن واردات کاغذ که با ارز دولتی انجام شده، حدود ۳۷ هزار تن آن به کاغذ روزنامه اختصاص داشته است. از طرف دیگر از بین کل کاغذ وارداتی فقط ۲۳ هزار تن با تأیید معاونت‌های فرهنگی و مطبوعاتی وزارت ارشاد توزیع و باقی آن به تفکیک واردکننده به سازمان تعزیرات حکومتی ارجاع شده تا اقدامات قانونی صورت بگیرد.
انتهای پیام
