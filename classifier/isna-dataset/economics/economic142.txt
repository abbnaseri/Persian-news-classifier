ترامپ: بانک مرکزی آمریکا خودش هم نمی‌داند دارد چه کار می‌کند!
رئیس جمهور آمریکا بار دیگر در حملاتی تند و تیز به رئیس فدرال رزرو خواستار کاهش نرخ بهره شد.
به گزارش ایسنا به نقل از خبرگزاری فرانسه، دونالد ترامپ بار دیگر به سیاست‌های بانک مرکزی و مدیران آن حمله کرد و آنها را ناتوان از تقویت رشد اقتصادی این کشور دانست. ترامپ که در جمع خبرنگاران کاخ سفید حاضر شده بود گفت: اگر یک بانک مرکزی داشتیم که نرخ بهره را کاهش می‌داد الان با سرعت سفینه فضایی در حال رشد بودیم اما به جای آن با بانکی طرفیم که خود مدیران آن هم نمی‌دانند دارند چه کاری انجام می‌دهند!
سخنان ترامپ که به نوعی بار دیگر تنور اختلافات وی با جروم پاول، رئیس بانک مرکزی آمریکا را شعله‌ور کرد باعث شد تا شاخص‌های بورسی آمریکا در آخرین روز از معاملات هفتگی وارد محدوده زیان شوند. این اتفاق در حالی افتاد که بسیاری از تحلیل گران منتظر بودند تا شاخص‌های بورسی وال استریت نیز به مانند دلار روی خوشی به خبر اشتغال‌زایی فوق‌العاده ماه ژوئن نشان دهند.
ترامپ با اشاره به روند اشتغال‌زایی گفت: به طرز غیر منتظره‌ای خوب بودند و کشور ما کارش را خیلی خیلی خوب انجام داده است و ما هم به خاطر آن خوشحال هستیم. داریم به سمت شکستن رکوردها حرکت می‌کنیم.
از سال گذشته نوک پیکان حملات ترامپ متوجه جروم پاول شد و اختلاف نظر بین این دو تا جایی بالا گرفت که برخی از منابع خبری از احتمال اخراج وی توسط ترامپ خبر دادند. با این حال پاول بارها و بارها گفته است که قصد کناره‌گیری ندارد و استقلال بانک مرکزی را به هر قیمتی حفظ خواهد کرد.
از سال ۲۰۱۵ تاکنون فدرال رزرو نه مرتبه نرخ بهره را افزایش داده است اما سیگنال‌های زیادی وجود دارد که حرکت بعدی فدرال رزرو کاهش نرخ بهره خواهد بود.
انتهای پیام
