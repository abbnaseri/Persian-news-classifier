 ۱۹۳ هزار کارت هوشمند ملی در پست معطل‌ مانده است
مدیر کل مهندسی عملیات و راهبری سرویس شرکت ملی پست گفت: حدود 193 هزار کارت هوشمند ملی، در باجه‌های پستی معطل مانده و آماده تحویل به شهروندان است.
به گزارش ایسنا، محمدرضا پاکدل گفت: از مجموع یک میلیون و ۳۷۷۵ کارت هوشمند ملی بلاتکلیف که از سوی سیف‌اله ابوترابی -سخنگوی سازمان ثبت احوال- اعلام شده، حدود ۱۹۳ هزار کارت در واحدهای پستی دولتی و بقیه در دفاتر پیشخوان دولت معطل مانده است.
وی با اشاره به این‌که پس از صدور و تحویل کارت‌های هوشمند ملی به پست، پیامکی مبنی بر زمان و مکان مراجعه به واحد پستی به متقاضی ارسال می‌شود، اظهار کرد: با وجود اطلاع‌رسانی‌های صورت‌گرفته، این تعداد کارت در باجه‌های پستی دولتی سراسر کشور معطل مانده است.
به موجب مصوبه هیئت وزیران، از اول فروردین ماه تمام کارت‌های ملی قدیمی از درجه اعتبار خارج شد، اما در ابتدای امسال مجدداً یک مهلت سه ماهه اعلام شد، بنابراین از تیرماه تمامی خدمات دستگاه‌های اجرایی و بانک‌های کشور تنها با ارائه کارت هوشمند ملی انجام می‌شود.
به گزارش ایسنا، این در حالی است که دولت از دو سال پیش، طرح کارت‌های ملی هوشمند را در دستور کار قرار داد و بر این اساس پایان اعتبار کارت‌های ملی قدیمی تا پایان سال ۱۳۹۷ تعیین شد، اما این در حالی است که به دلیل تأخیر در فرآیند صدور این کارت‌ها، بسیاری از افراد هنوز موفق به دریافت کارت ملی خود نشده‌اند.
از طرفی هفته‌ی گذشته اعلام شد که برخی شعب بانکی دیگر کارت‌های ملی قدیمی را برای انجام عملیات بانکی نمی‌پذیرند و مشتریان فاقد کارت ملی هوشمند باید کارت ملی قدیمی به همراه رسید ثبت‌نام کارت هوشمند خود را به همراه داشته باشند تا بتوانند فعالیت‌های بانکی خود را انجام دهند.
بنابراین با توجه به اینکه ارائه خدمات دستگاه‌های اجرایی و بانکی منوط به داشتن کارت ملی هوشمند شده و از طرفی برخی از این کارت‌ها در پست آماده‌ی تحویل به افراد هستند، لازم است این افراد نسبت به دریافت کارت‌های ملی هوشمند خود از مراکز پستی اقدام کنند.
انتهای پیام
