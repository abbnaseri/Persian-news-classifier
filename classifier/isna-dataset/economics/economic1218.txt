موظفیم در آرایش جدید برنامه‌ریزی اقتصادی قرار گیریم
رئیس سازمان برنامه و بودجه کشور گفت: موظف هستیم در آرایش جدید برنامه‌ریزی اقتصادی قرار گیریم و بتوانیم با این وضعیت مقابله کنیم.
به گزارش ایسنا، محمدباقر نوبخت امروز در شورای برنامه‌ریزی و توسعه استان در دفتر استاندار در خصوص برقی کردن راه‌آهن تهران- مشهد، اظهار کرد: در سفر استانی رئیس‌جمهور بیش از آنچه تفاهم شد، به استان پرداخت صورت گرفت، تنها هزار میلیارد تومان سهم یک طرح ریالی این استان یعنی برقی کردن راه‌آهن تهران – مشهد بوده که ۱۵ درصد طرح این عدد است. در دی ماه سال ۹۶ وزیر اعلام کردند که اگر این هزار میلیارد تومان را ندهید، طرف خارجی عمل نخواهد کرد. آخرین مهلت ژانویه سال قبل بود.

نوبخت افزود: هزار میلیارد تومان تا اسفند سال قبل در بانک صنعت و معدن بود تا طرف چینی متقاعد شود که ضمانت‌نامه داده و کار خود را انجام دهد اما با توجه به خروج آمریکا از برجام و مسائل مختلف طرف چینی حاضر نشد ضمانت‌نامه‌های اولیه را بدهد. ما سال گذشته این هزار میلیارد تومان را به جهت کمبود اعتبارات مجدد خارج کردیم و هر لحظه طرف چینی آماده باشد موظف هستیم آن را پرداخت کنیم. برقی کردن راه‌آهن تهران - مشهد طرح مهمی است. غیر از ظرفیتی که برای این کار وجود دارد، موکدا مورد مطالبه مقام معظم رهبری بوده که باید این کار انجام شود. خود را موظف می‌دانیم که این کار را انجام دهیم.

رئیس سازمان برنامه و بودجه با بیان اینکه کشور در موقعیت متفاوت دیگری قرار گرفته است، عنوان کرد: این جنگ اقتصادی که ما آن را حملات تروریستی رژیم آمریکا تلقی می‌کنیم بر میزان فروش و صادرات نفت ما تأثیر گذاشته است. تحریم سنگین و جدی اعمال شد اما با همه این موارد جمهوری اسلامی تا سال ۹۶ و ۹۷ بهترین شاخص‌ها در منطقه و قبل از آن در جهان از نظر رشد اقتصادی را داشت. ما یکی از اقتصادهای بزرگ جهان و هجدهمین اقتصاد بزرگ دنیا هستیم.

وی ادامه داد: ما از نظر قدرت اقتصادی با کشورهای دیگر قابل مقایسه نیستیم. تحریم و حملات اقتصادی فشار وارد می‌کند اما این فکر که با این کار ما را از پا در بیاورند را باید به گور ببرند که کشور با این ظرفیت نتواند مقاومت کند. موظف هستیم در آرایش جدید برنامه‌ریزی و اقتصادی قرار گیریم و بتوانیم با این وضعیت مقابله کنیم.

منابع دریافت و پرداخت ما در سال جاری ۴۴۸ هزار میلیارد تومان است

نوبخت با اشاره به اینکه منابع دریافت‌ها و پرداخت‌های ما ۴۴۸ هزار میلیارد تومان برای سال جاری در مصوبه مجلس و قانون است، تصریح کرد: بالغ بر ۱۴۸ هزار میلیارد تومان این رقم مستقیماً به فروش نفت مرتبط می‌شود. موظف هستیم اقتصاد کشور را از این نوسان جدا کنیم. اکنون نفت را با روش‌هایی که داریم، صادر می‌کنیم اما سازمان برنامه و بودجه نباید خود را به منبعی وصل کند که آن‌ها طمع کردند از این منبع وارد شوند و به ما ضربه بزنند. ما بودجه‌ای را فراهم کردیم که در آن کمترین وابستگی طی دهه‌های اخیر به نفت وجود دارد.

رئیس سازمان برنامه و بودجه اضافه کرد: ما یکشنبه گذشته در شورای عالی هماهنگی اقتصادی سه قوه که ابتکار بی‌بدیل مقام معظم رهبری بوده تا کارها به سرعت انجام شود، بودجه متناسبی را ارائه کردیم که با توجه به واقعیت‌های روز است. باید نسبت به پرداخت‌های جاری صرفه‌جویی کنیم. در ارقام و اعداد مربوط به طرح‌های اعتبارات هزینه‌ای در استان باید بازنگری و اولویت‌بندی صورت گیرد. ما هیچ راهی جز این نداریم. در چنین وضعیتی که تلاش آن‌ها این است که از نظر اقتصادی به ما لطمه وارد کنند، باید برای ثبات اقتصادی اولویت‌بندی کنیم و به میزان منابع در اختیار، ابتدا هزینه‌های اولی را انجام دهیم.

وی بیان کرد: باید از کمیته‌های برنامه‌ریزی شهرستان‌ها بخواهید که پمپاژ پروژه نکنند. سال قبل ۷۱ هزار پروژه را آماده واگذاری کردیم که بخشی واگذار شد اما اکنون ۸۰ هزار پروژه وجود دارد، زیرا از یک طرف تلاش می‌کنیم تا واگذار کنیم و از طرف دیگر پروژه‌های جدید تصویب می‌کنیم. نباید پروژه جدیدی را وارد عمل کنیم.

نوبخت خاطرنشان کرد: مشارکت با بخش غیر دولتی سخت است و به ما اجازه نمی‌دهند، ما با مشکلات فراوان با مشارکت آن‌ها پروژه‌ها را انجام می‌دهیم. در شورای عالی هماهنگی اقتصادی تصویب کردیم ما برای بسیاری از این طرح‌ها که در جلسات کمیته برنامه‌ریزی و حتی در مجلس و دولت تصویب می‌شود، امکان‌سنجی اقتصادی انجام نمی‌دهیم، برخی را به خاطر پاسخ‌های اجتماعی انجام می‌دهیم اما حاضر شدیم در شورای عالی هماهنگی اقتصادی یک سلسله امتیازات قائل شویم تا بخش خصوصی پای کار بیاید. برخی مدیران ترجیح می‌دهند به جای اینکه کارشان به دستگاه‌های نظارتی بکشد، اصلاً کار را انجام ندهند.

رئیس سازمان برنامه و بودجه در خصوص طرح‌های عمرانی، گفت: در استان باید بیشتر به تکمیل طرح‌های قبلی بپردازید، به جای اینکه پروژه‎‌های جدید اضافه کنید. در رابطه با طرح‌های ملی نیز قرار شد طرح‌های عمرانی را اولویت‌بندی کنیم. طرحی که امسال می‌تواند به اتمام برسد، راه تهران به کرج ادامه بزرگراه همت است که راه عبور ۱۳ استان بوده و ترافیک‌های سنگینی دارد. ۲.۵ درصد این پروژه باقی مانده که باید آن را اختصاص دهیم تا مردم از منافع آن استفاده کنند و طرح به پایان برسد. اگر این عدد به طرح دیگری داده شده و بعد بهره‌برداری شود، توجیه ندارد.

وی افزود: باید تلاش کنیم تا از طرح‌هایی که امسال پایان می‌یابد، تعدادی از طرح‌ها را که امسال قابل انجام است و طرح‌هایی که ممکن است لزوماً امسال تمام نشوند اما ضرورت‌های اجتماعی دارد را اولویت‌بندی کنیم. ۲۷ هزار میلیارد تومان برای طرح‌های عمرانی را به خزانه دادیم که ۲۳ هزار میلیارد تومان به صورت انواع اسنادی است که از تبصره ۵ استفاده کردیم و ۴ هزار میلیارد تومان نقد است که باید ترکیب شوند تا طرح‌ها را پیش ببرد. در طرح‌های عمرانی هرچه پرداخت کنید باز هم باید پرداخت شود، بنابراین برای این طرح‌ها نیز باید اولویت‌بندی صورت گیرد.

نوبخت بیان کرد: طرح‌های سفرهای مقام معظم رهبری و رئیس‌جمهور که معمولاً فصل مشترک دستگاه‌های محلی و ملی بوده، روی آن توافق وجود دارد اما باید تلاش کنیم تا با اولویت انجام دهیم. تا ماه سوم ۵۰ درصد اعتبارات استانی را پرداخت کردیم و ۴۰ درصد طرح‌های ملی را به خزانه تخصیص دادیم.

رئیس سازمان برنامه و بودجه خاطرنشان کرد: باید از ظرفیت تبصره ۱۸ برای بخش اشتغال استفاده شود. آنچه طبق ماده یک قانون مناسبات عمومی بوده، پیش‌بینی منابع و مصارف یک سال مالی دولت به شرکت‌های دولتی است که بودجه بخش غیر دولتی را نمی‌بیند. برای بخش غیر دولتی در بودجه منابع پیش‌بینی نمی‌کنیم اما در قانون برنامه می‌آوریم و این پیش‌بینی را انجام دادیم.

وی با اشاره به اینکه تکلیف دیگری نیز برای خود تعریف کردیم که بر اساس ابلاغ مقام معظم رهبری در بیانیه گام دوم و آنچه در فصل برنامه بودجه فرمودند هست، تصریح کرد: باید اصلاح ساختار بودجه را در چهار محور انجام دهیم تا کمک کنیم در حذف نفت، منابع پایدار را جایگزین کرده و برخی هزینه‌ها را به شکل گذشته انجام ندهیم. این موارد برای ثبات اقتصادی انجام می‌شود.

نوبخت ادامه داد: بخش دیگر تقویت نهادی بودجه است. ما بودجه را به تنهایی در دولت تصویب نمی‌کنیم، چهار فرایند و مرحله وجود دارد تا بودجه از لایحه به قانون تبدیل شود که شامل تهیه و تنظیم در دولت، تصویب و تدوین در مجلس، اجرا در دولت و نظارت توسط دولت، مجلس و قوه‌قضاییه است. اکنون این چهار مورد به نحو شایسته عمل می‌کنند. موارد دیگری نیز لازم است که در این چهار مرحله اصلاحاتی انجام دهیم تا بودجه را از این وضعیت رها کنیم.

رئیس سازمان برنامه و بودجه اضافه کرد: باید ۱۱ برنامه را امسال و ۱۳ برنامه را به دنبال آن انجام دهیم. اگر قرار است اقتصاد خود را در برابر تکانه‌های وارده تقویت کنیم، راهی جز اصلاح این ساختار نداریم. ادامه روند موجود لزوماً نمی‌تواند بر کارآیی ما بیفزاید، باید اصلاحات و نوآوری‌هایی داشته باشیم.

وی در خصوص رونق تولید، گفت: برای بخشی از رونق تولید از ظرفیت تبصره ۱۸ استفاده کردیم. برنامه در سطح ملی و استان‌ها مشخص شده است. ما برای اشتغال روستایی اختیار را به استان‌ها دادیم اما با وزرا امضا کردیم، به همین جهت ابلاغ کردم که دیگر این برنامه را با وزرا انجام ندهیم، بلکه به سطح استان‌ها برویم و با استانداران قرارداد ببندیم. من به عنوان مسئول سازمان برنامه و بودجه کشور اعلام آمادگی می‌کنم، اگر با تفویض هر اختیار من به استان‌ها، استان راحت‌تر کار را انجام می‌دهد، مسئولیت خود را به استان واسپاری می‌کنم.

نوبخت بیان کرد: در فشاری که اکنون وجود دارد این سوال است که آیا ما حق هستیم یا باطل؟ مستندات فراوان نشان می‌دهد که نه تنها ما بلکه دنیا می‌گوید ما حق هستیم و دشمن ما ناحق و نادرست است و زور می‌گوید. ما برای اعتقادات، ظلم‌ستیزی و انسانیت خود نباید زیر بار این ظلم برویم و باید مقاومت کنیم، به همین جهت در چنین شرایطی راهی جز کمک و هم‌افزایی وجود ندارد. ما به آینده خوب امیدوار هستیم اما باید خود را برای شرایط سخت مهیا کنیم که این شرط عقل است.

انتهای پیام
