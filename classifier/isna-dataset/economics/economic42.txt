نظارت بر مصرف برق ۱۰۰۰ سازمان در تهران
سخنگوی صنعت برق گفت: حدود ۹۰ درصد از ادارات و سازمان‌های بزرگ پایتخت در جهت اعمال برنامه‌های مدیریت مصرف و پایش دقیق میزان مصرف برق به کنتورهای هوشمند مجهز شده‌اند تا اندازه گیری‌ها به صورت لحظه‌ای انجام شود.
به گزارش ایسنا، مصطفی رجبی‌مشهدی با اشاره به این‌که در تهران ۱۰۰۰ دستگاه و سازمان دارای مصرف زیاد برق به منظور اجرای برنامه‌های مدیریت مصرف شناسایی و هدف‌گذاری شده تا مصرف آن‌ها تحت کنترل قرار بگیرد، افزود: در حال حاضر ۲۵۰ اکیپ به منظور اجرای برنامه‌های مدیریت مصرف ادارات در پایتخت مجهز شده‌اند.
وی آگاه‌سازی را نخستین برنامه اکیپ‌های مدیریت مصرف ادارات دانست و افزود: حدود ۹۰ درصد از ادارات یاد شده در جهت پایش دقیق میزان مصرف برق به کنتورهای هوشمند مجهز شده‌اند تا اندازه گیری‌ها به صورت زمان واقعی صورت بگیرد.
رجبی‌مشهدی با تاکید بر این‌که تشویق‌های بخش مدیریت مصرف برق سالیانه به‌روزرسانی می‌شود، ادامه داد: اجرای برنامه‌های پیک‌سایی در روز چهارم تیرماه موجب شده بود تا حدود ۳۸۰۰ مگاوات در مصرف برق صرفه‌جویی شود که در غیر این صورت پیک مصرف در این روز به ۵۹ هزار مگاوات می‌رسید. بنا بر اعلام وزارت نیرو، سخنگوی صنعت برق با اشاره به تعامل وزارتخانه‌های نیرو و کشور به منظور مدیریت مصرف برق ادارات در سراسر کشور، گفت: بر اساس دستورالعمل صادر شده از سوی این دو مجموعه مقرر شده است تا ادارات تهران دمای سیستم‌های سرمایشی خود را بر روی عدد ۲۵ درجه تنظیم کنند. تنظیم دمای سیستم‌های سرمایشی بر روی عدد ۲۵ موجب کاهش ۲۰ درصدی مصرف برق و صرفه‌جویی ۱۰۰۰ مگاواتی در استفاده از انرژی خواهد شد. وی تاکید کرد: همچنین مقرر شده است تا ادارات دارای مولدهای خودتامین در ساعت ۱۲ تا ۱۶ مولدهای خود را وارد مدار کرده تولید خود را به شبکه تزریق کنند.
انتهای پیام
