سیل چند دلار را با خود می‌برد؟
اگر قرار باشد کسری ۱۲ هزار میلیاردی خسارت سیل را دولت از محل منابع صندوق توسعه ملی و با در نظر گرفتن نرخ بازار نیما تأمین کند حدود یک میلیارد و ۲۰۰ میلیون دلار باید از حساب ذخایر ارزی برداشت شود.
به گزارش ایسنا، خسارت ۳۸ هزار میلیارد تومانی سیل ابتدای سال جاری در چند استان کشور در حالی از سوی دولت اعلام شده که محل تأمین آن را تاکنون برای ۲۶ هزار میلیارد تومان پیش‌بینی کرده و ۱۲ هزار میلیارد تومان دیگر بلاتکلیف باقی مانده است.
طبق آنچه که سازمان برنامه و بودجه اعلام کرد حدود ۲۳ هزار میلیارد تومان از محل اعتبارات بودجه‌ای و ۳,۰۰۰ تومان دیگر در قالب تسهیلات بانکی تأمین می‌شود. در این میان یک ۱۲ هزار میلیارد تومان باقی مانده که به نظر می‌رسد نگاه جدی آن به ذخایر ارزی باشد.
این در شرایطی است که در همان زمان وقوع سیل نیز رئیس جمهوری نامه‌ای برای برداشت دو میلیارد دلاری از صندوق داشت، اما مقام معظم رهبری این مجوز را مشروط به این کردند که باید دولت از محل بودجه و تسهیلات بانکی و بیمه‌ای پرداخت‌ها را انجام داده و اگر راه دیگری باقی نماند به سراغ صندوق توسعه ملی برود.
بر این اساس اگر قرار باشد ۱۲ هزار میلیارد تومان باقی‌مانده از صندوق توسعه تأمین شود یک محاسبه سرانگشتی نشان می‌دهد که حدود یک میلیارد و ۲۰۰ میلیون دلار باید از حساب صندوق توسعه ملی برداشته و به ریال تبدیل شود.
این در حالی است که طبق قانون بودجه هرگونه تبدیل دلار به ریال حساب صندوق توسعه ملی بر اساس نرخ ارز در سامانه نیما خواهد بود که گرچه در ابتدای راه‌اندازی سامانه نیما در سال گذشته دلار حدود ۷,۰۰۰ تومان قیمت داشت، اما این روزها ۱۰ هزار تومان و بعضاً بالاتر در سامانه معامله می‌شود.
بنابراین اگر مبنا را نرخ ۱۰ هزار تومان نیمایی قرار دهیم، این ۱۲ هزار میلیارد تومان نیاز به یک میلیارد و ۲۰۰ میلیون دلار منابع داشته تا به ریال تبدیل شود مگر آنکه قرار باشد این دلار برداشت شده از صندوق با مبلغ بالاتری به فروش برسد.
اما تاکنون مشخص نشده و دولت اعلام نکرده است که نظر نهایی برای تأمین ۱۲ هزار میلیارد تومان باقی‌مانده چیست ولی در هر صورت اگر قرار به برداشت از صندوق توسعه ملی هم باشد در قالب تسهیلات خواهد بود و دولت موظف به برگرداندن آن است.
انتهای پیام
