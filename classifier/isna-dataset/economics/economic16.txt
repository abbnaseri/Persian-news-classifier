عوارض بیمه شخص ثالث شامل بیمه حوادث راننده نمی‌شود
دیوان محاسبات اعلام کرد که عوارض ۱۰ درصدی بیمه شخص ثالث شامل حق بیمه‌های «شخص ثالث»، «سرنشین» و «مازاد» بوده و «بیمه حوادث راننده» را شامل نمی‌شود.
به گزارش ایسنا، سرپرست معاونت حقوقی، مجلس و تفریغ بودجه دیوان محاسبات کل کشور در پاسخ به نامه رئیس کل بیمه مرکزی مبنی بر شمول ماده ۲۰ قانون الحاق برخی مواد به قانون بیمه حوادث راننده و تعلق ۱۰ درصد بیمه حوادث راننده جهت درمان حوادث و سوانح رانندگی، اعلام کرد که این موضوع پیش از این در ستاد مشاوره فنی و حقوقی دیوان محاسبات طرح و نظر ستاد مذکور ابلاغ شده است.
در این ابلاغیه آمده است: "با توجه به بند (ب) ماده ۳۷ قانون برنامه پنجم توسعه که مقرر داشته ۱۰ درصد از حق بیمه «شخص ثالث»، «سرنشین و مازاد» از شرکت‌های بیمه اخذ و به حساب درآمدهای اختصاصی نزد خزانه داری کل به نام وزارت بهداشت، درمان و آموزش پزشکی واریز شود و با عنایت به بند (ت) ماده (۱) و ماده (۳) قانون بیمه اجباری، خسارت وارد شده به شخص ثالث در اثر حوادث ناشی از وسایل نقلیه مصوب دوم اردیبهشت ۱۳۹۵ که راننده مسبب حادثه را خارج از تعریف «شخص ثالث» دانسته و دارنده را مکلف کرده تا برای پوشش بیمه‌ای راننده مسبب حادثه «بیمه حوادث» اخذ کند؛ لذا ۱۰ درصد موضوع بند (ب) یاد شده صرفاً ناظر بر حق بیمه‌های «شخص ثالث»، «سرنشین» و «مازاد» بوده و «بیمه حوادث راننده» را شامل نمی‌شود".
گفتنی است؛ پیش از این وزارت بهداشت ۱۰ درصد از کل حق بیمه شخص ثالث را از شرکت‌های بیمه دریافت می‌کرد.
انتهای پیام
