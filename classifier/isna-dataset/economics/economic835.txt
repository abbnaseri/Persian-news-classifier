تولیدکنندگان نفت خلیج فارس در سهمیه اوپک تغییر نمی‌دهند
منابع اوپک اظهار کردند با وجود منقضی شدن مدت اجرای توافق کاهش تولید جهانی، تولیدکنندگان نفت خلیج فارس تولید نفت خود در ماه میلادی آینده را در چارچوب اهداف اوپک حفظ خواهند کرد.
به گزارش ایسنا، منابع آگاه در اوپک به رویترز اظهار کردند تولید نفت عربستان سعودی که بزرگترین صادرکننده عضو اوپک است در ژوئن مشابه سطح ماه مه خواهد بود و تولید این کشور در ژوئیه مطابق با سهمیه توافق شده تحت پیمان کاهش تولید اوپک خواهد بود.
طبق آمار اوپک، عربستان سعودی در ماه مه ۹.۶۷ میلیون بشکه در روز نفت تولید کرد. ریاض تحت پیمان کاهش تولید اوپک در ماه‌های گذشته پایین ۱۰.۳ میلیون بشکه در روز تولید کرده است.
کویت و امارات متحده عربی که سایر تولیدکنندگان بزرگ اوپک هستند تولیدشان را در ژوئیه مطابق با سهمیه تولید اوپک حفظ خواهند کرد و تولیدشان را افزایش نمی‌دهند.
کویت در ماه مه ۲.۷۰۹ میلیون بشکه در روز نفت تولید کرده بود و تولید امارات متحده عربی ۳.۰۵۵ میلیون بشکه در روز بود که تولید هر دو کشور پایین سهمیه تولیدشان بود.
این اقدامات نشان می‌دهد تولیدکنندگان بزرگ اوپک خواهان ادامه توافق فعلی کاهش تولید هستند.
اوپک، روسیه و شماری دیگر از تولیدکنندگان غیراوپک از اول ژانویه توافقی را به اجرا گذاشته‌اند که تحت آن تولیدشان را به میزان ۱.۲ میلیون بشکه در روز محدود کرده‌اند. این توافق شش ماهه در آخر ژوئن منقضی می‌شود. این گروه که به اوپک پلاس معروف است قرار است نشست بعدی خود را در اول ژوئیه برگزار کند و دوم ژوئیه با متحدان غیراوپک خود دیدار کند.
بر اساس گزارش رویترز، اما روسیه هنوز درباره همراهی با توافق کاهش تولید اوپک در نیمه دوم سال ۲۰۱۹ تصمیمی نگرفته است. روسیه از سوی تولیدکنندگان داخلی برای بالا بردن تولید نفت تحت فشار قرار دارد.
انتهای پیام
