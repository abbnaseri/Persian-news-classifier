قیمت مناسب نفت برای ایران و اعضای اوپک
کشورهای اوپک و غیراوپک به زودی برای تصمیم‌گیری درباره تمدید توافق کاهش تولید نفت در وین دیدار می‌کنند و این دیدار به دقت از سوی بازار دنبال خواهد شد.
به گزارش ایسنا، اوپک و متحدانش روزهای اول و دوم ژوئیه (۱۰ و ۱۱ تیر) برای مذاکره درباره تمدید توافق کاهش تولید ۱.۲ میلیون بشکه در روز در نیمه دوم سال ۲۰۱۹ دیدار خواهند کرد. در حالی که سه عضو بزرگ اوپک شامل عربستان سعودی، عراق و امارات متحده عربی تمایل دارند به سیاست محدودیت عرضه ادامه دهند، اما روسیه محتاط مانده و پرسش‌هایی را درباره احتمال انجام تغییرات در توافق برانگیخته است.
در این بین، ابهاماتی شامل اختلاف تجاری آمریکا و چین که بازار را نسبت دورنمای رشد تقاضا برای نفت نگران ساخته و همچنین تنش‌های ژئوپلیتیکی در منطقه خلیج فارس، بر بازار نفت سایه افکنده است. پایگاه خبری بلومبرگ در گزارشی به بررسی مواضع کشورهای اوپک و غیراوپک پرداخته است. سهم هر کشور از میزان عرضه بر مبنای آمار تولید ماه مه بوده است. قیمت نفت ضروری برای متعادل شدن بودجه هر کشور در سال ۲۰۱۹ عمدتاً از گزارش صندوق بین‌المللی پول استخراج شده است.
الجزایر
قیمت مورد نیاز: ۱۱۶ دلار و ۴۰ سنت در هر بشکه
سهم از تولید اوپک: ۳.۳ درصد
تولید الجزایر در حدود یک میلیون بشکه در روز نسبتاً ثابت مانده است. با این حال پس از استعفای عبدالعزیز بوتفلیقه، رئیس جمهور کهنسال الجزایر پس از دو دهه قدرت در آوریل و انتخابات ریاست جمهور و انتقال قدرت، ابهامات سیاسی در این کشور بروز کرده است.

آنگولا
قیمت مورد نیاز: ۸۰ دلار در هر بشکه (طبق برآورد آر بی سی)
سهم از تولید اوپک: ۴.۸ درصد
کمبود سرمایه گذاری و افت طبیعی میادین نفتی قدیمی آنگولا باعث شده است تولید این کشور در چهار سال گذشته حدود ۳۵۰ هزار بشکه در روز کاهش پیدا کرده و به ۱.۴۴ میلیون بشکه در روز در سال ۲۰۱۹ بالغ شود که پایین‌ترین میزان در بیش از یک دهه گذشته و کمتر از سهمیه تولید ۱.۴۸ میلیون بشکه در روز است که اوپک برای آنگولا تعیین کرده بود که به معنای حمایت احتمالی این کشور از تمدید توافق کاهش تولید خواهد بود.

جمهوری آذربایجان
قیمت مورد نیاز: ۵۰ دلار در هر بشکه
عربستان سعودی هفته گذشته از حمایت جمهوری آذربایجان که یکی از بزرگترین متحدان اوپک است برای تمدید توافق کاهش تولید برخوردار شد. پرویز شهبازوف، وزیر انرژی جمهوری آذربایجان در قزاقستان به خبرنگاران گفت: تمدید توافق جاریدرست خواهد بود مگر این که اتفاقی روی دهد که وضعیت فعلی را تغییر دهد.

ایران
قیمت مورد نیاز: ۱۲۵ دلار و ۶۰ سنت در هر بشکه
سهم از تولید اوپک: ۷.۷ درصد
تولید و صادرات نفت ایران از تحریم‌های آمریکا متأثر شده است و ایران از شرکت در توافق فعلی اوپک و غیراوپک که ۳۰ ژوئن منقضی می‌شود، معاف شده بود.

عراق
قیمت مورد نیاز: ۶۴ دلار و ۳۰ سنت در هر بشکه
سهم از تولید اوپک: ۱۵.۵ درصد
با وجود سابقه ضعیف در پایبندی به توافق کاهش تولید، ثامر غضبان، وزیر نفت عراق پایبندی این کشور به توافق کاهش تولید اوپک پلاس را مورد تاکید قرار داده است. غضبان پیش از این گفته بود عراق که دومین تولیدکننده بزرگ اوپک است انتظار دارد این گروه و متحدانش بدون مشکل خاصی توافق کاهش تولید را با همین شرایط فعلی تمدید کنند. تولید نفت عراق در سال میلادی جاری حدود ۴.۵ میلیون بشکه در روز بوده است.

کویت
قیمت مورد نیاز: ۴۸ دلار و ۸۰ سنت در هر بشکه
سهم از تولید اوپک: ۸.۹ درصد
خالد الفاضل، وزیر نفت کویت به خبرگزاری دولتی این کشور گفته است کویت در دیدار هفته آینده در وین، از تمدید توافق کاهش تولید اوپک تا پایان سال ۲۰۱۹ حمایت می‌کند. این کشور به توافق کاهش تولید اوپک پایبند بوده و تولیدش را ۹۹ هزار بشکه در روز در ماه مه کاهش داد که بیشتر از سهمیه کاهش ۸۵ هزار بشکه در روز بود.

لیبی
قیمت مورد نیاز: ۷۱ دلار و ۳۰ سنت در هر بشکه
سهم از تولید اوپک: ۴.۱ درصد
تولید لیبی که از مشارکت در توافق کاهش تولید اوپک معاف شده است در ماه مه به ۱.۲۵ میلیون بشکه در روز رسید که بالاترین رکورد در شش سال گذشته بود. با این حال به دلیل درگیری‌های داخلی، تولید نفت این کشور در معرض تهدید قرار گرفته است.

نیجریه
قیمت مورد نیاز: ۱۵۰ دلار در هر بشکه (طبق برآورد آر بی سی)
سهم از تولید اوپک: ۶.۲ درصد
تولید نفت نیجریه در سال ۲۰۱۹ به دلیل افزایش تولید میدان فراساحلی اگینای توتال، از مرز ۱.۸ میلیون بشکه در روز فرا رفت. این به معنای آن است که نیجریه تولیدش را کمتر از میزانی که متعهد شده بود کاهش داده است. نیجریه در ماه مه تولیدش را تنها ۵ هزار بشکه در روز (۹ درصد) کاهش داد در حالی که تحت توافق کاهش تولید اوپک، متعهد شده بود تولیدش را ۵۳ هزار بشکه در روز کاهش دهد.

روسیه
قیمت مورد نیاز: ۴۰ دلار در هر بشکه طبق اعلام وزارت انرژی روسیه
روسیه در سال ۲۰۱۹ در جهت عمل به تعهداتش تحت توافق اوپک پلاس حرکت کرد و سرانجام در ماه مه به هدف کاهش تولید خود رسید. کشف نفت آلوده در خط لوله صادراتی اصلی روسیه به اروپا در کاهش تولید این کشور بی تأثیر نبود. روسیه که بزرگترین تولیدکننده غیراوپک در این پیمان است رویکرد صبر و مشاهده را در پیش گرفته و مواضع خود در خصوص تمدید توافق کاهش تولید را مشخص نکرده است. ولادیمیر پوتین، رئیس جمهور روسیه در ژوئن به خبرنگاران گفت: در خصوص قیمت مناسب برای نفت، ما تفاوت‌های خاصی در نظرمان نسبت به عربستان سعودی داریم و قیمت ۶۰ تا ۶۵ دلار برای ما کاملاً مناسب است زیرا بودجه روسیه بر مبنای نفت ۴۰ دلاری است.

عربستان سعودی
قیمت مورد نیاز: ۸۵ دلار و ۴۰ سنت در هر بشکه
سهم از تولید اوپک: ۳۲.۹ درصد
خالد الفالح، وزیر انرژی عربستان سعودی مطمئن است که توافق کاهش تولید برای نیمه دوم سال ۲۰۱۹ تمدید خواهد شد. این کشور موافقت کرده بود در نیمه اول سال ۲۰۱۹ تولیدش را به میزان ۳۲۲ هزار بشکه در روز کاهش دهد اما در ماه مه تولیدش را ۹۴۳ هزار بشکه در روز کاهش داد و به نرخ پایبندی ۲۹۳ درصدی رسید.

امارات متحده عربی
قیمت مورد نیاز: ۶۵ دلار در هر بشکه
سهم از تولید اوپک: ۱۰.۱ درصد
سهیل المزروعی، وزیر انرژی امارات متحده عربی گفته است انتظار ندارد مشکل خاصی در تمدید توافق کاهش تولید پیش بیاید و تمرکز نشست ژوئیه روی مدت توافق خواهد بود. این کشور همچنان تولید بالاتر نفت در بلندمدت را هدف گرفته است و سلطان احمد الجابر، مدیر اجرایی شرکت ملی نفت ابوظبی گفته است ظرفیت تولید نفت به ۴ میلیون بشکه در روز تا سال ۲۰۲۰ و ۵ میلیون بشکه در روز تا سال ۲۰۳۰ افزایش خواهد یافت.

ونزوئلا
قیمت مورد نیاز: ۲۷۶ دلار در هر بشکه
سهم از تولید اوپک: ۲.۷ درصد
تحریم‌های اقتصادی فلج کننده و سال‌ها سوءمدیریت باعث شد تولید نفت ونزوئلا امسال سقوط پرشتابی پیدا کند که تا ماه مه به ۳۴ درصد رسید. تولید این کشور ۲۸ درصد در سال ۲۰۱۸ کاهش داشت و تولیدش در ماه مه به ۸۱۰ هزار بشکه در روز رسید که پایین‌ترین میزان از ژانویه سال ۲۰۰۳ بود.

انتهای پیام
