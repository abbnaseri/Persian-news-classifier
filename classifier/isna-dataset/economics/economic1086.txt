بازار نفت با تولید فعلی باثبات است
معاون وزیر انرژی آمریکا در حاشیه دیدارهای انرژی گروه جی ۲۰ در ژاپن، اظهار کرد: واکنش آرام بازار نفت به حملات روز پنج‌شنبه به دو نفتکش در نزدیکی تنگه هرمز نشان می‌دهد بازار نفت تا زمانی که تولید در سطح فعلی ادامه دارد با ثبات است.
به گزارش ایسنا، دن برویت در یک کنفرانس مطبوعاتی اظهار کرد: برای مدت کوتاهی قیمت‌های نفت اوج گرفتند، اما دوباره کاهش پیدا کردند. این واکنش بازار نفت به دنیا و همچنین شرکت‌کنندگان گروه جی ۲۰ می‌گوید که بازارها باثبات هستند و تا زمانی که تولید نفت در سطح فعلی ادامه پیدا کند و ما به نوآوری و طراحی فناوری‌های جدید انرژی ادامه دهیم، همچنان باعث انعطاف‌پذیری بازارهای خود خواهیم بود.
بهای معاملات نفت روز جمعه به دلیل نگرانی‌های عرضه که ناشی از حملات به دو نفتکش در دریای عمان بود و دورنمای رشد ضعیف‌تر تقاضای جهانی برای نفت را تحت‌الشعاع قرار داد در قیمت بالاتری بسته شد و نفت برنت در ۶۲.۰۱ دلار و نفت شیرین سبک آمریکا در ۵۲.۵۱ دلار معاملات هفته را به پایان رساندند. با این حال بازارهای نفت پس از حملاتی که به این دو نفتکش صورت گرفت آرام‌تر بودند.
معاون وزیر انرژی آمریکا اظهار کرد: آمریکا این حملات را محکوم می‌کند و این حادثه و نگرانی‌های مربوط به امنیت انرژی یکی از موضوعات اصلی گفت‌وگو در میان نمایندگان گروه جی ۲۰ خواهد بود.
وی در بخش دیگری از اظهارات خود، گفت: اختلاف تجاری با چین به تقاضا برای صادرات LNG آمریکا لطمه نزده و علاقه به سرمایه‌گذاری در موج بعدی پایانه‌های صادراتی این کشور را از بین نبرده است.
وی اظهار کرد: تصور می‌کنم در آینده بسیار نزدیک ما توافقی خواهیم داشت که برای هر دو کشور مناسب خواهد بود با این حال بسیاری از تحلیلگران با اظهارات برویت درباره تأثیر جنگ تجاری روی توسعه LNG آمریکا موافق نیستند و بعضی از آنها اظهار کرده‌اند این مساله فشار روی خریداران را افزایش داده است.
برویت گفت: تقاضای آسیا برای LNG رو به رشد است و ۴۰ درصد از صادرات LNG آمریکا در دو سال گذشته به کره جنوبی، ژاپن و چین روانه شده است و آمریکا مشتاق است زیرساخت برای تأمین این تقاضا احداث کند.
بر اساس گزارش پلاتس، معاون وزیر انرژی آمریکا با اشاره به گزارش آژانس بین‌المللی انرژی اعلام کرد: گاز طبیعی از سوی آمریکا بزرگترین سهم را در رشد تجارت بین‌المللی خواهد داشت.
انتهای پیام
