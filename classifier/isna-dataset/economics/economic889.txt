محبوب‌ترین اپلیکیشن‌های دانلود شده در جهان
گزارش‌های جدیدی منتشر شده است که نشان دهنده محبوب‌ترین اپلیکشن‌های دانلود شده از فروشگاه‌های آنلاین نرم‌افزاری در نخستین فصل از سال جاری میلادی است.
به گزارش ایسنا، هر از گاهی آمار و گزارش‌های متعددی از سوی کارشناسان فعال در مؤسسات تحقیقاتی و آماری منتشر می‌شود که نشان می‌دهد محبوب‌ترین اپلیکیشن‌های دانلود شده در فروشگاه‌های آنلاین گوگل پلی استور و اپ استور اپل از کدام دسته بندی‌های موجود در این پلتفرم‌ها بوده‌اند.
بر اساس گزارش وب سایت netsolutions، با مرور مختصری بر این اپلیکیشن‌ها که به ترتیب با بیشترین تعداد دفعات دانلود در پلتفرم‌های مذکور رکورد محبوب ترین برنامه‌ها برای کاربران را در فصل نخست سال ۲۰۱۹ میلادی به نام خود به ثبت رسانده‌اند، می‌توان دریافت که کاربران موبایل این روزها بیشترین تمایل را به دانلود و استفاده از برنامه‌های مربوط به سرگرمی و تفریح و در رتبه بعدی حمل و نقل و انجام کارهای ضروری برای زندگی روزمره را دارند.
اوبر (Uber)
اوبر یکی از بزرگترین اپلیکیشن‌های فعال در حوزه حمل و نقل است که در واقع یک تاکسی یاب آنلاین و اینترنتی به شمار می‌رود که دارای بیشترین سهم از بازارهای جهانی همچون مناطق آمریکای شمالی و اروپاست. بر اساس تازه‌ترین آمارهای منتشر شده، اوبر میزبان بالغ بر ۸ میلیون نفر کاربر در بیش از ۴۰۰ شهر در ۷۰ کشور از جهان است.
اینستاگرام (Instagram)
اینستاگرام یکی از محبوب‌ترین شبکه‌های اجتماعی در میان کاربران فضای مجازی به شمار می‌رود که در این میان، نسل جوان و نوجوان از آن استقبال بیشتری نسبت به سایر رده‌های سنی کرده‌اند.
این شبکه اجتماعی هم اکنون میزبان بالغ بر یک میلیارد نفر کاربر در جهان است که به صورت روزانه و فعالانه از این پلتفرم استفاده می‌کنند و وقت خود را در آن سپری می‌کنند.
ایر بی ان بی (Airbnb )
این اپلیکیشن یکی از آن دسته از برنامه‌های لازم و ضروری است که کاربران برای خدمات مربوط به سفر، رزرو هتل و اقامتگاه‌های ارزان قیمت و بصرفه از آن استفاده می‌کنند.
نتفلیکس (Netflix)
نتفلیکس بدون شک یکی از محبوب‌ترین و معروف‌ترین شبکه‌های آنلاین برای پخش آنلاین فیلم و سریال محسوب می‌شود و خیل عظیمی از کاربران در جهان، فیلم و سریال‌های موردعلاقه خود را نیز از طریق شبکه‌های استریم و پخش آنلاین و اینترنتی مشاهده و تماشا می‌کنند. نتفلیکس در سال‌های اخیر رشد و شکوفایی بسیار خوبی را تجربه کرده است و توانسته به عملکرد موفقیت‌آمیزی در به اشتراک‌گذاری ویدئو در جهان دست یابد.
آمازون (Amazon )
شرکت آمازون بدون شک بزرگترین پلتفرم خرده فروشی انلاین در جهان به شمار می‌رود که توانسته است نظر و توجه میلیون‌ها کاربر را به سمت و سوی خود جلب کند.
یوتیوب (YouTube)
اپلیکیشن یوتیوب نیز محبوب ترین شبکه اجتماعی آنلاین پخش ویدئو و فیلم در جهان است و بسیاری از کاربران برای تماشای ویدئوهای مختلف در دسته بندی‌های متعدد همچون تفریحی، آموزشی و غیره از آن استفاده می‌کنند.
دراپ باکس (Dropbox )
دراپ‌باکس یک ارائه‌کننده خدمات میزبانی پرونده و ذخیره سازی در فضای ابری در محیط وب است امکان همگام سازی پرونده‌ها و فایل‌های مختلف را بر روی چند رایانه مختلف و بین چند کاربر مختلف از طریق اینترنت فراهم می‌کند.
اسپاتیفای (Spotify)
اپلیکیشن پخش آنلاین موسیقی اسپاتیفای (Spotify) که هم‌اکنون یکی از پرطرفدارترین و بهترین برنامه‌ها از نوع خود به شمار می‌رود، در طول یک سال گذشته با استقبال کم‌سابقه‌ای مواجه شده و میزبان خیل عظیمی از مشترکان پولی و رایگان شده است. نرم‌افزار و اپلیکیشن اسپاتیفای که برای سیستم‌عامل اندروید، iOS، ویندوز و مک قابل استفاده و اجراست، به کاربران این امکان را می‌دهد تا به‌صورت کاملاً قانونی با رعایت حق کپی رایت و ناشران موسیقی، به صورت آنلاین موسیقی‌های مورد علاقه خود را جست‌وجو کرده و به آن‌ها گوش بسپارند. اپلیکیشن اسپاتیفای در سال ۲۰۰۶ میلادی در سوئد تأسیس و راه‌اندازی شد و از آن سال تاکنون نیز توانسته است توجه و علاقه میلیون‌ها کاربر موبایل را به خود جلب کند و موجب رضایت و تجربه لذت بخش آنها در گوش سپردن به موسیقی‌های موردنظرشان شود.
از بزرگترین رقبای اسپاتیفای، می‌توان به اپل موزیک و پاندورا اشاره کرد که آنها نیز سهم قابل توجهی از بازارهای مرتبط با پخش آنلاین موسیقی را به خود اختصاص داده‌اند اما هنوز به جایگاه اسپاتیفای دست پیدا نکرده‌اند.
سیملس (Seamless)
این اپلیکیشن نیز که به منظور سفارش آنلاین غذا توسط کاربران دانلود، نصب و استفاده می‌شود، توانسته است تاکنون بسیاری دیگر از رقبای قدرتمند خود را از صحنه رقابت به دور کند و خود به موفقیت دست یابد.
انتهای پیام
