روند افزایش قیمت طلا از سرگرفته شد
قیمت طلا پس از این‌که روز گذشته به بالاترین حد در یک هفته اخیر سقوط کرد، در معاملات روز چهارشنبه بازار جهانی تحت تاثیر تشدید جنگ تجاری میان آمریکا و چین که تقاضا برای خرید این فلز ارزشمند را بالا برد، افزایش پیدا کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۵ درصد افزایش یافت و به ۱۳۳۳.۰۶ دلار رسید. بهای معاملات این بازار روز سه‌شنبه تا مرز ۱۳۱۹.۳۵ دلار عقب‌نشینی کرده بود.
در بازار معاملات آتی آمریکا، هر اونس طلا ۰.۴ درصد افزایش پیدا کرد و به ۱۳۳۶.۶۰ دلار رسید.
بنجامین لو، تحلیلگر شرکت فیلیپ فیوچرز اظهار کرد: بازار در معاملات روز جاری بسیار محتاط شده و ریسک‌پذیری در میان سرمایه‌گذاران ضعیف شده است، بنابراین اندکی تقاضا برای خرید طلا مشاهده می‌شود.
بازارهای سهام آسیا نیز در مواجه با تشدید جنگ تجاری آمریکا و چین در دور جدید جنگ لفظی میان دو کشور شروع محتاطانه‌ای داشتند.
رئیس جمهور آمریکا از به‌کارگیری تعرفه‌ها در راستای استراتژی تجاری خود دفاع کرد، در حالی که چین قول داد اگر واشنگتن به تشدید تنش‌های تجاری اصرار کند واکنش سختی نشان خواهد داد.
آلفانسو اسپارازا، تحلیلگر ارشد شرکت OANDA در یادداشتی نوشت: طلا همچنان خریدار دارد، زیرا اختلاف میان آمریکا و چین حل نشده است. اگر رهبران دو کشور در نشست سران گروه ۲۰ دیدار نکند این فلز ارزشمند افزایش قیمت پیدا خواهد کرد، زیرا سرمایه گذاران به دنبال دارایی‌های مطمئن خواهند بود.
در این بین سیاست‌گذاران بانک مرکزی آمریکا قرار است روزهای ۱۸ و ۱۹ ژوئن دیدار کنند. این دیدار در حالی برگزار می‌شود که تنش‌های تجاری فزاینده رشد اقتصادی آمریکا را آهسته کرده و باعث افت شدید اشتغالزایی این کشور در ماه گذشته شد و موجب شد بازارها احتمال دهند نرخ‌های بهره تا پایان سال ۲۰۱۹ حداقل دو دور کاهش پیدا می‌کند.
طلا از کاهش نرخ‌های بهره آمریکا سود خواهد برد، زیرا نرخ‌های بهره کمتر جذابیت سرمایه گذاری در این فلز ارزشمند که سوددهی ندارد را تقویت می‌کند.
بر اساس گزارش رویترز، طلا هفته گذشته بزرگترین رشد هفتگی در سال ۲۰۱۹ را رقم زد و تا مرز ۱۳۴۸.۰۸ دلار پیشروی کرد که بالاترین قیمت در ۱۴ ماه اخیر بود، با این حال توافق میان آمریکا و مکزیک برای اجتناب از جنگ تجاری باعث شد این فلز درخشش خود را از دست دهد.
در بازار سایر فلزات ارزشمند، هر اونس نقره برای تحویل فوری ۰.۷ درصد رشد کرد و به ۱۴.۸۰ دلار رسید. هر اونس پلاتین برای تحویل فوری ثابت بود و در ۸۱۳.۶۵ دلار ایستاد. هر اونس پالادیم برای تحویل فوری، با ۰.۱ درصد افزایش، به ۱۳۹۵.۱۰ دلار رسید.
انتهای پیام
