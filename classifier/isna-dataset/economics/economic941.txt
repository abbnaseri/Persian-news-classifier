شرایط امروز سخت‌تر از زمان جنگ است
وزیر نفت درباره وضعیت امروز کشور گفت: شرایط کنونی از نظر فروش نفت، مبادلات تجاری و انتقال ارز از زمان جنگ بسیار سخت‌تر است اما اگر مسائل داخلی درست شود، مسائل خارجی و بین‌المللی هم حل خواهد شد.
به گزارش ایسنا، بیژن زنگنه امروز بعدازظهر در مجمع عمومی تشکل مردم نهاد "مجمع وزیران ادوار" در سازمان مدیریت صنعتی، اظهار کرد: شرایط امروز از زمان جنگ سخت‌تر است چرا که آن زمان می‌توانستیم نفت صادر کنیم و امروز هیچ نفتی به اسم ایران نمی‌توانیم بفروشیم و در زمینه انتقال ارز هم با مشکلات بسیاری مواجه هستیم.
وی افزود: امروز نه‌تنها فروش نفت با سختی‌های بسیاری مواجه شده بلکه نمی‌توانیم حتی اگر نفت را فروختیم، پول آن را به راحتی وارد کشور کنیم در حالیکه آن زمان این مشکل وجود نداشت و هم‌اکنون برای خرید و فروش کالاهای دیگر نیز از جمله فرآورده‌های نفتی، با مشکل مواجه هستیم.
وزیر نفت ادامه داد: آمریکا در شرایط کنونی در هیچ زمینه‌ای علیه ملت ایران کم‌کاری نکرده و کم نگذاشته است و تنها تفاوت شرایط امروز با شرایط جنگی ابتدای انقلاب این است که دود و آتش و خون در کار نیست و به همین دلیل آنطور که آن زمان احساس می‌شد، امروز قابل درک نیست اما با تمام توان و قدرت در حال تلاش و کار هستیم تا بتوانیم از شرایط سخت کنونی عبور کنیم و اگر مشکلات در داخل کشور حل شود، مسائل خارجی و بین‌المللی قابل حل است.
او که برای تقدیر از زحمات و تلاش‌های شهید تندگویان وزیر وقت نفت در سال‌های ابتدایی پیروزی انقلاب اسلامی و جنگ به سالن همایش‌های سازمان مدیریت صنعتی آمده بود، گفت: شهید تندگویان شخصیت انقلابی، زجر کشیده و زندان رفته‌ای بود و در خانواده‌ای متدین متولد شد و در همان ماه اول جنگ که برای رسیدگی به پالایشگاه آبادان به این شهر مسافرت کرده بود، از سوی عراقی‌ها اسیر و نهایتاً شهید شد و هنوز نقاط مبهمی در نوع و چگونگی شهادت ایشان وجود دارد.
زنگنه افزود: شهید تندگویان و خانواده متدین ایشان همیشه برای من یک الگو بودند و امیدواریم بتوانیم همه جا پای آنها بگذاریم که البته این جزو یکی از مشکلات کنونی ماست.
وی اظهار کرد: متأسفانه هم‌اکنون نسلی همچون شهید تندگویان در بین مدیران میانی و ارشد کشور در حال انقراض است؛ مدیرانی که برای خدا کار کنند و فقط به فکر پر کردن جیب خودشان نباشند.
وزیر نفت به همراه محمدرضا عارف، مسعود پزشکیان و جمعی دیگر از اعضای مجمع عمومی تشکل مردم‌نهاد "مجمع وزیران ادوار" از پسر شهید تندگویان به نمایندگی از پدرش و خانواده شهید فیاض‌بخش وزیر اسبق بهداشت، تقدیر و تشکر کردند.
انتهای پیام
