مقصر افزایش "ازن" ما نیستیم/ صنعت موتورسیکلت کاملاً متوقف است
در پی اعلام رئیس گروه سلامت وزارت بهداشت مبنی بر افزایش شاخص ازن ناشی از آلاینده‌های موتورسیکلت‌ها و خودروها، عضو هیئت مدیره انجمن صنعت موتورسیکلت ایران گفت: موضوع آلایندگی در رابطه با موتورسیکلت‌های فرسوده است که باید منابع آن توسط دولت ایجاد شود.
چندی پیش عباس شاهسونی- رئیس گروه سلامت وزارت بهداشت- در سی و هشتمین جلسه کارگروه ملی کاهش آلودگی هوا اعلام کرد که شاخص آلاینده ازن به دلیل افزایش ناکس که از احتراق خودروها و موتورسیکلت‌ها ناشی می‌شود؛ افزایش یافته است و با توجه به اینکه تابش نور خورشید ثابت است؛ لذا مشکل اصلی در افزایش آلاینده ازن مربوط به این است که کاتالیست موتورسیکلت‌ها و خودروها به درستی کار نمی‌کند.
در این رابطه ابوالفضل حجازی - عضو هیئت مدیره انجمن صنعت موتورسیکلت ایران- در گفت‌وگو با ایسنا، اظهار کرد: صنعت موتورسیکلت از سال ۹۵ تا سال ۹۸ به طور کل تنها با ۲۰ درصد ظرفیت خود تولید داشته است که همگی آنها نیز انژکتوری هستند. این تعداد تولید شده هم در کارخانه‌ها یا در فروشگاه‌ها هستند و به قاطعیت می‌توان گفت که موتوری به بازار عرضه نشده است. از ۱۰ فروشگاه بازار تهران، پنج فروشگاه تعطیل شده و باقی هم فروش ندارند. قدرت خریدی دیگر وجود ندارد.
عضو هیئت مدیره انجمن صنعت موتورسیکلت ایران اظهار کرد: موضوع آلایندگی در رابطه با موتورسیکلت‌های فرسوده است که باید منابع آن توسط دولت ایجاد شود تا مردم بتوانند موتورسیکلت فرسوده خود را به موتورهای نو شماره، تبدیل کنند. مانند این است زمانی که "یک منزل مسکونی سی سال ساخت وجود دارد؛ اعلام می‌شود با توجه به شرایط زلزله باید این منزل نو شود"، اما مشکل اینجاست که سرمایه‌ای برای نوسازی وجود ندارد.
حجازی با بیان اینکه زمانی که دولت طرحی می‌دهد، باید منابع مالی آن را تأمین کند، اظهار کرد: زمانی که به مردم گفته می‌شود موتورسیکلت‌های فرسوده خود را تحویل داده و نوشماره تحویل بگیرید؛ ابتدا باید ببینیم در شرایط تحریم موتوری وجود دارد که بتوان تحویل داد؟ دوماً منابع آن از کجا قرار است تأمین شود؟ و در نهایت هم آیا مردم قدرت پرداخت اقساط را دارند.
وی ادامه داد: کارگری که امروز با حداقل حقوق هزینه‌های زندگی خود را با سختی می‌گذراند، دیگر موتورسیکلت در سبد کالایی او جایی ندارد. هرکس که دارد همان موتورسیکلت فرسوده خود را نگه داشته، باقی هم با سایر وسایل حمل و نقل عمومی رفت‌وآمد می‌کنند.
عضو هیئت مدیره انجمن صنعت موتورسیکلت ایران اظهار کرد: صنعت موتورسیکلت از سال ۹۵ افت تولید ۸۰ درصدی داشته است. امروزه در مشکل آلایندگی‌ها، بخش عمده واقعیت‌های آن اعلام نمی‌شود. چرا بررسی نمی‌شود که در تهران به چه میزان خودرو فرسوده وجود دارد یا کارخانه‌هایی که به دلیل نبود بودجه به سبب افزایش قیمت ارز نمی‌توانند فیلترهای محیط زیستی را تأمین کنند؟ چرا موضوع از این جهت پیگیری نمی‌شود؟
حجازی ادامه داد: محیط زیست باید واقعیت‌ها را با توجه به شرایط تحریم در نظر گرفته و رونق تولید را مدنظر داشته باشد. طبق صحبت‌های رئیس مجلس در روز صنعت و معدن، آیا امروز زمان آن است که واحدهای تولیدی تعطیل شوند یا زنجیر به دست و پای آن‌ها ببندند!؟
وی مدعی شد: امروز صنعت موتورسیکلت ۱۰۰ درصد از بین رفته و تعداد کارخانه‌ها کمتر از ۲۰ مورد است که آن هم با ۱۰ درصد ظرفیت تولید کار می‌کنند. از چهار ماهه ابتدایی امسال، سه ماه شماره‌گذاری صورت نگرفته است. همچنان هم شماره‌گذاری مسدود بوده و موتور بنزینی شاید ۱۰ هزار دستگاه هم شماره‌گذاری نشده است. هرچه که شماره شده برقی بوده است.
انتهای پیام
