حدود ۲۳ میلیون نفر درگیر تنش آبی هستند
معاون آب و آبفای وزارت نیرو با بیان این‌که حدود ۲۳ میلیون نفر درگیر تنش آبی هستند، گفت: ۱۰۰ میلیون دلار برای آب‌رسانی به حدود ۷۰ تا ۸۰ شهر طی سه سال بودجه از صندوق توسعه ملی اختصاص یافته است.
به گزارش ایسنا، قاسم تقی‌زاده خامسی امروز در حاشیه همایش مشترک مهندسی آب و فاضلاب کشور و مرکز همکاری‌های ژاپن و خاورمیانه در جمع خبرنگاران با بیان این‌که در مورد آب‌رسانی دو موضوع مطرح است، اظهار کرد: آیا از نظر تأمین آب مشکلی داریم یا خیر؟ پاسخ این سوال برای امسال خیر است.
وی ادامه داد: موضوع دیگر این است که برای تأمین آب تسهیلاتی مورد نیاز است که تأمین این تسهیلات هنوز در حداقل ۲۰۰ شهر با مشکل مواجه است که این مشکلات باید در سال‌هایی که ظرفیت مناسب است حل شود.
معاون آب و آبفای وزارت نیرو با تاکید بر این‌که امسال از نظر تأمین آب مشکلی نداریم، گفت: اما برای آب‌رسانی ممکن است شهری منبع، لوله‌کشی و غیره نداشته باشد و با مشکلاتی مواجه باشد.
حدود ۲۳ میلیون نفر درگیر تنش آبی هستند
تقی‌زاده خامسی با بیان این‌که مشکلات در آب شهری کمتر است، ادامه داد: در روستا هنوز مشکلاتی وجود دارد و نمی‌توان گفت در هیچ جایی مشکل نداریم.
وی با اشاره به منابعی که از صندوق توسعه ملی برای موضوع آب‌رسانی در نظر گرفته شده است، اظهار امیدواری کرد که این اعتبارات به حل مشکلات کمک کند.
معاون آب و آبفای وزارت نیرو ادامه داد: با این منابعی که تخصیص یافته می‌توان شبکه‌های آبی ۷۰ الی ۸۰ شهر را بازسازی و نوسازی کرد این در حالی است که بیش از ۲۰۰ شهر مشکلات خود را دارند.
وی با بیان این‌که حدود ۲۳ میلیون نفر در کشور درگیر تنش آبی هستند، افزود: این تنش باید به تدریج برطرف شود. البته اعتبارات خوبی در نظر گرفته شده و امیدواریم بتوانیم در یک برنامه سه ساله مشکلات را حل کنیم. میزان بودجه ۱۰۰ میلیون دلار است که معادل ریالی آن تخصیص یافته است.
۱۰ درصد مشترکان آب کشور پرمصرف هستند
تقی‌زاده خامسی در ادامه با بیان این‌که ۱۰ درصد مشترکان آب کشور پرمصرف هستند، در مورد مصوبه دولت در مورد تعرفه آب، اظهار کرد: این مصوبه بسیار به نفع کم‌مصرف‌هاست و رفتار مردم نشان خواهد داد که باعث چه میزان صرفه‌جویی می‌شود.
انتهای پیام
