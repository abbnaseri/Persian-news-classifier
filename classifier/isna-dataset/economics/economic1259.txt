تحریم‌های آمریکا، معرفی لپ‌تاپ هواوی را عقب انداخت
هواوی تأیید و اعلام کرد که معرفی لپ‌تاپ جدیدی که قرار بود در نمایشگاه شانگهای هفته جاری رونمایی شود، به علت تحریم‌های جدید ایالات متحده آمریکا به تعویق انداخته می‌شود.
به گزارش ایسنا، هواوی که در ماه‌های اخیر با محدودیت و تحریم‌های جدیدی از سوی واشنگتن مواجه شده است، برای تجارت با سایر شرکت‌های خارجی علی‌الخصوص آمریکایی با مشکلات متعددی روبرو شده است.
ریچارد یو، مدیر ارشد اجرایی شرکت چینی هواوی به تازگی در مصاحبه و گفتگویی با شبکه CNBC تأیید و اعلام کرده است که رونمایی و عرضه محصول جدیدش که یک دستگاه لپ تاپ مبتنی بر سیستم عامل ویندوز بود، به علت محدودیت‌های جدیدی که کاخ سفید وضع کرده و عدم دسترسی به محصولاتی همچون نرم افزارهای مایکروسافت و پردازنده‌های اینتل، به تعویق خواهد افتاد.
بر اساس گزارش وب سایت the verge، وی ضمن تأسف از وضعیت بوجود آمده و مشکلاتی که پیش روی هواوی قرار گرفته است، خاطرنشان کرده است که زمان مشخصی برای معرفی و عرضه این محصول جدید تعیین نکرده اما این شرکت چینی به شدت در تلاش است تا با دور زدن تحریم‌های آمریکا و برطرف کردن موانع موجود، هرچه سریع‌تر آن را معرفی و روانه بازارهای جهانی کند.
کمتر از یک ماه پیش بود که دولت ترامپ فهرست جدیدی از شرکت‌های ممنوعه برای تجارت و ایالات متحده را اعلام و منتشر کرد که در آن نام شرکت چینی هوآوی به عنوان بزرگ‌ترین توسعه دهنده تجهیزات مخابراتی و عرضه‌کننده گوشی‌های هوشمند در جهان نیز به چشم می‌خورد.
بدون شک محدودیت‌های جدیدی که آمریکا برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط گوگل را استفاده کند و استفاده از سیستم عامل اندروید توسط هواوی تنها محدود به لایسنس‌های متن باز و AOSP خواهد بود. بعد از آن شرکت‌های بزرگی همچون گوگل، مایکروسافت، کوالکام، اینتل، برودکام، پاناسونیک در کنار بسیاری از اپراتورهای مخابراتی فعال در کشورهای جهان اعلام کردند که به قطع همکاری با هواوی خواهند پرداخت تا شامل جریمه‌های سنگین واشنگتن نشوند.
مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد. هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از این نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود و نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آنها نیز به همکاری با این شرکت چینی خاتمه بخشند تا بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
با اینکه دولت چین و شرکت هواوی همه این اتهامات و نگرانی‌های امنیتی را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
از طرفی دیگر، جنگ تجاری چین و آمریکا نیز به نگرانی‌های امنیتی علیه هواوی در توسعه زیرساخت‌های مربوط به شبکه ۵G مزید بر علت شده و در حال حاضر آتش اختلافات آنها را شعله‌ورتر از قبل کرده است.
انتهای پیام
