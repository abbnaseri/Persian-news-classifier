افت تقاضا برای نفت امسال رکورد می‌زند
در حالی که اوپک و روسیه سرگرم بررسی تمدید کاهش تولید نفت هستند، تحلیلگران و معامله گران توجه خود را از نگرانی‌های مربوط به عرضه، به مسئله ضعف رشد اقتصادی و دورنمای نه چندان مثبت رشد تقاضا برای نفت معطوف کرده‌اند.
به گزارش ایسنا، طی دو هفته گذشته چندین بانک سرمایه گذاری وال‌استریت هشدار داده‌اند که تشدید جنگ تجاری آمریکا و چین احتمال کندی رشد اقتصادی و متعاقب آن رشد کمتر تقاضا برای نفت را افزایش داده است. بعضی از بانک‌ها برآوردشان از رشد تقاضا برای نفت در سال میلادی جاری را کمتر کرده و اعلام کرده‌اند تقاضا برای نفت ممکن است پایین‌ترین نرخ رشد را حداقل در نیم دهه گذشته داشته باشد و تیره شدن دورنمای رشد اقتصادی، دلیل اصلی افت شدید قیمت نفت در ماه مه بوده است.
قیمت نفت ماه میلادی گذشته بزرگترین کاهش ماهانه را از نوامبر سال ۲۰۱۸ داشت که عمدتاً به دلیل تشدید جنگ تجاری آمریکا و چین و رشد تولید و ذخایر نفت آمریکا بود. افت شدید قیمت نفت در حالی روی داد که در فاصله ژانویه تا آوریل، قیمت‌ها ۴۵ درصد رشد کرده بودند.
نگرانی‌ها نسبت به کندی رشد اقتصادی و حتی رکود ماه گذشته از نگرانی‌ها نسبت به کمبود عرضه به دلیل تشدید تحریم‌های آمریکا علیه ایران و ونزوئلا و جنگ داخلی لیبی پیشی گرفت.
بانک آمریکایی گلدمن ساکس در جدیدترین یادداشت خود اعلام کرد که نگرانی‌ها نسبت به کندی رشد اقتصادی و رشد تقاضا برای نفت، بزرگترین عامل مؤثر در پایین رفتن قیمت‌ها در ماه گذشته بوده است.
بانک بارکلیز هفته جاری برآورد رشد تقاضا برای نفت در سال ۲۰۱۹ را ۳۰۰ هزار بشکه در روز نسبت به پیش بینی قبلی خود کاهش داد و یک میلیون بشکه در روز اعلام کرد و نسبت به فشار نزولی بیشتر که باعث شدیدترین افت تقاضا برای نفت از سال ۲۰۱۱ به این طرف خواهد شد، هشدار داد.
بانک مورگان استنلی نیز هشدار داده است که تقاضا برای نفت سریع‌تر از آنچه انتظار می‌رفت ضعیف شده و پیش بینی رشد تقاضا برای نفت را از ۱.۲ میلیون بشکه در روز به یک میلیون بشکه در روز کاهش داد.
بر اساس گزارش اویل پرایس، بانک امریکا مریل لینچ انتظار دارد تقاضا برای نفت امسال ۱.۲ میلیون بشکه در روز رشد کند اما هشدار داده که رشد تقاضای جهانی برای نفت در پایین‌ترین نرخ از سال ۲۰۱۲ تاکنون قرار دارد.
انتهای پیام
