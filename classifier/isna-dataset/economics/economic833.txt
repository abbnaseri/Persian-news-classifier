غول نفتی آمریکایی با عراق خداحافظی می‌کند؟
اختلاف نظر بر سر شرایط قرارداد و نگرانی‌های امنیتی، قرارداد ۵۳ میلیارد دلاری شرکت اکسون موبیل آمریکا با دولت عراق را در معرض تهدید قرار داده است.
به گزارش ایسنا، این قرارداد برای توسعه دو میدان نفتی نهربین عمر و عرتاوی و ساخت زیربنای تأمین آب برای ثابت نگه داشتن تولید بوده است و در نتیجه این پروژه، مجموع تولید میدان‌های نفتی نهربین عمر و عرتاوی باید از ۱۲۵ هزار بشکه فعلی به نیم میلیون بشکه در روز افزایش پیدا کند.
با این حال منابع آگاه به رویترز گفته‌اند به نظر می‌رسد اختلاف نظرهای جدی در خصوص شرایط قرارداد اکسون موبیل وجود دارد و بزرگترین مشکل درخواستی است که اکسون برای جبران هزینه توسعه در این میادین نفتی دارد. این غول نفتی ظاهراً خواستار سهیم شدن در تولید است که برخلاف خواسته دولت عراق برای دولتی نگه داشتن تولید نفت است.
همزمان نگرانی‌های نفتی رو به رشد است به خصوص پس از حادثه اخیر سرنگونی یک پهپاد متجاوز آمریکایی که توسط ایران ساقط شد. اکسون پیش از این دو بار کارکنانش را از عراق خارج کرده بود که یک بار در ماه مه و بار دوم اوایل ماه میلادی جاری بود. اقدام مذکور مورد اعتراض بغداد قرار گرفت و دولت عراق با رد نگرانی‌های امنیتی، از این شرکت خواست کارکنانش را بازگرداند.
اختلاف نظر میان اکسون و عراق در زمینه قرارداد عظیم، موضوع جدیدی نیست و سال گذشته نیز پیش آمد و نهایی شدن قراردادی که عراق امیدوار است با کمک آن ظرفیت تولید خود را تا سال ۲۰۲۲ به ۶.۵ میلیون بشکه در روز افزایش دهد، به تأخیر انداخت. ظرفیت فعلی تولید نفت عراق پایین ۵ میلیون بشکه در روز است.
بر اساس گزارش اویل پرایس، اختلاف نظر میان اکسون موبیل و دولت عراق در سال ۲۰۱۲ باعث شد این قرارداد پیش از این که مورد مذاکره مجدد قرار بگیرد، مدت سه سال مسکوت بماند. اظهارات مقامات عراقی نشان می‌دهد پایان مذاکرات به این زودی‌ها نخواهد بود.
انتهای پیام
