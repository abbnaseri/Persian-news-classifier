دلایل روند کاهشی قیمت خودرو از نظر سازمان حمایت
معاون نظارت بر کالاهای سرمایه‌ای و خدمات سازمان حمایت مصرف‌کنندگان و تولیدکنندگان در پی سؤالات مطرح شده در مورد روندهای کاهشی قیمت خودرو در روزهای اخیر، دلایل این سازمان در این رابطه را اعلام کرد.
به گزارش ایسنا به نقل از وزارت صنعت، معدن و تجارت، وحید منایی گفت: تعیین قیمت خودرو براساس وضعیت عرضه و تقاضا بوده است و با توجه به تصمیمات گرفته شده در کمیته خودرو برای مدیریت عرضه و تقاضا، شرکت‌های عرضه‌کننده اقدام به ایفای تعهدات معوق کرده‌اند.
منایی با بیان اقدامات انجام شده از جمله جلوگیری از پیش‌فروش خودروهای جدید، تکمیل خودروهای ناقص تولیدی و تحویل آن به خریداران، افزود: با همکاری قطعه‌سازان داخلی و ترخیص بخشی از خودروهای وارداتی دپو شده در گمرک‌ها، باعث پوشش بخشی از تقاضای خریداران شده‌ایم.
وی گفت: با مدیریت بر تقاضای کاذب با محدودیت در خرید یک خودرو برای یک شماره ملی و نیز کاهش نرخ ارز و کم شدن جو روانی حاکم بر بازار، قیمت خودرو روند کاهشی را در پیش گرفته است.
معاون نظارت بر کالاهای سرمایه‌ای و خدمات سازمان حمایت مصرف‌کنندگان و تولیدکنندگان اعلام کرد: کاهش سرعت جابه‌جایی نقدینگی‌های سرگردان باعث کاهش شکاف عرضه و تقاضای خودرو و در نتیجه کاهش قیمت‌ها شده است.
طبق اعلام وزارت صنعت، معدن و تجارت، منایی با اشاره به تغییرات خودرو توسط کارخانه با هدف حفظ حقوق مصرف‌کنندگان خودرو با رعایت ضوابط و مقررات قیمت‌گذاری، اظهار کرد: این در حالی است که حفظ وضعیت عرضه خودرو و افزایش سطح تولیدات شرکت‌ها و تکمیل خودروهای ناقص موجود در انبار در ماه‌های آینده، منجر به افزایش عرضه خودرو خواهد شد.
پیش از این ایسنا با انتشار گزارشی با عنوان کاهش قیمت خودرو روزانه شده است به بررسی این موضوع پرداخته بود.
انتهای پیام
