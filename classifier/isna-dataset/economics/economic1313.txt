۸۰۰ شرکت جدید به گیرندگان ارز دولتی اضافه شد + اسامی
آخرین فهرست ارائه‌ شده بانک مرکزی از دریافت‌کنندگان ارز دولتی نشان می‌دهد که بیش از ۸۰۰ شرکت در یک ماه به فهرست دریافت‌کنندگان ارز دولتی اضافه شده‌ است.
به گزارش ایسنا، بانک مرکزی اخیراً فهرست جدیدی از دریافت‌کنندگان ارز دولتی و نیمایی منتشر کرده که بر اساس آن تمامی شرکت‌هایی که از فروردین تا ۱۲ خرداد ماه سال جاری ارز دولتی گرفتند، در این فهرست قرار دارند.
ارز ۴۲۰۰ تومانی از سال گذشته توسط دولت برای واردات همه کالاها در دستور کار قرار گرفت که پس از مدتی، اختصاص این ارز به کالاهای اساسی و ضروری تقلیل یافت.
بانک مرکزی نیز چند ماهی است که با دستور رئیس‌جمهور، اسامی دریافت‌کنندگان ارز دولتی و نیمایی را اعلام می‌کند که آخرین فهرست ارائه شده از سوی این بانک حاکی از آن است که بیش از ۸۰۰ شرکت جدید در طول این یک ماه به این فهرست اضافه شده‌اند.
بررسی فهرست بانک مرکزی در ماه گذشته حاکی از آن بود که در بازه زمانی فروردین ۱۳۹۷ تا ۱۱ اردیبهشت ۱۳۹۸ حدود ۱۰ هزار شرکت ارز دولتی دریافت کرده‌اند.
این در حالی است که فهرست این ماه بانک مرکزی از دریافت‌کنندگان ارز دولتی، نشان می‌دهد که از فروردین ماه تا ۱۲ خرداد ماه سال جاری بیش از ۱۰ هزار و ۸۰۰ شرکت ارز دولتی دریافت کرده‌اند.
رقم تأمین ارز بانک مرکزی در دو ماه
بر اساس این گزارش، در این مدت مهم‌ترین ارزهای تامین‌شده برای واردات کالا و خدمات، یورو، روپیه، یوان و روبل بوده است؛ به طوری که بر اساس اعلام بانک مرکزی تا ۱۲ خرداد ماه سال جاری ۱۳ میلیارد و ۲۲۵ میلیون یورو با قیمت ارز دولتی برای واردات کالا و خدمات تأمین ارز شده است. ۲۱۹ میلیارد و ۷۶۲ میلیون و روپیه هند، ۴۴ میلیارد و ۹۴۰ میلیون یوان چین و ۹۸ میلیارد و ۵۴۱ میلیون روبل روسیه ارزهای مهم دیگری بوده است که در این مدت توسط بانک مرکزی با قیمت ارز دولتی برای واردکنندگان تأمین شده است.
این آمار نشان می‌دهد که بانک مرکزی همچنین تأمین ارز ۲۰۰ میلیون و ۵۰۰ هزار درهم امارات، ۵۴ میلیارد و ۲۰۷ میلیون دینار عراق، ۳۷ میلیون و ۵۹۲ ریال عمان، ۱۸۱ میلیون و ۹۱ هزار فرانک سوئیس، ۱۳ میلیارد و ۱۳۴ میلیون لیر ترکیه، ۱۳۳۴ میلیارد و ۹۴۰ میلیون وون کره جنوبی و ۳۱ میلیارد و ۱۱۱ میلیون ین ژاپن را برای واردات کالا و خدمات و بخشی از آن‌ها را برای بازپرداخت اقساط انجام داده است.
همچنین ۸۵۳ هزار و ۳۵۸ کرون دانمارک جهت بازپرداخت اقساط شرکت مادر تخصصی دارویی و تجهیزات پزشکی کشور تأمین ارز شده است.
به گزارش ایسنا، پس از تحریم ایران از سوی آمریکا و تأثیر روانی احتمال بحران ارزی در ایران، قیمت ارز به شکل ناگهانی و با شیب بسیار زیاد افزایش یافت.
بر همین اساس، در شرایطی که ایران از نظر ارزی در شرایط حساسی به سر می‌برد، افزایش تعداد دریافت‌کنندگان ارز دولتی و در عین حال افزایش قیمت بسیاری از کالاها همزمان با نرخ دلار، به نظر می‌رسد که این سیاست‌های ارزی دولت تأثیری مطلوبی بر قیمت کالاها نگذاشته است.
فهرست دریافت‌کنندگان ارز دولتی منتشر شده توسط بانک مرکزی را می‌توانید در لینک‌های زیر ببینید: 
فهرست دریافت کنندگان ارز بانکی (دولتی - ۴۲۰۰)
فهرست دریافت کنندگان ارز بانکی (دولتی - ۴۲۰۰) - فایل اکسل
انتهای پیام
