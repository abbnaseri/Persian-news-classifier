تصاویر قاچاق ترانزیتی سوخت مربوط به گذشته است
 رئیس ستاد مرکزی مبارزه با قاچاق کالا و ارز گفت: تصاویری که از قاچاق سوخت به صورت ترانزیتی در فضای مجازی منتشر می‌شود مربوط به گذشته است.
علی مویدی در گفت و گو با ایسنا اظهار کرد: برای کاهش و جلوگیری از قاچاق سوخت در استان سیستان و بلوچستان، نشستی با استاندار برگزار و تصمیمات خوبی در این زمینه اتخاذ شد که امیدواریم در راستای کاهش و به حداقل رسیدن قاچاق سوخت اثرگذار باشد.
وی در پاسخ به این سوال که با توجه به اینکه قاچاق سوخت نمی‌تواند مانند دیگر کالاها و توسط هر فردی صورت می‌گیرد و به نظر می‌رسد این کار به صورت سیستماتیک و با حمایت برخی دستگاه‌ها انجام می‌شود، تصریح کرد: در زمینه مبارزه و مقابله با قاچاق سوخت همه مسئولان عزم جدی دارند و هیچ دستگاه یا ارگان خاصی در این حوزه دست ندارد. همه نسبت به سرمایه مردم متعصب هستند تا از آن حفاظت و حراست کنند.
رئیس ستاد مرکزی مبارزه با قاچاق کالا و ارز ادامه داد: نیاز کشورهای همسایه به ویژه پاکستان و افغانستان بر شدت قاچاق اضافه می‌کند اما رهکارهای مناسبی اتخاذ کردیم و برای مرزنشینان تعریف جدیدی داریم و تلاش می‌کنیم اگر سوختی هم خارج می‌شود، با هماهنگی و انضباط بخشی انجام شود که راهکارهای آن با دستگاه‌های مسئول و متولیان مرزی در حال بررسی است.
مویدی تاکیدکرد: به دنبال آن هستیم که با هماهنگی دولت، سوخت به قیمت خاصی به فروش برسد و حاصل آن هم برای مرزنشینان هزینه شود.
انتهای پیام
