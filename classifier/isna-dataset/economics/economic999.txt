موافقت مشروط ایران با تغییر زمان اجلاس اوپک
وزیر نفت اعلام کرد که با تغییر زمان نشست اوپک به ابتدای ماه جولای موافق نیست اما اگر تمایل برای تغییر تاریخ نشست وجود دارد، ایران برای تاریخ ۱۰ تا ۱۲ جولای آماده است.
به گزارش ایسنا، بیژن زنگنه عصر امروز در حاشیه دیدار با الکساندر نواک، وزیر انرژی روسیه در جمع خبرنگاران اظهار کرد: فعلاً نشست عادی ۱۷۶ اوپک در همان زمان تعیین شده، برگزار می‌شود و با تغییر این نشست به سوم و چهارم جولای به‌دلیل مشغله کاری مخالف هستیم. وی تصریح کرد: تصمیم‌گیری برای زمان نشست اوپک با اجماع گرفته می‌شود و با خواسته یک کشور زمان نشست تغییر نمی‌کند و باید اجماع بین تمام اعضا صورت گیرد. وی در بخش دیگری از صحبت‌های خود گفت: در جلسه‌ای که با وزیر انرژی روسیه داشتیم، طیف وسیعی از مطالب مطرح شد و مذاکرات مانند همیشه خوب پیش رفت که بخشی از این مباحث در مورد همکاری‌های توسعه‌ای در صنعت نفت و گاز بود و در حوزه صادرات در بخش گاز نیز صحبت کردیم تا با استفاده از امکاناتی که وجود دارد بتوانیم اقداماتی را انجام دهیم.
وی با اشاره به اعلام آمادگی برخی شرکت‌های روسی برای کار در ایران گفت: در مورد این مساله نیز صحبت‌هایی صورت گرفت و قرار شد کارهایی را آغاز کنیم و مقرر شد تا هر دو طرف از این کارها مراقبت کنیم.
وی با تاکید بر این مساله که در حال حاضر بازار جهانی نفت به شدت تحت تأثیر اراده سیاسی است و حتی رسانه‌های تحت نفوذ آمریکایی‌ها و صهیونیست‌ها در بازار اخلال ایجاد می‌کنند، گفت: وضعیت بازار در حال حاضر بی‌ثبات و شکننده است لذا باید دو طرف مراقب شرایط باشند چراکه در این شرایط نیز برخی از همسایگان ما سعی در ایجاد اخلال در بازار دارند که این مساله در درازمدت و کوتاه‌مدت به نفع هیچ‌کس نیست.
 زنگنه با اشاره به اینکه ایران و بخش‌هایی از صنعت نفت روسیه با تحریم روبه‌رو است، تاکید کرد: این وضع بازار به نفع هیچکس نیست و باید از آن مراقبت کرد، در نشست آینده اوپک این مطالب را عنوان خواهم کرد. وی درباره اینکه آیا درباره مشارکت گازپروم روسیه در پروژه احداث بخش پاکستانی خط لوله صادرات گاز ایران به پاکستان نیز مذاکره‌ای داشته یا خیر، اظهار کرد: در این باره صحبت شده، اما هنوز تصمیمی گرفته نشده است.
به گزارش ایسنا، پس از پایان سومین نشست کارگروه انرژی دو طرف در بخش انرژی و در محل هتل اسپناس پالاس تهران تفاهم‌نامه همکاری امضا کردند.
این تفاهم‌نامه در ۲۷ بند در بخش‌های بخش نفت، گاز، پالایش، پتروشیمی، برق و انرژی هسته‌ای توسط امیرحسین زمانی‌نیا، معاون امور بین‌الملل و بازرگانی وزیر نفت و آناتولی یانوسکی، معاون وزیر انرژی روسیه امضا شد.
سومین نشست کارگروه انرژی ایران و روسیه امروز در حاشیه پانزدهمین نشست کمیسیون مشترک همکاری‌های اقتصادی و تجاری دو کشور برگزار شد؛ نخستین نشست کارگروه انرژی در تهران و دومین در سن پترزبورگ روسیه برگزار شده بود.
بر این اساس، پانزدهمین نشست مشترک همکاری‌های اقتصادی و تجاری ایران و روسیه روز یکشنبه (۲۶، خردادماه) با حضور رضا اردکانیان، وزیر نیرو به‌عنوان رئیس ایرانی این کمیسیون و سرگئی چپاتاریف، وزیر ناحیه فدرال قفقاز شمالی روسیه آغاز و فردا در اصفهان به کار خود پایان می‌دهد.
 انتهای پیام
