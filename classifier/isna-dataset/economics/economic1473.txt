کاربران گوشی‌های هواوی از واتس‌اپ و اینستاگرام محروم می‌شوند؟
برخی کارشناسان معتقدند با توجه به تداوم تحریم‌های آمریکا علیه هواوی، از این پس گوشی‌های هوشمند این برند چینی اپلیکیشن‌های فیس بوک، اینستاگرام و واتس‌اپ را به صورت پیش‌فرض نخواهند داشت.
به گزارش ایسنا، بعد از آنکه دولت ترامپ فهرست جدیدی از شرکت‌های ممنوعه برای تجارت با ایالات متحده را اعلام و منتشر کرد که در آن نام شرکت چینی هوآوی به عنوان بزرگ‌ترین توسعه دهنده تجهیزات مخابراتی و عرضه‌کننده گوشی‌های هوشمند در جهان نیز به چشم می‌خورد، شرکت‌های آمریکایی یکی پس از دیگری اعلام کردند که دیگر به همکاری با این غول تکنولوژی چینی ادامه نخواهند داد و به قطع پشتیبانی از سرویس‌های توسعه داده شده خود خواهند پرداخت.
از جمله مهم‌ترین شرکت‌هایی که به دنبال تحریم‌های واشنگتن، هواوی را بایکوت کردند، می‌توان به گوگل، کوالکام، اینتل، برودکام و به تازگی فیس‌بوک اشاره کرد که از تبعات منفی این قطع همکاری و پشتیبانی می‌توان از لغو لایسنس سیستم عامل اندروید و عدم فروش تراشه‌های پردازنده به این شرکت چینی نام برد.
بر اساس گزارش وب سایت phonearena، حالا شرکت فیس‌بوک نیز که به تازگی اعلام کرده است دیگر نمی‌خواهد با هواوی همکاری کند، به نظر می‌رسد روی اپلیکیشن‌های تحت نظر آن یعنی واتس اپ، فیس‌بوک و اینستاگرام تأثیر منفی بگذارد و دیگر کاربران و خریداران گوشی‌های این برند چینی به صورت پیش فرض نتوانند این برنامه‌ها را مشاهده کرده و روی گوشی خود داشته باشند.
البته به نظر می‌رسد به صورت کلی دسترسی کاربران گوشی‌های هواوی به اپلیکیشن‌های مختلف علی‌الخصوص برنامه‌های مذکور بسیار دشوارتر از قبل باشد، چراکه در حالت عادی حتی اگر برنامه‌ها به صورت پیش فرض نیز روی موبایل نصب نشده باشد، کاربران می‌توانند با مراجعه به فروشگاه آنلاین و اینترنتی گوگل پلی استور، آنها را دریافت و دانلود کنند.
این در حالی است که دسترسی به فروشگاه آنلاین گوگل نیز بعد از تحریم گوگل، بسیار سخت و غیرممکن خواهد شد؛ بنابراین به نظر می‌رسد که کاربران گوشی‌های مذکور از راه‌های دیگری باید به دنبال دریافت، دانلود و نصب باشند که بدون شک برایشان کاری طاقت‌فرسا به شمار خواهد آمد.
بدون شک محدودیت‌های جدیدی که آمریکا برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط گوگل را استفاده کند و استفاده از سیستم عامل اندروید توسط هواوی تنها محدود به لایسنس‌های متن باز و AOSP خواهد بود.
لغو لایسنس اندروید برای برند هواوی، به معنای عدم انتشار نسخه‌های جدید آپدیت اندروید نظیر به‌روزرسانی‌های نرم افزاری و امنیتی که هر از گاهی منتشر شده و به منظور جلوگیری از آسیب پذیری‌های امنیتی و برطرف شدن مشکلات کوچک و بزرگی که کاربران با آنها مواجه می‌شوند، همچنین عدم دسترسی کاربران به تمام سرویس‌های ارائه شده از سوی گوگل نظیر فروشگاه اینترنتی گوگل پلی استور و دانلود اپلیکیشن‌های موردنظر از آن خواهد بود.
مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد.
هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از این نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود و نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آنها نیز به همکاری با این شرکت چینی خاتمه بخشند تا بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
با اینکه دولت چین و شرکت هواوی همه این اتهامات و نگرانی‌های امنیتی را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
از طرفی دیگر، جنگ تجاری چین و آمریکا نیز به نگرانی‌های امنیتی علیه هواوی در توسعه زیرساخت‌های مربوط به شبکه ۵G مزید بر علت شده و در حال حاضر آتش اختلافات آنها را شعله‌ورتر از قبل کرده است.
انتهای پیام
