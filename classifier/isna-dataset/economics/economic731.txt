تکمیل و عرضه خودروهای دارای کسری قطعات ادامه دارد
طبق اعلام معاون بازاریابی و فروش گروه خودروسازی سایپا، تکمیل و تجاری‌سازی خودروهای دارای کسری قطعات و عرضه به بازار ادامه دارد.
به گزارش ایسنا به نقل از گروه خودروسازی سایپا، حسین کاظمی طرقی اظهار کرد: در کنار اجرای برنامه رونق‌بخشی به جریان تولید و با برنامه‌ریزی مناسب، تسریع در تحویل خودرو به مشتریان در دستور کار قرار گرفت و در بهار امسال بیش از ۶۰ هزار خودرو به مشتریان تحویل شد.
وی افزود: بخشی از این خودروها، مربوط به تعهدات قبلی بوده و بخش دیگر آن برای پاسخ‌گویی به تعهدات مربوط به فروش فوری و تنظیم بازار در نظر گرفته شده است.
کاظمی اظهار کرد: برنامه تکمیل و تجاری‌سازی خودروهای دارای کسری قطعات پیشرفته به خوبی پیش می‌رود و در ماه‌های آتی روند عرضه خودرو به بازار و تحویل خودروهای معوق مشتریان نیز با سرعت بیشتری دنبال خواهد شد.
وی گفت: براساس اولویت‌بندی‌های صورت گرفته و شناسایی مصرف‌کنندگان نهایی، روند عرضه خودرو را تا ایجاد آرامش کامل در بازار ادامه خواهیم داد.
انتهای پیام
