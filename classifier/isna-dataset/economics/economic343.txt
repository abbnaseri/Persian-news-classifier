صندوق کارآفرینی امید امسال ۱۰۰ هزار شغل ایجاد می‌کند
مدیرعامل صندوق کارآفرینی امید از خیز این صندوق برای آنچه صنعتی‌سازی روستاها می‌خواند خبر داد.
به گزارش ایسنا، نورالله‌زاده در حاشیه افتتاح چندین طرح اشتغال این صندوق در سفر به سمنان در جمع خبرنگاران اظهار کرد: صندوق کار آفرینی امید حمایت از طرح‌های اشتغال روستایی و عشایری را در اولویت کاری امسال خود قرار داده است.
وی با بیان اینکه این صندوق به دنبال بردن کسب‌وکارها به مناطق روستایی و عشایری است ادامه داد: هدف ما از صنعتی‌سازی روستاها نه صنعتی سازی به معنای عام و شناخته شده آن که بردن کسب‌وکارها به این مناطق است.
مدیرعامل صندوق کارآفرینی امید با اشاره به مزایای ایجاد اشتغال در روستاها خاطرنشان کرد: اسکان جمعیت روستایی، کمک به توسعه روستاها و مناطق عشایری، جلوگیری از مهاجرت روستاییان و همزمان کاستن از معضلات اجتماعی در شهرها از جمله اهداف صندوق کار آفرینی امید در این طرح است.
وی با اشاره به توفیقات صندوق کارآفرینی امید در اجرای طرح‌های اشتغال روستایی اضافه کرد: سال گذشته در مجموع ۲۳ هزار و ۵۰۰ طرح مورد حمایت قرار گرفت که این طرح‌ها منجر به ایجاد بالغ بر ۶۰ هزار فرصت شغلی جدید شد که این اشتغال ایجاد شده دارای لیست بیمه بوده و تحقق آن قابل راستی‌آزمایی است.
نورالله‌زاده از پیش‌بینی ایجاد ۱۰۰ هزار اشتغال جدید در قالب این طرح در سال ۹۸ خبر داد و گفت: امسال بیش از ۱,۶۰۰ میلیارد تومان اعتبار برای طرح‌های روستایی و در مجموع ۲,۰۰۰ میلیارد تومان اعتبار برای اشتغالزایی در سطح کشور در نظر گرفته شده است.
مدیرعامل صندوق کارآفرینی امید با بیان اینکه این صندوق توجه ویژه‌ای به مناطق کمتر برخوردار دارد افزود: ضریب اعتبار تخصیصی این طرح در استان‌هایی که تعدد مناطق روستایی و یا پراکندگی جغرافیایی و جمعیت بیکار بیشتری دارند، بیشتر است.
انتهای پیام
