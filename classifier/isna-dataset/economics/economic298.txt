از تسهیلات ۴۰ درصدی بخش صنعت تنها ۳۰ درصد آن محقق شده است
معاون وزیر صنعت، معدن و تجارت و رئیس سازمان صنایع کوچک و شهرک‌های صنعتی ایران از فعالیت ۴۳ هزار و ۵۰۰ واحد صنعتی در کشور خبر داد.
به گزارش ایسنا، محسن صالحی‌نیا اظهار کرد: این تعداد واحد تولیدی در ۸۷۰ شهرک و ناحیه صنعتی در کشور فعالیت می‌کنند.
وی افزود: با توجه به شعار سال، هفت محور اصلی در راستای تحقق رونق تولید و اشتغال در مجموعه صنعت، معدن و تجارت تهیه و تنظیم شده است که برای تمامی این محورها برنامه زمان‌بندی مشخص شده است.
معاون وزیر صنعت، معدن و تجارت ادامه داد: ۴۰ درصد از تسهیلات کل کشور باید به بخش صنعت اختصاص یابد که تاکنون ۳۰ درصد آن محقق شده است و انتظار می‌رود با توجه به شرایط خاص تولید، این رقم تا پایان سال به طور کامل محقق شود.
صالحی‌نیا اظهار کرد: تأمین مالی، تأمین نقدینگی، تأمین مواد اولیه و کاهش نرخ ارز از مهمترین چالش‌های موجود در بخش صنعت است.
وی اظهار کرد: علیرغم تمامی محدودیت‌هایی که با آن مواجه هستیم صنایع جدیدی در حال شکل گرفتن هستند و با توجه به فراهم شدن زیرساخت‌های لازم در کشور باید در جهت توسعه رونق تولید و تأمین ساخت داخل تلاش‌های بیشتری شکل بگیرد.
انتهای پیام
