نفتکش‌های آسیب دیده نزدیک امارات بررسی می‌شوند
دو نفتکشی که در حملات پنج شنبه گذشته در خلیج عمان آسیب دیدند، پیش از این که محموله شأن تخلیه شود در نزدیکی سواحل امارات متحده عربی مورد ارزیابی قرار خواهند گرفت.
به گزارش ایسنا، شرکت کشتیرانی"برنهارد شولت" اعلام کرد ارزیابی صدمات وارد شده به کشتی کوکوکا کوریجیس ژاپن و آماده کردن مقدمات انتقال کشتی به کشتی محموله متانول این نفتکش پس از این که مقامات شارجه بررسی‌های امنیتی را کامل کردند، آغاز خواهد شد.
حملات روز پنج شنبه که طی آن نفتکش نروژی فرونت الطیر نیز آسیب دید، تنش‌ها در خاورمیانه را تشدید کرده است. این حملات پس از وقوع انفجارهای مشابه در چهار نفتکش شامل دو نفتکش سعودی در نزدیکی سواحل امارات متحده عربی در ماه میلادی گذشته، روی داده‌اند.
طبق آمار رهگیری کشتی رفینیتیو آیکان، کشتی فرونت الطیر نزدیک بندر خورفکان شارجه مستقر شده است و کشتی کوکوکا کوریجیس نزدیک بندر کلباء این امیرنشین لنگر انداخته است.
شرکت "برنهارد شولت" در بیانیه‌ای اعلام کرد خدمه ما در داخل کشتی کوکوکا کوریجیس مانده و در سلامت کامل بسر می‌برند.
تعداد ۲۱ خدمه کشتی کوکوکا کوریجیس پس از این مورد امدادرسانی قرار گرفتند، توسط نیروهای آمریکایی به کشتی خود برگردانده شدند.
شرکت فرونت لاین که اپراتور فرونت الطیر است نیز اعلام کرد خدمه شرکت فرونت الطیر نیز پس از این که توسط قایق‌های ایرانی نجات پیدا کردند، از فرودگاه بندرعباس به فرودگاه بین‌المللی دوبی پرواز کردند.
این شرکت اعلام کرد یک گروه متخصص به بازرسی فرونت الطیر خواهد پرداخت و پس از آن تصمیم گرفته خواهد شد که چگونه محموله نفتای این کشتی تخلیه شود.
بر اساس گزارش رویترز، هنوز معلوم نیست چه کسی در بررسی این نفتکش‌ها شرکت خواهد کرد. پس از حملات ۱۲ مه که طی آن یک نفتکش نروژی هم آسیب دیده بود امارات متحده عربی یک تحقیقات را با همکاری آمریکا، عربستان سعودی، نروژ و فرانسه آغاز کرد.
انتهای پیام
