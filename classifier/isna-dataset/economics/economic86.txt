افزایش شهریه مدارس غیرقانونی است
اعضای ستاد تنظیم بازار بر غیرقانونی بودن تغییرات شهریه مدارس دولتی بدون دریافت مجوزهای لازم از این ستاد، تاکید کردند.
به گزارش ایسنا به نقل از وزارت صنعت، معدن و تجارت، بر اساس این گزارش نرخ خدمات آموزشی مدارس، باید پس از ارائه درخواست و بررسی کارشناسی سازمان حمایت مصرف‌کنندگان و تولیدکنندگان و تصویب در کارگروه تنظیم بازار، اجرایی شود و از آنجایی که تاکنون هیچ‌گونه پیشنهادی از سوی دستگاه ذیربط برای تغییر شهریه مدارس به آن سازمان و کارگروه تنظیم بازار واصل نشده است، هرگونه افزایش شهریه مدارس بدون اخذ تأییدیه کارگروه تنظیم بازار، فاقد وجاهت قانونی است.
شهریه‌های جدید لغو شود
بر این اساس مقرر شد سازمان مدارس غیردولتی و مشارکت‌های مردمی نسبت به لغو شهریه اعلامی بدون اخذ مصوبه کارگروه تنظیم بازار، اقدام و در صورت ضرورت تعیین شهریه جدید، پیشنهادات لازم را برای بررسی به سازمان حمایت مصرف‌کنندگان و تولیدکنندگان ارسال کنند.
لازم به توضیح است حسب قوانین و مقررات جاری کشور از جمله ابلاغیه شورای عالی هماهنگی اقتصادی سران قوا، مقرر است کالاها و خدماتی که از حساسیت و اهمیت بالایی برخوردارند، مشمول بررسی کارشناسی توسط سازمان حمایت مصرف‌کنندگان و تولیدکنندگان و تصویب کارگروه تنظیم بازار باشند.
انتهای پیام
