تردید هواوی برای ارائه سیستم‌عامل اختصاصی به چه معناست؟ 
یکی از مقامات هواوی به تازگی اعلام کرده که سیستم عامل اختصاصی این شرکت چینی آمادگی عرضه را دارد اما به دلیل احتمال پاپس کشیدن واشنگتن از تصمیم خود برای تحریم علیه هواوی، فعلاً دست نگه داشته است.
به گزارش ایسنا، با توجه به آنکه حدود یک ماه پیش دولت ترامپ فهرست جدیدی از شرکت‌های ممنوعه برای تجارت و ایالات متحده را اعلام و منتشر کرد که در آن نام شرکت چینی هوآوی به عنوان بزرگ‌ترین توسعه دهنده تجهیزات مخابراتی و عرضه‌کننده گوشی‌های هوشمند در جهان نیز به چشم می‌خورد، حالا به نظر می‌رسد که تصمیم این شرکت برای ارائه یک سیستم عامل اختصاصی و یکپارچه برای تمام محصولات تولیدی خود جدی‌تر از قبل شده و می‌خواهد هرچه سریع‌تر به ارائه یک سیستم عامل مستقل از اندروید و آی او اس اقدام کند.
هرچند که به گفته آندرو ویلیامسون، نماینده ویژه هواوی در گفت‌وگو با گزارشگر رسانه‌ای مکزیکی، این شرکت چینی همچنان امیدوار است که دولت ایالات متحده آمریکا از تصمیم خود برای اعمال فشار، تحریم و محدودیت‌های سنگین تجاری علیه هواوی دست بردارد تا بتواند دوباره از لایسنس و حق استفاده و بهره‌برداری از سیستم عامل اندروید، توسعه داده شده توسط شرکت آمریکایی گوگل، استفاده کند.
بعد از اعمال تحریم‌های جدید برای تجارت با شرکت هواوی، این غول تکنولوژی اعلام کرد که از ماه‌ها پیش به دنبال توسعه و ارائه یک سیستم عامل اختصاصی و یکپارچه برای گوشی‌های هوشمند و سایر محصولاتش بوده است و قرار است به زودی در ماه‌های آتی از آن رونمایی کند.
حالا تازه‌ترین اخبار و گزارش‌های منتشره در وب سایت تک رادار نشان می‌دهد که این سیستم عامل اختصاصی هونگ‌منگ (Hongmeng) نام دارد و از مدت‌ها قبل به صورت گسترده در چین مورد تست و آزمایش قرار داده شده است.
ویلیامسون در ادامه سخنانش در مکزیکو سیتی خاطرنشان کرده است: ارائه و انتشار یک سیستم عامل جایگزین اندروید بدون شک چیزی نیست که ما می‌خواهیم اما اگر کاخ سفید از تصمیم خود کوتاه نیاید، مجبور خواهیم بود سیستم عامل دیگری را به عنوان جایگزین اندروید برای گوشی و محصولات هوشمند خود منتشر کنیم.
وی همچنین از انتشار آن برای میلیون‌ها دستگاه تاکنون خبر داد و گفت که سیستم عامل هونگ منگ در اتحادیه اروپا و بسیاری دیگر از کشورها همچون کانادا، کره جنوبی، نیوزلند، کامبوج و پرو نیز مورد آزمایش قرار گرفته و آماده عرضه است.
کارشناسان و تحلیلگران بر این باورند که هواوی بدون شک هنوز ترجیح می‌دهد که از سیستم عامل اندروید برای محصولات خود استفاده کند چراکه از تکرار تجربه ناموفق و نافرجام بسیاری دیگر از غول‌های تکنولوژی همچون مایکروسافت برای ارائه یک سیستم عامل رقیب همچون ویندوزفون که پا به پای اندروید و آی او اس به رقابت بپردازد و نظر مشتریان و کاربران موبایل را به خود جلب کند، واهمه دارد چراکه در این صورت متحمل ضرر و زیان‌های هنگفت و جبران ناپذیری خواهد شد و به احتمال زیاد، عنوان دومین تولید و عرضه کننده گوشی‌های هوشمند در جهان را از دست خواهد داد که این به معنای باختن در میدان نبرد با آمریکا و غول‌های تکنولوژی آمریکایی رقیب همچون اپل تعبیر خواهد شد.
یکی از همان نخستین احتمالاتی که بعد از انتشار خبر تحریم هواوی از سوی گوگل مطرح شد، ارائه و توسعه یک سیستم عامل اختصاصی توسط هواوی بود که به عقیده کارشناسان و تحلیلگران، به منظور رهایی از وابستگی به سیستم عامل‌های ارائه شده توسط شرکت‌های آمریکایی نظیر اندروید گوگل بر روی میز گزینه‌های احتمالی مقابله با تحریم این شرکت چینی قرار گرفته است.
هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ، رئیس جمهور آمریکا و بسیاری از کشورهای هم‌پیمانش به شدت تحت فشارهای سیاسی و تجاری قرار گرفته است و بسیاری از این کشورها اعم از آمریکا، کانادا، استرالیا، نیوزلند، ژاپن و برخی از کشورهای اروپایی از جمله آلمان و بریتانیا استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین ممنوع اعلام کرده بودند.
با اینکه دولت چین و شرکت هواوی همه این اتهامات را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد. از طرفی دیگر، جنگ تجاری چین و آمریکا نیز به نگرانی‌های امنیتی علیه هواوی در توسعه زیرساخت‌های مربوط به شبکه ۵G مزید بر علت شده و در حال حاضر آتش اختلافات آنها را شعله‌ورتر از قبل کرده است.
انتهای پیام
