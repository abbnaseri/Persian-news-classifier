راه‌اندازی خط سوم تبادل انرژی الکتریکی بین ایران و ارمنستان
وزیر نیرو ضمن تشریح جزییات تفاهم‌نامه منعقد شده بین ایران و ارمنستان از راه‌اندازی خط سوم تبادل انرژی بین دو کشور خبر داد و گفت: این خط حداکثر تا پایان سال ٢٠٢٠ به مدار می‌آید و با کامل شدن آن ظرفیت تبادل برق بین دو کشور به بیش از ۱۰۰۰ مگاوات می‌رسد.
به گزارش ایسنا، رضا اردکانیان در نشست رسمی شانزدهمین اجلاس کمیسیون مشترک ایران و ارمنستان با بیان این‌که سیاست اصولی جمهوری اسلامی ایران در منطقه و جهان بر توسعه روابط با کلیه کشورها بویژه کشورهای همسایه و منطقه استوار است، گفت: یقیناً روابط خوب سیاسی دو کشور جمهوری اسلامی ایران و جمهوری ارمنستان موجب می‌شود که همگرایی بیش‌تری نیز در کشورهای منطقه ایجاد شود.
وی با اشاره به شانزدهمین اجلاس کمیسیون مشترک ایران و ارمنستان، اظهار کرد: این اجلاس را در شرایطی برگزار می‌کنیم که روابط دو کشور همسایه، بسیار دوستانه و در سطح عالی است و ماه‌های اخیر شاهد تبادل هیأت‌های عالیرتبه از جمله دیدار نخست وزیر محترم ارمنستان از تهران و توافقات ارزشمند فیمابین در این سفر بوده‌ایم.
وزیر نیرو با تاکید بر اینکه پتانسیل همکاری‌های اقتصادی بین دو کشور بسیار بیشتر از حجم کنونی است، عنوان کرد: در حال حاضر همکاری‌ها متناسب با روابط صمیمانه دو کشور دوست و همسایه با آن سابقه تاریخی و پیوندهای مستحکم اجتماعی دو ملت نیست.
وی افزود: در نتیجه ما به عنوان مسئولان کمیسیون مشترک دو کشور، وظیفه خطیری در به بار نشاندن این ظرفیت‌ها و گسترش روابط در تمامی ابعاد بر عهده داریم.
به گفته وزیر نیرو، وزارت نیرو از زمان برعهده گرفتن مسئولیت کمیسیون مشترک همکاری‌های اقتصادی ایران و ارمنستان از اجلاس دهم به بعد، برنامه‌ریزی و تلاش فراوانی برای توسعه همکاری‌های دو کشور به عمل آورده تا با همکاری دیگر دستگاه‌های ایرانی و به واسطه موقعیت کشور ارمنستان در جغرافیای سیاسی منطقه اوراسیا و استعدادها و ظرفیت‌های این کشور، موضوعات توافق شده در خلال اجلاس کمیسیون‌های مشترک را پیگیری و عملی کند.
اردکانیان ادامه داد: وزارت نیرو تاکنون اقدامات مثبتی از قبیل اجرای خط سوم انتقال برق، تفاهم برای ایجاد کریدور چهار جانبه برق شمال- جنوب، توافق برای همکاری در زمینه کریدور جاده‌ای و ریلی، توسعه همکاری‌های بهداشتی، هماهنگی برای برگزاری همایش‌ها و نمایشگاه‌های متعدد تجاری - اقتصادی، توسعه همکاری‌های گمرکی، فرهنگی و علمی و پژوهشی را به عمل آورده است.
اردکانیان با بیان این‌که در حال حاضر خط تبادل انرژی الکتریکی بین ایران و ارمنستان ٣٥٠مگاوات است، اظهار کرد: خط سوم نیز با ظرفیت ٧٠٠ مگاوات در دست اجراست و با تکمیل آن تا سال ٢٠٢٠ ظرفیت تبادل بین دو کشور به بیش از ۱۰۰۰ مگاوات می‌رسد.
وی از احداث نیروگاه برق آبی صد مگاواتی در خاک ارمنستان خبر داد و افزود: این نیروگاه با سرمایه بخش خصوصی ارمنستان و سایر کشورهای علاقه‌مند احداث خواهد شد و برق تولیدی آن با نرخ تضمینی توسط ایران خریداری می‌شود.
وزیر نیرو ادامه داد: همچنین توافق شد مذاکرات چهار جانبه بین معاونین و وزرای ایران، ارمنستان، گرجستان و روسیه تحت عنوان کریدور شمال_جنوب برای ارتباط الکتریکی ادامه پیدا کند.  
تهاتر گاز با کالا
اردکانیان با اشاره به صادرات گاز از ایران به ارمنستان اظهار کرد: در مقابل ارمنستان در مواقع ضروری به ایران برق صادر می‌کند. ظرفیت انتقال گاز از ایران به ارمنستان قابل افزایش است و توافق شد مذاکرات چند جانبه برای افزایش صادرات گاز و تهاتر با کالای مورد نیاز انجام شود.
تعهد ارمنی‌ها برای کنترل کیفیت آب ارس
وی با اشاره به رودخانه مرزی ارس، اظهار کرد: توافق شد همکاران ارمنی هرچه سریع‌تر در خصوص کنترل کیفیت آب در بالادست اقدامات لازم را به عمل بیاورند.
به گفته وزیر نیرو، یکی از توافقات صورت گرفته بین ایران و ارمنستان ایجاد مناطق حفاظت شده ویژه مرزی در دو کشور و حفظ تنوع زیستی و گونه‌های در خطر است.
تشکیل کارگروه مشترک در بخش صنعت، معدن، تجارت
وی از تشکیل کارگروه مشترک در بخش صنعت، معدن، تجارت بین دو کشور خبر داد و گفت: این کارگروه هر شش ماه برگزار خواهد شد. با توجه به موافقت نامه اقتصادی اوراسیا همایش مشترک تجاری برگزار خواهد شد تا زمینه تبادل کالا به کالا صورت بگیرد. همچنین مقرر شد سازمان زمین شناسی و اکتشاف معدنی ایران با طرف ارمنی پروژه‌های مشترک در بخش‌های مختلف تعریف و اجرا کنند.
نصب سیستم اولیه تبادل الکتریکی در گمرک
 اردکانیان در ادامه از نصب سیستم اولیه تبادل الکتریکی بین دو کشور خبر داد و گفت: همچنین اتاق‌های بازرگانی دو کشور تصمیمات مشترک گرفتند. در زمینه استاندارد نیز مفاد تفاهم استانداردسازی مورد تاکید قرار گرفت.
وی با اشاره به استفاده از ظرفیت گردشگری، توضیح داد: قرار شد از ظرفیت قابل توجه گردشگری در مناطق آزاد ایران و ظرفیت ارمنستان استفاده شود. منطقه ارمنستان اعلام آمادگی کرده است که همایش‌ها در این منطقه برگزار شود. وزیر نیرو از تشکیل کمیته مشترک حمل و نقل جاده‌ای دو کشور در تهران خبر داد و گفت: در این کمیته بحث‌های مربوط به تسهیل حمل و نقل مورد بررسی قرار می‌گیرد.
اردکانیان در ادامه گفت: همچنین برای موقعیت‌های اضطراری فرامرزی ساز و کارهای لازم دیده شد و قرار شد برنامه‌های مشترک و دوره‌های تمرینی و آموزشی بین هیأت‌های ایرانی و سرویس نجات وضعیت‌های اضطراری ارمنستان برگزار خواهد شد.
وی در پایان درباره سایر مواردی که دو کشور به توافق رسیدند توضیح داد: دو کشور در زمینه‌های بهداشت، فرهنگ، ورزش و جوانان، اسناد و کتابخانه ملی، فناوری نانو، علوم، تحقیقات و فناوری و کشاورزی و همکاری‌های استانی نیز به توافق رسیدند.
آمادگی ایران برای ساخت پالایشگاه ۱۰۰ تا ۱۵۰ هزار بشکه‌ای در ارمنستان
وزیر نیرو از آمادگی ایران برای ساخت پالایشگاه ۱۰۰ تا ۱۵۰ هزار بشکه‌ای در ارمنستان در صورت تأمین سرمایه آن توسط طرف ارمنی خبر داد و گفت: اهمیت ساخت این پالایشگاه در ارمنستان در تأثیر آن بر توسعه همکاری‌های تجاری است. ایران برای تأمین برخی از اقلام از ارمنستان در قالب تهاتر و تشکیل کمیته‌ای برای این منظور برای تهیه سازوکار لازم آماده است.
وی در ادامه همچنین از آمادگی ایران برای تأمین داروهای مورد نیاز ارمنستان خبر داد و گفت: این داروها با کیفیت و قیمت مناسب مشروط به ارائه تسهیلات لازم از سوی طرف ارمنی برای ثبت محصولات دارویی ایران در آن کشور است.
وزیر نیرو با اشاره به همکاری‌ها در حوزه حمل و نقل هوایی و این‌که در هفته ۵۰ پرواز توافق‌شده گفت: اما هم اکنون فقط ۶ پرواز دایر است و این‌که شرکت هواپیمایی ماهان در فهرست تحریم‌های آمریکا قرار دارد و لازم است برای تداوم خدمات به مسافرین دو کشور، شرکت جایگزین معرفی شود.
 اردکانیان ادامه داد: یکی دیگر از موضوعات تبیین نقش همکاری‌های بانکی و اهمیت آن در توسعه روابط اقتصادی و تجاری دو کشور و برجسته کردن موضوع محدودیت‌های بانکی بویژه برای بانک ملت است. همچنین پیشنهاد استفاده از ارزهای محلی در مراودات بانکی نیز مطرح شد.
همچنین در این نشست مهر گریگوریان - معاون نخست وزیر ارمنستان - نیز با اشاره به اینکه روابط ایران و اوراسیا در حالت تقویت است، گفت: ایران و ارمنستان همسایگان تاریخی صمیمی هستند؛ از این رو ارمنستان به عنوان عضوی از این اتحادیه تمام سعی خود را خواهد کرد تا از خواسته‌های ایران در این زمینه حمایت کند. وی با تاکید بر اینکه محیط زیست مرزی ندارد، گفت: اطمینان می‌دهیم که مسائل مرتبط با محیط زیست را با حساسیت ویژه‌ای دنبال می‌کنیم و در ارتباط با آلودگی رودخانه ارس بی‌تفاوت نیستیم. معاون نخست وزیر ارمنستان با اشاره به اینکه پروژه خط سوم انتقال برق میان دو کشور باید در مرکز توجه قرار بگیرد، ادامه داد: معتقدم فعالیت ایران در اوراسیا در ارتباط با این خط، توسعه بیشتری پیدا خواهد کرد. انتهای پیام
