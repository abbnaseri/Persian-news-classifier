سواری‌ دیزلی تولیدی همه استانداردها را پاس می‌کند
یکی از مدیران مرکز تحقیقات موتور ایران‌خودرو گفت: علت مخالفت سازمان محیط زیست با تولید و شماره‌گذاری خودروهای سواری دیزلی، مقایسه این خودروها با خودروهای دیزلی سنگین است که اساساً مقایسه‌ای نادرست است؛ خودروهای سبک دیزلی تمام تائیدیه‌های لازم را داشته و با اخذ استاندارد آلایندگی یورو ۵ حتی یک رده بالاتر از خودروهای بنزینی قرار دارند.
از ابتدای خرداد ماه موضوع تولید خودروهای دیزلی مطرح شده و این سوال پیش آمده که آیا سواری‌های دیزلی وارد چرخه تولید می‌شوند یا خیر. شنیده‌ها حاکی از آن است که سازمان محیط زیست در حال بررسی درخواست تولید سواری‌های دیزلی است با این حال رئیس سازمان حفاظت محیط زیست با اشاره به اینکه این موضوع از سوی مرکز تحقیقات موتور ایران خودرو مطرح شده است، اعلام کرده که این سازمان قطعاً با ورود موتور دیزل به ناوگان سواری مخالف داشته و امیدوار است که هیچ دولتی حاضر نشود که مجوز ورود ناوگان دیزل سواری را به جاده‌ها و شهرهای کشور صادر کند.
در این رابطه محمد کاظمی- مدیر اجرایی موتور دیزل مرکز تحقیقات موتور ایران‌خودرو- در گفت‌وگو با ایسنا، اظهار کرد: چند سالی است که در پروژه تولید خودروی سواری دیزل مشغول کار هستیم. در حال حاضر مراحل تحقیقات و پژوهش در رابطه با آن تمام شده و به مرحله صنعتی‌سازی رسیده است. اما در رابطه با آنچه که مسئولان محیط زیست در چند وقت اخیر گفته و مخالفت با تولید این نوع از خودروها را اعلام کرده‌اند؛ باید به صراحت اعلام کنیم که خودروهای سواری دیزل تولیدی می‌توانند برای تمام قوانینی که سازمان استاندار و محیط زیست گذاشته‌اند، تائیدیه لازم را کسب کنند.
وی با بیان اینکه خودروی سواری دیزل تمام استانداردهای سازمان استاندارد و محیط زیست را پاس می‌کند، گفت: استاندارهای آلایندگی خودرو که در حال حاضر از سوی سازمان حفاظت محیط زیست به صورت قانونی قبل از شماره‌گذاری اعمال می‌شود، در سطح یورو ۴ است در حالی که استاندارد آلایندگی خودروی سواری دزلی یورو ۵ بوده و در حال حاضر بالاترین سطح استاندارد خودرو در کشور است و حتی یک رده بالاتر از استاندارد آلایندگی خودروهای بنزینی قرار دارد ضمن اینکه این موتورها قابلیت اخذ استاندار یورو ۶ را هم دارند.
مدیر اجرایی موتور دیزل مرکز تحقیقات موتور ایران‌خودرو افزود: همچنین به لحاظ توان گشتاور و پارامترهای عملکردی موتور، موتور دیزلی ۲۵۶ نیوتن‌متر گشتاور و ۹۰ کیلووات توان داشته و مصرف سوخت آن ۵.۴ لیتر در هر ۱۰۰ کیلومتر در تیپ شهری است. در چرخه‌های برون‌شهری نیز این مصرف سوخت بسیار کمتر شده و به حدود ۵ لیتر می‌رسد.
کاظمی اظهار کرد: به لحاظ قانونی شماره‌گذاری خودروهای دیزلی در ده‌های ۵۰ -۴۰ ممنوع شد؛ اما چند سال پیش هیأت دولت قانونی را تصویب کرد که شماره‌گذاری خودروهای دیزل نیز هیچ ممنوعیتی ندارد و بر اساس قوانین و تائیدیه‌هایی که سازمان‌های ذی‌صلاح صادر می‌کنند، مجوز شماره‌گذاری به شرط کسب تائیدیه‌ها برقرار است. در حال حاضر خودروی سواری دیزلی تولیدی قابلیت اخذ همه تائیدیه‌ها را دارد و بعید است که به لحاظ قانونی مشکلی وجود داشته باشد.
وی ادامه داد: اما اینکه از سوی سازمان محیط زیست صحبت‌ها و مخالفت‌هایی شده به این سبب است که سواری دیزلی که تولید شده را با دیزل‌های ماشین‌های سنگین مقایسه می‌کنند که در حقیقت قیاس درستی نیست. در اگزوز سواری دیزل محال است که ذره‌ای دود دیده شود و کاملاً یک آلاینده شفاف از اگزوز این خودروها خارج می‌شود. همچنین این موتور مجهز به تکنولوژی‌های روز دنیا از جمله فیلتر دوده است که دوده را می‌گیرد. مجهز به کاتالیست‌های DOC است که از خروج سایر آلاینده‌ها جلوگیری می‌کند. سامانه EGR بر روی این موتورها قرار داده شده که کنترل‌کننده ناکس است.
مدیر اجرایی موتور دیزل مرکز تحقیقات موتور ایران‌خودرو اظهار کرد: تمام این تکنولوژی‌ها به موتور دیزل تولیدی کمک کرده تا بتواند سطح بسیار قابل قبولی از استانداردها را اخذ کرده و توانایی این موتور را بالا ببرد تا جایی که قابلیت اخذ استاندارد آلایندگی یورو ۶ نیز فراهم شود. بنابراین از لحاظ سخت‌افزای موتور این خودروها آماده‌اند؛ تنها باید در بخش نرم‌افزای تغییراتی ایجاد شده و تکمیل شوند.
وی با بیان اینکه ذات خودروهای دیزل مصرف سوخت پایین است؛ اظهار کرد: این موتورها به واسطه اینکه مصرف سوخت پایینی دارند، دی اکسید کربن کمتری را تولید کرده و در واقع اثر گازهای گلخانه‌ای کمتری دارند و از همین روی است که اروپا و آمریکا در چند سال اخیر به سمت خودروهای دیزل رفته و بخش اعظمی از سبد سوختی خود را به دیزل اختصاص داده‌اند.
کاظمی در پاسخ به اینکه تاکنون چه تعداد خودروی سواری دیزل آماده شده است، گفت: در حال حاضر در حدود ۵۰ دستگاه خودرو آماده شده که برای بحث‌های صحه‌گذاری، تست‌های عملکردی موتور، دوام این موتورها و اخذ تائیدیه محصول آماده شده است. به محض آنکه بتوانیم تائیدیه‌ها را از سازمان‌های ذی‌صلاح دریافت کنیم، تولید انبوه آغاز خواهد شد.
مشکلی با سوخت گازوئیل توزیعی در کشور نداریم
مدیر اجرایی موتور دیزل مرکز تحقیقات موتور ایران‌خودرو در رابطه با امکان کارکرد خودروهای سواری دیزلی تولید شده با کیفیت فعلی گازوئیل توزیعی جایگاه‌های سراسر کشور گفت: موتور تولیدی ما با توجه به گازوئیل یورو ۴ ایران، کالیبراسیون و نگاشت شده و هیچ مشکلی با این سوخت نداشته و درواقع گازوئیل با کیفیت فعلی نیز تعریف شده است. به لحاظ عملکردی و آلایندگی نیز هیچ مشکلی با این کیفیت سوخت ندارد.
وی افزود: البته لازم به ذکر است که نگاشت موتور به‌گونه‌ای انجام شده که مطابق با شرایط منطقه‌ای کشور باشد و اثر ارتفاع و همچنین اثر سوخت بی‌کیفیت نیز لحاظ شده است به‌گونه‌ای که حتی گازوئیل با استاندارد آلایندگی یورو ۳ تا ۳۰۰ PMM گوگرد را به صورت دوره‌ای و کوتاه‌مدت نیز پاسخ داده و هیچ مشکلی برای موتور پیش نمی‌آید. دستگاه تصفیه آلاینده‌ای که روی موتورها تعبیه شده است وظایف خود را انجام می‌دهند. البته به لحاظ تولید گازوئیل یورو ۴ در حال حاضر کشور در وضعیت مناسبی قرار دارد. بر اساس قانون وزارت نفت در سال ۹۶ تمام گازوئیل تولیدی کشور را یورو ۴ اعلام کرده است اما به سبب مسئله تحریم‌ها و مشکلات در خود وزارت نفت شاید کمی اختلال ایجاد شده باشد.
کاظمی اعلام کرد: بر اساس نامه‌ای که از وزارت نفت دریافت کرده‌ایم، در هشت کلان شهر کشور و در ۲۶۰ جایگاه سوخت گازوئیل، یورو ۴ در حال توزیع است که به طور متوسط گوگرد آن‌ها زیر ۳۰ pmm است. البته برخی جایگاه‌ها ۷۰ بوده و جایگاهی هم داشته‌ایم که زیر ۱۰ pmm گوگرد گازوئیل بوده است. اما نمونه‌برداری‌های میدانی ما نشان می‌دهد که وضعیت گازوئیل در این جایگاه‌های مشخص، بد نبوده و اوضاع خوب است. اکنون پالایشگاه شازند در حدود روزانه ۲۰ میلیون لیتر گازوئیل تولید می‌کند که کیفیت بسیار بالایی دارد.
انتهای پیام
