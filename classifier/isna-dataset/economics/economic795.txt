پژو ۳۰۱ داخلی به‌ تولید انبوه می‌رسد
معاون امور صنایع وزارت صنعت، معدن و تجارت از اجرای پروژه تولید پژو ۳۰۱ بدون حضور این شرکت خبر داد و گفت: نمونه‌سازی این خودرو انجام گرفته و برنامه‌ریزی‌های لازم برای تولید انبوه صورت گرفته است.
به گزارش ایسنا به نقل از خانه ملت، فرشاد مقیمی درباره ادامه تولید محصولات رنو و پژو در ایران بدون حضور این شرکت‌ها، گفت: پروژه تولید پژو ۳۰۱ بدون حضور این شرکت در حال اجرا است و نمونه‌سازی آن انجام گرفته و برنامه‌ریزی‌های لازم برای تولید انبوه صورت گرفته است و به‌زودی رونمایی خواهد شد.
وی افزود: باید بستر و زمینه کار قطعه‌سازان به‌گونه‌ای تنظیم شود که این شرکت‌ها بتوانند خطوط تولید را نسبت به تولید پژو ۳۰۱ تنظیم کنند.
معاون امور صنایع وزارت صنعت، معدن و تجارت درباره ادعای مدیرکل تعزیرات استان تهران مبنی بر اینکه ادعای دو خودروساز داخلی مبنی بر کمبود قطعه غیرواقعی است، بیان کرد: گزارشی مبنی بر احتکار خودروسازان به ما نرسیده اما ممکن است برخی افراد سودجو خودرو خریداری و انبار کرده باشند که ما با پیگیری در تلاش هستیم با آنها برخورد کنیم.
کوتاهی خودروسازان در ثبت سفارش قطعه پیش از بروز بحران
وی تصریح کرد: اگرچه گزارشی مبنی بر احتکار خودروسازان به دست ما نرسیده است اما در صورتی که خودروسازان تدابیر لازم برای تأمین قطعات مورد نیاز تولید داخل را پیش از بروز مشکلات ثبت سفارش می‌کردند، در حال حاضر با مشکلاتی کنونی درگیر نبودند.
مقیمی با بیان اینکه ظرفیت داخلی، توان تولید بسیاری از قطعات وارداتی را دارد، اظهار کرد: در برهه‌ای سیاست‌های ارزی به گونه‌ای بود که واردات قطعه از ساخت داخلی آن ارزان‌تر می‌شد در واقع برخی سیاست‌گذاری‌ها، افراد را به سمت واردات سوق می‌داد، از سوی دیگر حساسیت و ممنوعیتی برای واردات وجود نداشت.
وی با اشاره به اینکه فهرست تمام مواد مورد نیاز تولید لیست شده، خاطرنشان کرد: تولید قطعات خودرو -که ظرفیت داخل توان تولید آن را دارد- اولویت بندی شده است؛ مبنای این اولویت‌گذاری مسائلی همچون توانایی داخل، سرمایه‌گذاری کمتر و اشتغال‌زایی بیشتر است.
۷۷ میلیون دلار صرفه‌جویی ارزی در ایران‌خودرو و سایپا در سال ۹۷ از طریق استفاده از ظرفیت داخلی
معاون امور صنایع وزارت صنعت، معدن و تجارت ادامه داد: برای استفاده از ظرفیت داخلی سبد پروژه‌ای در ایران خودرو و سایپا احصا شده است، این پروژه‌ها آغاز شده و روند پیشرفت آن هر هفته بررسی می‌شود. برخی از این پروژه‌ها در پایان سال ۹۷ به بهره‌برداری رسید که منجر به ۴۰ میلیون دلار صرفه‌جویی ارزی در ایران خودرو و ۳۷ میلیون دلار صرفه‌جویی در سایپا شد.
وی به سبد پروژه‌های ساخت داخل سایپا اشاره کرد و گفت: در این سبدها زمان تقریبی ارائه محصولات مشخص شده است، تاکنون ۲۰ پروژه برای سایپا تعریف شده که این پروژه‌ها تا اسفندماه سال جاری به بهره‌برداری می‌رسد با تحقق این امر، هر خودرو به طور متوسط ۳۴۲ یورو کاهش ارزبری دارد که با توجه به تیراژ خودروها در مجموع ۲۸ میلیون یورو کاهش ارزبری رقم می‌خورد.
مقیمی با اشاره به سبد پروژه‌های ساخت داخل ایران خودرو، اظهار کرد: ۲۵ پروژه در سبد ایران خودرو موجود است که به موجب آن ۵۶۸ یورو بابت هر محصول صرفه‌جویی ارزی صورت می‌گیرد که در نهایت ۱۶۴.۳ میلیون یورو کاهش ارزی رقم می‌خورد.
وی گفت: این پروژه‌ها بیشترین اشتغال را برای کشور ایجاد می‌کند و کمترین ارزبری را دارد از سوی دیگر با کمترین سرمایه‌گذاری و با استفاده از ماشین‌آلات و تجهیزات داخلی اجرا می‌شود.
انتهای پیام
