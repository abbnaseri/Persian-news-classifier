ثبات باورنکردنی قیمت مسکن اروپا در ۱۹ سال
به طور متوسط در کشورهای عضو اتحادیه اروپا قیمت مسکن از سال ۲۰۱۰ تاکنون تنها ۱۵ درصد افزایش داشته است!
به گزارش ایسنا به نقل از مرکز آمار اتحادیه اروپا، قیمت مسکن در اتحادیه اروپا که شامل قیمت‌های نوساز و قدیمی می‌شود دارای ثبات طولانی بوده و در طول نوزده سال اخیر تنها دو بار دچار نوسانات زیادی شده است: نخستین بار در سال ۲۰۰۶ که قیمت مسکن هشت درصد افزایش یافت و دومین بار در سال ۲۰۰۹ که قیمت‌ها چهار درصد کاهش یافت.
در بازه زمانی ۲۰۱۰ تا ۲۰۱۸ قیمت مسکن در سطح کشورهای عضو اتحادیه اروپا تنها ۱۵ درصد و در سطح منطقه یورو تنها ۱۱ درصد افزایش یافته است. بیشترین افزایش قیمت مسکن در این بازه زمانی در استونی با ۸۳ درصد مشاهده شده است و پس از این کشور، لتونی با ۶۱ درصد، اتریش با ۵۶ درصد، سوئد با ۵۵ درصد و لوکزامبورگ با ۵۰ درصد قرار دارند.
از طرف دیگر متوسط رشد قیمت در برخی کشورها منفی بوده است! قیمت مسکن در سال ۲۰۱۸ در ایتالیا در مقایسه با سال ۲۰۰۰ حدود ۱۷ درصد کمتر شده است و پس از این کشور، اسپانیا با منفی ۱۲ درصد و قبرس با منفی ۸ درصد قرار دارند.
در بین کشورهای مهم اروپایی بالاترین قیمت مسکن فرانسه در سال‌های ۲۰۰۶ و ۲۰۱۱ و پایین‌ترین قیمت‌ها در سال‌های ۲۰۰۹ و ۲۰۱۳ بوده است. در آلمان سال ۲۰۱۶ سال اوج قیمت‌ها و سال ۲۰۰۷ سال کف قیمت‌ها بوده است. قیمت مسکن در انگلیس در سال ۲۰۰۹ در کمترین سطح خود و در سال ۲۰۰۷ در اوج خود بوده است این مساله در نروژ نیز صادق بوده است.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام

