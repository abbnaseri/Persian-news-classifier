احتمال توافق تجاری آمریکا و چین در نشست گروه ۲۰
رییس جمهور آمریکا اعلام کرد احتمال توافق تجاری با رییس جمهور چین در نشست هفته جاری گروه ۲۰ وجود دارد اما وی آماده است در صورت عدم توافق دو کشور، روی کل واردات چین تعرفه وضع کند.
به گزارش ایسنا، ترامپ که برای شرکت در نشست سران گروه ۲۰ در اوزاکای ژاپن عزیمت کرد، احتمال وضع تعرفه ۱۰ درصدی روی ۳۰۰ میلیارد دلار واردات چین به جای تعرفه ۲۵ درصدی که پیش از این پیشنهاد شده بود را مطرح کرد.
انتظار می‌رود ترامپ روز شنبه با شیء جین پینگ، رئیس جمهور چین دیدار کند و گفت و گوی آنها مذاکرات میان دو اقتصاد بزرگ جهان را که متوقف شده است احیا کند.
روابط میان واشنگتن و پکن از زمان فروپاشی مذاکرات در ماه مه که آمریکا چین را متهم کرد از وعده‌های خود عقب نشسته است رو به وخامت گذاشته است.
ترامپ گفت: رهبران چین می‌خواهند توافق کنند و آنها بیش از من خواهان انجام توافق هستند.
رابرت لایتیزر، نماینده تجاری آمریکا و استیون منوچین، وزیر خزانه داری آمریکا قرار است با لیو هی، معاون نخست وزیر پیش از دیدار رؤسای جمهور آمریکا و چین، با یکدیگر دیدار کنند.
یک مقام ارشد آمریکایی گفت: ویلبر رأس، وزیر بازرگانی آمریکا در آخرین لحظه و بنا به درخواست ترامپ به هیأت تجاری پیوست.
یک منبع صنعتی آگاه نیز به رویترز گفت: برخی از مقامات چینی که پیش از این جز هیأت چین نبودند برای روادید ژاپن درخواست داده‌اند که احتمال امضای تفاهم نامه میان ترامپ و شیء را تقویت می‌کند.
این دو کشور از سال گذشته وارد جنگ تجاری شده‌اند و روی واردات میلیاردها دلار از کالاهای یکدیگر تعرفه بالاتر وضع کرده‌اند.
روزنامه چاینا دیلی در مقاله‌ای نوشت: هر دو طرف برای گفت‌وگو جدی هستند زیرا جنگ تجاری تمام عیار باخت-باخت بوده است اما یک دیدار بعید است همه اختلافات را حل کند و انتظارات دو طرف به اندازه‌ای متفاوت است که اجازه چنین اتفاقی را نمی‌دهد. اما دیدار رو در رو احتمالاً باعث آغاز مرحله جدیدی در مذاکرات می‌شود.
بر اساس گزارش رویترز، دولت ترامپ چین را متهم کرده در حمایت از حقوق مالکیت معنوی کوتاهی کرده و شرکت‌های آمریکایی را به انتقال فناوری وادار کرده است و از شرکت‌های داخلی در برابر رقابت شرکت‌های آمریکایی حمایت کرده است. چین مکرراً قول داده است بازار خود را به روی سرمایه گذاران خارجی بگشاید و خدمات بهتری برای آنها فراهم کند.
انتهای پیام
