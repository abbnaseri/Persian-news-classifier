روس‌ها اعصاب گاز آمریکا را محک می‌زنند
صادرات بالای گاز طبیعی روسیه به اروپا ممکن است تلاشی برای محک زدن انعطاف پذیری صادرکنندگان آمریکا باشد.
به گزارش ایسنا، اد مورس، تحلیلگر بانک سیتی گروپ در یادداشتی نوشت: صادرات گاز طبیعی روسیه امسال کمک کرده است ذخایر گازی اروپا تقریباً به ظرفیت کامل برسند و مازاد عرضه در این منطقه تشدید شود. یک انگیزه برای عدم کاهش عرضه به اروپا که می‌توانست به بهبود قیمت‌ها کمک کند ممکن است این باشد که مسکو واکنش بازار گاز جهانی به خصوص انعطاف پذیری صادرکنندگان آمریکایی در شرایط قیمت پایین را می‌سنجد.
طبق گزارش این بانک، با توجه به سطح فعلی ذخایر در اروپا، محدود کردن صادرات LNG آمریکا به مدت دو ماه ممکن است منطقی به نظر رسد و می‌تواند میزان عرضه در اواخر تابستان و اوایل پاییز را حدود ۴۰۰ میلیارد فوت مکعب محدود کند که معادل زیادی ذخایر در اروپا است. به عبارت دیگر صادرات خط لوله روسیه به اروپا باید حداکثر ۱۵ درصد افت سالانه داشته باشد تا بازار متعادل شود.
زحمتی که صادرات گاز روسیه برای صادرکنندگان گاز آمریکایی ایجاد کرده است، پتانسیل سیاسی کردن بیشتر رقابت در بازار گاز اروپا را دارد. اگرچه صادرات LNG آمریکا به اروپا در مقایسه با میزان صادرات روسیه از طریق خط لوله اندک است اما آمریکا خود را به عنوان صادرکننده انرژی معرفی کرده که می‌تواند جایگزین روسیه در اروپا شود. وزارت انرژی آمریکا حتی تلاش کرده پیامدهای سیاسی خارجی صادرات این کشور را بارز کند و صادرات گاز را به عنوان "صادرات آزادی" توصیف کرده است.
بر اساس گزارش بلومبرگ، اگر روسیه بخواهد بازار جهانی را محک بزند، در این صورت قیمت‌های LNG ممکن است تا پاییز و احتمالاً زمستان پایین بماند. علاوه بر آمریکا، احتمال عرضه کمتر از سوی مالزی، اندونزی و شرق استرالیا وجود دارد با این حال حجم آن سوال برانگیز است. انتظار می‌رود کنفرانس مطبوعاتی آتی شرکت گازپروم استراتژی صادرات روسیه به اروپا را تا حدودی روشن کند.
با توجه به مازاد عرضه، سیتی گروپ قیمت مورد پیش بینی برای گاز در سال ۲۰۱۹ را حداکثر ۱۸ درصد کاهش داده است.
انتهای پیام
