مبالغ اضافی دریافتی از خریداران تیوولی عودت داده می‌شود
به دنبال خبر هفته گذشته ایسنا مبنی بر علی‌الحساب بودن قیمت اعلامی برای خودروی تیوولی و در دست بررسی بودن قیمت این محصول از سوی سازمان حمایت مصرف‌کنندگان و تولیدکنندگان، این سازمان اعلام کرد که مبالغ اضافی دریافتی از مشتریان این خودرو به آن‌ها عودت داده خواهد شد. 
هفته گذشته به دنبال اعتراض مشتریان شرکت رامک‌خودرو به قیمت ۳۸۰ میلیون تومانی تعیین شده برای خودروی تیوولی از سوی این شرکت، ایسنا در خبری تحت عنوان"قیمت ۳۸۰ میلیونی تیوولی علی‌الحساب است "؛ این موضوع را از شرکت مربوطه پیگیری کرد.
به دنبال آن همزمان این موضوع از سازمان حمایت مصرف‌کنندگان و تولیدکنندگان به عنوان مسؤول نظارت بر عملکرد عرضه‌کنندگان خودرو نیز پیگیری شد تا اینکه امروز (شنبه) این سازمان در پاسخی که در سایت اطلاع‌رسانی وزارت صنعت، معدن و تجارت منتشر شد؛ از عودت مبلغ اضافی دریافتی به خریداران شرکت رامک‌خودرو خبر داده است.
به گزارش ایسنا، متن پاسخ این سازمان در این رابطه به این شرح است:
"وحید منایی - عضو هیأت مدیره و معاون نظارت بر کالاهای سرمایه‌ای و خدمات سازمان حمایت مصرف‌کنندگان و تولیدکنندگان - در پاسخ به خبرگزاری ایسنا، با موضوع «چه نهاد یا ارگانی مسئول قیمت‌گذاری و نظارت بر قیمت‌گذاری خودروهای عرضه شده از سوی شرکت رامک‌خودرو است؟» گفت: به استناد ماده ۸ آئین‌نامه اجرایی قانون حمایت از مصرف‌کنندگان خودرو قیمت اعلام شده توسط شرکت رامک‌خودرو به صورت علی‌الحساب و در قالب قرارداد الحاقی به منظور تسریع در پرداخت هزینه‌های گمرکی، انبارداری و همچنین هزینه‌های اعلام شده توسط بانک عامل مرتبط با مابه‌التفاوت نرخ ارز دریافتی تا نرخ حواله ارز در سامانه سنا به خریداران اعلام شد تا در این راستا و به‌منظور جلوگیری از متروکه شدن خودروهای شرکت در مدت زمان محدود موجود تا پایان مهلت مصوبه مربوط (۱۶/۴/۱۳۹۸) خودروها ترخیص و تحویل خریداران شود.
این سازمان نیز پس از پیگیری‌های انجام شده، مستندات مرتبط با خودروهای ترخیص شده شرکت را جهت احصاء هزینه‌های مربوطه اخذ کرده و در دفتر بررسی قیمت این سازمان در حال رسیدگی است که پس از محاسبه، مراتب به شرکت اعلام و شرکت مکلف است مبالغ اضافی دریافتی را به خریداران مسترد کند. "
انتهای پیام
