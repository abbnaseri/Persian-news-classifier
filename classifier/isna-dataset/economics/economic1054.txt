کسادی معاملات مسکن در شمال شهر
 آخرین آمار حاکی از آن است که معاملات مسکن در تهران ۶۱ درصد کاهش یافته اما کسادی در واحدهای بالای ۸۰ متر مربع شمال شهر، سنگین‌تر است.
به گزارش ایسنا، بیش از ۸۰ درصد آگهی‌های فروش در فضای مجازی را آپارتمان‌های واقع در نیمه شمالی شهر تهران تشکیل می‌دهد. بررسی‌های میدانی نشان می‌دهد واحدهای ۵۰ تا ۷۰ متر مربع در مناطق پر تقاضا و پرجمعیت تهران در مواقعی کمتر از یک روز به فروش می‌رسد. این در حالی است که مناطق شمال شهر هنوز از رکود شش ساله بازار خلاص نشده است. از نیمه دوم سال ۱۳۹۶ که به علت نوسانات نرخ ارز، هجوم تقاضا به سمت خرید آپارتمان آغاز شد، معاملات مسکن حدوداً یک و نیم برابر شد اما این حجم از خرید و فروش نیز خروج از رکود مسکن در شمال تهران را در پی نداشت.
بنا به گفته واسطه‌های ملکی، بعضی از فایل‌ها بیش از دو سال است که در دفاتر املاک مناطق ۱ تا ۵ خاک می‌خورند و مشتری برای آنها پیدا نمی‌شود. کمتر آگهی را می‌توان در بالای شهر با قیمت پایین‌تر از یک میلیارد تومان پیدا کرد؛ در حالی که سرعت رشد ماهیانه قیمت در این مناطق کند شده است.
اردیبهشت ماه، بازار مسکن در پایتخت، بالاترین نقطه رشد ماهیانه قیمت از سال ۱۳۹۲ تا کنون را لمس کرد. طبق آمار بانک مرکزی میانگین قیمت شهر تهران در اردیبهشت ماه ۱۳۹۸ به متری ۱۲ میلیون و ۶۷۰ هزار تومان رسید که نسبت به زمان مشابه سال قبل ۱۱۲ درصد و نسبت به ماه قبل ۱۲.۵ درصد افزایش نشان داد. مقایسه قیمت نسبت به اردیبهشت دو سال قبل هم از رشد ۱۷۹ درصدی حکایت دارد.
به دنبال آن بر اساس آمار اتحادیه املاک در ۲۰ روز ابتدای خردادماه معاملات ۶۱ درصد کاهش یافت.  کارشناسان بیان می‌کنند افت شدید خرید و فروش واقعی، انتظارات تورمی در بازار مسکن را به حداقل رسانده که در ماه‌های آینده روند رشد قیمت کند می‌شود و در بعضی مناطق می‌تواند به صفر برسد.
شرایط جدید که توسط واسطه‌های ملکی عنوان می‌شود حاکی از آن است موج گرانی که از نیمه شمالی شهر تهران آغاز شده بود به تمام مناطق ۲۲ گانه شهر تهران سرایت کرده و بازار مسکن آماده ورود به آرامش قیمتی است. دو گروه از کارشناسان در تحلیل چشم‌انداز بازار ملک، نظرات متفاوتی دارند اما هردو به این جمع‌بندی قائل هستند که از نیمه دوم سال جاری شاهد ایجاد ثبات نسبی قیمت خواهیم بود. بیت‌الله ستاریان کارشناس اقتصاد مسکن معتقد است که سیل اوایل سال جاری دو تغییر را در بازار مسکن ایجاد خواهد کرد؛ اتفاق اول به بازسازی واحدهای خسارت دیده مربوط است که منجر به رونق ساخت و ساز می‌شود و اتفاق دوم، بالا رفتن درآمد بخش کشاورزی و افزایش توان اقتصادی اقشار پایین جامعه است. این مساله به افزایش تقاضا در بازار مسکن منجر می‌شود و بنابراین رکودی که انتظار داشتیم در تابستان سال جاری اتفاق بیفتد به سال ۱۳۹۹ موکول شده است. با این حال او می‌گوید که سرعت رشد قیمت در نیمه دوم سال جاری کند می‌شود.
یک کارشناس: بازار مسکن نفس‌های آخر رشد قیمت را می‌کشد
هم‌چنین مهدی روانشادنیا کارشناس اقتصاد مسکن بیان می‌کند: از نظر قدرت خرید به نظر می‌رسد به شرایطی رسیده‌ایم که قابلیت افزایش قیمت‌ها بیش از مقداری که تا کنون اتفاق افتاده وجود ندارد. نمود این مساله در تعداد معاملات خردادماه بود که کاهش معنی‌داری را شاهدیم. معاملاتی هم که اتفاق می‌افتد باقیمانده تقاضا از سوی افرادی است که دیر وارد بازار شدند و در نظر دارند ارزش پول خود را حفظ کنند. به عبارتی بازار از لحاظ افزایش قیمت نفس‌های آخر را می‌کشد. 
وی می‌گوید: بعید است که اتفاق خاصی در قیمت مسکن رخ دهد مگر اینکه در حوزه ارزش پول ملی اتفاق جدیدی بیفتد که طبیعتاً خریداران مسکن در سرمایه گذاری‌هایشان، قیاسی نسبت به نرخ ارز دارند.
این کارشناس اقتصاد مسکن با بیان این‌که اگر شرایط فعلی ادامه پیدا کند، عملاً تابستان امسال پایان افزایش قیمت مسکن خواهد بود، تاکید کرد: شرایط تثبیت قیمت طبق روال گذشته برای چهار تا پنج سال اتفاق خواهد افتاد که در سه سیکل رونق و رکود قبلی اینگونه بوده است. بدین صورت که نرخ افزایش قیمت‌ها کمتر از تورم عمومی خواهد بود.
انتهای پیام
