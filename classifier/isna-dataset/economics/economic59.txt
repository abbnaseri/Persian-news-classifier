اروپا اتصال خودروهای هوشمند به 5G  را ترجیح داد
اتحادیه اروپا به استفاده خودروسازان از فناوری اینترنت بی‌سیم Wi-Fi رای منفی دادند.
به گزارش ایسنا، بر خلاف آن‌که بسیاری از شرکت‌های خودروسازی در جهان به دنبال استفاده از فناوری اینترنت بی‌سیم و وایرلس Wi-Fi در خودروهای تولیدی جدید خود هستند، بر اساس تازه‌ترین اخبار و گزارش‌های منتشره به نظر می‌رسد که ۲۱ کشور عضو اتحادیه اروپا با به کار بردن و هم‌چنین تصویب استانداردهای مبتنی بر اینترنت وای فای مخالفت کردند و به شدت از برخی از شرکت‌های خودروسازی همچون فولکس واگن، رنو فرانسه و تویوتا که مایل به استفاده از این فناوری بودند، انتقاد کردند.
این در حالیست که برخی دیگر از شرکت‌های بزرگ فعال در حوزه‌های تکنولوژی و خودروسازی همچون سامسونگ، هواوی، اینتل، کوالکام، پژو سیتروئن، دایملر، بی. ام.و و فورد که از به کار بردن فناوری شبکه نسل پنجم اینترنت 5G حمایت و پشتیبانی می‌کردند، از رأی منفی اکثریت کشورهای عضو اتحادیه اروپا خوشحال شدند.
اتونیوز در این باره نوشت: کمیسیون اروپا تصمیم گرفته است که استاندارد و معیارهای دقیق و تعیین کننده‌ای را درباره خودروهای هوشمند و متصل به اینترنت تنظیم کند و در این باره میان شرکت‌های خودروسازی و تکنولوژی برای استفاده از دو فناوری اینترنت بی سیم یعنی Wi-Fi و 5G اختلاف نظر ایجاد شده است.
به گفته کارشناسان، بازار خودروهای هوشمند و متصل به اینترنت پرسرعت می‌تواند میلیاردها دلار و درآمد برای آن‌ها ایجاد کند و موجب افزایش سودآوری و درآمدزایی غول‌های تکنولوژی و خودروسازی شود.
خودروسازانی که به استفاده از اینترنت پرسرعت نسل پنجم شبکه 5G در خودروهای هوشمند تمایل دارند، بر این باورند که سرعت بالا و قابلیت‌های دیگر این شبکه گستره وسیعی از کاربردهای مختلف را برای سرنشینان و رانندگان خودرو در زمینه‌های مختلف همچون سرگرمی، داده‌های ترافیکی و ناوبری به ارمغان می‌آورد. فناوری 5G همچنین به توسعه زیرساخت‌های مرتبط با خودروهای خودران کمک خواهد کرد.
در حالی که سایر خودروسازان بر این باورند که فناوری اینترنت بی‌سیم Wi-Fi در حال حاضر در دسترس است و نیازی به تأمین زیرساخت‌های اختصاصی ندارد و قادر است ایمنی جاده و خیابان‌ها را تأمین کند.
انتهای پیام
