طلای جهانی گران شد
قیمت طلا در معاملات روز جمعه بازار جهانی در واکنش به ناملایمات تجاری و ژئوپلیتیکی و همچنین انتظارات برای کاهش نرخهای بهره آمریکا افزایش پیدا کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۳ درصد رشد کرد و به ۱۳۴۵.۴۹ دلار رسید. طلا از ابتدای هفته جاری تاکنون ۰.۴ درصد رشد قیمت داشته است و در مسیر ثبت چهارمین رشد هفتگی متوالی قرار دارد.
در بازار معاملات آتی آمریکا، هر اونس طلا ۰.۴ درصد رشد کرد و به ۱۳۴۹.۵۰ دلار رسید.
سیاست‌گذاران بانک مرکزی آمریکا قرار است روزهای ۱۸ و ۱۹ ژوئن دیدار کنند. این دیدار در حالی برگزار می‌شود که تنش‌های تجاری فزاینده رشد اقتصادی آمریکا را آهسته کرده و باعث افت شدید اشتغالزایی این کشور در ماه گذشته شد و موجب شد بازارها احتمال دهند نرخ‌های بهره تا پایان سال ۲۰۱۹ حداقل دو دور کاهش پیدا می‌کند. طلا از کاهش نرخ‌های بهره آمریکا سود خواهد برد، زیرا نرخ‌های بهره کمتر جذابیت سرمایه‌گذاری در این فلز ارزشمند که سوددهی ندارد را تقویت می‌کند.
بر اساس گزارش رویترز، طلا هفته گذشته بزرگترین رشد هفتگی در سال ۲۰۱۹ را رقم زد و تا مرز ۱۳۴۸.۰۸ دلار پیشروی کرد که بالاترین قیمت در ۱۴ ماه اخیر بود، با این حال توافق میان آمریکا و مکزیک برای اجتناب از جنگ تجاری باعث شد روند رشد قیمت این فلز ارزشمند در هفته جاری آهسته شود.
در بازار سایر فلزات ارزشمند، هر اونس نقره برای تحویل فوری ۰.۲ درصد رشد کرد و به ۱۴.۹۴ دلار رسید. هر اونس پلاتین برای تحویل فوری ۰.۷ درصد افزایش یافت و ۸۱۳.۱۰ دلار معامله شد. هر اونس پالادیم برای تحویل فوری با ۰.۲ درصد افزایش، در ۱۴۴۹.۱۹ دلار ایستاد.
انتهای پیام
