اتمام عملیات اجرایی گازرسانی به 18 شهر فاقد گاز 
مدیر گازرسانی شرکت ملی گاز ایران گفت: امسال 49 شهر با 290 هزار خانوار و 3062 روستا با 210 هزار خانوار گازرسانی خواهند شد و اکنون سهم گاز در سبد انرژی کشور 75 درصد است.
به گزارش ایسنا، سعید مؤمنی امروز در جلسه مسائل نفت و گاز استان کرمان با اعضای کمیسیون انرژی مجلس شورای اسلامی اظهار کرد: توسعه گازرسانی در اجرا و نگهداری شبکه و خدمت رسانی به مردم از روند خوبی در کشور برخوردار و رضایتمندی نسبی خوبی در این زمینه در سطح کشور وجود دارد.  وی با بیان این‌که ۱۱۴۸ شهر در سطح کشور با ۱۷ و نیم میلیون خانوار شهری تحت پوشش شبکه گازرسانی بوده که ۹۸ درصد شهرهای کشور را شامل می‌شود، تصریح کرد: ۲۸ هزار و ۷۹۳ روستا با چهار و نیم میلیون خانوار تحت پوشش شبکه گاز هستند که ۷۸.۹ درصد از روستاهای مشمول گازرسانی را شامل می‌شود.  مؤمنی بیان کرد: امسال ۴۹ شهر با ۲۹۰ هزار خانوار و ۳۰۶۲ روستا با ۲۱۰ هزار خانوار گازرسانی خواهند شد و اکنون سهم گاز در سبد انرژی کشور ۷۵ درصد است.  مدیر گازرسانی شرکت ملی گاز ایران در ادامه با اشاره به اینکه ۱۸ شهر فاقد گاز در استان کرمان داریم، اظهار کرد: ورودی گاز به شمال استان در دهه ۷۰ اتفاق افتاده و توسعه خیلی خوبی داشته است و در جنوب خط انتقال در سال ۹۴ به گاز رسیده و موجب شده جنوب استان در گازرسانی عقب باشد. وی افزود: با توجه به افتتاح شهر جیرفت، عملیات اجرایی ۱۸ شهر فاقد گاز در جنوب استان کرمان نیز تا اواسط سال ۹۹ تمام می‌شود.  مؤمنی در ادامه با بیان این‌که پوشش گازرسانی در بخش شهری استان کرمان ۹۳ درصد و بخش روستایی ۴۴ درصد است تصریح کرد: محورهای صنعتی بزرگی در استان کرمان از گاز استفاده می‌کنند و ۱۳ محور صنعتی دیگر تعریف شده که با بهره‌برداری از آن ۶۴ میلیون لیتر فرآورده صرفه‌جویی می‌شود.  مدیر گازرسانی شرکت ملی گاز ایران اظهار کرد: در بخش‌هایی که خط اختصاصی می‌خواهند، طبق قوانین باید بخش خصوصی سهم خود را پرداخت کند و در گازرسانی به شرکت فولاد بوتیا، با گازبهای مصرفی آینده تهاتر کرده‌ایم تا کار با سرعت بیش‌تر جلو برود.  وی در پایان درباره افزایش قیمت گاز گفت: ابتدای مهرماه ۹۷ دولت مصوبه‌ای داد که قیمت خوراک فولاد و پتروشیمی افزایش پیدا کند و شرکت گاز نقشی در این مصوبه نداشت و این مسئله به دلیل بحث هدفمندی بود و بسته‌های حمایتی که به مردم پرداخت شد.
انتهای پیام
