باید از موازی کاری جلوگیری کنیم
رئیس سازمان ملی استاندارد ایران با اشاره به لزوم هم‌افزایی میان دستگاه‌های مختلف و جلوگیری از موازی‌کاری گفت که باید یک استراتژی واحد بین دستگاه‌های مختلفی که در حوزه ایمنی غذا فعال هستند، در نظر گرفته شود.
به گزارش ایسنا، امروز (دوشنبه) همایش ایمنی مواد غذایی با حضور رئیس سازمان ملی استاندارد ایران، مدیرکل امور غذایی و آشامیدنی و آرایشی سازمان غذا و دارو، مدیرکل دفتر محیط زیست و سلامت غذا در وزارت جهاد کشاورزی و برخی از نمایندگان مجلس شورای اسلامی در محل اتاق بازرگانی، صنایع، معادن و کشاورزی تهران برگزار شد.
در این نشست سند "کمیته هادی ایمنی مواد غذایی" با هدف کنترل امنیت مواد غذایی از سوی مسئولانی از سازمان ملی استاندارد، وزارت بهداشت، وزارت جهاد کشاورزی و یکی از نمایندگان مجلس امضا شد.
نیره پیروزبخت - رئیس سازمان ملی استاندارد ایران - با اشاره به تحولات جمعیتی و مهاجرت‌هایی که در جهان رخ داده، گفت: این تغییرات باعث شده نگرانی‌هایی درباره آلودگی محیط زیست و ناکافی بودن غذا ایجاد شود و صاحبان فکر و اندیشه را به برنامه‌ریزی برای کنترل این موضوع سوق داده است.
وی با اشاره به تنوع مواد غذایی در ایران، اظهار کرد: این تنوع نشان می‌دهد ایران نقش مهمی در توزیع، عرضه و نظارت بر مواد غذایی سالم در بازارهای بین‌المللی دارد که این تأثیر باید از حالت بالقوه به بالفعل تبدیل شود.
رئیس سازمان ملی استاندارد یکی از مهم‌ترین اقدامات این سازمان در سال‌های گذشته را رهبری این سازمان در کمیته خاور نزدیک استانداردهای بین‌المللی غذایی (کودکس) عنوان کرد و گفت: ایران در چهار سال گذشته در این سمت بوده که نشان دهنده تأثیر گذاری ما در حوزه استاندارد است.
به گفته وی، موضوع اصالت مواد غذایی نیز پیشنهادی است که ایران در این کمیته مطرح و با موافقت افراد تصویب شده و ایران مسئولیت‌هایی را در این باره به عهده گرفته و این موضوع در کمیته خاور نزدیک در حال پیگیری است.
پیروزبخت در ادامه با بیان اینکه در سال‌های گذشته همکاری و هم‌افزایی بین دستگاه‌هایی که در گذشته رقیب یکدیگر شناخته می‌شدند بیشتر شده، تصریح کرد: در حال حاضر باید تلاش کنیم سیستم‌های پایداری کشاورزی و مواد غذایی را ارتقا دهیم و همکاری همه جانبه در جهت سلامت عمومی، بهداشت حیوانات و کشاورزی را تقویت کنیم.
وی افزود: همچنین مدیریت تجزیه و تحلیل خطرات ایمنی مواد غذایی باید در کل زنجیره مواد غذایی صورت بگیرد و استانداردهای ملی با استانداردهای بین‌المللی به ویژه استانداردهای کودکس منطبق باشد.
رئیس سازمان ملی استاندارد در ادامه از رونمایی پروژه‌ای در پژوهشگاه این سازمان در زمینه تنظیم مقررات فنی در کشور در آینده نزدیک خبر داد و گفت: کمیته هادی ایمنی مواد غذایی که در نشست امروز سند آن امضا شد، در زمینه ایمنی مواد غذایی فعالیت ویژه خواهد داشت و تا سال آینده گزارش عملکرد این کمیته به اطلاع عموم خواهد رسید.
این مقام مسئول در پایان با اشاره به وجود کاستی‌هایی در حوزه نظارت و اهمیت موضوع ارزیابی ریسک، تصریح کرد: باید با کمک دستگاه‌های مختلف ساختاری در حوزه ارزیابی ریسک، از مزرعه تا سفره پیش‌بینی شود.
به گزارش ایسنا، سازمان ملل متحد در سال ۲۰۱۹ با هدف تضمین ایمنی غذایی و ارتقا سلامتی با شعار "ایمنی غذایی، مسئولیت همگانی" هفت ژوئن را به عنوان "روز جهانی ایمنی مواد غذایی" نام‌گذاری کرد.
انتهای پیام
