بانک مرکزی به بازار ارز مسلط است
رئیس کل بانک مرکزی با تاکید بر این‌که بانک مرکزی به بازار ارز مسلط است، گفت: به مردم اعلام می‌کنیم که هیچ یک از بنیان‌های اقتصادی تعیین کننده نرخ ارز در کشورمان، تغییر پیدا نکرده و صادرات و تقاضای ارز را رصد می‌کنیم و هیچ مشکلی از نظر ذخایر و تثبیت بازار نداریم.
به گزارش ایسنا، عبدالناصر همتی در جمع خبرنگاران تبریز با اشاره به اهمیت بازار حواله در بازار ارز اظهار کرد: یکی از موفقیت‌های بانک مرکزی این بوده است که با گذشت دو ماه و نیم از سال و با وجود تعطیل بودن عمده روزها مبلغی حدود ۹.۵ میلیارد دلار برای کالاهای وارداتی تأمین کردیم و راه‌های خوبی را برای تأمین درآمد ارزی کشور در نظر گرفتیم، این روند را ادامه خواهیم داد و بازار به تدریج با نرخ منطقی شکل خواهد گرفت.
وی اضافه کرد: امیدواریم با روندی که برای صادرات‌های غیرنفتی پیدا کرده‌ایم و راه‌های بازگرداندن ارز ناشی از صادرات به چرخه اقتصادی، مسائل پیش آمده را پشت سر بگذاریم. با جدی گرفتن رونق تولید و برنامه‌ریزی برای محدود شدن واردات و افزایش صادرات، شاهد توسعه و پیشرفت کشور در چارچوب اصولی و به طور مستقل خواهیم بود.
او با بیان این‌که متأسفانه در بازار ارز همواره شاهد تلاش تعدادی از افراد با استفاده از ابزارهای سیاسی برای بالا پایین کردن بازار ارز بوده‌ایم، اظهار کرد: با توجه به وضع تحریم‌های ظالمانه دولت آمریکا علیه ملت ایران، هدف اصلی‌مان رشد صادرات غیر نفتی و برگرداندن ارز به چرخه اقتصادی کشور است.
همتی هدف از سفر دو روزه‌اش به تبریز را لبیک گفتن به فعالان اقتصادی و مسئولان استان و بررسی مسائل و مشکلات مربوط به تولید و صادرات اعلام کرد و گفت: استان آذربایجان شرقی هم از نظر تولید و هم از نظر صادرات جزو استان‌های مهم کشور است، با توجه به نامگذاری امسال به عنوان سال رونق تولید از سوی مقام معظم رهبری، برنامه‌هایی جدی برای تأمین نیازهای تولیدکنندگان داریم.
وی در ادامه با اشاره به اثرات سفر نخست وزیر ژاپن به ایران خاطرنشان کرد: گسترش روابط اقتصادی ایران با ژاپن، روابط دو جانبه و سرمایه گذاری ژاپن در بخش‌هایی از اقتصاد کشور در جلسه رئیس جمهور با نخست وزیر ژاپن مورد بحث و تاکید قرار گرفت؛ روابط دیرینه‌ای با ژاپن داریم و مطمئن هستم که با این سفر روابط دو طرف تقویت می‌شود.
انتهای پیام
