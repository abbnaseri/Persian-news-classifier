ایرانی‌ها چقدر آبمیوه مصرف می‌کنند؟
رئیس انجمن صنایع تولید و صادرات کنسانتره و آبمیوه گفت که مصرف آبمیوه در ایران حدود ۲۰ درصد کمتر از مصرف آن در کشورهای اروپایی است.
ولی‌الله داوودآبادی در گفت‌وگو با ایسنا، اظهار کرد: سرانه مصرف آبمیوه در کشور ۱۱ لیتر در سال است.
وی با بیان اینکه در گذشته مصرف آبمیوه در ایران به صورت مغازه‌ای و بعضاً در مواردی نه چندان بهداشتی بود، گفت: با شروع فعالیت واحدهای تولید صنعتی آبمیوه مصرف این محصول به تدریج رونق گرفت.
رئیس انجمن صنایع تولید و صادرات کنسانتره و آبمیوه همچنین با بیان اینکه مصرف آبمیوه در کشورهای اروپایی بیش از بیست درصد بیشتر از ایران است، تصریح کرد: مصرف میوه تازه در ایران بیشتر از کشورهای اروپایی است که به نظر می‌رسد یکی از دلایل تفاوت میزان مصرف آبمیوه، همین موضوع باشد.
به گزارش ایسنا، برخی از کارشناسان تغذیه مصرف زیاد آبمیوه را توصیه نمی‌کنند و معتقدند که در جریان آبمیوه‌گیری، تنها قند موجود در میوه که از نوع فروکتوز است در آبمیوه باقی می‌ماند که مصرف زیاد این قند نیز می‌تواند عوارضی همچون چربی خون، فشار خون، سندروم متابولیک چاقی و… را در پی داشته باشد بنابراین مصرف میوه تازه در برابر آبمیوه ارجحیت دارد.
انتهای پیام
