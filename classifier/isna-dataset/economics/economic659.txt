تقویت ارزش لیر پس از انتخابات استانبول
با اعلام خبر پیروزی نماینده مخالفان دولت در انتخابات شهرداری استانبول، ارزش لیر تقویت شد.
به گزارش ایسنا به نقل از دیلی صباح، به دنبال شکست نماینده حزب حاکم ترکیه در انتخابات شهرداری استانبول و قبول این شکست توسط وی که به ابهام در خصوص وضعیت سیاسی بزرگ‌ترین شهر ترکیه تا حدود زیادی خاتمه داد، ارزش لیر در برابر بسیاری از همتایانش تقویت شد. انتخابات شهرداری استانبول برای بار دوم برگزار شده بود و عدم قبول نتایج انتخابات نخست توسط دولت به کاهش محسوس لیر منجر شده بود.
در معاملات روز سه‌شنبه صرافی‌های استانبول، هر دلار با دو درصد کاهش نسبت به روز گذشته به ازای ۵.۷۱۷ لیر مبادله شد و شاخص بورس استانبول نیز با صعود ۲.۱۵ درصدی، خود را به سطح ۹۶ هزار و ۳۹.۵ واحد رساند. بورس استانبول روز جمعه هفته گذشته با قرار گرفتن در سطح ۹۴ هزار و ۲۲.۲۸ واحد در کمترین سطح این ماه خود قرار داشت.
تا چهار سال آینده ترکیه شاهد انتخابات بزرگ دیگری نخواهد بود و دولت با توجه به شکست خود در استانبول تلاش خواهد کرد تا بیشتر بر روی مسائل اقتصادی متمرکز شود و اصلاحات ساختاری وعده داده شده خود را به پیش ببرد.
امروز هم‌چنین هر یورو به ازای ۶.۶۱۷۷ لیر، هر پوند انگلیس به ازای ۷.۳۹۵۱ لیر، هر دلار استرالیا به ازای ۴.۰۳۷ لیر، هر دلار کانادا به ازای ۴.۳۹۹۷ لیر و هر فرانک سوئیس به ازای ۵.۹۷۸۴ لیر مبادله شدند. لیر ترکیه در برابر بیشتر ارزهای آسیایی نیز صعودی بود به گونه‌ای که هر لیر امروز به ازای ۱۱.۹۴۲۶ روپیه هند و ۱۸.۴۳۱۸ ین ژاپن مبادله شد.
لازم به ذکر است لیر در ماه‌های اخیر در محدوده کاهشی قرار گرفته بود. در شرایطی که متوسط نرخ برابری دلار در سال ۲۰۱۸ معادل ۴.۸۲ دلار بوده است، در ماه آوریل این نرخ به ۵.۷۵ افزایش یافته است. هم‌چنین حساب‌های بانکی ارزی در ماه می ۷ درصد افزایش یافته است و این در حالی است که سپرده‌های بر حسب لیر ۳.۵ درصد کاهش یافته است که نشان دهنده افزایش تمایل مشتریان ترک به جایگزینی لیر با ارزهای خارجی بوده است.
انتهای پیام
