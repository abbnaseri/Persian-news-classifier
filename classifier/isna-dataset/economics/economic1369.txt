مزدا هم به خودروهای برقی روی آورد
شرکت خودروسازی مزدا به تازگی اعلام کرده است که قصد دارد در دو سال آینده چند خودروی جدید هیبریدی، الکتریکی و پلاگین هیبریدی معرفی و عرضه کند.
به گزارش ایسنا، آکیرا ماروموتو، مدیر ارشد اجرایی شرکت خودروسازی مزدا به تازگی در مصاحبه و گفت‌وگویی با گزارشگر اتوماتیو نیوز در اروپا اعلام کرده است که یک خودروی برقی مزدا در سال ۲۰۲۰ میلادی معرفی و رونمایی خواهد شد. وی در ادامه سخنانش همچنین خاطرنشان کرده است که این شرکت ژاپنی در نظر دارد چند خودروی هیبریدی و پلاگین هیبریدی نیز تا سال ۲۰۲۱ و ۲۰۲۲ میلادی معرفی و روانه بازارهای جهانی کند.
در سال‌های اخیر که خودروهای برقی، پاک و دوستدار محیط زیست از استقبال و محبوبیت بی نظیری از سوی کاربران، مشتریان و دولت‌های مختلف جهان برخوردار شده‌اند، بسیاری از خودروسازان به شدت در تلاشند تا با توسعه، تولید و عرضه محصولات پاک و دوستدار محیط زیست نظر و توجه مخاطبان و مشتریان را به خود جلب کنند و سهم بیشتری از بازارهای جهانی را به خود اختصاص دهند.
بر اساس گزارش وب سایت engadget، به عقیده کارشناسان و تحلیلگران، از سخنان مدیر ارشد اجرایی مزدا می‌توان دریافت که این خودروی برقی حاصل همکاری با شرکت تویوتا که در این زمینه پیشگام بوده است، نخواهد بود و به نظر می‌رسد که مزدا با تکیه بر دانش و تخصص مهندسان و متخصصان خود تصمیم گرفته است که از فناوری‌های روز و پیشرفته صنعت خودروسازی نوین بهره‌گیری کند و به تولید خودروهای برقی و پاک بپردازد.
از آنجایی که قوانین و مقررات اتحادیه اروپا در خصوص انتشار گازهای آلاینده و مصرف سوخت وسایل نقلیه به شدت سخت‌گیرانه خواهد شد، به نظر می‌رسد فرصت پیش روی خودروسازان جهانی برای کاهش مصرف سوخت، آلایندگی و همچنین تلاش برای حفاظت از محیط زیست در حال اتمام است و آنها باید برای حفظ سهم خود در بازار کشورهای اروپایی تلاش کنند تا همچنان شانس حضور در این بازار بزرگ و ارزشمند را داشته باشند.
همانطور که در گزارش‌های قبلی نیز ذکر شده بود، اروپا همواره یکی از بزرگترین و محوری‌ترین بازارهای خرید و فروش خودروهای پاک برقی و هیبریدی بوده است به گونه‌ای که در برخی از کشورهای شمال اروپا (منطقه اسکاندیناوی) همچون نروژ، هلند، فنلاند، سوئد و دانمارک آمار قابل توجهی از بازار فروش وسایل نقلیه به خودروهای الکتریکی تعلق داشته است.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند. افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
خودروهای الکتریکی انواع و اقسام مختلفی دارند که از جمله مهم‌ترین آنها می‌توان به خودروهای تمام الکتریکی، هیبریدی و پلاگین هیبریدی اشاره کرد. در این میان خودروهای تمام الکتریکی و پلاگین هیبریدی از محبوبیت بسیار زیادی در نروژ برخوردار شده‌اند؛ به گونه‌ای که تازه‌ترین آمارها حاکی است بالغ بر ۶۰ درصد خودروهای جدید فروخته شده در این کشور به این نوع خاص از وسایل نقلیه تعلق داشته است.
خودروهای پلاگین هیبریدی که به اختصار PHEV نامیده می‌شوند، در مقایسه با مدل‌های هیبریدی به باتری‌های قدرتمندتری مجهز شده‌اند؛ بنابراین مسافت قابل پیمایش آن‌ها نیز در حالت تمام برقی بیش‌تر است. همان‌طور که از نام این‌گونه خودروها مشخص است، باتری‌های به‌کار رفته در آن قابلیت شارژ شدن با برق شهری در منزل یا ایستگاه‌های شارژ مخصوص این خودروها را دارند.
در سال‌های گذشته، بسیاری از کشورهای جهان از جمله در اروپا به منظور کاهش آلودگی هوا بجای خودروهای بنزینی، از خودروهای دیزلی استفاده می‌کردند اما پس از آنکه معلوم شد خودروهای دیزلی هم دستکاری شده‌اند، فروش آنها به طور قابل ملاحظه‌ای کاهش یافت.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا، حفظ محیط زیست و کاهش دمای کره زمین، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
