تولید بنزین ایران رکورد می‌زند
 سال گذشته وزارت نفت توانست در تولید بنزین خودکفا شود و دروازه‌های واردات این فرآورده استراتژیک به کشور را ببندد. اکنون نیز شاهد افزایش تولید این فرآورده هستیم تاجایی  که در هفته جاری بالاترین رقم تاریخی تولید بنزین در ایران ثبت خواهد شد.
به‌گزارش ایسنا، خودکفایی در تولید بنزین یکی از اهداف وزارت نفت طی چند سال اخیر بوده است و بر این اساس میزان تولید بنزین در کشور به مرور زمان افزایش یافت؛ به طوری‌که در فاصله سال‌های ۵۷ تا ۵۹ به‌طور میانگین روزانه ۱۴ میلیون لیتر بنزین در کشور تولید شده که این مقدار در فاصله سال‌های ۹۶ تا ۹۷ (۹ ماه ابتدای سال) با افزایش ۵.۹ برابری به میانگین روزانه ۸۳ میلیون لیتر افزایش یافته است، این در حالی است که مصرف روزانه بنزین در کشور نیز رقمی در همین حدود را تعقیب کرده است؛ به نحوی که در فاصله سال‌های ۹۶ تا ۹۷ به‌طور میانگین روزانه حدود ۸۸ میلیون لیتر بنزین در کشور مصرف شده است.
واردات این فرآورده در کشور اما در فاصله سال‌های ۵۷ تا ۵۹ صفر بوده و به تدریج با افزایش تعداد خودروها و رشد زندگی شهرنشینی به ۳.۷ میلیون لیتر در روز در فاصله سال‌های ۶۴ تا ۶۷ رسیده و در فاصله سال‌های ۸۴ تا ۸۷ به بالاترین حد خود (۱۶.۸ میلیون لیتر در روز) رسیده است و پس از آن با روندی کاملاً کاهشی به ۷.۶ میلیون لیتر در روز در فاصله سال‌های ۹۲ تا ۹۵ (دولت یازدهم) رسیده است.
رقم واردات بنزین در فاصله سال‌های ۹۶ تا ۹۷ (۹ ماهه ابتدای سال) ۵.۹ میلیون لیتر ثبت شده است که این رقم به گفته مدیرعامل شرکت ملی پالایش و پخش فرآورده‌های نفتی از محل راه‌اندازی فازهای سه‌گانه پالایشگاه میعانات گازی ستاره خلیج‌فارس و دستیابی به خودکفایی در تأمین بنزین مورد نیاز کشور، ابتدای مهرماه ۹۷ به صفر رسیده و دیگر بنزینی وارد کشور نشده است.
تولید بنزین کشور از ۱۱۰ میلیون لیتر در روز عبور می‌کند
اما بیژن زنگنه - وزیر نفت - در آخرین صحبت‌های خود درباره وضعیت تولید بنزین در کشور، گفته است: در این هفته مقدار تولید بنزین کشور از ۱۱۰ میلیون لیتر در روز عبور می‌کند و این بالاترین رقم تاریخی است که تاکنون داشته‌ایم.
وی با بیان این‌که همه فرآورده‌ها از جمله بنزین و گازوئیل، گاز مایع، نفت کوره و سوخت جت در کشور به صورت مازاد برای صادرات وجود دارد، اظهار کرد: برنامه‌ریزی جدی برای صادرات این فرآورده‌ها از طریق خشکی و دریا شده است.
از سوی دیگر کارشناسان معتقدند که ارقام سرسام‌آوری که درباره میزان مصرف سوخت، یارانه و قاچاق سوخت منتشر می‌شود، زنگ خطر را درباره وضعیت این فرآورده نفتی و بودجه‌ای که در این زمینه دود می‌شود، به صدا درآورد و دولت را بر آن داشت تا راهکاری را برای سامان‌دهی وضع موجود به کار گیرد.
برای این منظور سناریوهای مختلفی روی میز دولت و مجلس قرار گرفت که مهم‌ترین آن بازگشت کارت سوخت و در پی آن سهمیه‌بندی بنزین بود. در این راستا زمستان سال گذشته، شرکت ملی پالایش و پخش فرآورده‌های نفتی اعلام کرد بازگشت کارت سوخت جدی است و از مالکان خودرو و موتور سیکلتی که فاقد کارت سوخت بودند خواست تا برای دریافت کارت سوخت المثنی اقدام کنند.
از ۲۰ مرداد استفاده از کارت سوخت اجباری است
سرانجام طبق اعلام امیر وکیل‌زاده - مدیر عامل شرکت ملی پخش فرآورده‌های نفتی - استفاده از کارت سوخت اجباری شد و عرضه بنزین در جایگاه‌های سراسر ایران از ۲۰ مردادماه امسال صرفاً با ارائه کارت هوشمند سوخت خودرو امکانپذیر خواهد بود.
اصلاح الگوی مصرف انرژی در ایران به یک الزام تبدیل شده و استقرار مدیریت انرژی در صنایع مختلف نیز از جمله اقدام‌هایی است که به بهبود مصرف کمک می‌کند. بر این اساس، فرهنگ‌سازی از الزام‌های بهینه‌سازی مصرف سوخت عنوان شده و شرکت بهینه‌سازی مصرف سوخت در این راستا برنامه‌هایی را در نظر گرفته تا بتوان از این افزایش تولید نهایت استفاده را در کشور کرد.
انتهای پیام
