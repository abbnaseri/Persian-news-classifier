رفت و آمد مشتریان قلابی در وزارت نفت
وزیر نفت از مراجعه مشتریان قلابی با هدف به دست آوردن اطلاعات از شرایط فروش نفت ایران خبر داده است. به گفته او، روزانه ۱۰ نفر برای خرید نفت مراجعه می‌کنند که ۷۰ درصد آن‌ها مشتری واقعی نیستند و می‌خواهند اطلاعات بگیرند که ایران چطور نفت می‌فروشد و چطور می‌خواهد پول‌هایش را دریافت کند. 
به‌گزارش ایسنا، این روزها وزارت نفت روزهای پرتلاطمی را پشت سر می‌گذارد؛ همین موضوع نیز به بازار شایعات و حضور بیش‌تر سوداگران دامن می‌زند. یکی از موضوعاتی که در هجمه‌های اخیر علیه وزارت نفت قابل مشاهده است، تمایل سرمایه‌گذاران خارجی و عدم استقبال زنگنه از آن‌ها است؛ موضوعی که با واکنش‌وزارت نفت مواجه شده و وزیر نفت درباره یکی از این بحث‌ها، توضیح داده است: این موضوع که گفته می‌شود یک برزیلی عنوان کرده که می‌خواهد پالایشگاهی با ظرفیت یک میلیون و ۲۰۰ هزار بشکه در روز احداث کند و نصف سهام آن را هم مجانی به ایران بدهد و اصلاً نمی‌خواهد پولی از ما دریافت کند، منطقی نیست چراکه ارزش این سهام رایگان ۱۲ میلیارد دلار است.
وی ادامه داد: حداقل سرمایه‌گذاری پالایشگاه در هر بشکه ۲۰ هزار دلار است و یک پالایشگاه ۱.۲ میلیون بشکه‌ای حداقل ۲۴ میلیارد دلار سرمایه‌گذاری می‌خواهد؛ یعنی این فرد برزیلی می‌خواسته ۱۲ میلیارد دلار به ما بدهد و در مقابل من فقط باید بگویم نفت تو را تأمین می‌کنم. درواقع من ۱۲ میلیارد دلار را به راحتی از دست داده‌ام. این‌طور که باید از ما تست روانشناسی برای سلامت عقل بگیرند که از چنین پیشنهادی استقبال نکرده‌ایم.
حرف‌هایی می‌زنند که بسیار عجیب است
وزیر نفت با طرح این سوال که آیا فقط ایران در دنیا نفت دارد؟ گفت: آمریکا، عربستان و بسیاری از کشورهای دیگر نیز نفت دارند؛ پس برای چه این فرد باید چنین امتیاز بی‌نظیری را فقط به ایران بدهد؟ حرف‌هایی می‌زنند که بسیار عجیب است! یک یا دو بار شخصی نزد من آمد که ۱.۲ میلیون دلار هم پول نداشت و آن وقت درباره میلیاردها دلار حرف می‌زد. هر دفعه پیش من آمد، به او گفتم که با این سرمایه‌گذاری موافقم، استقبال می‌کنم؛ کتبی هم نوشتم موافقم و بعد هم گفتم شما فقط برو به آن شرکتی که گفته فاینانس و سرمایه‌گذاری می‌کند، بگو یک نامه به من بنویسد، گفتند که شرکت چینی CNPC یا SINOPEC گفته که این کار را انجام می‌دهد.
زنگنه افزود: در پاسخ گفتم من مدام با CNPC یا SINOPEC ملاقات دارم، تا به حال حتی یک کلمه درباره این سرمایه‌گذاری عظیم که می‌گوئید با من حرف نزده‌اند. بگویید یک نامه به ما بنویسند که ما در جریان این سرمایه‌گذاری هستیم و می‌خواهیم سرمایه‌گذاری کنیم، گفت می‌روم و می‌آورم، رفته که بیاورد.
وی با بیان این‌که شاید روزانه ۱۰ نفر برای خرید نفت به ما مراجعه می‌کردند که ۷۰ درصد آن‌ها مشتری واقعی نیستند، گفت: محتمل است که بخواهند اطلاعات بگیرند که ما چطور نفت می‌فروشیم و چطور می‌خواهیم پول‌هایمان را دریافت کنیم، می‌خواهند از تمام سیستم ما سردرآورند، البته تا آن‌ها حرف می‌زنند متوجه منظورشان می‌شویم.
وزیر نفت ابراز کرد: می‌فهمیم که می‌خواهند از داخل و خارج، ایرانی و غیرایرانی از ما اطلاعات به دست بیاورند، خیلی‌ها می‌گویند؛ یک فرد ثروتمندی هست که ۳۰ میلیارد دلار پول دارد و آماده است ۳ میلیارد دلار آن را فوری پرداخت کند که ما همه این داستان‌ها را می‌دانیم و این داستان تکراری است. برخی از این داستان‌سرایان می‌گویند " فردی عاشق ایران بوده و اصلاً یک شیخ کویتی است و فوری پول می‌آورد."، اما بیش‌تر مواقع این داستان‌ها کذب محض است.
انتهای پیام
