قاچاق استخراج پنهانی "رمز ارزها" با سوخت یارانه‌ای
معاون برق و انرژی وزیر نیرو گفت: استخراج رمز ارزها از جمله استخراج بیت‌کوین با سوخت فسیلی یارانه‌ای و با هزینه صنعت برق نوعی قاچاق انرژی الکتریکی است.
به گزارش ایسنا، همایون حائری اظهار کرد: هم‌اکنون در کشور عده‌ای با بهره‌گیری از سوخت فسیلی یارانه‌ای و هزینه‌های یارانه‌ای صنعت برق اقدام به استخراج رمز رزها همچون بیت‌کوین می‌کنند که این کار اگر به صورت پنهانی و بدون پایش برق مصرفی هم باشد، می‌تواند مفهوم قاچاق انرژی را در اذهان القا نماید.
وی ادامه داد: دولت در حال تدوین نرخ و ضوابط لازم برای فعالیت استخراج رمز ارزها است و به زودی شرایط این کار برای استفاده از شبکه برق سراسری اعلام می‌شود.
بنا بر اعلام وزارت نیرو پیش از این، معاون وزیر نیرو در امور برق و انرژی در نشست خبری خود اعلام کرده بود اگر اقدام مؤثری در زمینه مصرف برق واحدهای استخراج بیت‌کوین صورت نگیرد این امر به شدت برای صنعت برق مشکل‌ساز خواهد شد و بایستی تا حدود دو هزار و ۵۰۰ مگاوات از توان تولید خود را صرف تأمین برق این واحدها کنیم.
حائری گفته بود استخراج هر بیت کوین حدود ۷۲ هزار کیلووات ساعت برق مصرف می‌کند و اگر اقدامی مؤثری در زمینه مصرف این مراکز صورت نگیرد این امر به شدت برای صنعت برق مشکل‌ساز خواهد شد و بایستی تا حدود دو هزار و ۵۰۰ مگاوات از توان تولید خود را صرف تأمین برق این واحدها کنیم.
انتهای پیام
