کاربران ایرانی چقدر از اینترنت نسل سه و چهار استفاده می‌کنند؟
 آمار منتشره از مقایسه فناوری‌های دسترسی به اینترنت نشان می‌دهد اینترنت نسل سه و چهار، ۸۶ درصد استفاده کاربران را شامل می‌شود.
به گزارش ایسنا، در حال حاضر انواع سرویس‌های موجود در اینترنت در ایران، به‌دلیل داشتن ویژگی‌های متمایز از هم، برای کاربران با شرایط مکانی و موقعیتی متفاوت ارائه می‌شود. سرویس‌های پرسرعت فراهم‌شده از سرویس‌های ثابت تا نقطه به نقطه و درنهایت همراه را شامل می‌شوند که هر سرویس نیز در خود دارای انواع مختلفی سرویس‌های متمایز از هم است که کاربران اینترنتی بسته به شرایط و نیاز خود می‌توانند مناسب‌ترین سرویس را انتخاب کنند.
مطابق آخرین آمار منتشره در وب‌سایت سازمان تنظیم مقررات و ارتباطات رادیویی، تا پایان سال ۱۳۹۷، استفاده از اینترنت استفاده نسل‌های سه و چهار اینترنتی، با ۶۴ میلیون و ۱۳۷ هزار و ۱۱۲ مشترک، به ۸۶ درصد رسیده است و نشان از رشد اینترنت سیار دارد.
پس از آن اینترنت پهن‌باند DSL است که با هشت میلیون و ۸۸۱ هزار و ۷۶۷ مشترک، ۱۲ درصد را شامل می‌شود. اینترنت TD-LTE با یک میلیون و ۲۲۳ هزار و ۳۷۷ مشترک، دو درصد را تشکیل می‌دهد و WiFi با ۲۷۶ هزار و ۳۳۹ مشترک، سهمی کمتر از یک درصد دارد.

انواع اینترنت پرسرعت کدامند؟
یکی از انواع اینترنت پرسرعت، اینترنت ثابت است که اینترنت‌های ADSL ،VDSL و FTTX را شامل می‌شود؛ این دسته به یک مکان مشخص و محدوده جغرافیایی خاص یا بستر فیزیکی محدود هستند و خارج از این محدوده‌ی مشخص، امکان استفاده از این سرویس وجود ندارد.
اینترنت ADSL جز قدیمی‌ترین سرویس‌های اینترنت در جهان است که با استفاده از خطوط تلفن ثابت و بدون ایجاد مزاحمت برای تماس‌های صوتی، اطلاعات را از مراکز مخابراتی به روی مودم می‌آورد و قابلیت سرعت دانلود تا ۲۴ مگابیت بر ثانیه و سرعت آپلود تا دو مگابیت را دارد. اینترنت VDSL هم از دیگر انواع DSL است که البته سرعت دانلود و آپلود بیش‌تری دارد.
یکی دیگر از انواع اینترنت پرسرعت، سرویس‌های ثابت بی‌سیم است که انواع ADSL، TD-LTE، وایمکس و اینترنت نقطه به نقطه بی‌سیم را شامل می‌شود. این دسته از سرویس‌ها همان اینترنت پرسرعت ثابت هستند، با این تفاوت که در همان حوزه مکانی قابلیت اتصال بی‌سیم را دارند و هم‌چنین امکان اتصال چند دستگاه، به‌صورت همزمان را فراهم می‌کنند. هم‌چنین اینترنت TD-LTE حداکثر سرعت آزمایشگاهی ۱۱۰ مگابیت بر ثانیه را دارد و حداکثر سرعت عملیاتی آن هم، ۴۰ مگابیت بر ثانیه برآورد شده است.
در کنار سرویس‌های اینترنت ثابت، اینترنت همراه است که در سال‌های گذشته در مقایسه با اینترنت ثابت، رشد بیش‌تری داشته و در مواردی حتی سرعت بیش‌تری ارائه می‌دهد. این سرویس‌ها، قابلیت استفاده در تمامی نقاط تحت پوشش اپراتور خود را دارند، اما به دلایلی هم‌چون دوری از شبکه پوشش شهری اپراتور خود ثبات قطعی سرعت و کیفیت سرویس وجود ندارد. خدمات این سرویس‌های همراه روی گوشی‌های تلفن همراه یا سایر تجهیزات سیم‌کارت‌خور مانند تبلت‌ها قابل دریافت است و خدماتی از قبیل اینترنت نسل دو، نسل سه و چهار ارائه می‌دهد.
انتهای پیام
