رئیس صندوق بین المللی پول، رئیس بانک مرکزی اروپا می شود
کریستین لاگارد به طور موقت از ریاست صندوق بین المللی پول استعفا داد.
به گزارش ایسنا به نقل از خبرگزاری فرانسه، کشورهای اروپایی برای ریاست کریستین لاگارد، رئیس فعلی صندوق بین‌المللی پول بر بانک مرکزی اروپا به توافق رسیده‌اند و وی در روزهای پیش رو رسماً جانشین ماریو دراگی ایتالیایی خواهد شد که برای دو دوره متوالی ریاست این بانک را بر عهده داشت.
ماریو دراگی تا ماه نوامبر رئیس بانک مرکزی اروپا باقی خواهد ماند و جایگزین او کار سختی را با توجه به کاهش رشد اقتصادی کشورهای اروپایی و پایین بودن نرخ تورم خواهد داشت. لاگارد در نخستین واکنش به ریاست خود بر بانک مرکزی اروپا در بیانیه‌ای اعلام کرد: افتخار می‌کنم به اینکه نامزد ریاست بر بانک مرکزی اروپا شده‌ام، در مشورت با کمیته اخلاق صندوق بین‌المللی پول تصمیم گرفتم که به طور موقت از ریاست این صندوق استعفا دهم.
بدین ترتیب خانم لاگارد دو سال زود تر از موعد پایان ریاست خود بر صندوق بین‌المللی پول این نهاد را ترک می‌کند و برای شروع ریاست دوره چهار ساله خود بر بانک مرکزی اروپا به فرانکفورت خواهد آمد. تا زمان انتخاب جانشین لاگارد، دیوید لیپتون عهده دار هدایت صندوق بین‌المللی پول خواهد بود. لیپتون در حال حاضر قائم مقام لاگارد است.
اگر لیپتون رئیس صندوق بین‌المللی پول شود سنت‌شکنی جدیدی اتفاق خواهد افتاد چرا که به طور سنتی اروپایی‌ها عهده دار مدیریت صندوق و آمریکایی‌ها عهده دار هدایت بانک جهانی بوده‌اند.
مارک زوبل، از مقامات اسبق وزارت خزانه داری آمریکا گفت: لاگارد یک فروشنده فوق‌العاده و دارای توانایی برقراری ارتباط بالایی با طرف‌های مختلف است. او بخش زیادی از دوران خود را به مسائل پولی اختصاص داده است.
لاگارد از طرفداران سرسخت جهانی شدن و از مخالفان رویکرد فعلی دولت ترامپ در زمینه رویکرد حمایت گرایانه تجاری است.
انتهای پیام
