تضاد آینده نفتی عراق با توافق نفتی اوپک 
عراق پس از شکست داعش و احیای ثبات، تولید نفت خود را در ماه‌های اخیر افزایش داده و به صحنه نفت جهانی بازگشته است.
به گزارش ایسنا، اما موفقیتی که عراق صنعت نفت خود را بر آن بنا کرده است، با سایر اعضای اوپک که در سومین سال اجرای توافق کاهش تولید گروهی و تقویت قیمت‌ها هستند، در تضاد است.
عراق با وجود انتقاد سایر کشورهای عضو اوپک از جمله عربستان سعودی، مکرراً سهمیه تولید نفت خود را رعایت نکرده است و مطمئناً در دیدار روز دوشنبه این تولیدکنندگان در وین، مجدداً هدف سرزنش قرار می‌گیرد.
با این حال ثامر غضبان، وزیر نفت عراق از سایر همتایان خود در اوپک خواسته است وضعیت عراق را درک کنند. پیام وی به این گروه که قرار است برای تمدید دور فعلی کاهش تولید نفت پس از ژوئن تصمیم‌گیری کند، این است که عراق به پول فروش نفت نیاز دارد زیرا اقتصاد این کشور شکننده مانده است و مردم پس از سال‌ها جنگ، خواهان مشاهده مزایای فروش نفت هستند.
وزیر نفت عراق در کنفرانس سرمایه گذاری نفت عراق در لندن گفت: تقاضای زیادی برای درآمدهای نفتی که بیش از ۹۰ درصد بودجه دولت عراق را تشکیل می‌دهد و فشار زیادی از سوی مردم عراق برای فراهم کردن مزایا، شغل، ضرورت زیرساخت، مدارس و به همین ترتیب وجود دارد.
طبق جدیدترین نظرسنجی اوپک پلاتس، عراق در ماه مه ۴.۸۲ میلیون بشکه در روز نفت در مقایسه با ۴.۴۳ میلیون بشکه در روز در ماه مه سال ۲۰۱۸ تولید کرد. این میزان تولید بالاتر از سهمیه ۴.۵۱ میلیون بشکه در روز عراق تحت توافق کاهش تولید اوپک است.
با وجود سطح پایین پایبندی عراق به این توافق، غضبان گفته است عراق از تمدید کاهش تولید حمایت می‌کند و این توافق تاکنون به حد کافی مؤثر بوده است. وی خواستار تمدید توافق کاهش تولید در سطح فعلی شده است.
حمایت از تمدید کاهش تولید نفت به نفع عراق است زیرا احتمالاً به بالا رفتن قیمت‌های نفت منجر می‌شود اما تداوم تولید در سطح بالاتر از میزانی که با اوپک توافق کرده است، کسب حداکثر درآمد نفتی ممکن را برای این کشور تضمین می‌کند.
نیام مک بوری، تحلیلگر ارشد امور عراق در شرکت وریسک ماپل کرافت در این باره چنین می‌گوید: زمانی که بحث پایبندی مطرح می‌شود اقتصاد عراق نمی‌تواند چنین چیزی را تقبل کند و اگر سعودی‌ها به کاهش بیشتر تولید ادامه دهند، مناسب منافع عراق خواهد بود. عراق نمی‌تواند در برابر کاهش تولید و از دست دادن سهم بازار تاب بیاورد.
تحریم‌های آمریکا علیه ایران وضعیت عرضه اوپک را پیچیده کرده است. عراق اصرار دارد که جای نفت ایران را نمی‌گیرد با این حال بسیاری از مشتریان دو کشور را آسیایی‌ها تشکیل می‌دهند.
همچنین عراق سرگرم توسعه روابط سیاسی با عربستان سعودی است که در بیش از ۱۰ سال گذشته به دلایل متعدد از جمله روابط نزدیک‌تر عراق با ایران تیره شده بود.
برهام صالح، نخست وزیر عراق به نمایندگان "کاتام هاوس" اظهار کرد: روابط ما با سعودی‌ها فوق‌العاده بهبود پیدا کرده و ما تصدیق می‌کنیم که این امر برای امنیت عراق بسیار حیاتی است.
تعهدات قراردادی نیز مانع از این می‌شود که عراق کاهش تولید توافق شده را اعمال کند. عراق در مارس و آوریل شاهد سطح بالاتری از پایبندی به کاهش تولید بود اما عمده کاهش تولید مربوط به میادین شرکت نفت بصره بود و شرکت‌های نفتی بین‌المللی فعال در عراق را شامل نشد. روابط عراق با شرکت‌های نفتی بین‌المللی از همیشه بیشتر اهمیت دارد زیرا این کشور به تداوم سرمایه گذاری در سال‌های آینده نیاز دارد.
اگرچه امنیت در عراق بهبود قابل توجهی پیدا کرده اما مشکلات امنیتی در این کشور به کلی رفع نشده است. شرکت اکسون موبیل چندی پیش با خارج کردن کارکنانش از بصره، به سطح بالاتر تهدیدات امنیتی واکنش نشان داده بود.
در اواسط ژوئن یک موشک به پایگاه تحت اداره شرکت حفاری دولتی عراق اصابت کرد اما تأسیسات تولید در این حمله آسیب ندید. با این حال ثبات جدید عراق به معنای افزایش خوش بینی درباره جذب سرمایه گذاری در این کشور است.
بر اساس گزارش پلاتس، آژانس بین‌المللی انرژی در گزارش آوریل خود اعلام کرد عراق می‌تواند تولید خود را تا سال ۲۰۳۰ به ۶ میلیون بشکه در روز افزایش دهد اما این امر به توانایی این کشور برای حفظ امنیت و جذب سرمایه گذاری و تأمین آب کافی برای فعالیت‌های تولید نفت مشروط خواهد بود.
انتهای پیام
