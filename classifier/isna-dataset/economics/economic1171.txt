همکاری غول‌ها برای توسعه خودروهای برقی و خودران
شرکت فولکس واگن و فورد قصد دارند با همکاری یکدیگر به توسعه و تولید خودروهای خودران و برقی بپردازند.
به گزارش ایسنا، بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیش‌تر محیط زیست، خودروهای تمام الکتریکی و برقی را به تولید انبوه برسانند.
بنابراین بسیاری از شرکت‌های خودروسازی در جهان عزم خود را برای تولید انبوه خودروهای برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودروهای برقی و محبوبیت استفاده بیش‌تر از این خودروهای پاک موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
حالا بر اساس گزارش رویترز، هربرت دیاس، مدیر ارشد اجرایی شرکت خودروسازی فولکس واگن آلمان، روز سه‌شنبه از همکاری با شرکت آمریکایی فورد برای توسعه و تولید خودروهای برقی و خودران خبر داد و گفت که مذاکرات میان این دو شرکت به خوبی پیش رفته و انتظار می‌رود که در آینده محصولات مشترک با کیفیت و پیشرفته‌ای را معرفی و روانه بازارهای جهانی کنند.
آلمان و ایالات متحده آمریکا که میزبان بزرگترین و برترین صنایع و شرکت‌های خودروسازی در جهان هستند، حالا به نظر می‌رسد که قصد دارند با همکاری یکدیگر در توسعه فناوری خودروهای دوستدار محیط زیست برقی و خودران پیشگام باشند و در این زمینه نیز سرمایه‌گذاری‌های کلانی را اختصاص داده‌اند.
فولکس واگن بیش‌ترین سهم از فروش خودرو در اروپا را داراست و بدون شک یکی از بزرگترین خودروسازان جهان به شمار می‌رود که بعد از رسوایی زیست محیطی خودروهای دیزلی موسوم به دیزل گیت، تصمیم گرفت به منظور بازیابی و احیای آبرو و نام و آوازه خود به توسعه هرچه بیش‌تر وسایل نقلیه برقی، الکتریکی، پاک و دوستدار محیط زیست بپردازد تا از حجم خسارات وارده بکاهد.
تاکنون شرکت‌های بسیاری نظیر اپل، جنرال موتورز، تسلاموتورز، نسخه‌هایی آزمایشی از خودروهای خودران را به مرحله تولید رسانده‌اند که البته هنوز هیچ یک از آن‌ها نتوانسته‌اند از آزمایش‌ها و تست‌های نهایی خود سربلند بیرون آمده و به طور کامل مورد تأیید سازمان‌های نظارتی و حمل و نقل جاده‌ای در کشورهای موردنظر قرار بگیرند.
خودروهای خودران با بهره‌گیری از فناوری‌های نوین و پیشرفته‌ای نظیر یادگیری ماشینی و هوش مصنوعی قادر خواهند بود، بدون نیاز به راننده، در خیابان و جاده‌ها تردد و سرنشینان خود را جابجا کنند.
انتهای پیام
