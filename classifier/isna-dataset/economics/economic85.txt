پسته و خرما مشتری بعدی بورس کالا
رئیس سازمان بورس ضمن اعلام اینکه پسته و خرما محصولاتی هستند که در آینده در بورس کالا عرضه خواهند شد، گفت: زعفران تجارت هشت میلیارد دلاری در دنیا دارد اما در ایران فقط ۳۰۰ تا ۴۰۰ میلیون دلار سهم کشاورزان می‌شود که در تلاش هستیم با افزایش معاملات این محصول در بورس، شرایط کشاورزان را بهتر کنیم.
به گزارش ایسنا، شاپور محمدی امروز (یکشنبه) در مراسم راه‌اندازی معاملات گواهی سپرده کالایی و قراردادهای آتی زیره سبز در بورس کالا اظهار کرد: با توجه به تجربه خوبی که برای عرضه زعفران در بورس داشتیم، امیدواریم این موضوع پس از زیره سبز، برای پسته هم اتفاق بیفتد. در سال گذشته ۲۸ تن زعفران مورد معامله قرار گرفت که این رقم در سال جاری به ۱۱ تن رسیده که آماری قابل قبول است.
وی ادامه داد: زعفران تجارت هشت میلیارد دلاری در دنیا دارد، این در حالی است که در ایران فقط ۳۰۰ تا ۴۰۰ میلیون دلار سهم کشاورزان می‌شود و در تلاش هستیم با فعال کردن هر چه بیشتر معاملات این محصول در بورس، شرایط کشاورزان این حوزه نیز بهبود یابد.
رئیس سازمان بورس و اوراق بهادار گفت: یکی از اهداف عرضه در بورس این است که کشاورزان به حق خودشان برسند و قیمت عادلانه به آنها پرداخت شود. در همین راستا بورس در کشف عادلانه قیمت و رسیدن سود واقعی به کشاورزان مؤثر است که امیدواریم به زودی شاهد عرضه پر حجم سایر محصولات کشاورزی در بورس باشیم.
محمدی افزود: روند پذیرش و عرضه محصولات در بورس کالای ایران به این گونه است که در گام اول معاملات گواهی سپرده کالایی راه اندازی می‌شود و سپس معاملات قراردادهای آتی شروع به کار می‌کند. همچنین پس از تکمیل معاملات در بازار مشتقه، صندوق‌های کالایی راه اندازی می‌شود که سازمان بورس با جدیت به دنبال تسهیل اخذ مجوز صندوق‌های کالایی در بورس کالاست.
رئیس سازمان بورس و اوراق بهادار با بیان اینکه بورس کالا همواره در بازار سرمایه ایران پیشرو بوده است، گفت: امروزه یکی از مباحث مهم انجام معاملات در بستر بلاک چین است که بورس کالا می‌تواند در استفاده از بستر بلاک چین نیز پیشرو باشد که در این صورت شاهد ارتقای جایگاه بورس کالا در اقتصادمان خواهیم بود.
محمدی گفت: محصولات خرما و پسته از اهداف بعدی بورس کالا هستند؛ به طوری که این محصولات نیز می‌توانند همچون زعفران و زیره در بورس کالا عرضه شوند تا شاهد ساماندهی بازار داخلی و صادراتی این محصولات در بستر بازار سرمایه باشیم.
انتهای پیام
