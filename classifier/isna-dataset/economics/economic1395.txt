شرایط ورود و خروج خودرو با پلاک بین‌المللی
برای خودروهایی که با دریافت پلاک بین‌المللی از کشور خارج شده‌اند اخذ گواهی ناجا مبنی بر فک و اخذ پلاک‌های تردد بین‌المللی برای ورود به داخل الزامی است.
به گزارش ایسنا، در سال گذشته بود که پلیس راهنمایی و رانندگی ناجا طی نامه‌ای به کانون جهانگردی و اتومبیل‌رانی موضوع استفاده از پلاک‌های بین‌المللی در داخل کشور را مورد توجه قرار داد.
بر این اساس از سوی پلیس راهنمایی و رانندگی اعلام شد که استفاده از پلاک بین‌المللی که برای مسافرت با اتومبیل به خارج از کشور که از سوی کانون جهانگردی و اتومبیل‌رانی صادر و به اتومبیل‌های پلاک داخل داده می‌شود، در داخل کشور ممنوع و جزو پلاک‌های غیر مجاز تلقی خواهد شد.
طبق اعلام پلیس راهنمایی و رانندگی استان آذربایجان غربی، این استان که دارای پنج مرز زمینی (ارومیه، پلدشت، ماکو، خوی و پیرانشهر) برای ارتباط با کشورهای همسایه است به جهت مرزی بودن استان انواع وسایل نقلیه سبک و سنگین دارای پلاک بین‌المللی به علت سوء‌استفاده مالکین بدون فک پلاک در مرز در معابر خاک اصلی تردد می‌کردند.
این در حالی بود که پلیس راهنمایی و رانندگی اعلام کرده بود که علی‌رغم برخوردهای قانونی با خودروهای دارای این نوع از پلاک در داخل، برخی از رانندگان متخلف از این پلاک‌ها استفاده کرده و مرتکب تخلفات راهنمایی و رانندگی و جرایم اجتماعی شده و متواری شده‌اند و عملاً اعمال قانون برای رانندگان انجام نمی‌شود که موجب نارضایتی عمومی شده و در انضباط ترافیکی تأثیر منفی دارد.
بنابراین پلیس به کانون جهانگردی تاکید کرده بود که به منظور ارتقا انضباط اجتماعی و ایجاد رضایتمندی و اعمال قانون دقیق به متخلفین از مقررات راهور، دستور لازم نسبت به اخذ تعهد از مالکین این خودروها برای عدم استفاده از پلاک بین‌المللی در داخل کشور و همچنین سایر اقدامات پیشگیرانه را صادر کند.
به دنبال این بخشنامه در سال گذشته، اخیراً مسئولان مناطق آزاد نیز طی نامه‌ای به گمرگ بخشنامه‌ای موضوع پلاک‌های بین‌المللی را مورد توجه قرار داده و با اشاره به بخشنامه سال گذشته معاونت فنی - مهندسی و خدمات ترافیکی پلیس راهنمایی و رانندگی ناجا مبنی بر تردد غیرمجاز انواع خودروهای سبک و سنگین با پلاک بین‌المللی اخذ شده از کانون جهانگردی و اتومبیل‌رانی در داخل کشور به گمرکات تاکید کرده است تا دستور لازم در این رابطه صادر شود که قبل از صدور اجازه ورود این خودروها به داخل کشور نسبت به اخذ گواهی ناجا مبنی بر فک و اخذ پلاک‌های تردد بین‌المللی اقدام شود.
در عین حال که قبل از صدور مجوز برای خروج از کشور باید نسبت به اخذ گواهی ناجا مبنی بر فک و اخذ پلاک گذر موقت خودروهای خارجی که به اعتبار کارنه دو پاساژ و یا پروانه ورود موقت وارد و پس از انقضای مهلت ورود موقت قصد خروج از کشور را دارند اقدام کنند.
انتهای پیام
