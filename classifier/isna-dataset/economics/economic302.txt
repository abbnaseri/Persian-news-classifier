نرخ بیکاری در اروپا کمتر شد
متوسط نرخ بیکاری در ۲۸ کشور عضو اتحادیه اروپا به ۷.۵ درصد کاهش یافت.
به گزارش ایسنا، مرکز آمار اتحادیه اروپا در گزارش جدید خود از وضعیت بازار کار این کشور اعلام کرد که روند کاهشی نرخ بیکاری در کشورهای اروپایی در ماه می نیز ادامه داشته است و نرخ بیکاری قاره سبز اکنون در پایین‌ترین سطح خود از زمان بحران مالی سال ۲۰۰۸ قرار گرفته است.
طبق اعلام این مرکز، متوسط نرخ بیکاری در ۲۸ کشور عضو اتحادیه اروپا معادل ۷.۵ درصد بوده است که کاهش ۰.۱ درصدی در مقایسه با ماه قبل و ۰.۸ درصدی را در مقایسه با مدت مشابه سال قبل نشان می‌دهد. از طرف دیگر متوسط نرخ بیکاری در ۱۹ کشور عضو منطقه یورو نیز با ۰.۱ درصد کاهش نسبت به ماه قبل و ۰.۶ درصد کاهش نسبت به مدت مشابه سال قبل به ۶.۳ درصد رسیده است.
در حال حاضر ۱۵ میلیون و۶۵۳ هزار نفر در سطح اتحادیه اروپا بیکار هستند که از این تعداد، ۱۲ میلیون و ۳۴۸ هزار نفر در منطقه یورو ساکن هستند. در مقایسه با ماه قبل، شمار بیکاران در اتحادیه اروپا ۷۱ هزار نفر و در منطقه یورو ۱۰۳ هزار نفر کاهش پیدا کرده است.
پایین‌ترین نرخ بیکاری ثبت شده کشورهای اروپایی در ماه می، متعلق به جمهوری چک با ۲.۲ درصد بوده است و پس از این کشور، آلمان با ۳.۱ درصد و هلند با ۳.۳ درصد قرار دارند. از سوی دیگر بیشترین نرخ بیکاری در یونان با ۱۸.۱ درصد به ثبت رسیده است و پس از این کشور، اسپانیا با ۱۳.۶ درصد و ایتالیا با ۹.۹ درصد قرار دراند.
نرخ بیکاری در ۲۳ کشور کاهشی، در اتریش ثابت و دانمارک، لوکزامبورگ، لهستان و سوئد افزایشی بوده است. بیشترین کاهش نرخ بیکاری در یونان (از ۲۰.۲ درصد به ۱۸.۱ درصد) و بیشترین افزایش در لوکزامبورگ (از ۵.۶ درصد به ۵.۷ درصد) به ثبت رسیده است.
لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام

