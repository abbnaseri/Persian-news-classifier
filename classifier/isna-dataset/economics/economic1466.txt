تحویل خودروهای پیش‌فروش‌ شده در سال گذشته تا پایان شهریور
معاون امور صنایع وزارت صنعت، معدن و تجارت ضمن پیش‌بینی تولید حداقل ۵۵۰ هزار دستگاه خودرو در هر یک از دو خودروسازی بزرگ در سال جاری، از تحویل خودروهای پیش فروش شده در سال گذشته تا پایان شهریور ماه امسال خبر داد.
فرشاد مقیمی در گفت‌وگو با ایسنا، با بیان اینکه تمرکز در بخش خودروسازی بر تولید و تحویل خودرو است، اظهار کرد: تا زمانی که تعهدات قبلی خودروسازان مرتفع نشود هیچ تعهد جدیدی به این شرکت‌ها اضافه نمی‌شود.
وی از تحویل خودروهای پیش فروش شده در سال گذشته تا پایان شهریور ماه امسال خبر داد و گفت: زمان تحویل پیش‌فروش‌های جدید نیز پایان امسال و ابتدای سال آینده تعیین شده است.
معاون امور صنایع وزارت صنعت، معدن و تجارت اظهار کرد: در سال جاری پیش‌بینی می‌شود تولید خودرو در هر یک از دو خودروساز بزرگ حداقل به ۵۵۰ هزار دستگاه برسد؛ بنابراین طبق برنامه‌های این وزارتخانه در سال جاری حداقل یک میلیون و ۱۰۰ هزار دستگاه خودروی پر تیراژ در خودروسازی‌های بزرگ، ۱۰۰ هزار دستگاه خودرو در سایر خودروسازی‌ها و نیز ۲۰ هزار دستگاه خودروی سنگین تجاری تولید خواهد شد. یعنی در مجموع پیش‌بینی می‌شود که یک میلیون و ۲۲۰ هزار دستگاه خودرو در سال جاری تولید شود.
وی همچنین علت التهابات اخیر بازار خودرو را تلاطم نرخ ارز و تقاضای کاذب در این بازار عنوان کرد و گفت: به دلیل شرایط اقتصادی، بازار خودرو تبدیل به فضایی شده که مردم می‌توانند سرمایه نقدی خود را به کالای سرمایه‌ای تبدیل کنند. بنابراین با توجه به اینکه در بازارهای دیگر همچون مسکن به دلیل حجم بالای سرمایه مورد نیاز، امکان سرمایه‌گذاری برای اکثریت جامعه وجود ندارد، بازار خودرو با افزایش غیرمنطقی متقاضی مواجه شده است.
انتهای پیام
