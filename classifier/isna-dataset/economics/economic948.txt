اعتماد متقابل، عامل توسعه همکاری‌های ایران و روسیه
وزیر انرژی روسیه گفت: در نظر داریم، همکاری‌های تجاری و بازرگانی دو کشور را در سطح بسیار بالا و حتی بالاتر از روابط سیاسی برسانیم و اکنون اعتماد متقابل بین ایران و روسیه دلیل اصلی افزایش همکاری‌ها بین دو کشور است.
به گزارش ایسنا، الکساندر نواک ظهر امروز (سه‌شنبه) در مراسم اختتامیه پانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و فدراسیون روسیه که در هتل کوثر اصفهان در حال برگزاری است با بیان اینکه اجلاس قفقاز شمالی در زمینه همکاری‌های استانی از سطح بالایی برخوردار است، گفت: در آینده‌ای بسیار نزدیک برای توسعه تصمیمات این همایش اقدام می‌کنیم.
وزیر انرژی روسیه ادامه داد: در آینده مساعدت لازم برای توسعه این همایش و تصمیمات در خصوص آن در ایران و روسیه اقدام خواهد شد. جای خوشحالی است که در شهر اصفهان یکی از بزرگترین، زیباترین و معروف‌ترین شهرهای ایران با تاریخ کهن، حضور دارم.
وی توسعه همکاری چندجانبه بین ایران روسیه را حائز اهمیت دانست و گفت: همکاری این دو کشور در خاورمیانه برای منافع ملی دو کشور بسیار مهم است. ایران یکی از همسایه‌های بسیار مهم روسیه است و اهمیت زیادی برای گسترش روابط با ایران دارد.
وزیر انرژی روسیه اظهار کرد: روابط اقتصادی بین دو کشور اخیراً سطح بالایی به خود گرفته که ناشی از اعتماد متقابل است. در زمینه مسائل دوجانبه که بین طرفین مورد مذاکره قرار گرفت توسعه این مسائل در سطح بالایی برگزار می‌شود.
نواک ابراز امیدواری کرد که در زمینه انرژی و حمل و نقل همکاری‌ها توسعه یابد. همچنین در مسائل مربوط به حمل و نقل و تجارت همکاری مشترک شرکت‌های ایرانی و روسیه توسعه یابد.
وی تصریح کرد: در نظر داریم، همکاری‌های تجاری و بازرگانی دو کشور در سطح بسیار بالا و حتی بالاتر از روابط سیاسی برسانیم و اهمیت زیادی به توسعه روابط عملی و فنی قائل هستیم.
نواک افزود: شرکت‌های روسیه آماده این مهم هستند به خصوص نیروگاه‌های اتمی و صنایع هوا و فضا. همچنین در بسیاری از زمینه‌های صنعتی و همکاری‌های کشاورزی نتایج مثبت بسیار زیادی در این چند روزه به دست آمده است و طرفین مواضع خود را در خصوص توسعه همکاری‌های متقابل اعلام کرده‌اند.
وزیر انرژی روسیه نقطه قوت این اجلاس را بالابردن حجم مبادلات که ۷۰۰ میلیون دلار است اعلام کرد و گفت: این مبادلات حدود ۷.۴ دهم درصد رشد داشته است. همکاری‌های ما در زمینه ساخت نیروگاه اتمی در بوشهر و همکاری‌های مشترک دیگر ادامه دارد. راه آهن گرمسار-اینچه برون و همچنین سازماندهی صادرات با طرف ایرانی آماده است.
وی اظهار کرد: شرکت مشترکی در خصوص راه آهن و ماشین سازی ایجاد و در این زمینه به همکاران ایرانی پیشنهاد می‌دهیم.
وزیر انرژی روسیه همچنین درخصوص توسعه همکاری‌های دو کشور و ایجاد مناطق اقتصادی که از طرف ایران و روسیه مساعدت خواهد شد خبر داد و تصریح کرد: امیدواریم این توافقات و اقدامات در مجلس ایران تأیید شود.
وی یکی از اقدامات کلیدی همکاری‌ها را در زمینه سرمایه‌گذاری بین بانک‌ها دانست و خاطرنشان کرد: امیدواریم کارهای مشترک بانکی ادامه داشته باشد و حجم مبادلات مالی رشد داشته و بانک‌های مرکزی هر دو کشور همکاری‌های لازم را برای ایجاد شرایط و مبادلات دو کشور انجام دهند.
وزیر انرژی روسیه در خصوص همکاری‌های منطقه‌ای و استانی و همکاری‌های اقتصادی و تجاری ایران با مناطق مختلف روسیه گفت: مطابق اسناد مربوطه این همکاری‌ها ادامه خواهد داشت و کارهای بزرگ با حجم زیادی انجام شده است که امیدواریم تمام این همکاری‌ها و فعالیت‌ها ادامه داشته باشد.
نواک از وزیر نیروی ایران دعوت کرد در اجلاسی که در ماه اکتبر در روسیه برگزار می‌شود، شرکت کند.
انتهای پیام
