نفتکش‌ها از رفتن به بندر اماراتی می‌ترسند
صاحبان نفتکش‌ها پس از مجموعه حملاتی که در دو ماه اخیر به کشتی‌ها انجام گرفت و ریسک فعالیت در منطقه خلیج فارس را افزایش داد، از فرستادن کشتی‌های خود به هاب سوخت گیری اصلی این منطقه اجتناب می‌کنند.
به گزارش ایسنا، حملاتی که اواسط ژوئن به کشتی‌ها در خلیج عمان انجام گرفت، دومین حمله در مدت یک ماه در نزدیکی تنگه هرمز بود که حدود یک سوم از ترانزیت نفت جهان از طریق این مسیر انجام می‌گیرد. به گفته معامله گران در بازار منطقه‌ای، اکنون تقاضا برای سوخت کشتی در فجیره که هاب کشتیرانی امارات متحده عربی و نزدیک به تنگه هرمز است، ضعیف شده است زیرا برخی از نفتکش‌ها از این محدوده فاصله می‌گیرند.
مت استنلی، کارگزار ارشد در شرکت استار فوئلز در دوبی گفت: انتظار می‌رود مشکلات پیش از بهتر شدن، بدتر شود. فجیره به دلیل افزایش پریمیوم ریسک جنگ از سوی بیمه گران کشتی، شاهد افت چشمگیر تقاضا بوده است.
دلیل اصلی این افت – خواه اجتناب از منطقه خاورمیانه بوده یا تنها دوری از فجیره است – به طور کامل روشن نیست. اما از زمان وقوع حملاتی که در اوایل ماه مه به وقوع پیوسته، هزینه‌های بیمه افزایش پیدا کرده است و برخی از مالکان از فرستادن کشتی‌های خود به این منطقه پرهیز می‌کنند. حتی شرکت فرونت لاین که یکی از بزرگترین کشتی داران است، به طور موقت فعالیت در منطقه خلیج فارس را متوقف کرد.
فجیره برای نفتکش‌ها سوخت و امکان تعمیرات ضروری را فراهم می‌کند. مقامات محلی می‌گویند افتی در سوخت گیری مجدد در تأسیسات بندر فجیره وجود نداشته است.
در حالی که هیچ آمار رسمی درباره فروش سوخت کشتی وجود ندارد اما معامله گران و کارگزاران می‌گویند از زمان حملات ماه مه، حدود ۱۵ درصد کاهش پیدا کرده است. یک کارگزار گفت: تقاضا برای بانکر بیش از ۳۰ درصد کاهش یافته و به ۵۰۰ هزار تن در ماه رسیده است.
شرکت فکت گلوبال انرژی برآورد کرده است فروش بانکر حدود ۶۵۰ هزار تن در ماه سقوط کرده که در مقایسه با دوره پیش از این وقایع، کاهش ۱۳ درصدی را نشان می‌دهد. حجم فروش بانکر در سال ۲۰۱۶ به یک میلیون تن رسیده اما از آن زمان کاهش یافته است.
بر اساس گزارش بلومبرگ، مقامات بندر فجیره و دولت محلی حاضر نشدند درباره حجم تجارت سوخت کشتی اظهارنظر کنند.
انتهای پیام
