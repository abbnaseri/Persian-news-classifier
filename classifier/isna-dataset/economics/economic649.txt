نحوه اطلاع‌رسانی پروازهای زائران حج تمتع
نحوه اطلاع‌رسانی به زائران حج تمتع جهت پرسش‌های مختلف اعم از اطلاعات پرواز، شماره کاروان و سایر مسائل مرتبط با پرواز آنها اعلام شد.
به گزارش ایسنا، عملیات رفت پروازهای حج تمتع در سال جاری از ۱۷ تیرماه به صورت رسمی آغاز می‌شود و از این تاریخ زائران به مدینه و جده منتقل خواهند شد و ۱۴ مردادماه نیز عملیات رفت پایان خواهد یافت.
در عملیات رفت ۱۶۲ پرواز به جده و ۱۹۹ پرواز به مدینه انجام می‌شود و عملیات برگشت پروازی حج تمتع نیز از ۲۶ مردادماه سال جاری از فرودگاه‌های جده و مدینه به سمت ایران آغاز و تا ۱۷ شهریورماه ادامه می‌یابد تا در مجموع ۸۶ هزار و ۵۵۰ زائر ایرانی جهت انجام فریضه حج تمتع اعزام شوند.
در سال جاری مسئولیت انتقال کلیه زائران ایرانی بر عهده شرکت هواپیمایی ایران‌ایر قرار گرفته است و این شرکت باید از طریق هواپیماهای ملکی خود جهت اعزام زائران به مدینه و جده اقدام کنند.
پروازهای حج تمتع سال جاری از تهران، اهواز، یزد، رشد، بیرجند، اصفهان، بندرعباس، بوشهر، گرگان، ساری، کرمان، تبریز، مشهد، زاهدان، ارومیه، کرمانشاه و شیراز به عنوان ۱۷ نقطه پروازی زائران اعلام شده است.
مدیر روابط عمومی هما در گفت‌وگو با ایسنا در ارتباط با کسب هرگونه اطلاعات توسط زائران و آشنایان آنها به منظور انجام پروازهای حج تمتع اظهار کرد: زائران می‌توانند جهت کسب هرگونه اطلاعات بیشتر به سایت شرکت هواپیمایی همان مراجعه کرده و یا با شماره تماس‌های ۰۹۱۲۱۱۳۲۵۴۰ و ۰۹۱۲۲۹۹۷۱۰۸ تماس حاصل نمایند.
وی ادامه داد: علاوه بر این زائران می‌توانند از طریق شبکه‌های اجتماعی از شماره کاروان اطلاعات پرواز و سایر موارد مورد نظر مطلع شوند.
مدیر روابط عمومی هما با بیان این‌که دو تلفن به صورت ۲۴ ساعته آنلاین هستند و به زودی یک شماره تماس داخلی اعلام می‌شود تا پاسخگوی زائران باشد، اظهار کرد: از زمانی که دسترسی به اطلاعات حجاج از طریق سازمان حج و زیارت برای هواپیمایی هما فراهم شود اطلاع‌رسانی‌ها آغاز می‌شود، اما به طور مرسوم از سه روز قبل از آغاز رسمی پروازها امکان اطلاع‌رسانی فراهم خواهد بود و نفراتی از روابط عمومی که در شیفت قرار داشته و در ترمینال هستند پاسخگوی مسافران خواهند بود.
انتهای پیام
