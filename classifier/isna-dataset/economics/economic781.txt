نرخ حمل برای نفت خاورمیانه افزایش یافت
مالکان نفتکش‌ها قیمتی که برای صادرات نفت خام خاورمیانه مطالبه می‌کنند را به دلیل افزایش تنش در این منطقه بالا برده‌اند.
به گزارش ایسنا، طبق اعلام بالتیک اکسچنج لندن، نرخ حمل یک محموله دو میلیون بشکه‌ای از عربستان سعودی به چین پنج شنبه گذشته به حدود ۲۶ هزار دلار در روز افزایش پیدا کرد که بیش از دو برابر نرخ اوایل ژوئن بود. واسطه‌های کشتی از وجود مازاد کشتی‌ها در خلیج فارس خبر داده‌اند که نشان می‌دهد مالکان با نرخ‌های پایین فعلی با توجه به ریسک‌های اخیر تمایلی به قبول چارترها ندارند.
هالور الفسن، یک کارگزار در شرکت فیرن لیز لندن در این باره به بلومبرگ گفت: در زمینه عرضه و تقاضا تغییری رخ نداده و افزایش نرخ اخیر به دلیل ریسک بیشتر است.
نظرسنجی از واسطه‌های کشتی در تجارت خاورمیانه نشان داد آنها انتظار دارند در چهار هفته آینده ۲۲ درصد بیشتر کشتی نسبت به محموله‌ها موجود باشد که این مازاد نسبت به هفته گذشته اندکی کمتر است اما برای این وقت از سال همچنان بالا محسوب می‌شود.
با وجود اشباع بازار نفتکش‌ها، مالکان کشتی از جمله شرکت فرونت لاین که یکی از بزرگترین اپراتورهای ابرنفتکش در جهان است، پس از وقایع اخیر در منطقه خلیج فارس برای مدت کوتاهی چارتر کشتی‌های خود را متوقف کردند.
نرخ بیمه نیز پس از رویدادهای اخیر از جمله حمله به دو نفتکش در خلیج عمان افزایش پیدا کرد و شرکت‌ها برای رفتن به خلیج فارس حداقل ۱۸۰ هزار دلار بیشتر مطالبه می‌کنند در حالی که اوایل امسال پیش از اوج گیری تنش‌ها این هزینه حدود ۳۰ هزار دلار بود.
بر اساس گزارش بلومبرگ، نرخ نفتکش‌ها بر مبنای استانداردهای تاریخی هنوز چندان بالا محسوب نمی‌شود. نرخ ۲۶ هزار دلار در روز که مالکان نفتکش‌های خیلی بزرگ (VLCC) دریافت می‌کنند در مقایسه با ۱۷۷ هزار دلار در ژوئیه سال ۲۰۰۸ که قیمت نفت به رکورد بالایی صعود کرده بود چندان بالا نیست. شرکت‌های نفتی حدود یک دلار و ۳۱ سنت به ازای هر بشکه برای حمل نفت به آسیا پرداخت می‌کنند.
انتهای پیام
