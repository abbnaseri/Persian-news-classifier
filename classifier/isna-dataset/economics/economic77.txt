افزایش شفافیت در توزیع کالاها 
رئیس هیات مدیره انجمن شرکت‌های صنعت پخش ایران با اعلام مزیت‌های سامانه مدیریت توزیع مویرگی کالا در کشور، ایجاد شفافیت در پخش و رصد توزیع کالاها در جهت کنار گذاشتن شرکت‌های پخش بدون مجوز را مهمترین نتیجه اجرای این سامانه بیان کرد.
به گزارش ایسنا، سهراب کارگر در همایش رونمایی از سامانه مدیریت توزیع کالا، اظهار کرد: از سال ۹۴ با همکاری وزارت صنعت، معدن و تجارت (صمت) اجرای فاز اول طرح رصد کالا را آغاز کردیم. در فاز اول همکاری مربوط بود به صدور مجوزهای مجزا به صورت مکانیزه که توانستیم به شرکت‌های پخش مجوز بدهیم. در فاز دوم این پروژه، به رصد کامل در تمامی مبادی تولیدکننده، توزیع کننده و واردکننده پرداخته شد.
رئیس هیأت مدیره انجمن شرکت‌های صنعت پخش ایران افزود: شرایط خاص کشور موجب شد که با شتاب بیشتری به فاز دوم بپردازیم. اهمیتی که برای رصد کالا وجود داشت، به ویژه برای کالاهای اساسی همچون قند، شکر، چایی و برنج باعث شد که بتوانیم با استفاده پیمان‌کارهای برون‌سازمانی، این پروژه را انجام دهیم.
وی تصریح کرد: یکی از دلایل اصلی و مزیتی که این پروژه را دارای اهمیت بیشتری نسبت به سامانه‌های پیشین می‌کند، استفاده از صاحب‌نظران و متولیان اصلی استفاده کننده و پخش کالا است. اعضای این انجمن به صورت دقیق اطلاعات را ثبت و در سامانه درج می‌کنند که این استفاده از انجمن و تشکیل جلسات باعث شد بتوانیم با شرایط بهتری این سامانه را اجرا کنیم.
کارگر وجود کل اطلاعات به صورت یکپارچه و منسجم را مزیت دیگر این سامانه بیان کرده و گفت: در حال حاضر شرکت‌های پخش عضو انجمن ۱۰۰ درصد دارو و ۸۵ درصد غذا و محصولات آرایشی، بهداشتی و شوینده‌ها را توزیع می‌کنند، تمام مبادی ورود و تولید را در اختیار داشته و اطلاعات را درج می‌کنند.
وی ادامه داد: نکته دیگر این سامانه که در دیگر سامانه‌ها کمتر به آن پرداخته شده است، این است که از آن جایی که شرکت‌های پخش دارای سیستم‌های مکانیزه مدون و یکپارچه‌ای هستند، با کمترین نیاز به تداخل و ثبت اطلاعات دستی، انجام می‌شود. در این سامانه به دلیل اینکه اطلاعات به صورت اتوماتیک از سیستم‌های نرم‌افزای اخذ می‌شود، هیچ‌گونه ضریب خطای انسانی در آن وجود ندارد.
کارگر اظهار کرد: نقطه قوت این سامانه این است که با ایجاد آن به سمت پیشگیری و حذف شرکت‌های پخش بدون مجوز می‌توان حرکت کرد. بدیهی است زمانی که مصوب می‌شود باید تمام اعضایی که در چرخه عرضه هستند، باید اطلاعات خود را وارد کنند؛ باید مجوز داشته باشند. در سیستم غیردارویی و غذایی برخلاف سیستم دارویی که تمام پروسه تولید، توزیع، توزیع‌کننده اولیه و توزیع‌کننده ثانویه کاملاً شفاف، شناخته شده و دارای مجوزهای رسمی است؛ این شفافیت وجود ندارد.
وی اعلام کرد: اما با برنامه‌ریزی سامانه و قول مساعدی که دوستان در وزارت صمت داده‌اند؛ فاز به فاز، دنبال این هستیم که در روند توزیع کالا در سیستم غیردارویی هم شفافیت ایجاد شود.
رئیس هیأت مدیره انجمن شرکت‌های صنعت پخش ایران ادامه داد: بحث بسیار کمک‌کننده برای ما ارزش افزوده این سامانه است که این سامانه برای ما ایجاد می‌کند. اطلاعاتی که در این سامانه وارد می‌شود؛ قابل پردازش هستند و می‌توان با بررسی و تحلیل این داده‌ها، به سرانه مصرف و سرانه‌های عمومی کالاها پی برد.
کارگر با بیان اینکه تعاملات خوب بین وزارت صمت و انجمن صنعت پخش باعث شده که این سامانه به لحاظ قابلیت اجرا و استفاده در سطح بسیار قابل قبولی باشد، ابراز امیدواری کرد: در فاز بعدی این سامانه که تجزیه و تحلیل اطلاعات، برنامه‌ریزی و بهینه‌سازی چرخه کالا است، بتوانیم گام‌های بیشتری برداریم.
انتهای پیام
