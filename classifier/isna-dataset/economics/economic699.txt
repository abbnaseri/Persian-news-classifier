اجازه کشت تابستانی به کشاورزان اصفهانی بعد از ۱۰ سال
معاون وزیر نیرو در امور آب و آبفا از ارائه مجوز به کشاورزان اصفهانی برای کشت تابستانی بعد از ۱۰ سال خبر داد و گفت: همچنین مقرر شد در پایان شهریورماه در سد زاینده‌رود حداقل ۴۵۰ میلیون مترمکعب آب باقی بماند.
به گزارش ایسنا، قاسم تقی‌زاده خامسی در حاشیه همایش ملی سازگاری با کم‌آبی در جمع خبرنگاران با اشاره به سفر اخیر وزیر نیرو به اصفهان اظهار کرد: در سفری که وزیر نیرو به اصفهان داشت، کشاورزان و مسئولان استانی درخواست‌هایی را در مورد زاینده‌رود ارائه کردند.
وی افزود: روز گذشته در نوزدهمین جلسه شورای هماهنگی مدیریت حوضه آبریز زاینده‌رو تشکیل شد و در این جلسه منابع و مصارف سد زاینده‌رود مورد بررسی قرار گرفت.
معاون وزیر نیرو در امور آب و آبفا از ارائه مجوز کشت به کشاورزان اصفهانی در تابستان خبر داد و گفت: این اقدام در ۱۰ سال اخیر انجام نشده و برای نخستین بار طی ۱۰ سال اخیر است که به کشاورزان اصفهانی چنین اجازه‌ای داده می‌شود.
تقی‌زاده خامسی با بیان این‌که دو موضوع در جلسه مذکور مطرح شد، اظهار کرد: با توجه به این‌که تصمیم‌گیری نهایی توزیع بر عهده مدیران استانی و استانداران است، قرار شد آن‌ها طوری برنامه‌ریزی کنند که در پایان سال آبی امسال که پایان شهریور می‌شود، در سد زاینده‌رود حداقل ۴۵۰ میلیون مترمکعب آب باقی بماند تا مشکلی در کشت پاییزه وجود نداشته باشد.
وی ادامه داد: موضوع دیگر این بود که تمهیداتی پیش‌بینی کنند که زاینده‌رود برای تابستان آب داشته باشد زیرا رئیس جمهور تاکید کرده است که از منابع آبی برای گردشگری استفاده شود و این تصمیم در این جهت نیز است.
انتهای پیام
