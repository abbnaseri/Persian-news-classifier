فقط خریداران سکه از بانک مرکزی مالیات می‌دهند
همزمان با اجرایی شدن طرح مالیات بر خرید و فروش سکه و طرح این پرسش که آیا کسانی که در بازار غیر رسمی سکه خرید و فروش کرده‌اند، مشمول مالیات می‌شوند؛ معاون سازمان امور مالیاتی اعلام کرد که این طرح فقط شامل کسانی می‌شود که از بانک مرکزی سکه دریافت کرده‌اند.
نادر جنتی - معاون مالیات‌های مستقیم سازمان امور مالیاتی - در گفت‌وگو با ایسنا، درباره اینکه طرح جدید مالیات بر سکه دقیقاً شامل چه کسانی خواهد شد؟ اظهار کرد: بر اساس دستورالعمل شماره ابلاغ شده در ۱۲ خردادماه سال جاری همه خریداران سکه که در سال ۱۳۹۷ نسبت به دریافت حداکثر ۲۰۰ قطعه سکه از بانک مرکزی اقدام کرده باشند، مشمول حکم این دستورالعمل خواهند بود.
وی همچنین با استناد به دستورالعمل ابلاغ شده توسط این سازمان در اواسط خرداد ماه گفت: مالیات بر سکه صرفاً درباره مؤدیانی که از بانک مرکزی سکه دریافت کرده‌اند اجرا خواهد شد.
خریداران سکه مشمول مالیات بر مشاغل هستند
جنتی همچنین با بیان اینکه این اطلاعات از سوی بانک مرکزی دریافت خواهد شد درباره سازوکار قانونی اخذ مالیات از خریداران سکه هم اظهار کرد: بر اساس بندهای دو و چهار ماده یک قانون مالیات‌های مستقیم، هر شخص حقیقی ایرانی مقیم ایران و هر شخص حقوقی ایرانی به نسبت کلیه درآمدهایی که در ایران یا خارج از ایران کسب کرده باشد، مشمول پرداخت مالیات است.
معاون مالیات‌های مستقیم سازمان امور مالیاتی با اشاره به ماده ۹۳ قانون مالیات‌های مستقیم ادامه داد: درآمدی که اشخاص حقیقی از طریق اشتغال به مشاغل یا به عنوان‌های دیگری غیر از موارد ذکر شده در دیگر فصل‌های این قانون در ایران کسب کند بعد از کسر معافیت‌های مشخص شده در همین قانون مشمول مالیات بر درآمد مشاغل هستند.
وی با اشاره به ماده ۱۰۵ اصلاحی مصوب تیرماه ۱۳۹۴ قانون مالیات‌های مستقیم گفت: جمع درآمد شرکت‌ها و درآمد ناشی از فعالیت‌های انتفاعی دیگر اشخاص حقوقی که از منابع مختلف در ایران یا خارج از ایران کسب می‌شود بعد از وضع زیان‌های حاصل از منابع غیر معاف و کسر معافیت‌های مقرر (به استثنای مواردی که طبق مقررات این قانون دارای نرخ جداگانه‌ای است) مشمول مالیات با نرخ ۲۵ درصد خواهند بود.
مالیات بر سکه بر اساس کدام قانون اخذ می‌شود؟
جنتی همچنین به ماده ۱۰۶ همین قانون نیز اشاره کرد و گفت: درآمد مشمول مالیات در مورد اشخاص حقوقی به استثنای درآمدهایی که طبق همین قانون نحوه دیگری برای تشخیص آن مقرر شده است بر اساس میزان سوددهی فعالیت و مقررات مواد (۹۴)، (۹۵) و (۹۷) این قانون و تبصره آن تعیین می‌شود.
معاون مالیات‌های مستقیم سازمان امور مالیاتی با با بیان اینکه به طور کلی و بر اساس صراحت اصل و مواد قانونی ذکر شده کلیه درآمدهای اشخاص به شرح یادشده مشمول مالیات است مگر آن‌که معافیت نرخ صفر، بخشودگی و تخفیف مالیاتی در قانون پیش بینی شده باشد، اضافه کرد: فارغ از وجود یا عدم وجود سایر طرح‌ها که صرفاً بعد از تصویب و ابلاغ اجرایی می‌شود، بر اساس الزامات قانونی موجود اشخاص صاحب درآمد از خرید و فروش سکه‌های دریافت شده بر اساس دستورالعمل اعلام شده مشمول پرداخت مالیات هستند.
وی همچنین در پاسخ به این سوال که آیا بین طرح مالیات بر سکه و طرح مالیات بر عایدی سرمایه که هنوز ابلاغ نشده است ارتباطی وجود دارد یا نه؟ گفت: بر اساس اصل عدالت مالیاتی و رعایت حقوق مؤدیان مالیاتی، طرح مالیات بر عایدی سرمایه برای انجام بررسی‌های کارشناسانه و کسب نظر از صاحب نظران در زمینه‌های مختلف توسط مراجع مربوطه در حال بررسی بوده که بعد از طی کردن فرایند قانون‌گذاری و ابلاغ توسط مراجع ذیربط ابلاغ خواهد شد.
جنتی در پایان تاکید کرد که مقررات مربوط به مالیات بر عملکرد دریافت کنندگان بابت خرید و فروش سکه با استناد قوانین و مقررات موجود وضع شده است.
به گزارش ایسنا، پیش از این سازمان امور مالیاتی کشور، مالیات مقطوع دریافت کنندگان سکه در سال ۱۳۹۷ از بانک مرکزی را تعیین کرد. بر اساس دستورالعملی که توسط این سازمان ابلاغ شده است تمامی خریداران سکه که در سال ۱۳۹۷ نسبت به دریافت حداکثر ۲۰۰ سکه از سیستم بانکی اقدام کرده‌اند، مشمول این دستورالعمل و از نگهداری اسناد و مدارک و تسلیم اظهارنامه مالیاتی معاف هستند.
انتهای پیام
