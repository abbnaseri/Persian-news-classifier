حساب ارزی و ریالی بانک‌ها چقدر است؟
آخرین وضعیت مانده سپرده‌ها و تسهیلات ریالی و ارزی بانک‌ها نشان از رشد ۲۰ تا ۲۵ درصدی آنها دارد.
به گزارش ایسنا، آخرین آماری که بانک مرکزی از وضعیت حساب ریالی و ارزی بانک‌ها در پایان سال گذشته منتشر کرد از این حکایت داشت که مانده کل سپرده‌های بانکی به بیش از ۲,۰۶۷ هزار میلیارد تومان رسیده که نسبت به پایان سال ۱۳۹۶ حدود ۴۲۱ هزار میلیارد تومان معادل ۲۵.۶ درصد افزایش داشته است.
بررسی وضعیت سپرده‌های بانکی در استان‌های کشور نیز نشان می‌دهد که تهران با مانده ۱,۱۳۱ هزار میلیارد تومان بیشترین و استان کهگیلویه و بویراحمد با ۵,۵۰۰ میلیارد تومان کمترین مانده سپرده بانکی را به خود اختصاص دادند.
اما در رابطه با مانده کل تسهیلات ریالی و ارزی در بانک‌ها باید گفت که کل مانده به ۱,۵۰۹ هزار میلیارد تومان می‌رسد که در مقایسه با پایان سال ۱۳۹۶ حدود ۲۵۰ هزار میلیارد تومان معادل ۱۹.۹ درصد رشد داشته است.
جریان تسهیلات بانکی در استان‌ها نیز بیانگر آن است که استان تهران با ۹۷۵ هزار میلیارد تومان بیشترین و کهگیلویه و بویراحمد با ۵,۱۰۰ میلیارد تومان کمترین میزان مانده تسهیلات را در اختیار دارند.
دلیل این‌که تهران همواره بیشترین سطح مانده تسهیلات و سپرده‌های بانکی را به خود اختصاص می‌دهد به این بر می‌گردد که دفاتر مرکزی بسیاری از شرکت‌ها و مؤسسات تولیدی سایر استان‌ها در تهران مستقر بوده و عمده فعالیت‌های بانکی آنها از طریق شعب بانک‌ها و مؤسسات اعتباری این استان انجام می‌شود.


انتهای پیام
