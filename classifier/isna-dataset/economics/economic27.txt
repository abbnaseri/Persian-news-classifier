نفتکش آسیب دیده به ایران سوخت رسانی می‌کند
نفتکشی که در جریان بمب گذاری اخیر در خلیج فارس آسیب دیده بود، فعالیتش را از سرگرفته و نخستین مقصدش ایران است.
به گزارش ایسنا، آمار کشتیرانی که توسط بلومبرگ تهیه شده است، نشان می‌دهد نفتکش آندرا ویکتوری در شمال خلیج فارس در حرکت است و بندر امام خمینی را به عنوان مقصدش اعلام کرده است. طبق آمار، این کشتی که در ماه مه در نزدیکی سواحل امارات متحده عربی هدف حمله قرار گرفت، پر بوده و سوخت به ایران حمل می‌کند.
بمب گذاری نفتکش‌ها باعث برانگیخته شدن تنش در منطقه خلیج فارس شده و آمریکا و عربستان سعودی مدعی دست داشتن ایران در این حملات شده‌اند در حالی که ایران دست داشتن در این حملات را تکذیب کرده است.
کشتی آندریا ویکتوری که حامل پرچم نروژ است، یکی از چهار کشتی است که در انفجارهای صورت گرفته در نزدیکی بندر فجیره امارات متحده عربی هدف حمله قرار گرفت. دو نفتکش دیگر هم در ژوئن هدف حمله قرار گرفتند.
بر اساس گزارش بلومبرگ، طبق آمار رهگیری کشتی‌ها، نفتکش آندریا ویکتوری پس از اینکه در بندر رشید دوبی تعمیر شد، ماه جاری در نزدیکی فجیره به صورت انتقال کشتی به کشتی، سوخت بارگیری کرد.
انتهای پیام
