رشد تولید نفت آمریکا از پیش بینی قبلی کمتر شد
اداره اطلاعات انرژی آمریکا در گزارش ماهانه خود اعلام کرد تولید نفت آمریکا در سال میلادی جاری ۱.۳۶ میلیون بشکه در روز رشد کرده و به ۱۲.۳۲ میلیون بشکه در روز می‌رسد که ۱۴۰ هزار بشکه در روز کمتر از پیش بینی قبلی است.
به گزارش ایسنا، این آژانس که بخش تحلیلی وزارت انرژی آمریکا است اعلام کرد در سال ۲۰۲۰ تولید نفت آمریکا ۹۴ هزار بشکه در روز رشد می‌کند که هزار بشکه در روز بیشتر از پیش بینی قبلی است.
با وجود کندی رشد تولید در سال ۲۰۱۹ اداره اطلاعات انرژی آمریکا انتظار دارد تولید نفت آمریکا در سال‌های ۲۰۱۹ و ۲۰۲۰ به رکورد جدیدی صعود کند و میزان تولید تا پایان سال ۲۰۲۰ به طور میانگین به ۱۳.۵ میلیون بشکه در روز افزایش پیدا کند.
رونق تولید نفت آمریکا تا حدود زیادی به دلیل فعالیت صنعت شیل بوده که کمک کرده این کشور روسیه و عربستان سعودی را پشت سر گذاشته و به بزرگترین تولیدکننده نفت جهان تبدیل شود.
بر اساس گزارش رویترز، رشد تولید در سال‌های ۲۰۱۹ و ۲۰۲۰ تا حد زیادی به دلیل رشد تولید در خشکی خواهد بود در حالی که پیش بینی می‌شود تولید فراساحلی در خلیج مکزیکو ۱۹۰ هزار بشکه در روز در سال ۲۰۱۹ و ۱۳۰ هزار بشکه در روز در سال ۲۰۲۰ صعود کند.
انتهای پیام
