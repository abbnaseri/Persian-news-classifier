هشدار لیبی نسبت به درخواست‌ها برای تعطیلی کامل تولید نفت
شرکت ملی نفت لیبی نسبت به درخواست‌های اخیر برای تعطیلی تولید نفت این کشور هشدار داد و اعلام کرد نفت منابع اصلی درآمد لیبی است که به تمامی شهروندان نفع می‌رساند.
به گزارش ایسنا، شرکت ملی نفت لیبی در وب سایت خود اعلام کرد هرگونه مختل شدن عمدی فعالیت‌های بخش نفت روی جریان درآمد ملی به شدت تأثیر منفی می‌گذارد و باعث نقض تعهداتی می‌شود که این شرکت بر عهده گرفته است و احتمالاً شکاف زیادی در کشور ایجاد می‌کند. تلاش‌های مذکور مانع سرمایه گذاری بیشتر در بخش نفت لیبی شده و آینده این کشور را به خطر می‌اندازد.
این هشدار چند روز پس از حمله هوایی به انباری صورت گرفت که متعلق به یک شرکت تابعه شرکت ملی نفت لیبی بود. تولید نفت لیبی در دو ماه گذشته با وجود تشدید اخیر درگیری‌های داخلی میان ارتش ملی لیبی و نیروهای وفادار به دولت مورد حمایت سازمان ملل متحد و سایر گروه‌های مسلح، بالا بوده است.
طبق نظرسنجی اوپک پلاتس، تولید نفت لیبی در ماه مه به ۱.۱۲ میلیون بشکه در روز افزایش یافت که بالاترین میزان از ژوئن سال ۲۰۱۳ بود.
انتهای پیام
