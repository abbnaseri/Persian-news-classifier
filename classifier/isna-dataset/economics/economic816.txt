سیاست‌گذاری‌های درست، اپل را نجات داد
به نظر می‌رسد که سیاست‌های درست و بهنگام اتخاذ شده توسط اپل، میزان تقاضا و فروش آیفون در چین را برخلاف آنچه تحلیلگران پیش بینی کرده بودند، به میزان قابل توجهی افزایش داده است.
به گزارش ایسنا، جنگ تجاری چین و آمریکا و تنش‌های سیاسی که میان این دو کشور وجود دارد در چند ماه اخیر بیش از پیش شعله‌ور شده و قربانی‌های متعددی نیز از خود بر جای گذاشته است که در این میان شرکت‌های تکنولوژی و تولید کننده موبایل همچون اپل بیشترین ضرر و زیان را متحمل شده‌اند.
بسیاری از کارشناسان و تحلیلگران فعال در حوزه فناوری با توجه به وضعیت موجود تحت تأثیر جنگ تجاری میانه چین و آمریکا پیش بینی کرده بودند که کاربران چینی به احتمال زیاد به خاطر حمایت از شرکت هواوی و همچنین وارد کردن ضربه مهلکی به شرکت آمریکایی اپل که سهم بزرگی از بازار این کشور را در اختیار دارد، محصولات اپل از جمله گوشی‌های هوشمند آیفون را تحریم و بایکوت کنند تا بدین ترتیب بتوانند واکنش و اقدام متقابلی در برابر تحریم‌های خصمانه و یکجانبه آمریکا علیه شرکت چینی هوآوی اتخاذ کنند.
اما حالا تازه‌ترین گزارش‌های منتشر شده از سویی وب سایت اپل اینسایدر حاکی است که اپل توانسته است با سیاست‌گذاری‌های به موقع و درست از بایکوت کاربران چینی و کاهش تقاضای آیفون در این کشور پهناور جلوگیری به عمل بیاورد و جلوی ضرر و زیان میلیاردی این شرکت بزرگ آمریکایی را بگیرد.
کیتی هوبرتی، تحلیلگر مؤسسه مورگان استنلی آماری از افزایش کاربران فعال آیفون در چین ارائه داده است که وضعیت آینده این شرکت را در چین امیدوار کننده توصیف می‌کند. طبق این گزارش، اپل با رشد قابل قبولی سهم خود را در بازار چین افزایش داده است البته این در حالی است که آمار کنونی رشدی کمتر از روال ۴ ماه گذشته اپل را نشان می‌دهد.
وی در بخشی از گزارش خود نوشت: به نظر می‌رسد که سیاست‌گذاری‌های درست اپل که از جمله مهم‌ترین آنها می‌توان به کاهش قیمت آیفون در این کشور، افزایش استفاده از ابزارهای مالی، کاهش مالیات بر ارزش افزوده و در آخر جلب اعتماد کاربران اشاره کرد که همگی منجر به رشد تقاضا و فروش محصولات این شرکت شد و آن را از خطر از دست دادن سهم خود در بازار چین نجات داد.
وی همچنین در بخش دیگری از گزارش خود به احتمال ارائه آیفون مجهز به قابلیت شبکه ۵G در سال ۲۰۲۰ اشاره کرد و آن را از جمله دلایلی برای امیدواری به آینده این شرکت آمریکایی مطرح کرد و درباره ارزش سهام اپل نیز قیمت ۲۳۱ دلار را در نظر گرفت.
این گزارش در حالی منتشر می‌شود که در فصل منتهی به دسامبر ۲۰۱۸ سال گذشته، ۱۵ درصد از میزان فروش گوشی‌های آیفون در چین ریزش داشت که اپل این کاهش را تقصیر چینی‌ها انداخت اما حالا با توجه به تحلیل‌های جدید کارشناسان به نظر می‌رسد که دوران ریزش بی سابقه فروش گوشی‌های آیفون در چین به پایان عمر خود نزدیک شده و اپل آینده نسبتاً درخشان‌تری را در پیشرو خواهد داشت.
هواوی که بزرگترین تولید کننده و توسعه دهنده تجهیزات مخابراتی و دومین سازنده و عرضه کننده موبایل در جهان محسوب می‌شود در طول یک سال اخیر از سوی دولت ترامپ ریاست جمهوری آمریکا و بسیاری از کشورهای هم‌پیمانش به شدت تحت فشارهای سیاسی و تجاری قرار گرفته و بسیاری از این کشورها اعم از آمریکا، کانادا، استرالیا، نیوزیلند، ژاپن و برخی از کشورهای اروپایی استفاده و فروش محصولات هوآوی و نصب تجهیزات مخابراتی و به طور کلی فعالیت این شرکت چینی را تحت تأثیر اتهامات جاسوسی برای دولت چین ممنوع اعلام کرده بودند با این که دولت چین به شرکت هوآوی همه این اتهامات را بارها تکذیب کرده اما به نظر می‌رسد که نگرانی در مورد جاسوسی از اطلاعات کاربران در کشورهای مختلف از جمله این اپراتور مخابراتی همچنان وجود دارد و دست و پای این شرکت را برای فعالیت در بازارهای جهانی به شدت بسته است.
بعد از اعلام تحریم‌های جدید علیه هواوی از سوی آمریکا موج جدیدی از واکنش‌های شدید کاربران و شهروندان چینی در شبکه‌های اجتماعی به وجود آمد که همگی از دولت چین خواستار اقدامات متقابل که به اقتصاد و تکنولوژی آمریکا ضربه بزند، شدند که از جمله مهم‌ترین آنها می‌توان به بایکوت و تحریم محصولات عرضه شده توسط اپل اشاره کرد.
انتهای پیام
