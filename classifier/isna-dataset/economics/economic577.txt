ریزش سنگین بورس های آسیایی برای دومین روز متوالی
به دنبال اظهارات رئیس بانک مرکزی آمریکا در خصوص نرخ بهره، شاخص های بورسی آسیایی قرمزپوش شدند.
به گزارش ایسنا به نقل از سی ان بی سی، دومین ریزش سنگین شاخص‌های بورسی در آسیا باعث شد تا موج تازه ای از نگرانی‌ها در بین معامله گران شکل گیرد. این ریزش پس از آن شدت گرفت که جروم پاول، رئیس بانک مرکزی آمریکا گفت با جدیت تمام استقلال بانک مرکزی را حفظ خواهد کرد و برای تصمیم‌گیری در خصوص نرخ بهره احساسی عمل نخواهد کرد.
در معاملات چهارشنبه بورس‌های آسیایی، شاخص "نیک کی ۲۲۵" بورس توکیو با ۰.۵۸ درصد کاهش تا سطح ۲۱ هزار و ۷۰.۲۰ واحد عقب نشست، شاخص "هانگ سنگ" بورس هنگ کنگ با ۰.۰۴ درصد کاهش در سطح ۲۸ هزار و ۱۹۸.۶۸ واحد بسته شد و شاخص "شانگهای کامپوزیت" بورس شانگهای با ۰.۱۶ درصد کاهش تا سطح ۲۹۶۵.۰۹ واحد عقب نشست.
در دیگر مناطق آسیا نیز شاخص‌ها عمدتاً نزولی بودند به گونه‌ای که شاخص "کسپی" بورس سئول و "ای اس ایکس ۲۰۰" بورس سیدنی به ترتیب ۰.۱۱ درصد و ۰.۱۶ درصد نسبت به روز قبل خود کاهش داشتند.
رودریگو کارتیل، استراتژیست ارشد ارزی در بانک ملی استرالیا در یادداشتی نوشت: هر چند لغت "صبر" در بیانیه بانک مرکزی آمریکا در خصوص نرخ بهره دیگر دیده نمی‌شود اما به نظر می‌رسد پاول تا زمان مشخص‌تر شدن وضعیت ریسک‌های کوتاه مدت دست از کاهش نرخ بهره خواهد کشید.
در دیگر سو، تحولات خاورمیانه هنوز معاملات نفت را کاملاً تحت تأثیر قرار می‌دهند: پس از آن که دونالد ترامپ گفت کشورهایی مانند ژاپن و چین باید هزینه بیشتری برای تأمین امنیت خطوط کشتیرانی حامل نفت در تنگه هرمز بپردازند، هر بشکه نفت برنت برای تحویل در معاملات آتی با ۱.۴۱ درصد افزایش به ۶۵.۹۷ دلار رسید و نفت خام "وست تگزاس اینتر مدیت" با جهش دو درصدی به ۵۸.۹۹ دلار در هر بشکه رسید.
انتهای پیام
