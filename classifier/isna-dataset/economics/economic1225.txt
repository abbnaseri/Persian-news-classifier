فارغ التحصیلان بدون کار عملی جذب بازار نمی‌شوند
دبیرکل کانون عالی انجمن‌های صنفی کارگران،کار عملی را پیش نیاز ورود به بازار کار دانست و گفت: فارغ التحصیلان دانشگاه فکر نکنند چون تحصیلات آکادمیک دارند و مدرکی گرفته‌اند نباید کار عملی انجام بدهند.حتی اگر سخت افزار خوانده باشند باید توانایی بستن یک پیچ در کارخانه را داشته باشند.
هادی ابوی در گفت‌وگو با ایسنا، با اشاره به تشکیل اولین جلسه شورای عالی فنی و حرفه‌ای اظهار کرد: یکی از زیرساخت‌های فرهنگ کار بحث مهارت آموزی است و چنانچه بتوانیم نیروهای کار ماهر و کارآمدی تربیت کنیم هم در ایجاد فرهنگ کار و هم در اشتغال پایدار اثرگذار خواهد بود.
وی گفت: امروز بسیاری از کشورها در کنار دروس تئوریک کار عملی یاد داده می‌شود تا فرد توان انجام کار در محیط واقعی را به دست آورد. از این رو لازم است تا دانشگاه‌های ما فارغ از ارائه واحدهای ترمیک و تئوریک، دانشجویان را با محیط واقعی کسب و کار آشنا کنند.
دبیرکل کانون عالی انجمن‌های صنفی کارگران تصریح کرد: اینکه ما فقط یک رشته تحصیلی را در دانشگاه خوانده باشیم و بر اساس آن دنبال کار برویم با اینکه کار فنی بلد باشیم و بتوانیم در هر محیطی کار کنیم تفاوت دارد. مهارت آموزی مقوله بسیار مهمی است و دولت مصمم است با تشکیل شورای عالی فنی و حرفه‌ای در جهت تربیت نیروهای کار ماهر، فارغ‌التحصیلان ماهر و صنوف و واحدهای تولیدی ماهر گام بردارد.
شناخت از بازار کار رمز موفقیت فارغ‌التحصیلان در بازار کار
وی در پاسخ به این پرسش که چرا برخی فارغ‌التحصیلان پس از اتمام تحصیل قادر به یافتن شغل نیستند؟ گفت: دلیلش این است که مهارت تطبیق دادن خود با جامعه را ندارند و هنوز شناختی از بازار کار پیدا نکرده‌اند به همین دلیل است که تاکید داریم افراد فن مهارت و کار کردن در بازار کار و شرایط اقتصادی جامعه را از دوران تحصیل در دانشگاه فرابگیرند.
ابوی گفت: فارغ‌التحصیلان دانشگاه فکر نکنند به صرف اینکه تحصیلات آکادمیک دارند و مدرک گرفته‌اند نباید کار عملی انجام بدهند. کار عملی پیش نیاز ورود به بازار کار است حتی اگر سخت افزار خوانده باشند باید توانایی بستن یک پیچ در محیط کارخانه را داشته باشند و هدف از ایجاد نهضت مهارت آموزی این است که فرد نه تنها در رشته خود بلکه در تمام سطوح از شایستگی‌های مهارتی برخوردار شود تا چنانچه در بازار کار قادر به یافتن شغلی متناسب با رشته تحصیلی خود نشد در جای دیگری مشغول کار شود.
این مقام مسئول کارگری در پایان بر لزوم استفاده از تجارب و اندیشه‌های تشکل‌های کارگری و کارفرمایی در جریان اجرای نهضت مهارت آموزی تاکید کرد.
به گزارش ایسنا، قانون نظام جامع آموزش مهارتی تلاش می‌کند با تربیت نیروی انسانی متخصص، ماهر و کارآمد متناسب با نیازهای بازار کار فعلی و آینده و ارتقای توان کارآفرینی و افزایش نقش آموزش و تربیت فنی، حرفه‌ای و مهارتی به رونق تولید، رشد و پویایی اقتصاد و توسعه ملی کمک کند. پیش از این اولین جلسه شورای عالی آموزش و تربیت فنی، حرفه‌ای و مهارتی با حضور اسحاق جهانگیری، معاون اول رئیس جمهوری، وزیر تعاون، کار و رفاه اجتماعی، وزیر علوم، تحقیقات و فناوری و رئیس سازمان آموزش فنی و حرفه‌ای در نهاد ریاست جمهوری برگزار شده بود.
انتهای پیام
