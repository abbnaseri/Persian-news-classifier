تلاش اروپا برای رهایی از دیکتاتوری دلار
رویکرد خصمانه دولت ترامپ باعث تشدید تلاش ها برای جایگزینی دلار با یورو شده است.
به گزارش ایسنا به نقل از فارین پالسی، اروپا به دنبال یافتن راه جایگزینی برای غلبه بر سلطه مالی آمریکا بر بازارهای مالی جهان است و آلمان و فرانسه به عنوان بزرگ‌ترین اقتصادهای اروپا در این مسیر پیشرو هستند اما تلاش دولت‌های اروپایی برای یافتن یک راه‌کار قابل اجرا هنوز به جواب نرسیده است. البته این به معنی آن نیست که اروپایی‌ها تسلیم شده‌اند اما این کشورها هنوز در برابر بازوی نیرومند واشنگتن آسیب پذیرند.
مساله جایگزینی دلار با یورو پس از آن شدت گرفت که آمریکا سال گذشته از توافق هسته‌ای سال ۲۰۱۵ با ایران خارج شد و تحریم‌های قبلی را بازگرداند. اروپایی‌ها که با این کار کاملاً مخالف هستند از آن زمان به دنبال ایجاد یک ساز و کار مستقل از دلار برآمده‌اند. آمریکا از سال گذشته به استفاده از دلار به عنوان ابزاری برای وادار کردن کشورهای دوست و دشمن خود به پیروی از سیاست‌هایش شدت داده است.
البته تهدید آمریکا به تحریم به جاهای دیگر نیز کشیده شده است: در مشارکت شرکت‌های اروپایی در خط لوله انتقال گاز روسیه، خرید نفت ونزوئلا، سرمایه گذاری در روسیه و اخیراً مساله شرکت هوآوی چین. همه اینها باعث شده است تا توجه کشورها به ایجاد سیستم پرداخت بین‌المللی مستقل از دلار جلب شود.
جان اسمیت، مدیر اسبق بخش تحریم در وزارت خزانه داری آمریکا که سال گذشته به دلیل اختلاف نظر با ترامپ کنار رفت می‌گوید: نگرانی جدی وجود دارد که تداوم چنین کارهایی باعث دور شدن اروپا از جبهه واحد با آمریکا شود. شاید هم به سمت ایجاد سیستم مالی مستقلی بروند.
در سال‌های اخیر سهم یورو از ذخایر جهانی افزایش یافته است در حالی که این مساله برای دلار دقیقاً برعکس است. این هفته رئیس بانک مرکزی فرانسه و وزیر دارایی این کشور در اظهاراتی جداگانه خواهان تقویت نقش یورو در مبادلات جهانی شده‌اند. حتی کشورهای کوچک‌تر اروپایی نظیر اسپانیا نیز بر سر مساله کوبا به دنبال راه‌های دور زدن تحریم‌های آمریکا برآمده‌اند.
سیستم مالی آمریکا هنوز به عنوان سیستم عصبی برای بدنه مالی جهان عمل می‌کند اما زنگ هشدارها به صدا درآمده است: حتی در آسیا نیز کشورهایی چون ژاپن و چین به دنبال کاهش وابستگی خود به دلار هستند.
انتهای پیام
