وزیر نفت هند دست به دامن سعودی‌ها شد
وزیر نفت هند درباره ناآرامی در منطقه که قیمت‌های نفت را به سطح بالایی افزایش داده و هند را تحت فشار مالی بیش‌تری قرار داده است، با همتای سعودی خود صحبت کرد.
به گزارش ایسنا، دارمندرا پرادهان با خالد الفالح، وزیر انرژی، صنعت و منابع معدنی عربستان سعودی درباره همکاری بیشتر در بخش انرژی گفت‌وگو و نگرانی فزاینده خود را نسبت به رویدادهای اخیر در تنگه هرمز ابراز کرد.
پرادهان در توییتی نوشت: نگرانی خود را درباره تحولات اخیر که به افزایش قیمت‌های نفت منجر شد ابراز کردم و حساسیت مصرف کنندگان هند به نوسان قیمت نفت را متذکر شدم.
وزیر نفت هند همچنین اظهار کرد که هفته گذشته با امارات متحده عربی گفت‌وگو کرده و این کشور به هند اطمینان داده است که تأمین نفت برای هند مختل نخواهد شد.
بر اساس گزارش اویل پرایس، قیمت بالای نفت مایه نگرانی هند است زیرا اقتصاد این کشور به نوسان قیمت نفت به شدت حساس است. این کشور مدت‌ها با قیمت مناسب و شرایط اعتباری مطلوب نفت از ایران خریداری می‌کرد و بخش عظیمی از نیازهای نفتی خود را با واردات تأمین می‌کند.
بر اساس گزارش اویل پرایس، عربستان سعودی بزرگترین ظرفیت تولید نفت را در میان اعضای اوپک دارد و هند با این تصور که ریاض قادر است نوسان قیمت‌ها را تعدیل کند با این کشور تماس گرفته است.
انتهای پیام
