بورس به روند صعودی بازگشت
امروز ۳۵۱ نماد در بورس و فرابورس ایران با رشد قیمت مواجه شدند و ۱۷۵ نماد نیز افت قیمت را تجربه کردند که مجموع فراز و فرودها سبب شد شاخص کل بازار سرمایه پس از دو روز افت پی در پی با ۱۱۵۳ واحد رشد کند.
به گزارش ایسنا، پس از دو روز افت قیمت‌ها در بازار سهام امروز شاخص کل بازده نقدی و قیمتی بورس تهران توانست ۱۱۵۳ واحد رشد کند و تا رقم ۲۴۸ هزار و ۲۷۵ واحد بالا رفت. همچنین شاخص کل هم وزن با ۷۱۳ واحد افزایش رقم ۵۹ هزار و ۲۰۶ واحدی را تجربه کرد.
شاخص آزاد شناور نیز با ۸۰۶ واحد افزایش عدد ۲۷۹ هزار و ۱۴۲ و شاخص بازار اول با ۱۵۸ واحد کاهش عدد ۱۸۴ هزار و ۱۶۴ را تجربه کردند. همچنین شاخص بازار دوم توانست ۶۸۸۴ واحد رشد کند.
صنایع پتروشیمی خلیج فارس، گروه مدیریت سرمایه گذاری امید، سرمایه گذاری نفت، گاز و پتروشیمی تأمین هر کدام به ترتیب ۶۳۸، ۱۵۷، و ۱۴۵ واحد تأثیر افزایشی روی شاخص‌های بازار داشتند. در عین حال فولاد مبارکه اصفهان، ملی صنایع مس ایران و پالایش نفت بندرعباس هر کدام به ترتیب ۱۹۵، ۱۳۳ و ۷۵ واحد تأثیر کاهشی روی شاخص‌ها داشتند.
در گروه محصولات شیمیایی امروز ارزش معاملات به رقم ۱۲۸ میلیارد تومان رسید و حجم معاملات این بازار رقم ۱۸۸ میلیون سهم و اوراق مالی را تجربه کرد و به این ترتیب بیشترین ارزش معاملات را این گروه به خود اختصاص داد. تعدادی از نمادها در این گروه محصولات شیمیایی توانستند بیش از سه درصد رشد قیمت را تجربه کند.
خودرویی‌ها امروز از نظر ارزش معاملات در رتبه دوم قرار گرفتند؛ به طوری که ۵۰۱ میلیون سهم در این گروه به ارزش ۹۳ میلیارد تومان جابجا شد. بیشتر نمادها در گروه خودرو رشد قیمت را تجربه کردند.
گروه بعدی که ارزش نسبتاً بالایی را تجربه کرد بانکی‌ها بودند که با اختلاف نسبتاً زیادی نسبت به ارزش معاملات گروه محصولات شیمیایی در جایگاه سوم قرار گرفتند؛ به طوری که در این گروه ۶۸۱ میلیون سهم به ارزش حدود ۷۳ میلیارد تومان مورد داد و ستد قرار گرفت. نمادهای بانک دی، پست بانک ایران، اعتباری ملل و بانک سینا در این گروه جزو نمادهای بودند که بیش از سه درصد رشد را داشتند.
ارزش معاملات بورس تهران به رقم ۱,۰۹۷ میلیارد تومان رسید و حجم معاملات این بازار عدد ۲.۸ میلیارد سهم و اوراق مالی را تجربه کرد.
امروز در بورس تهران ۲۱۶ سهم با رشد قیمت و ۱۲۰ سهم با افت قیمت رو به رو شدند. همچنین تعداد نمادهای مثبت در فرابورس به ۱۳۶ و نمادهای منفی به ۵۵ سهم رسید.
آیفکس نیز تا ۱۲.۶۷ واحد رشد کرد و به قیمت ۳۱۹۷ دست یافت. ارزش معاملات فرابورس ایران ۸۶۶ میلیارد تومان بود و حجم معاملات آن تا رقم ۱.۶ میلیارد سهم و اوراق مالی افزایش پیدا کرد.
انتهای پیام
