تعمیر رایانه بر خرید پیشی گرفت
رئیس اتحادیه فناوران رایانه تهران با بیان اینکه برخی از افراد بنابر شرایط اقتصادی و بازار به تغییر شغل روی آورده‌اند، گفت: در پی افزایش قیمت محصولات و کاهش واردات، تعمیر دستگاه‌های قدیمی بر خرید دستگاه‌های جدید پیشی گرفته است.
محمدمهدی میرمهدی در گفت‌وگو با ایسنا، اظهار کرد: حجم تقاضا در بازار رایانه و محصولات مرتبط کاهش یافته و این موضوع به دلیل افزایش قیمت و کاهش قدرت خرید افراد است.
رئیس اتحادیه فناوران رایانه تهران ادامه داد: در شرایط فعلی دستگاه‌های دست دوم جایگزین اجناس و محصولات جدید شده و تعمیرات رشد قابل توجهی را شاهد بوده و افراد چندان به دنبال ارتقا سیستم و خرید دستگاه جدید نیستند.
وی گفت: در شرایط فعلی که قیمت ارز رشد قابل توجهی داشته و عمده قطعات به صورت وارداتی در کشور تأمین می‌شود، هزینه تعمیر و نگهداری محصولات قدیمی نیز افزایش قابل ملاحظه‌ای داشته است.
میرمهدی با بیان اینکه تعمیر نسبت به خرید کالای جدید مقرون به صرفه‌تر است، تاکید کرد: واردات قطعه و محصولات مصرفی کم و بیش انجام می‌شود اما میزان آن نسبت به گذشته کاهش داشته است.
رئیس اتحادیه فناوران رایانه تهران مدعی شد: بسیاری از افراد و تجار که در گذشته کالای نو به کشور وارد می‌کردند در شرایط فعلی برای تأمین نیاز بازار و انجام فعالیت صنفی به واردات قطعات مصرفی و دستگاه‌های استوک روی آورده‌اند.
وی به دریافت مالیات در این شرایط انتقاد کرد و گفت: برخی افراد پروانه کسب خود را ابطال و فعالیت خود را به یک تلفن همراه محدوده کرده‌اند تا از پرداخت مالیات فرار کنند و از سوی دیگر بسیاری از افراد کسب و کار خود را به صنف اغذیه فروشان و رستوران داری تغییر داده‌اند.
انتهای پیام
