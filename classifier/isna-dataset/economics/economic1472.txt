کدام خریداران سکه باید مالیات بدهند؟
جزئیات جدیدی درباره وصول مالیات از سکه‌های پیش‌فروش شده اعلام شد و بر این اساس قرار است خریدارانیکه قصد سوداگری نداشتند، از پرداخت مالیات معاف شوند.
به گزارش ایسنا، فرهاد دژپسند امروز (شنبه) در حاشیه مراسم تودیع و معارفه رؤسای قدیم و جدید سازمان امور مالیاتی در جمع خبرنگاران درباره وصول مالیات از خریداران سکه‌های پیش فروش شده، گفت: بخشی از خریداران سکه‌های پیش فروش که فکر می‌کنیم قصد سوداگری نداشتند، از پرداخت مالیات معاف شده‌اند که در واقع بخش قابل توجهی از خریداران را شامل می‌شود.
وزیر اقتصاد افزود: در عین حال اجازه قانونی داریم که از فعالیت‌های سوداگرانه در بحث سکه‌ها مالیات دریافت کنیم.
وی اعلام کرد که کار اجرایی وصول مالیات از سکه‌های پیش فروش شده آغاز شده و زمان پایان آن نیز بستگی به همکاری مؤدیان مالیاتی دارد.
دژپسند همچنین با اشاره به اینکه نفت و گاز از منابعی است که باید نقش آن در اقتصاد ایران کاهش یابد، اظهار امیدواری کرد به سمتی برویم که بودجه مبتنی بر نفت را به بودجه مبتنی بر مالیات و درآمدهای سالم تغییر دهیم.
پارسال ۱۰۹ هزار میلیارد تومان درآمد مالیاتی داشتیم
وزیر امور اقتصادی و دارایی ضمن تاکید بر اینکه نمی‌خواهیم پول زور بگیریم و مالیات به حق است، گفت: میزان درآمدهای مالیاتی محقق شده در سال گذشته بیش از ۱۰۵ هزار میلیارد تومان بود و به روایتی تا ۱۰۹ هزار میلیارد تومان محقق شده است.
به گفته وی، در سال‌های اخیر میزان تحقق درآمدهای مالیاتی بیش از ۹۷ درصد بوده است.
دژپسند در ادامه گفت: یقین دارم در دوره جدید مدیریتی سازمان مالیاتی نیز دستاورد خواهیم داشت و شرط انتصاب مدیران توسط من پاکدستی و برخورداری از دانش مربوط است و امید می‌رود دوره جدید مدیریتی سازمان مالیاتی به تکمیل، توسعه و اجرای برنامه‌های قبلی بیانجامد.
وزیر امور اقتصادی و دارایی تصریح کرد: باید بدانیم تنها حداکثر کردن درآمد مالیاتی مدنظر نیست و نمی‌خواهیم پول زور بگیریم و مالیات حق است.
وی اظهار کرد: مؤدیان خوش حساب و خوش عملکرد را حق نداریم شکنجه کنیم و مالیات بیشتری از آنها بگیریم و باید به دنبال وصول مالیات به حق باشیم.
خبر در حال تکمیل است
