قیمت نفت منتظر تصمیم اوپک پلاس
گفته‌های مسؤولان در سطح بین‌المللی گویای اتخاذ توافق اوپک پلاس بر سر کاهش تولید نفت است؛ موضوعی که کارشناسان معتقدند می‌تواند موجب تداوم ثبات و حصول منفعت برای کشورهای صادرکننده و حتی مصرف‌کننده باشد اما اگر این اتفاق نیفتد، قیمت نفت در سراشیبی قرار خواهد گرفت.
به‌گزارش ایسنا، اوپک، روسیه و شماری دیگر از تولیدکنندگان غیر اوپک از اول ژانویه توافقی را به اجرا گذاشته‌اند که تحت آن تولیدشان را به میزان ۱.۲ میلیون بشکه در روز محدود کرده‌اند. این توافق شش ماهه در آخر ماه ژوئن منقضی می‌شود. این گروه که به اوپک پلاس معروف است، قرار بود به منظور بازنگری در سیاست تولید خود، روزهای ۲۵ و ۲۶ ژوئن در وین دیدار کند. با این حال روسیه پیشنهاد کرده است تاریخ برگزاری نشست به اوایل ماه میلادی آینده موکول شود.
‏اوپک پلاس به تمدید توافق نفتی نزدیک شد
در این راستا، اوپک در جدیدترین گزارش ماهانه خود نرخ رشد تقاضای جهانی برای نفت را به دلیل اختلافات تجاری کاهش داد و احتمال تمدید محدودیت عرضه خود را تقویت کرد، در این باره، خالد الفالح - وزیر انرژی عربستان سعودی - در اظهاراتی، ابراز امیدواری کرد که تولیدکنندگان بتوانند بازار نفت را پیش از سال آینده متوازن کنند.
وی اوایل ماه میلادی جاری اظهار کرده بود: اوپک به توافق برای ادامه توافق کاهش تولید پس از ژوئن نزدیک شده است، با این حال باید مذاکرات بیشتری با کشورهای غیراوپک که در این پیمان مشارکت کرده‌اند انجام گیرد.
یک‌گام نزدیک‌تر
همچنین، سهیل بن محمد المزروعی - وزیر انرژی امارات متحده عربی - در بیست‌ودوم خردادماه اعلام کرد اعضای اوپک درباره تمدید توافق کاهش تولید به توافق نزدیک شده‌اند و با توجه به ذخایر فعلی نفت، محدودیت عرضه نفت باید حداقل تا پایان سال ۲۰۱۹ به قوت خود باقی بماند. وی ضمن ابراز حمایت خود از تداوم محدودیت عرضه، گفت: تصمیم درست تمدید توافق کاهش تولید است.
توافق کاهش تولید به نفع تمام کشورهاست
در این باره هم‌چنین خطیبی - کارشناس ارشد حوزه انرژی - به ایسنا گفت: بر اساس اطلاعاتی که بنده دارم، در اجلاس بعدی اوپک قرار است توافق کاهش تولید تمدید شود و کاهش جدیدی را شاهد نخواهیم بود و به‌نظر می‌رسد که شرایط مانند گذشته پیش برود اما بازهم باید صبر کرد و منتظر نتیجه نهایی ماند.
وی ادامه داد: پیش‌بینی من این است که اگر این توافق صورت گیرد، ثبات در بازار نفت در نیمه دوم سال بیش‌تر خواهد شد که این موضوع نیز در حوزه قیمت‌گذاری‌ها نیز امری مطلوب است و با توجه به این‌که امسال اعضا غیر اوپک تولید خود را بیش از ۲ میلیون و ۲۰۰ هزار بشکه افزایش دادند، سال خطرناکی به لحاظ قیمتی برای بازار نفت بود.
این کارشناس با تاکید به این مساله که افزایش تولید این کشورها می‌توانست موجب سقوط قیمت نفت شود، اظهار کرد: توافق کاهش تولید مانع از این اتفاق و بیانگر موفقیت مدیریت عرضه شد که اگر مجدد این توافق صورت بگیرد باز هم شاهد ثبات در بازار هستیم.
خطیبی با بیان این‌که در شرایطی که این توافق تا پایان سال ادامه یابد، ثبات در بازار نفت نیز ادامه خواهد داشت و می‌توان قیمت را بین ۶۰ تا ۷۰ دلار نگه داشت، ابراز کرد: البته نوسان در قیمت همیشه وجود دارد اما توافق بر سر کاهش تولید موجب ثبات در باز می‌شود.
وی ادامه داد: سناریو دیگری در این بخش وجود دارد که آن‌هم عدم توافق بر سر کاهش تولید نفت است که در این شرایط قیمت‌ها کاهش پیدا می‌کند اما بعید می دانم در شرایطی فعلی کسی از ثبات به وجود آمده ناراضی باشد چراکه این ثبات برای همه مفید است و موجب می‌شود قیمت سقوط نکند.
این کارشناس با تاکید به این مساله که عدم سقوط قیمت‌ها نه تنها به نفع صادرکننده بلکه به نفع مصرف کننده نیز است، تصریح کرد: اگر قیمت سقوط کند، همه ضرر می‌کنند بنابراین این ثبات به نفع همه است، به همین دلیل به‌نظر می‌رسد که انتخاب اوپک پلاس مدیریت عرضه باشد.
خطیبی ابراز کرد: با مدیریت عرضه بازار به یک ثبات نسبی رسیده است و تمام کشورها نیز راضی هستند و می‌توان با تمدید این مساله این ثبات را برای باقی‌مانده سال نیز حفظ کرد لذا به نظر می‌رسد که تصمیم نهایی تمدید کاهش تولید باشد.
انتهای پیام
