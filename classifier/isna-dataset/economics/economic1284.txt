نفت یک درصد ارزان شد
قیمت نفت روز چهارشنبه تحت تاثیر چشم‌انداز ضعیف‌تر تقاضا و رشد ذخائر نفت آمریکا بیش از یک درصد کاهش پیدا کرد.
به گزارش ایسنا، بهای معاملات آتی نفت برنت ۸۷ سنت یا ۱.۴ درصد کاهش پیدا کرد و به ۶۱.۴۲ دلار در هر بشکه رسید.
بهای معاملات آتی وست تگزاس اینترمدیت آمریکا ۸۵ سنت یا ۱.۶ درصد کاهش یافت و به ۵۲.۴۱ دلار در هر بشکه رسید.
اداره اطلاعات انرژی آمریکا در جدیدترین گزارش ماهانه خود پیش‌بینی‌ها از رشد تقاضا برای نفت در جهان و تولید نفت آمریکا در سال ۲۰۱۹ را کاهش داد. این آژانس پیش‌بینی خود از رشد تقاضای جهانی برای نفت در سال میلادی جاری را به میزان ۱۶۰ هزار بشکه در روز کاهش داد و به ۱.۲۲ میلیون بشکه در روز رساند. همچنین پیش‌بینی خود از رشد تولید نفت آمریکا را ۱۴۰ هزار بشکه در روز نسبت به پیش‌بینی ماه مه کاهش داد و ۱۲.۳۲ میلیون بشکه در روز اعلام کرد.
عامل دیگری که باعث کاهش قیمت‌های نفت شد، رشد ذخایر نفت آمریکا بود. مؤسسه امریکن پترولیوم در گزارشی اعلام کرد: ذخایر نفت آمریکا در هفته منتهی به هفتم ژوئن به میزان ۴.۹ میلیون بشکه رشد کرده و به ۴۸۲.۸ میلیون بشکه رسیده است، در حالی که تحلیلگران پیش‌بینی کرده بودند میزان ذخایر ۴۸۱ هزار بشکه کاهش پیدا کند. آمار رسمی از سوی اداره اطلاعات انرژی آمریکا بعد از ظهر روز جاری منتشر می‌شود.
علاوه بر نگرانی‌ها نسبت به عرضه فزاینده، تداوم تنش‌های تجاری میان آمریکا و چین که دو مصرف کننده بزرگ نفت جهان هستند روی قیمت‌ها اثر گذاشته است. دونالد ترامپ، رئیس جمهور آمریکا از به‌کارگیری تعرفه‌ها در راستای استراتژی تجاری خود دفاع کرد، در حالی که چین قول داد اگر واشنگتن به تشدید تنش‌های تجاری اصرار کند واکنش سختی نشان خواهد داد.
بر اساس گزارش رویترز، با نزدیک شدن به زمان نشست رسمی اوپک که قرار است اواخر ژوئن برگزار شود بازارها به تصمیم تولید کنندگان بزرگ نفت جهان در خصوص توافق کاهش تولیدشان چشم دوخته‌اند.
سهیل بن محمد المزروعی، وزیر انرژی امارات متحده عربی گفت: با توجه به ذخایر فعلی نفت، محدودیت عرضه نفت باید حداقل تا پایان سال ۲۰۱۹ به قوت خود باقی بماند. طبق برنامه اوپک، کشورهای عضو این گروه روز ۲۵ ژوئن در وین دیدار خواهند کرد و سپس روز بعد با روسیه و سایر تولیدکنندگان غیراوپک که در توافق کاهش تولید مشارکت دارند، دیدار می‌کنند. با این حال روسیه تعویق زمان برگزاری دیدار تولیدکنندگان اوپک و غیراوپک به سوم و چهارم ژوئیه را پیشنهاد کرده و عربستان سعودی از این پیشنهاد حمایت کرده است.
انتهای پیام
