پیشنهاد ایران به روسیه برای ساخت فرودگاه
معاون حمل‌ونقل وزیر راه و شهرسازی درخواست‌ها و مسائل مورد نظر جمهوری اسلامی ایران در حوزه حمل و نقل ریلی، جاده‌ای، دریایی، هوایی و  لجستیکی را به منظور انجام فعالیت‌های مشترک با  روس‌ها تشریح کرد.
به گزارش ایسنا، شهرام آدم‌نژاد در افتتاحیه دهمین اجلاس جامع گروه کاری همکاری‌های حمل و نقل بین جمهوری اسلامی ایران و فدراسیون روسیه با ابراز امیدواری نسبت به همگرایی و اشتراک نظر دو کشور ایران و روسیه در عمده مسائل منطقه‌ای و بین‌المللی و به ویژه تعاملات مناسب در زمینه‌ی حمل و نقل بین‌المللی و ترانزیتی، اظهار کرد: می‌توانیم در دهمین اجلاس جامع گروه کاری همکاری‌های حمل و نقل به نتایج سازنده‌ای دست یابیم.
وی ادامه داد: تا به امروز همکاری‌های مشترک و موفقیت‌آمیزی میان دو کشور شکل گرفته و در حال حاضر فضای مناسبی جهت تقویت و ارتقا این همکاری‌ها در محورهای حمل و نقل ریلی، جاده‌ای، لجستیکی، دریایی و هوایی شکل گرفته است.
معاون حمل و نقل وزیر راه و شهرسازی با اشاره به نقش مهم و برجسته روسیه به عنوان یکی از کشورهای مؤسس نقش برجسته‌ای در اتخاذ تصمیمات هفتمین اجلاس شورای هماهنگی کریدور حمل و نقل بین‌المللی شمال – جنوب که در اسفندماه سال گذشته در تهران برگزار شد، اظهار کرد: اجرایی کردن تمامی مصوبات اجلاس مذکور به عنوان گامی اساسی در فعال سازی هرچه بیشتر و پیشبرد برنامه کریدور شمال – جنوب توسط دبیرخانه مستقر در ایران در حال پیگیری است و همزمان با نشست مذکور مراسم افتتاح تکمیل احداث مسیر ریلی قزوین – رشت برگزار شد و بدون شک تکمیل خط ریلی رشت – آستارا طی سال‌های آتی تحول بزرگی را در میزان ترانزیت و جابه‌جایی کالا و مسافر در شاخه غربی کریدور شمال – جنوب ایفا می‌کند.
طرح احداث مسیر چابهار-زاهدان و برقی‌سازی راه‌آهن سرخس-بندرعباس
آدم‌نژاد با اشاره به حوزه حمل و نقل ریلی خاطر نشان کرد: آغاز عملیات پروژه برقی‌سازی گرمسار – اینچه‌برون، دولت جمهوری اسلامی ایران را بر آن داشته تا برنامه سایر پروژه‌های راهبردی ریلی خود، از جمله احداث مسیر چابهار – زاهدان و نیز برقی‌سازی راه‌آهن سرخس – بندرعباس را جهت ایجاد زمینه‌های همکاری در نشست حاضر طرح و ارائه کند.
تلاش برای حل مشکل جریمه ناوگان ایرانی به دلیل وزن غیرمجاز و ویزا
وی در ادامه به بخش حمل و نقل جاده‌ای اشاره و خاطر نشان کرد: با توجه به این‌که جمهوری اسلامی ایران همواره تلاش کرده تسهیلات لازم برای ناوگان روسی فراهم کند انتظار داریم طی مذاکرات تخصصی در این اجلاس برخی چالش‌های فعلی از جمله جریمه‌های ناوگان ایرانی به دلیل وزن‌های غیرمجاز و مشکلات اخذ ویزا برای رانندگان طرح شود و زمینه‌های لازم برای حل کردن آنها و ارتقا روابط تجاری دو کشور فراهم گردد. علاوه بر این، جمهوری اسلامی ایران آماده پیاده‌سازی آزمایشی سامانه گلوناس در شبکه ملی ترانزیت جاده‌ای ایران است.
اهمیت حمل و نقل کانتینر بین بنادر شمالی ایران و بنادر روسیه در دریای خزر
معاون حمل و نقل وزیر راه و شهرسازی همچنین با بیان این‌که مکان‌یابی و احداث مراکز لجستیکی در ایران با هدف کاهش زمان و هزینه در زنجیره‌های تأمین در حال انجام است به حوزه لجستیک و حمل و نقل دریایی اشاره کرد و گفت: اتصال این زنجیره لجستیکی به سایر مراکز لجستیکی در سایر کشورها در دستور کار جمهوری اسلامی ایران قرار دارد، بنابراین توسعه همکاری‌های لجستیکی از طریق فراهم سازی حمل و نقل کانتینر بین بنادر شمالی ایران و بنادر روسیه در دریای خزر از اهمیت بالایی برخوردار است.
آدم‌نژاد اضافه کرد: در این راستا جمهوری اسلامی ایران آماده همکاری نزدیک جهت تسهیل سرمایه گذاری‌های مشترک بخش‌های خصوصی دو کشور به منظور احداث مراکز لجستیک است و مشوق‌های سرمایه گذاری پیش‌بینی شده است که امیدواریم به منظور افزایش تعاملات حمل و نقلی و تجاری میان دو کشور سند یادداشت تفاهم سفرهای نزدیک به ساحل در این نشست به امضا برسد.
استقبال ایران از سرمایه گذاری روس‌ها در ساخت و توسعه فرودگاه‌های داخلی و بین‌المللی
وی در پایان ضمن ابراز خرسندی از اجرایی شدن موافقت‌نامه تسهیل صدور روادید برای خدمه پروازی، در راستای بهره‌مندی حداکثری از فرصت‌های سرمایه گذاری و توسعه همکاری‌های مشترک از استقبال جمهوری اسلامی ایران به منظور سرمایه گذاری بخش‌های خصوصی روسیه در ساخت و توسعه فرودگاه‌های داخلی و بین‌المللی ایران خبر داد.
انتهای پیام
