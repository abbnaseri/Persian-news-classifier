توضیحات برج میلاد درباره خبر پلمب تجهیز تفریحی غیراستاندارد
به دنبال انتشار خبری با عنوان "پلمب تجهیز تفریحی غیراستاندارد در برج میلاد"، این مجموعه توضیحاتی در این زمینه ارائه کرد.
به گزارش ایسنا، روز گذشته اداره کل استاندارد استان تهران اعلام کرد که در جریان بازرسی‌های بازرسان استاندارد از مراکز تفریحی استان، یک تجهیز تفریحی غیراستاندارد در برج میلاد تهران به نام سافت‌پلی پلمب شد؛ امروز در واکنش به این خبر برج میلاد تهران توضیحاتی ارائه کرد.
متن این توضیحات به شرح زیر است: "
مجموعه تفریحی کاربازیا بهترین و استانداردترین مجموعه آشنایی کودکان با مشاغل مختلف از طریق بازی در سطح کشور بوده که تمامی ابزار و وسایل آن همواره مورد بازبینی و پایش از بُعد ایمنی قرار می‌گیرد.
در مجموعه کاربازیا مشاغل و بازی‌های مختلف و بسیار زیادی برای سرگرمی کودکان وجود دارد و کارشناس اداره استاندارد تمامی ۲۰ بازی موجود در این قسمت را مورد بررسی و سنجش قرار داده که از این میان تنها تشک بازی "ترامپولین و سرسره" که در فضای عمومی مجموعه کاربازیا و به عنوان بخشی از یکی از بازی‌های آن قرار داده شده است، تا حدی با استانداردهای لازم فاصله داشت؛ به همین دلیل مجموعه برج میلاد سریعاً نسبت به جمع‌آوری آن اقدام کرد.
مجموعه کاربازیا تنها یکی از بخش‌های متعدد تفریحی و خدماتی این مجموعه است و تمام بخش‌های برج میلاد با استانداردهای بالا و نظارت مستمر و همچنین براساس پروتکل‌های بین‌المللی HSE دائماً در حال رصد و پایش است تا هیچ مشکلی برای بازدیدکنندگان و مراجعه‌کنندگان به این مجموعه به وجود نیاید.
یکی از شعارهای اصلی برج میلاد "تفریح و گردشگری سلامت" است که در این راستا نیز دستورالعمل‌های ویژه‌ای تدوین و در اختیار کارکنان و تمامی پیمانکاران گذاشته شده است و همگی ملزم به رعایت آن هستند و عملکردشان مطابق آن پایش مستمر می‌شود".
انتهای پیام
