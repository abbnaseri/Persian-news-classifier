نفت‌ برای یازدهمین بار در بورس عرضه شد
امروز برای یازدهمین بار در تاریخ بورس ایران نفت خام سبک در رینگ بین‌المللی بورس انرژی عرضه شد اما در نهایت به فروش نرسید.
به گزارش ایسنا، از سال گذشته تا کنون ۱۱ بار نفت خام سبک ایران در بورس انرژی عرضه شده اما در معدود دفعاتی مقداری از آن به فروش رفته است. امروز نیز برای یازدهمین بار نفت خام سبک در رینگ بین‌الملل بورس انرژی عرضه شد اما در نهایت کفه تقاضا خالی ماند.
قیمت پایه هر بشکه نفت خام برای فروش در بورس امروز ۶۷ دلار و ۳۲ سنت اعلام شده بود و تسویه به صورت شرایطی بود. خریداران می‌توانستند شش درصد ارزش سفارش را به صورت ریالی یا ارزی به حساب اعلامی شرکت سپرده گذاری مرکزی و تسویه وجوه واریز کنند. همچنین می‌توانستند این مبلغ را خارج از پایاپای به حساب‌های معرفی شده از سوی شرکت ملی نفت ایران تا دو ساعت قبل از شروع عرضه واریز کنند.
۳۱ خرداد ماه نیز نفت خام سبک برای دهمین بار در بورس انرژی عرضه شد اما در آن زمان نیز مشتری برای خرید آن اقدام نکرد.
انتهای پیام
