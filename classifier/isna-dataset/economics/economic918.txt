تاریخ نشست بعدی اوپک مشخص شد
بر اساس اطلاعات جدیدی که در وب سایت اوپک منتشر شده است، این گروه موافقت کرد تاریخ نشست بعدی خود را در اول ژوییه برگزار کند و دوم ژوییه با متحدان غیراوپک خود دیدار کند.
به گزارش ایسنا، اوپک و متحدانش در ابتدا قرار بود روزهای ۲۵ و ۲۶ ژوئن دیدار کنند اما روسیه خواستار تغییر تاریخ این دیدار برای اجتناب از همزمانی با نشست سران گروه ۲۰ در ژاپن شد.
بر اساس گزارش رویترز، حدود یک ماه است که این تولیدکنندگان درباره تاریخ جدید دیدار رسمی خود بحث می‌کنند. قرار است در این نشست تولیدکنندگان اوپک و غیراوپک درباره سرنوشت توافق کاهش تولید ۱.۲ میلیون بشکه در روز که آخر ژوئن به پایان می‌رسد، مذاکره و تصمیم‌گیری کنند.
تاریخ اول ژوئیه (دوشنبه ۱۰ تیر) که از سوی مانوئل کِوِدو، وزیر نفت ونزوئلا و رئیس فعلی اوپک پیشنهاد شد، در وب سایت اوپک درج شده است که نشان می‌دهد همه اعضا با این تاریخ موافق هستند.
کِوِدو پس از رایزنی‌های فشرده میان وزیران اوپک و غیراوپک از جمله خالد الفالح، وزیر انرژی عربستان سعودی، بیژن زنگنه، وزیر نفت ایران و الکساندر نواک، وزیر انرژی روسیه و همچنین محمد بارکیندو، دبیرکل اوپک تاریخ جدید را پیشنهاد کرد. وی در نامه‌ای از همه اعضا بابت تفاهم در این زمینه قدردانی کرد.
انتهای پیام
