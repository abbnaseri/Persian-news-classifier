کاهش قیمت‌ها در بازار خودرو ادامه دارد؛ مردم برای خرید دست نگه داشته‌اند
رئیس اتحادیه نمایشگاه‌داران و فروشندگان خودرو تهران با بیان اینکه قیمت‌ها در بازار خودرو از مدتی پیش تاکنون نزولی پیش رفته است، از افت بیشتر قیمت‌ها در این بازار و کاهش تقاضا و تعلل مردم برای خرید خودرو به علت اینکه باز هم قیمت‌ها پایین خواهد آمد، خبر داد.
سعید مؤتمنی در گفت‌وگو با ایسنا، اظهار کرد: روند نزولی در بازار خودرو تا رسیدن قیمت‌ها به قیمت تعادلی و منطقی ادامه‌دار خواهد بود. از نظر مصرف‌کننده با اینکه قیمت‌ها اینچنین پایین آمده، هنوز هم منطقی نیست. امروز تقریباً به مرز قیمت خودروها در ۱۸ فروردین‌ماه سال جاری رسیده‌ایم اما تقاضا در بازار بسیار کم شده و مردم برای خرید خودرو دست نگه داشته‌اند؛ چراکه قطعاً طی روزهای آینده قیمت‌ها در بازار باز هم کاهشی خواهد بود.
رئیس اتحادیه نمایشگاه‌داران و فروشندگان خودرو تهران افزود: از ۲۲ فروردین تا ۱۵ اردیبهشت امسال، "شیطنت‌هایی" در بازار خودرو و سایت‌های اینترنتی ایجاد شد که قیمت‌ها را بهم ریخت. اکنون این مسائل برطرف شده و قیمت‌ها ریزش پیدا کرده و این ریزش ادامه‌دار نیز خواهد بود؛ چراکه هنوز قیمت‌ها به نرخ‌های بهمن ماه سال گذشته نرسیده است. هر زمان قیمت‌ها به محدوده قیمت‌های بهمن‌ماه سال گذشته برسد، می‌توان گفت که به تعادل رسیده است.
مؤتمنی اظهار کرد: از سوی دیگر لازم است که خودروسازان نیز عرضه خود را بیشتر کنند. متأسفانه زمانی که قیمت‌ها کاهشی می‌شود، خودروسازان نیز میزان عرضه خود را پایین می‌آورند. این در حالی است که وزیر صنعت نیز اعلام کرده است که ۵۰ هزار خودرو به زودی وارد بازار خواهد شد و چنانچه این تعداد خودرو وارد بازار شود، قیمت‌ها تعادلی خواهند شد.
وی تصریح کرد: زمانی که مصرف‌کننده خرید نمی‌کند، قطعاً قیمت‌ها کاهش خواهد یافت. از بهمن‌ماه به بعد اتفاقی در پارامترهای اقتصادی نیفتاده بود که قیمت‌ها را بالا ببرد. تنها شرکت‌های خودروسازی از فرمول پنج درصد زیر حاشیه بازار استفاده کرده و ورودی‌ها را بستند که قیمت‌ها را افزایش داد.
رئیس اتحادیه نمایشگاه‌داران و فروشندگان خودرو تهران اظهار کرد: قیمت‌ها باید به قیمت تعادلی برگشته و هدف این است که دو نرخی در بازار نباشد. خودروسازان باید شفاف‌سازی کرده و قیمت‌های تمام شده نهایی خود را اعلام کنند و با توجه به اینکه صنعت خودروسازی در ایران انحصاری است، لازم است که سازمانی بر قیمت تولیدکننده و مصرف‌کننده نظارت کند.
وی افزود: خودروساز موظف است که قیمت تمام شده خود را آنالیز کرده و با ۱۵ درصد افزایش به فروش برساند؛ نه اینکه هزینه‌های مازاد همچون تیم‌های فوتبالی شرکت‌های خودروسازی که بسیار بالا هم هست، روی قیمت‌های خودرو برای مصرف‌کننده تأثیر بگذارد.
انتهای پیام
