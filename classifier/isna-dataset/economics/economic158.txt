ثبت طولانی‌ترین دوره رشد اقتصادی تاریخ آمریکا
برای یکصد و بیست و یکمین ماه متوالی رشد اقتصادی آمریکا مثبت باقی ماند.
به گزارش ایسنا به نقل از نیویورک پست، بزرگ‌ترین اقتصاد جهان کماکان در حال بهره بردن از شرایط مثبت فعلی است و با رشد اقتصادی ماه ژوئن، آمریکا برای ۱۲۱ ماه متوالی رشد مثبت داشته است که رکوردی بی نظیر در تاریخ این کشور محسوب می‌شود. این روند که از ژوئن ۲۰۰۹ تاکنون ادامه داشته است طولانی‌تر از رشد مثبت در بازه زمانی مارس ۱۹۹۱ تا مارس ۲۰۰۱ محسوب می‌شود.
یکی از مهم‌ترین عوامل مثبت باقی ماندن رشد اقتصادی آمریکا، تداوم روند مثبت اشتغال‌زایی بوده است به گونه‌ای که از سال ۲۰۰۹ به بعد اقتصاد آمریکا ۲۱.۴ میلیون اشتغال‌زایی جدید صورت داده است. میزان رشد دستمزدها در طول سه سال گذشته نیز بی سابقه بوده است و تنها در ماه می، رشد دستمزدها ۴.۴ درصد بیش‌تر از مدت مشابه سال قبل بوده است.
متوسط نرخ تورم آمریکا در بازه زمانی ۲۰۰۹ تا ۲۰۱۹ برابر با ۲.۳ درصد بوده است که این رقم بسیار کمتر از متوسط ۳.۹ درصدی دهه ۱۹۹۰ و ۴.۲ درصدی دهه ۱۹۸۰ بوده است. با این حال کاهش رشد اقتصادی در سطح جهان و تداوم تنش‌های تجاری با چین عواملی هستند که می‌توانند اقتصاد آمریکا را به سمت رکود سوق دهند.
دیوید وسل، مدیر مؤسسه "هاچینز سنتر" گفت: عجیب است که برای یک دوره طولانی وارد رکود نشده‌ایم!
جروم پاول، رئیس بانک مرکزی آمریکا که زیر فشار شدید دونالد ترامپ، رئیس جمهور این کشور برای کاهش نرخ بهره قرار دارد ممکن است سرانجام به این کار راضی شود و دست کم در کوتاه مدت چنین اقدامی به تقویت رشد اقتصادی منجر خواهد شد. ریچارد کلاریدا، نایب رئیس هیأت مدیره فدرال رزرو گفت: اقتصاد آمریکا در وضعیت بسیار خوبی قرار دارد هر چند که نباید از ریسک‌های موجود غافل شد.
انتهای پیام‌
