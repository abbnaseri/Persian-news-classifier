اروپا به آفریقا متصل می‌شود
به نظر می‌رسد که گوگل قصد دارد به منظور توسعه زیرساخت‌های مخابراتی و ارتباطی میان اروپا و آفریقا کابل‌های ارتباطی زیر دریایی جدیدی بکشد.
به گزارش ایسنا، سال‌های طولانی است که غول‌های تکنولوژی از جمله گوگل در تلاشند با افزایش سرمایه‌گذاری و گسترش نفوذ خود در حوزه‌های مختلف سهم خود را در توسعه زیرساخت‌های ارتباطات و فناوری افزایش دهند و نقش پررنگی را در این مورد ایفا کنند.
گفته می‌شود گوگل در سه سال گذشته بالغ بر ۴۷ میلیارد دلار برای گسترش فناوری‌های مربوط به زیرساخت‌های بین‌المللی خود سرمایه‌گذاری کرده است.
حالا بر اساس گزارش engagdet، آلفابت، شرکت مادر گوگل در بیانیه‌ای اعلام کرده است که می‌خواهد با کشیدن یک کابل ارتباطی زیر دریایی اتصال جدیدی را از قاره سبز اروپا به آفریقا ایجاد کند.
این پروژه که اکویانو ( equiano ) نام دارد، چهاردهمین سرمایه‌گذاری مشترک گوگل در توسعه کابل‌های ارتباطی زیر دریایی در جهان به شمار می‌رود.
گوگل در این بیانیه اعلام کرده است که در پروژه اکویانو برای نخستین بار از روش سوئیچینگ fibre pair استفاده می‌کند که بر خلاف سایر روش‌های قبلی همچون سوئیچینگ wavelength level است.
طبق اعلام این غول تکنولوژی آمریکایی، اولین مراحل پروژه مذکور که قرار است پرتغال را به آفریقای جنوبی متصل کند، به احتمال زیاد در سال ۲۰۲۱ میلادی کلید زده خواهد شد.
گوگل همچنین در آوریل سال جاری میلادی پروژه کیوری (Curie ) را به پایان رساند که شیلی را به لس‌آنجلس متصل می‌کرد.
کابل‌های ارتباطی زیر دریایی امروزه محوری ترین اصل در راه اندازی و برقراری شبکه‌های اینترنت در جهان به شمار می‌روند و نزدیک به ۹۹ درصد از حجم ترافیک اینترنت جهان را انتقال می‌دهند.
انتهای پیام
