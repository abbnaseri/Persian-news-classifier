تشدید شکاف طبقاتی در آمریکا
 رشد اقتصادی خوب باعث افزایش درآمد شرکت‌های آمریکایی شده است اما تردیدهای جدی در چگونگی توزیع آن وجود دارد.
به گزارش ایسنا به نقل از رویترز، شمار افراد دارای ثروت یک میلیارد دلار و بیشتر در آمریکا، از ۲۶۷ نفر در سال ۲۰۰۸ به ۶۰۷ نفر در سال ۲۰۱۸ افزایش یافته است. جان متیو، مدیر مؤسسه " اولت را های نت یو بی اس" گفت: پولدارها پولدارتر شده‌اند، خیلی هم سریع پولدارتر شده‌اند. این مساله باعث شده است تا میل مصرفی در جامعه ثروتمند آمریکا شدیداً افزایش پیدا کند.
در حال حاضر ۸۸ درصد ثروت جامعه آمریکا در اختیار دو دهک بالای درآمدی است و این در حالی است که ۳۹ میلیون آمریکایی نیازمند دریافت کمک‌های غذایی دولت هستند. در طول یک دهه اخیر ترس از ورشکستگی در بین مردم کماکان بالا بوده است و رونق به بازار مسکن باز نگشته است، مسأله‌ای که باعث افزایش نگرانی‌ها شده است.
یکی از منابع مهم ثروتمند شدن افراد در آمریکا بورس بوده است: در طول یک دهه اخیر شاخص "اس اند پی ۵۰۰" بیش از ۳۰۰ درصد رشد داشته است. با این حال قدرت پس‌انداز بسیاری از شهروندان کاهش داشته است چرا که سرعت رشد اجاره مسکن دو برابر سرعت رشد دستمزدها در طول یک دهه اخیر بوده است. به گفته مؤسسه "ائتلاف برای بی خانمان‌ها" شمار افراد بی‌خانمان در این کشور تنها طی ۱۰ سال بیش از ۷۰ درصد افزایش یافته است.
این شکاف طبقاتی به عرصه سیاسی آمریکا نیز کشیده شده است به گونه‌ای که دموکرات‌ها خواهان افزایش حمایت‌های دولتی از طبقات ضعیف‌تر و افزایش مالیات بر درآمد و ثروت طبقه مرفه هستند در حالی که جمهوری خواهان بیشتر به دنبال کاهش مالیات‌ها و حمایت‌های دولتی هستند.
در حال حاضر وضعیت بازار کار آمریکا در موقعیت مستحکمی قرار دارد اما اگر این وضع تغییر کند احتمالاً باید شاهد افزایش شکاف طبقاتی در آمریکا باشیم.
انتهای پیام
