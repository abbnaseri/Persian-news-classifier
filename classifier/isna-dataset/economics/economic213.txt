هند: واردات نفت ایران را متوقف نکردیم
 دولت هند اعلام کرد تجارت با ایران از جمله واردات نفت از این کشور را متوقف نکرده است.
به گزارش ایسنا به نقل از پایگاه خبری هندو، وی مورالیدهاران، وزیر امورخارجه دولت هند در پاسخ به پرسشی درباره اینکه آیا تجارت هند با ایران متوقف شده است؟ گفت: خیر.
وی در پاسخ به پرسش نماینده‌ای از کنگره درباره اینکه آیا هند از سوی آمریکا یا هر کشور دیگری در این خصوص تحت فشار قرار دارد؟ گفت: روابط دوجانبه هند با ایران به قوت خود پابرجاست و تحت تأثیر روابط هند یا هیچ کشور ثالثی قرار ندارد.
پاسخ وی منعکس‌کننده موضع سنتی هند است اما با مواضع هفته گذشته نخست‌وزیر هند در نشست سران گروه ۲۰ تفاوت قابل توجهی دارد. نارندرا مودی در این نشست به دونالد ترامپ، رئیس جمهور آمریکا گفته بود دهلی نو خرید نفت از ایران را مطابق با درخواست واشنگتن برای به صفر رساندن واردات نفت ایران پس از دوم ماه مه کاهش داده است.
یک مقام بلندپایه دولت هند در برابر پرسشی در خصوص این مواضع متفاوت، گفت: وزارت نفت می‌تواند تأیید کند که سطح واردات نفت ایران کاهش پیدا کرده اما تصمیم برای کاهش واردات نفت بر مبنای ملاحظات تجاری و منافع ملی بوده است.
این مقامات بین توقف واردات نفت و کاهش آن تمایز قابل ملاحظه‌ای قائل شدند. منابع صنعتی اظهار کرده‌اند شرکت‌های هندی از دوم ماه مه سفارش جدیدی برای خرید نفت ایران نداده‌اند.
هند با وجود قولی که در زمان سفر محمدجواد ظریف، وزیر خارجه ایران به دهلی نو در ماه مه داده بود، هنوز موضع رسمی خود را درباره واردات نفت ایران اعلام نکرده است.
طبق گزارش خبرگزاری پی تی آی، علی چگینی، سفیر کشورمان در هند سه‌شنبه هفته جاری در یک رویداد فرهنگی ایرانی اظهار کرده بود هند مطابق با منافع ملی خود عمل می‌کند و این مسئله برای همه قابل قبول است.
وی در ادامه افزوده بود: ایران تنها کشوری است که می‌تواند انرژی ارزان، مطمئن و قابل دسترس برای هند تأمین کند.
انتهای پیام
