اصفهان هم به جمع "شهرهای بهره‌ور" پیوست
رئیس سازمان ملی بهره‌وری گفت: دومین کلان‌شهر کشور هم به جمع شهرهای بهره‌ور پیوست.
به گزارش ایسنا، فاطمه پهلوانی در حاشیه مراسم امضای توافق‌نامه میان شهرداری اصفهان و این سازمان برای تحقق اهداف شهر بهره‌ور، اظهار کرد: شهرداری‌ها به عنوان نهادهای عمومی با کارکرد و ظرفیت اجتماعی بالایی که دارند می‌توانند نقش مؤثری در ایجاد "گفتمان بهره‌وری" و فرهنگ‌سازی برای ارتقا بهره‌وری ایفا کنند. شهرداری پیشانی ارتباط نهاد عمومی با مردم است و باید از این قابلیت مهم برای تبدیل بهره‌وری به مطالبه عمومی استفاده شود.
وی با اشاره به مسائل متعدد مدیریت شهری از جمله بالا بودن قیمت تمام شده خدمات، حجم روزافزون پسماند و عدم برنامه مدون برای مدیریت سبز شهر و ضرورت برنامه‌ریزی بهره‌ورانه منابع، رویکرد مدیریت مبتنی بر بهره‌وری را تنها راه درست پیش روی مدیران شهری دانست و به عزم جدی سازمان ملی بهره‌وری ایران در توجه به همه بخش‌های فعال کشور اعم از بخش دولتی، عمومی و خصوصی تاکید کرد.
طبق اعلام سازمان ملی بهره‌وری، پهلوانی همچنین از برگزاری نخستین همایش بهره‌وری و مدیریت شهری در آذر ماه سال جاری خبر داد و گفت: کارگروه‌های تخصصی این همایش در حال تدوین شاخص‌های اختصاصی ارزیابی و سنجش بهره‌وری در ۹ کلان‌شهر کشور هستند و در این همایش برای اولین بار نتایج سنجش در قالب رتبه‌بندی کلان‌شهرها اعلام خواهد شد.
در این مراسم قدرت‌الله نوروزی - شهردار اصفهان - نیز با تاکید بر اینکه شهرداری اصفهان شهرداری رقابت‌پذیر است، گفت: در بسیاری از شاخص‌ها وضعیت مدیریت شهری اصفهان طی دو سال گذشته رشد و ارتقا داشته است و ما توانسته‌ایم ضمن ارائه خدمات خوب و با کیفیت به شهروندان هزینه‌های مدیریت شهر را کاهش دهیم.
انتهای پیام
