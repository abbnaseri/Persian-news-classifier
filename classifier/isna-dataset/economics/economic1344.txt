فقط روسیه درباره تمدید توافق اوپک مردد است
وزیر انرژی عربستان سعودی اعلام کرد روسیه تنها صادرکننده نفتی است که درباره نیاز برای تمدید توافق کاهش تولید میان اوپک و متحدانش تا پایان سال بلاتکلیف است.
به گزارش ایسنا، خالد الفالح که برای مذاکره با الکساندر نواک، همتای روسی خود در مسکو به سر می‌برد، اظهار کرد: در روسیه درباره تمدید توافق کاهش تولید در نشست آتی وین به شکل روشنی اختلاف نظر وجود دارد.
فالح به خبرگزاری تاس روسیه گفت: تصور می‌کنم تنها کشوری که هنوز درباره تمدید کاهش تولید با ما همراه نیست، روسیه است. در داخل این کشور درباره میزان نفتی که این کشور باید در نیمه دوم سال تولید کند، بحث وجود دارد.
ولادیمیر پوتین، رئیس جمهور روسیه هفته گذشته گفته بود اوپک و روسیه درباره قیمت مناسب برای نفت اختلاف نظر دارند اما در نشست سیاست گذاری، یک تصمیم مشترک خواهند گرفت.
ایگور سچین، مدیرعامل شرکت روس‌نفت هشدار داده است اگر مسکو با تمدید توافق کاهش تولید اوپک موافقت کند، باید خسارت این شرکت را جبران کند. وی همچنین درباره به خطر افتادن سهم بازار روسیه و افتادن آن دست رقیبان آمریکایی هشدار داده است.
بر اساس گزارش رویترز، وزیر انرژی عربستان سعودی اظهار کرد که ممکن است پیش از نشست رسمی اوپک، فرصت دیگری برای مذاکره با نواک در نشست گروه جی ۲۰ در ژاپن وجود داشته باشد.
انتهای پیام
