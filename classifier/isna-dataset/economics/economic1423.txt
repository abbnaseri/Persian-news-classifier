بخشی از نقدینگی باید جذب معدن و صنایع معدنی شود
 به گفته رییس سازمان نظام مهندسی معدن ایران، از سال گذشته تاکنون ۶ برنامه استراتژیک و راهبردی در جهت سه محور کاری که این سازمان در دستور کار خود قرار داده، تدوین شده است. مهمترین هدف این سازمان جذب بخشی از ١٨٠٠ هزار میلیارد تومان نقدینگی سرگردان در جامعه برای معدن و صنایع معدنی و همچنین ارتقای جایگاه این سازمان است.
به گزارش ایسنا، داریوش اسماعیلی امروز (یکشنبه) در نشست خبری خود در محل این سازمان، صحبت‌های خود را با اعلام خلاصه فعالیت‌های سازمان نظام مهندسی معدن ایران آغاز کرده و گفت: انتخابات اعضای شورای مرکزی جدید که تیرماه سال گذشته در تبریز برگزار شد طبق قانون و روال خود انجام شده و ١١ نفر آن انتخاب شدند هرچند که یک نفر در همان ابتدا استعفا داد اما در نهایت ١٠ نفر که به اتفاق آرا انتخاب شده بودند؛ در ١٩ مهرماه ٩٧ به وزیر صمت معرفی شده و حکم ریاست سازمان توسط ریاست‌جمهوری صادر شد.
رئیس سازمان نظام مهندسی معدن ایران اعلام کرد: اولین کاری که شورای مرکزی به آن ورود کرده، تدوین یک برنامه استراتژیک و راهبردی شش ساله برای فعالیت خود و اجرای آن بوده است. در این راستا با پیگیری‌های انجام شده، شرکت‌های مختلف حضور پیدا کرده و این برنامه تدوین شد که در نهایت گزارش‌ها ارائه داده شده که در هیأت عمومی اجلاس روز چهارشنبه (٢٣ خرداد ماه جاری) به سمع و نظر اعضای شورا خواهد رسید تا مصوب و اجرایی شود. در این برنامه، سه محور به عنوان محور کاری در نظر گرفته شده است.
وی این سه محور را صیانت از معادن و مواد معدنی، هوشمندسازی و تلاش برای جذب سرمایه‌گذار در بخش معدن و صنایع معدنی بیان کرد و در تشریح این سه محور اظهار کرد: در رابطه با محور اول، عمده وظایف برعهده سازمان نظام مهندسی معدن گذاشته شده تا انجام شود. با توجه به اینکه منابع معدنی تجدیدناپذیر بوده و باید برای آینده کشور حفظ شود؛ لذا نحوه برداشت و استفاده از آن باید مدیرت شده باشد و صیانت شود. برنامه‌ریزی‌های صورت گرفته در این زمینه این است که فرایند استخراج، اکتشافات و … اصلاح شده و همچنین نظامنامه‌ها و شیوه‌نامه‌های جدید در بخش‌های مختلف معدن تدوین شود.
اسماعیلی افزود: در بحث هوشمندسازی که شعار دولت نیز بوده تا پایان سال جاری به منظور شفاف سازی و تسریع در روند فعالیت سازمان در نظام مهندسی معدن ایران هوشمندسازی انجام خواهد شد که در طی آن تمام فعالیت‌های معدن کشور ذکر شده است که سازمان نظام مهندسی معدن ایران از مسیر هوشمندسازی عبور خواهد کرد بنابراین روند فعالیت در خود سازمان و همچنین مراجعه‌کنندگانی که با سازمان نظام مهندسی معدن ایران در ارتباط هستند در زمینه ارجاع کار، پرونده‌ها و مسئولیت‌های فنی اجرا شده و روند کار سرعت خواهد گرفت.
رئیس سازمان نظام مهندسی معدن ایران در رابطه با سومین محور کاری این سازمان اظهار کرد: امروز بیش از ۱,۸۰۰ هزار میلیارد تومان نقدینگی در کشور وجود دارد که به هر سمتی که حرکت کند، نابودکننده خواهد بود لذا بخش معدن و صنایع معدنی می‌تواند بخش قابل توجهی از این رقم را جذب کند. ما به عنوان سازمان نظام مهندسی معدن ایران تصمیم داریم فعالیت‌هایی در این زمینه انجام شود تا بخشی از این سرمایه سرگردان جذب معدن و صنایع معدنی شود.
وی در ادامه تاکید کرد: ارتقای سطح سازمان نظام مهندسی معدن در این دوره به عنوان دغدغه اصلی است، زیرا جایگاه این سازمان بسیار بالاتر از شرایط فعلی است. ما برای رسیدن به این جایگاه رفیع‌تر دو اقدام انجام داده‌ایم که شامل ایجاد و ارتقا رضایت در داخل و خارج سازمان بین رؤسا، بهره‌وران و مراجعه‌کنندگان شود. از سوی دیگر ارتباطات و جلسات بسیاری با وزرای صنعت، ارتباطات، نفت، امورخارجه و… برای ارتقای این جایگاه صورت گرفته است.
اسماعیلی اظهار کرد: ٣٨ هزار عضو متخصص داریم که این خود سرمایه بزرگی است. ۱۱۶۰ طرح اکتشاف، ۷۷۴ گواهی کشف و ۱۰۳۹ گواهی بهره‌برداری در سال گذشته صادر شده است. ۱۶۹۴ مسؤول فنی اکتشاف داشته‌ایم که بیشترین آن در استان کرمان بوده است. بیش از ۶۰۰۰ مسؤول فنی استخراج به معادن معرفی کرده‌ایم. ۳۳۶۵ طرح در کل کشور بررسی شده که بیش از ۲۰۰۰ طرح آن از سوی وزارت صمت تأیید شده است. در سال ۹۸، ششصد دوره آموزشی در بدنه بخش معدن برگزار خواهد شد.
رئیس سازمان نظام مهندسی معدن ایران از برگزاری هفدهمین اجلاس بزرگ هیأت عمومی سازمان نظام مهندسی معدن ایران از ۲۱ تا ۲۳ خرداد در محمودآباد مازندران خبر داد و گفت: جلسه ویژه شورای عالی معادن در حاشیه اجلاس مازندران برای رفع موانع پیش روی معدنکاران استان مازندران برگزار می‌شود.
وی در رابطه با نقشه راه ۷۲ بندی معدن و صنایع معدنی بیان کرد: این نقشه با صرف ١٠٠٠ نفر - ساعت کار تدوین شده است. کارگروه اجرای نقشه راه معدن هر هفته یک بار برای رصد اجرای این سند تشکیل جلسه می‌دهد. نقش سازمان نظام مهندسی معدن ایران در این نقشه این است که مسئولیت اجرای هر بند برعهده یکی از معاونت‌ها قرار داده شده است. ما به عنوان بخش خصوصی برای اجرای بیش از ٣۵ بند از این ٧٢ بند به عنوان همکار حضور داریم.
وی تصریح کرد: با اجرایی شدن بندهای نقشه راه، بیشتر از ٨۵ درصد تا ٩٠ درصد از معضلات و مشکلات معادن و صنایع معدنی ایران حل خواهد شد. در این زمینه تفاهم‌نامه‌های بسیاری از جمله با شستا، صندوق بیمه فعالیت‌های معدنی، ایمیدرو و برخی سازمان‌های دیگر در جهت ارتقای سازمان و اجرای نقشه راه معدن ایران امضا کرده‌ایم.
انتهای پیام
