آمازون با ارزش ترین برند دنیا شد
غول فروشگاهی آمریکایی موفق شد گوگل و اپل را پشت سر بگذارد و با ارزش ترین برند جهان شود.
به گزارش ایسنا به نقل از فاکس بیزینس، انتشار خبری از ابتکار جدید آمازون برای ارائه کارت اعتباری به مشتریان بد حساب یا فاقد اعتبار باعث شد تا ارزش سهام این شرکت بار دیگر در بازارهای بورس صعودی شود. مؤسسه "برند زد" در گزارش جدید خود از با ارزش‌ترین برندهای جهان در سال ۲۰۱۹ نام آمازون را با ۳۱۵.۵ میلیارد دلار ارزش برند در رده نخست قرار داده است تا برای نخستین بار در ۱۲ سال اخیر به سلطه شرکت‌های فناوری خاتمه داده شود.
دورین وانگ، مدیر این مؤسسه گفت: برند آمازون با پدیده رشد عجیبی روبرو شده است به گونه‌ای که ارزش برند آن طی یک سال ۱۰۸ میلیارد دلار افزایش یافته است که البته علت این افزایش به عملکرد بسیار خوب این شرکت بر می‌گردد.
وانگ افزود: در حال حاضر با ارزش‌ترین برندهای جهانی برندهایی هستند که با استفاده از تکنولوژی‌های نوین به نیازهای مشتریان پاسخ می‌دهند و فرصت خوبی برای توسعه بازار آنها وجود دارد. مؤسسه برند زد که از سال ۲۰۰۶ تاکنون به انتشار گزارش سالانه رتبه بندی برندهای برتر جهانی اقدام می‌کند در رده بندی امسال خود اپل را دومین برند با ارزش جهان با ۳۰۹.۵ میلیارد دلار و گوگل را سومین برند با ارزش جهان با ۳۰۹ میلیارد دلار معرفی کرده است.
از ۱۰ برند با ارزش امسال، پنج برند در زمینه تکنولوژی فعالیت دارند: مایکروسافت با ۲۵۱.۲ میلیارد دلار در رده چهارم، فیس‌بوک با ۱۵۸.۹ میلیارد دلار در رده ششم و شرکت چینی تنسنت با ۱۳۰.۸ میلیارد دلار در رده هشتم قرار گرفته‌اند. نام برند ویزا با ۱۷۷.۹ میلیارد دلار در رده پنجم، علی بابا با ۱۳۱.۲ میلیارد دلار در رده هفتم، مک دونالد با ۱۳۰.۳ میلیارد دلار در رده نهم و "ای تی اند تی" با ۱۰۸.۳ میلیارد دلار در رده دهم دیده می‌شود. سریع‌ترین رشد ارزش برند مربوط به اینستاگرام با ۹۷ درصد رشد بوده است و این برند با ۲۸.۲ میلیارد دلار ارزش به رده چهل و چهارم صعود کرده است.
انتهای پیام
