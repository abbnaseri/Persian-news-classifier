آخرین وضعیت واردات کاغذ
آن‌طور که آمار گمرک نشان می‌دهد، از ابتدای سال جاری تا اواسط خردادماه حدود ۳۱۳۷ تن کاغذ رول روزنامه وارد کشور شده است.
به گزارش ایسنا، واردات کاغذ و تأمین آن در داخل کشور در ابتدای سال جاری با چالش‌هایی همراه بود و ترخیص آن از گمرک با مشکلاتی مواجه شد؛ دلیل اصلی این موضع تعیین سیاست ارزی برای واردات کاغذ بود که آیا پرداخت ارز دولتی ۴۲۰۰ تومانی به آن ادامه یابد یا خیر؟
اما در نهایت با موافقت دولت پرداخت ارز ۴۲۰۰ تومانی برای واردات کاغذ به روال سال گذشته ادامه پیدا کرد و واردکنندگان بعد از اظهار به گمرک موفق به ترخیص آن شدند.
این در حالی است که آخرین اطلاعات گمرک نشان می‌دهد در ۴۵ روز گذشته حدود ۲۵۸۷ تن کاغذ رول روزنامه وارد کشور شد که ارزش آن نزدیک به دو میلیون و ۲۹۸ هزار دلار بوده است.
همچنین در مجموع از ابتدای سال جاری تا اواسط خردادماه در مجموع ۳۱۳۷ تن کاغذ رول روزنامه به ارزش دو میلیون و ۷۷۸ هزار دلار به ایران وارد شده است.
آلمان، امارات، هند، روسیه، ترکیه و مجارستان عمده کشورهایی هستند که صادرات کاغذ رول روزنامه به ایران را داشته‌اند.
طبق آخرین اعلام مسئولان گمرک، در حال حاضر ترخیص کاغذ به صورت روان در حال انجام است و کاغذهای وارد شده به گمرک به طور طبیعی ترخیص می‌شود و مشکلی در این زمینه وجود ندارد؛ به طوری که تنها اظهارنامه‌ها از نظر اسنادی رسیدگی می‌شود و در صورت وجود سابقه تعیین ماهیت آزمایشگاه از همان نوع کاغذ بدون نیاز به بهره‌برداری و تعیین ماهیت مجدد کالای اظهاری ترخیص انجام خواهد شد.
انتهای پیام
