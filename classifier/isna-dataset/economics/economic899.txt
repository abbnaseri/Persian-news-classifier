چگونگی اطلاع از کیفیت خدمات اینترنتی
با توجه به این‌که سرویس‌گیرندگان خدمات ارتباطی باید از کیفیت خدماتی که دریافت می کنند، مطلع شوند، روش‌های مختلفی برای این کار توسط سرویس دهندگان خدمات ارتباطی ارایه شده که مراجعه به پنل کاربری اینترنت، یکی از این روش‌هاست.
به گزارش ایسنا، یکی از مواردی که باید همواره مورد توجه شرکت‌های ارائه‌دهنده خدمات باشد، چگونگی برخورد با مشتریان و آگاهی از نحوه‌ی ارائه‌ی خدماتشان به آن‌هاست. برخی از شرکت‌ها و سرویس‌دهندگان، برای این موضوع از روش‌هایی مانند پرتال، وب‌سایت و تماس‌های پشتیبانی استفاده می‌کنند که البته گاهی کیفیت ارائه‌ این خدمات چندان مطلوب نیست.
چندی پیش محمدجواد آذری جهرمی - وزیر ارتباطات و فناوری اطلاعات- از تماس با پشتیبانی مخابرات (۲۰۲۰) و چند سرویس‌دهنده‌ی دیگر گفته بود که کیفیت خوبی نداشتند. او همچنین دو هفته به سازمان تنظیم مقررات ارتباطات و سرویس‌دهندگان فرصت داده بود که به این وضعیت رسیدگی کنند و از مردم هم خواست که شکایات خود را با شماره‌ی ۱۹۵ مطرح کنند.
مراجعه به پنل کاربری برای ارائه خدمات بهتر
در این راستا، سیدمجید صدری - مدیرعامل شرکت مخابرات ایران- با تاکید بر لزوم ارائه خدمات در کمترین زمان ممکن و با صحت و دقت مناسب، گفت: تمام مشتریان اینترنت شرکت مخابرات ایران در سراسر کشور می‌توانند با مراجعه به پنل کاربری اینترنت خود به نشانی adsl.tci.ir، از سریع‌ترین خدمات پشتیبانی مربوط به اینترنت بهره‌مند شوند. با استفاده از پنل کاربری مشتریان اینترنت شرکت مخابرات و هم‌چنین سامانه پشتیبانی ۲۰۲۰ متعلق به شرکت مخابرات ایران، تمام مشتریان می‌توانند موارد مربوط به درخواست‌های اینترنت و رفع نقص‌های احتمالی را در کمترین زمان ممکن مطرح و پاسخ مناسب را دریافت کنند.
او هم‌چنین این وعده را به مشتریان داد که با مراجعه به این پنل کاربری مشتریان، در کوتاه‌ترین زمان ممکن به تمام درخواست‌هایشان مربوط به استفاده و پشتیبانی از اینترنت پرسرعت پاسخ‌های لازم و دقیق داده می‌شود. هم‌چنین مشتریان با ورود به بخش پشتیبانی می‌توانند علاوه بر ارائه درخواست‌های خود در مورد مسائل مختلف اینترنت شرکت مخابرات ایران از سابقه درخواست‌های پشتیبانی خودآگاه شده و هم‌چنین در نظرسنجی پنل کاربری مشتریان نیز شرکت کنند.
البته فرصتی که وزیر ارتباطات به سرویس‌دهندگان داده تنها محدود به مخابرات نمی‌شود. درواقع به نظر می‌رسد آگاهی از میزان کیفیت خدماتی که به مشتریان ارائه می‌شود از مواردی است که باید مورد توجه قرار گیرد و شرکت‌ها هم برای جلب رضایت مشتریان لازم است به این موارد توجه کنند.
انتهای پیام
