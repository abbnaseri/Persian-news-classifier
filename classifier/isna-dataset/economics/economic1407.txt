بازگشت دوباره دزدان نفتی به بزرگترین تولیدکننده آفریقا
در شرایطی که نیجریه همچنان با گروه‌های مسلحی دست و پنجه نرم می‌کند که چند سال پیش صنعت نفت این کشور را به زانو درآورده بودند، سر و کله دزدان نفتی کم کم پیدا شده است.
به گزارش ایسنا، شرکت رویال داچ شل که بزرگترین تولیدکننده بین‌المللی در نیجریه است در گزارشی اعلام کرد خرابکاران از جمله دزدان در سال ۲۰۱۸ باعث افزایش ۸۰ درصدی شمار آلودگی‌های نفتی شدند. در مقابل، هیچ فعالیت مسلحانه‌ای که باعث توقف روند تولید نفت شود از سال ۲۰۱۶ مشاهده نشده است.
این اختلالات نشان می‌دهد تا چه حد برای نیجریه دشوار است که از چالش‌های امنیتی که چندین دهه این کشور را فراگرفته است خلاصی پیدا کند. فروش نفت به خارج در حال حاضر بزرگترین منبع درآمد صادراتی نیجریه است که سال گذشته به ۴۳.۶ میلیارد دلار بالغ شد.
به گفته چتا انوانزی، مدیر تحقیقات مؤسسه اس بی ام، دزدی نفت به شدت به درآمدهای نیجریه لطمه زده است و خسارت ناشی از دزدی نفت می‌تواند به راحتی کسری بودجه نیجریه را برطرف کند.
بر اساس گزارش اویل پرایس، دزدی نفت از حمله مسلحانه به شرکت‌های نفتی فعال در نیجریه ملموس‌تر بوده است. حدود ۱۰۰ هزار بشکه در روز از خطوط لوله به یغما رفته است در حالی که گروه‌های مسلح سه سال پیش در مقطعی حداقل هشت برابر این میزان نفت را مختل کرده بودند.
به گفته لدوم میتی، وکیل و فعال حقوق اقلیت، افزایش دزدی نفت منعکس کننده این باور در میان مردم بومی است که شرکت‌های چندملیتی صاحب این نفت نیستند بلکه معتقدند نفت متعلق به آنهاست و این دولت است که دزد است. مردم اکنون پی برده‌اند که به جای قطع کردن خط لوله‌ها می‌توانند از آنها پول دربیاورند. وی در ادامه افزود: حداقل ۵۰۰ هزار نفر در نیجریه به کار دزدی نفت مشغول هستند.
انتهای پیام
