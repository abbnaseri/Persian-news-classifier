ویژگی‌های سامانه اشتغال ایرانیان
یک فعال حوزه کار راه اندازی سامانه اشتغال ایرانیان را در اتخاذ تصمیمات کلان و سیاستگذاری‌های بازار کار موثر خواند و گفت: این سامانه از آن جهت که اطلاعات مربوط به بیکاران و شاغلان در سن کار را به طور شفاف گردآوری و ثبت می‌کند، حایز اهمیت است.
علیرضا حیدری در گفت‌وگو با ایسنا، اظهار کرد: هر نهادی که شکل می‌گیرد بازیگرانی دارد که در آن تاثیرگذارند و خروجی‌های متعددی دارد که هر کدام می‌تواند نتایجی را رقم بزند از این‌رو معتقدم سامانه جامع اشتغال ایرانیان یک کار بزرگ و پرتالی از زیرمجموعه‌های مختلف است و وزارت کار باید با هر هزینه‌ای آن را راه اندازی کند.
وی ادامه داد: ممکن است نگاه کارفرمایی نسبت به سامانه این باشد که برخی از اطلاعات وارده خسارت و زیان است و در آن مشارکت نکنند؛ ما باید ببینیم منافع ملی این کار چیست و اگر سامانه اشتغال ایرانیان راه اندازی شود چه کارایی‌هایی دارد و چه اثراتی بر بازار کار می‌گذارد؟
این کارشناس حوزه کار افزود: باید دید این پرتال جامع تا کجا می‌تواند نفوذ کند و تا چه حد در حوزه برنامه‌ریزی، دسترسی به اطلاعات، شفافیت و توزیع منابع اعتباری راهگشاست؟
حیدری با بیان اینکه وزارت کار باوجود نقش کلیدی در حوزه روابط کار مورد بی مهری و کم توجهی قرار دارد، ادامه داد: در حال حاضر بازار سرمایه، پول و کالا و خدمات را داریم و اشتغال، آخرین بازار است چون محصول هر سه بازار دیگر در آن می‌نشیند و هدف‌گیری نهایی، بازار اشتغال است.
وی خاطرنشان کرد: این سامانه آنطور که وزارت کار اعلام کرده بیشتر به دنبال ثبت اطلاعات بازار کار است و جامعه هدف وی افراد شاغل و بیکار در سن کار را پوشش می‌دهد.
به گفته این کارشناس حوزه کار، خروجی اطلاعات سامانه اشتغال ایرانیان در اتخاذ تصمیمات کلان و سیاستگذاری‌های بازار کار مؤثر و قابل ارائه به کارفرمایان و کاریابی‌ها است.
به گزارش ایسنا، با توجه به افزایش آمارهای اشتغال غیر رسمی در کشور، دسترسی و ارائه آمار و اطلاعات دقیق از تعداد شاغلین و بیکاران امری ضروری به شمار می‌رود. در حال حاضر یکی از چالش‌های حوزه اشتغال، نبود چنین آماری است و وزارت تعاون، کار و رفاه اجتماعی برای این منظور، برنامه صدور شناسنامه شغلی برای همه ایرانیان زیر ۶۵ سال را در دستور کار دارد. پیش از این معاونت اشتغال وزارت کار از راه اندازی سامانه جامع اشتغال ایرانیان در تیر ماه خبر داده بود.
انتهای پیام
