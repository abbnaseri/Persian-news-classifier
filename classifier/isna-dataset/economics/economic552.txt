تخلف برخی شرکت‌های سهام عدالت در پرداخت سود
رئیس سازمان خصوصی‌سازی ضمن اعلام اینکه اکثر مشمولان سهام عدالت سود سال مالی ۱۳۹۶ را دریافت کرده‌اند، گفت: با اینکه زمان قانونی توزیع سود شرکت‌ها گذشته است، چند شرکت تخلف کرده‌اند و مبلغی به سازمان خصوصی‌سازی بابت سود سهام عدالت نپرداخته‌اند که در حال پیگیری قانونی است.
علی اشرف عبدالله پوری‌حسینی در گفت‌وگو با ایسنا، در پاسخ به اینکه سود سهام عدالت چه تعدادی از مشمولان هنوز پرداخت نشده است؟ گفت: چند شرکت سهام عدالتی تخلف کرده‌اند. آنها با اینکه زمان قانونی‌شان گذشته است، سود را به حساب سازمان خصوصی‌سازی واریز نکرده‌اند.
وی تاکید کرد: سود سهام عدالت برخی از افراد در گروه پنجم که شامل کارمندان دستگاه‌های اجرایی و بازنشستگان صندوق‌های لشکری و کشوری و تأمین اجتماعی می‌شود هنوز پرداخت نشده که حساب آن‌ها مربوط به بانک ملت و رفاه است.
رئیس سازمان خصوصی‌سازی تاکید کرد: در راستای برخورد با شرکت‌های متخلف، آن‌ها را مشمول ماده ۴۸ و نامه‌نگاری کرده‌ایم و در تلاش هستیم که هر چه زودتر سود سهام عدالت آن‌ها پرداخت شود.
به گزارش ایسنا، آن‌طور که سازمان خصوصی‌سازی اعلام کرده از پنج گروه عمده در سهام عدالت چهار گروه از آن‌ها که شامل گروه‌های کمیته امداد، عشایر و روستاییان و کارگران فصلی و ساختمانی و گروه سایر اقشار می‌شود، همه سود سهام عدالت خود را دریافت کرده‌اند.
گروه پنجم کارمندان دستگاه‌های اجرایی و بازنشستگان صندوق‌های لشکری و کشوری و تأمین اجتماعی هستند که پرداخت سود این گروه مدتی است شروع شده است.
این مبالغ از طریق ۳۵ بانک و مؤسسه اعتباری توزیع می‌شود که توزیع سود گروه پنجم با ۲۹ بانک و مؤسسه اعتباری شروع شد و بعدها دو بانک به این بانک‌ها اضافه شد؛ این طور که پوری‌حسینی اعلام کرده پرداخت سود سهام عدالت تعدادی از مشمولان که در دو بانک ملت و رفاه حساب دارند، مانده است.
انتهای پیام
