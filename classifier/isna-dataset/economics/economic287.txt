تاثیر مثبت واتس‌اپ بر روحیه کاربران! 
جدیدترین تحقیقات نشان می‌دهد که استفاده از اپلیکیشن پیام‌رسان واتس‌اپ تأثیرات مثبتی بر روی روحیه و اعتماد نفس کاربران دارد.
به گزارش ایسنا، بر اساس تازه‌ترین یافته‌های محققان و پژوهشگران در مؤسسه تحقیقاتی گلوبال وب ایندکس، استفاده از واتس‌اپ که یکی از محبوب‌ترین و پرطرفدارترین اپلیکیشن‌های پیام‌رسان در جهان به شمار می‌رود، بر روی سلامت روحی و روانی کاربرانش تأثیر مثبت و سازنده‌ای دارد.
کارشناسان و تحلیلگران در توصیف علل این تأثیرات مثبت خاطرنشان کرده‌اند از آنجایی که کاربران با استفاده از پیام‌رسان واتس‌اپ با دوستان و اعضای خانواده خود در هر کجای جهان که باشند، می‌توانند ارتباط برقرار کنند، پیام‌های متنی و صوتی بفرستند و تماس‌های صوتی و تصویری با آنها بگیرند، احساس تنهایی و افسردگی نخواهند کرد و همین مساله موجب بهبود و ارتقای سطح سلامت روحی و روانی آنها می‌شود.
بر اساس اطلاعاتی که در وب سایت digitalinformationworld آمده است، آنها در ادامه گزارش خود اعلام کرده‌اند آن دسته از افراد و کاربرانی که تعداد ساعات بیشتری از واتس‌اپ استفاده می‌کنند، در درازمدت متوجه خواهند شد که روحیه بهتری خواهند داشت چراکه قادر خواهند بود با دوستان و اعضای خانواده خود به راحتی ارتباط برقرار کنند.
اپلیکیشن پیام‌رسان واتس‌اپ که یکی از محبوب‌ترین و پرطرفدارترین پیام‌رسان‌های جهان است نیز از قابلیت Encryption End- to End یا رمزنگاری پیشرفته پشتیبانی می‌کند و از پروتکل‌های پیشرفته‌ای برای حفظ حریم شخصی کاربرانش برخوردار است. این اپلیکیشن که برای تمامی سیستم‌های عامل اندروید، iOS و ویندوز قابل استفاده است، در سال ۲۰۱۶ میلادی لقب پرکاربردترین پیام‌رسان جهان را گرفت. واتس‌اپ از آن جهت ضریب امنیت سایبری بالایی دارد که مکالمات و اطلاعات مبادله شده میان کاربران و مخاطبان به صورت کامل محافظت شده بوده و مکالمات و اطلاعات شخصی و خصوصی آن‌ها از سوی نهادهای دیگر قابل رصد و ردگیری نخواهد بود.
انتهای پیام
