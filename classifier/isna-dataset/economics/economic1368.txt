بهترین نرم‌افزارهای ویرایش فیلم
بدون شک یکی از مهم‌ترین ابزارهای تولید محتوا، نرم‌افزارهای قدرتمند ویرایش فیلم و تصویر است که به کاربران و محتواگذاران در فضای مجازی امکان برتری و موفقیت بیشتری را می‌دهد.
به گزارش ایسنا، با توجه به آنکه این روزها تولید محتوا در فضای اینترنت بیش از پیش از اهمیت خاص و بسزایی برخوردار شده است، بسیاری از محتوا گذاران و کاربران سیستم‌های ویندوزی به دنبال بهترین نرم افزارهای ویرایش فیلم و تصویر هستند تا بتوانند به سادگی، در کوتاه‌ترین زمان ممکن و با بالاترین کیفیت، ویدئوهای ضبط شده خود را ویرایش کرده و آن را آماده پخش بر روی صفحات کاربری خود در شبکه‌های اجتماعی نظیر یوتیوب و اینستاگرام کنند تا خیل عظیمی از فالوورها و دنبال کنندگان آنها بتوانند با مشاهده آن، از کیفیت تصویر بالا و محتوای جذاب آن بهره ببرند.
بر اساس گزارش وب سایت creativebloq، با اینکه بسیاری از محتوا گذاران از بهترین نرم افزارهای موجود در بازار خبر دارند و همواره از آن استفاده می‌کنند، اما بسیاری از کارشناسان فعال در این حوزه با بررسی دقیق تمامی نرم‌افزارهای ویرایش فیلم، به یک رده بندی منطقی و نهایی دست یافتند که برای بسیاری از کاربرانی که تاکنون تجربه کار با چنین برنامه‌های پیشرفته‌ای را نداشته‌اند، مفید و سودمند واقع خواهد شد.
این گزارش به ترتیب بهترین نرم افزارهای ویرایش فیلم و ویدئوهای ضبط شده را معرفی می‌کند:
۱. ادوب پریمیر پرو سی سی (Adobe Premiere Pro CC )
نرم افزارهای ویرایش فیلم که توسط شرکت ادوب توسعه داده شده‌اند، بدون شک بهترین و معروف ترین برنامه‌های موجود در بازار رایانه به شمار می‌روند. این برنامه در هر دو پلتفرم ویندوز و مک او اس قابل استفاده، نصب و دانلود است و از قابلیت‌های برجسته آن می‌توان به ویرایش سه بعدی (۳D editing) و ادیت چند دوربینی (Multi-cam) اشاره کرد.
اگر شما از کاربران یک رایانه مبتنی بر سیستم عامل ویندوز هستید، به طور قطع استفاده از این نرم افزار برای هدف شما بهترین گزینه ممکن به شمار خواهد آمد.
۲. ادوب پریمیر المنتز (Adobe Premiere Elements )
این نرم افزار نیز برای هر دو پلتفرم ویندوز و مک او اس قابل استفاده و دانلود است و کاربران سیستم‌های رایانه قادر خواهند بود از این برنامه قدرتمند و معروف برای ویرایش تصاویر و ویدئوهای موردنظر خود بهره ببرند. از قابلیت‌های برجسته آن می‌توان به ثابت سازی ویدئو (Video stabilization)، تشخیص چهره (face detection) و حرکت یابی خودکار ( automatic motion tracking ) اشاره کرد.
کاربران برای بیان مزایای این نرم افزار قدرتمند از رابط کاربری آسان و قابلیت‌های منحصر بفرد و متعدد آن نام بردند که البته به عقیده برخی از آنها، این نرم افزار نسخه‌ای از برنامه‌های آدوب است که برای کاربران آماتور مناسب است و آن دسته از کاربرانی که بدنبال کار فوق قدرتمند و حرفه‌ای هستند، چندان حرفی برای گفتن ندارد.
۳. فاینال کات پرو ایکس (Final Cut Pro X )
این نرم افزار تنها برای رایانه‌های مبتنی بر سیستم عامل مک او اس (اپل) قابل دانلود و استفاده است و با قابلیت‌های منحصر بفردی که دارد، تجربه لذت بخشی از ویرایش فیلم و تصویر را برای کاربران و علاقمندان به محتوا گذاری به ارمغان می‌آورد.
از مهم‌ترین قابلیت‌های آن می‌توان به ادیت چند دوربینی و بالانس فوق هوشمند رنگ بندی تصویر اشاره کرد.
البته به عقیده کارشناسان، این نرم افزار برخلاف قدرت و کیفیت بالایی که در تنظیم و ویرایش تصویر دارد، قیمت بسیار بالایی نسبت به سایر نسخه‌های مشابه خود دارد که موجب شده است استقبال از آن به نسبت رضایتمندی کاربران، کمتر از حد معمول باشد.
۴. کاین مستر (KineMaster)
کاین مستر یک اپلیکیشن موبایلی برای سیستم عامل‌های اندروید و آی او اس (iOS ) است که به کاربران گوشی‌های هوشمند این امکان را می‌دهد تا جایی که سیستم‌های موبایل به آنها اجازه می‌دهد ویدئوهای موردنظرشان را ویرایش کنند و افکت های لازم را بر روی آن ایجاد کنند. همچنین این اپلیکیشن از طریق فروشگاه‌های آنلاین گوگل پلی استور و اپ استور اپل به صورت رایگان قابل دسترسی، دانلود و استفاده است.
۵. کورل ویدئو استودیو اولتیمت ۲۰۱۹ (Corel VideoStudio Ultimate ۲۰۱۹)
این نرم افزار فوق پیشرفته نیز تنها برای پلتفرم سیستم عامل‌های ویندوزی قابل دانلود، نصب و استفاده است که به هر دو دسته کاربران آماتور و حرفه‌ای این امکان را می‌دهد تا به سادگی و با بهترین کیفیت به ویرایش فیلم و تصاویر موردنظر خود بپردازند.
البته به عقیده بسیاری از کارشناسان فعال در این حوزه، این نرم افزار نیاز بسیاری از کاربران حرفه‌ای را ارضا نمی‌کند و برای استفاده آنها کافی نیست ولی گزینه مناسبی برای کاربران آماتور به شمار خواهد آمد.
۶. سایبرلینک پاور دیرکتور ۱۷ اولت را (CyberLink PowerDirector ۱۷ Ultra)
این نرم افزار نیز که تنها برای رایانه‌های ویندوزی قابل استفاده و دانلود است، به قابلیت‌های منحصر بفردی همچون ادیت چند دوربینی، ویدئوی ۳۶۰ درجه و حرکت یابی مجهز است.
۷. لایت ورکس (Lightworks)
این نرم افزار برای هر سه پلتفرم ویندوز، مک او اس و لینوکس قابل دانلود، نصب، استفاده و اجراست و به کاربران و علاقمندان به محتوا گذاری و ویرایش فیلم این امکان را می‌دهد تا با بهره گیری از قابلیت‌های جدید و ابزارهای قدرتمند، ویدئوهای ثبت و ضبط شده در دوربین خود را در رایانه خود ویرایش کرده و آن را مناسب بارگذاری و آپلود در شبکه‌های اجتماعی کنند.
انتهای پیام
