کاهش ۶۰ درصدی معاملات آپارتمان در تهران 
تعداد معاملات آپارتمان‌های مسکونی شهر تهران در خرداد امسال به ۶۰۰۰ واحد مسکونی رسید که نسبت به ماه مشابه سال قبل ۵۹.۸ درصد کاهش را نشان می‌دهد.
به گزارش ایسنا، در خرداد ماه، متوسط قیمت خرید و فروش یک متر مربع زیربنای واحد مسکونی معامله شده از طریق بنگاه‌های معاملات ملکی شهر تهران ۱۳۳ میلیون ریال بود که نسبت به ماه قبل و ماه مشابه سال قبل به ترتیب ۴.۹ و ۱۰۴.۳ درصد افزایش نشان می‌دهد.
گفتنی است، «گزارش تحولات بازار مسکن شهر تهران در خرداد ماه سال ۱۳۹۸»، برگرفته از آمارهای خام سامانه ثبت معاملات املاک و مستغلات کشور است که توسط اداره بررسی‌ها و سیاست‌های اقتصادی بانک مرکزی تهیه و منتشر شده می‌شود.
حجم معاملات مسکن
بررسی توزیع تعداد واحدهای مسکونی معامله شده در شهر تهران به تفکیک عمر بنا در خردادماه سال ۱۳۹۸ حاکی از آن است که از مجموع ۵ هزار و ۹۸۶ واحد مسکونی معامله شده، واحدهای تا پنج سال ساخت با سهم ۳۹.۷ درصد بیشترین سهم را به خود اختصاص داده‌اند.
سهم مذکور در مقایسه با خردادماه سال قبل چهار واحد درصد کاهش یافته و در مقابل به سهم واحدهای با قدمت شش تا ۱۰ سال و بیش از ۱۵ سال افزوده شده است.
توزیع تعداد معاملات انجام شده بر حسب مناطق مختلف شهر تهران در خردادماه امسال نیز حاکی از آن است که از میان مناطق ۲۲ گانه شهر تهران، منطقه پنج با سهم ۱۵.۰ درصدی از کل معاملات، بیشترین تعداد قراردادهای مبایعه نامه را به خود اختصاص داده است. همچنین مناطق دو و چهار به ترتیب با سهم‌های ۹ و ۸.۷ درصدی در رتبه‌های بعدی قرار گرفته‌اند.
در مجموع ۷۰.۶ درصد از کل تعداد معاملات انجام شده در شهر تهران در خردادماه امسال مربوط به ۱۰ منطقه شهر (به ترتیب بیشترین فراوانی شامل مناطق ۵، ۴، ۲، ۱۰، ۱۴، ۷، ۸، ۱۵، یک و ۳) بوده و ۱۲ منطقه باقی مانده ۲۹.۴ درصد از کل تعداد معاملات را به خود اختصاص داده‌اند.
انتهای پیام
