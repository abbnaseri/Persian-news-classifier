مودم‌های جیبی گران و از دور خارج شدند
مودم‌های جیبی مدتی است که دیگر در بازار موجود نیستند و دلیل عمده‌ی آن هم مشکلات ارزی ذکر شده است.
به گزارش ایسنا، مودم‌های جیبی، مودم‌هایی هستند که می‌توان در آن سیم‌کارت قرار داد و با ارائه‌ نسل 3 و 4 اینترنت مورد استقبال بسیار قرار گرفتند. استفاده از مودم جیبی در حال سفر و یا هنگامی که اتصال از طریق تلفن ثابت و یا اینترنت ثابت دلخواه نیست، می‌تواند برای اتصال به اینترنت مورد توجه قرار گیرد. با وجود این به نظر می‌رسد اخیراً مودم‌های جیبی در بازار کم‌یاب و به تعبیری نایاب شده‌اند.
درواقع با افزایش نرخ ارز از یک سال گذشته، تقریباً تمامی کالاها دچار تغییرات اساسی در قیمت شدند و وسایل الکترونیکی هم از این قاعده مستثنی نبودند. حتی به دلیل این‌که کالاهای حوزه فناوری اطلاعات عمدتاً وارداتی هستند و برای وارد کردن آن‌ها، نیازمند ارز هستیم، وسایل الکترونیکی از گوشی و لپ‌تاپ تا مودم‌ها هم تحت تأثیر این افزایش نرخ ارز قرار گرفتند.
از طرفی با توجه به تغییر قیمت دلار، قیمت مودم‌ها دچار تغییر جدی شده است؛ به نحوی که اگر مودمی تا پیش از افزایش نرخ ارز ۲۰۰ هزار تومان بود، با این تغییرات به قیمت ۷۰۰ هزار تومان رسید و مشترک دیگر برایش توجیه ندارد که بخواهد چنین هزینه‌ای بدهد. از طرف دیگر تأمین ارز برای خریداری مودم و وارد کردن آن به بازار هم دچار مشکل است.
در این زمینه محمدرضا منصوری - معاون فروش شرکت ارتباطات ایرانسل- به ایسنا گفت: با توجه به مشکلات بازار ارز، مدتی در عرضه مودم‌های همراه ایرانسل مشکلاتی ایجاد شده بود، اما با توجه به برطرف شدن موارد پیش رو و همچنین همکاری‌هایی که با تولیدکنندگان داخلی آغاز کرده‌ایم، امیدواریم به زودی مودم‌های همراه جدید برای مصرف کاربران وارد بازار شود.
انتهای پیام
