تکمیل و افتتاح ۵۰۰ کیلومتر آزادراه تا پایان سال آینده
وزیر راه و شهرسازی از تکمیل و افتتاح ۵۰۰ کیلومتر آزادراه تا پایان سال آینده در کشور خبر داد و گفت: همه پروژه‌های آزادراهی کشور در حال حاضر فعال هستند و دولت دوازدهم مصمم است تا پایان فعالیت خود طول آزادراه‌های کشور را از ۲۴۰۰ کیلومتر کنونی به سه هزار کیلومتر افزایش دهد.
به گزارش ایسنا، محمد اسلامی در حاشیه بازدید از پروژه آزادراه تبریز- مرند- بازرگان، در گفت‌وگو با خبرنگاران، اظهار کرد: هم‌اکنون در حوزه راه‌سازی بیش از یکصد هزار میلیارد تومان پروژه در دست اجرا در سراسر کشور داریم و با توجه به اینکه بودجه این بخش سالانه شش هزار میلیارد تومان است، تمام تلاش‌مان را برای استفاده از ظرفیت‌های قانون بودجه در جهت افزایش بهره‌وری به کار می‌گیریم.
وزیر راه و شهرسازی در خصوص پروژه‌های آزادراهی در آذربایجان شرقی نیز گفت: در حال حاضر در چهار محور استان، پروژه احداث آزادراه داریم که مهم‌ترین آن آزادراه تبریز- مرند- بازرگان است.
وی افزود: قطعه یک این پروژه از تبریز تا مرند به طول ۶۶ کیلومتر آغاز شده و کارگاه آن کاملاً فعال است و در دو ماه اخیر ۹ درصد پیشرفت فیزیکی داشته است.
اسلامی خاطرنشان کرد: امسال از سمت بازرگان نیز احداث یک قطعه ۷۰ کیلومتری شروع شده و برای بقیه مسیر هم در حال مذاکره با پیمانکار هستیم تا به زودی عملیات اجرایی در کل این مسیر ۲۵۰ کیلومتری فعال شود.
وی گفت: قطعه اول این پروژه که بار ترافیکی سنگینی هم در این مسیر وجود دارد تا هفته دولت سال آینده به بهره‌برداری می‌رسد و امیدواریم با سرعت گرفتن عملیات در کل مسیر، شاهد بهره‌مندی این محور بین‌المللی از راه باکیفیت و استاندارد باشیم.
اسلامی اضافه کرد: آزادراه‌های تبریز- ارومیه و مراغه- هشترود نیز پروژه‌های فعالی هستند که با اتمام آنها، کریدور اتصالی به غرب کشور و شمال عراق تکمیل خواهد شد.
وزیر راه و شهرسازی در خصوص راه‌آهن تبریز- میانه نیز گفت: این پروژه یکی از پروژه‌های مهم کشور است و با توجه به اهمیتی که دولت برای توسعه ریلی قائل است، این محور جزو یکی از پنج محور اولویت‌دار در کشور انتخاب شده است.
اسلامی گفت: هزینه‌های اصلی این پروژه انجام شده و مسیر میانه تا بستان‌آباد در سال جاری به بهره‌برداری می‌رسد و بقیه مسیر تا تبریز نیز به سرعت اجرا خواهد شد.
وی با بیان اینکه هیچ مانعی برای اجرای این پروژه وجود ندارد، افزود: یکی از مشکلات این پروژه، معارض‌هایی است که در مسیر وجود دارد و با توجه به اینکه عموم مردم از این پروژه سود می‌برند، از دستگاه‌های اجرایی استان انتظار داریم که به‌موقع این مسائل را مدیریت کنند تا پیشرفت پروژه با کندی مواجه نشود.
انتهای پیام
