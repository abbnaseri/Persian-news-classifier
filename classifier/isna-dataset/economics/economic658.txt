راه‌اندازی بازار آب سرفصل برنامه‌های حوزه آب است / گردشگری در فضای سدها باید عملیاتی شود
چهل و هفتمین نشست مدیران ارشد آب کشور روز دوشنبه سوم تیرماه با حضور مهندس تقی زاده خامسی معاون وزیر نیرو در امور آب و آبفا و مهندس حاج رسولی‌ها مدیرعامل شرکت مدیریت منابع آب ایران برگزار شد.
به گزارش ایسنا، در این نشست مهندس تقی زاده خامسی طی سخنانی سه موضوع بررسی چاه‌های غیر مجاز، بازار آب و استفاده بهینه از فضای منابع آبی برای گردشگری را به عنوان دستور کار اصلی مدیران عامل شرکت‌های آب منطقه‌ای بر شمرد.
معاون وزیر نیرو در امور آب و آبفا با اشاره به این که طی سالهای گذشته آمار چاه‌های غیر مجاز افزایش یافته، توصیه کرد با تشکیل کمیته‌ای با حضور مدیران عامل شرکت‌های آب منطقه‌ای نسبت به تعیین تکیلف چاه‌های غیر مجاز اقدام شود.
وی در ادامه سخنان خود به موضوع تشکیل و ترویج بازار آب اشاره کرد و گفت: در صورت ترویج بازار آب می‌توان به آب جدید دست یافت و را ه اندازی بازار آب به مراتب مقرون به صرفه تر از اجرای طرح‌های انتقال آب است.
مهندس تقی زاده خامسی در ادامه به موضوع ساختار بخش آب کشور کرد و گفت با اجرای ساختار جدید آب کشور تغییری در شرکت‌های آب منطقه‌ای صورت نخواهد گرفت و آنچه در این ساختار مطرح است تشکیل حوضه‌های آبریز در سطح ستاد وزارت نیرو و یا شرکت مدیریت منابع آب ایران است که این موضوع در دست بررسی است.
وی با تاکید بر این که مدیران عامل‌های شرکت آب منطقه‌ای نماینده وزارت نیرو در استان‌ها هستند و باید پاسخگوی حوزه مدیریت خود باشند و مشکلات را به ستاد محول نکنند بر لزوم برقراری تعامل صحیح با مسئولان و نمایندگان مجلس شورای اسلامی تاکید کرد.
وی در پایان سخنان خود به تفاهم‌نامه اخیر وزارت نیرو با سازمان میراث فرهنگی، گردشگری، صنایع دستی اشاره کرد و اظهار داشت موضوع گردشگری آب مورد تاکید وزارت نیرو است و همه شرکت‌های آب منطقه‌ای باید در این زمینه جداً ورود پیدا کنند و به زودی نیز شیوه نامه اجرایی تفاهم نامه‌ی مورد اشاره ابلاغ خواهد شد.
گفتنی است قبل از سخنان مهندس تقی زاده خامسی، مهندس حاج رسولی‌ها گزارشی از جلسات گذشته مدیران ارشد بخش آب ارائه کرد. همچنین مدیران عامل شرکت‌های آب منطقه‌ای به بیان چالش‌های شرکت‌های تحت مدیریت خود پرداختند.

