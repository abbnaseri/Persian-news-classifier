ایرباس از بوئینگ جلو می‌زند 
از زمان زمین گیر شدن هواپیماهای بوئینگ ۷۳۷ مکس بیشتر از سه ماه است که می‌گذرد و هنوز معلوم نیست که این غول هواپیماسازی آمریکایی چه زمانی می‌خواهد این مدل بوئینگ را به خطوط هوایی بازگرداند.
به گزارش ایسنا، از آنجایی که نمایشگاه صنایع هوایی پاریس ۲۰۱۹ از تاریخ ۱۶ لغایت ۲۳ ژوئن سال جاری میلادی در شهر پاریس، پایتخت فرانسه برگزار می‌شود، بسیاری از شرکت‌های هواپیماسازی فعال در این حوزه همچون ایرباس و بوئینگ همچون روال هرساله خود در تلاشند تا با معرفی محصولات و برنامه‌های جدید خود، اقدام به جلب نظر مشتریان و عقد قرارداد با ایرلاین‌های مختلف در سراسر جهان کنند.
حالا کارشناسان و تحلیلگران فعال در صنعت هوایی برآورد و اعلام کرده‌اند که با وجود زمین گیر شدن هواپیماهای بوئینگ ۷۳۷ مکس، احتمالاً شرکت اروپایی ایرباس مجال پیدا خواهد کرد تا از رقیب دیرینه و سرسخت خود، بوئینگ آمریکا، سبقت بگیرد و نظر و توجه خیل عظیمی از مشتریان و مدیران ایرلاین‌های فعال در سراسر جهان را به خود جلب کند.
یک سال اخیر برای شرکت هواپیماسازی بوئینگ مدت بسیار سخت و طاقت فرسایی بوده چراکه دو فروند هواپیمای بوئینگ ۷۳۷ مکس در همین بازه زمانی کوتاه به علت نامعلومی تنها چند دقیقه بعد از برخاستن از زمین سقوط کرده و موجب کشته و ناپدید شدن تمامی مسافران و خدمه پروازی در آن شد. همین امر باعث شد که بلافاصله تمامی ایرلاین‌های فعال در سراسر جهان فعالیت و پرواز این نوع خاص از هواپیما را تا اطلاع ثانوی در تمامی خطوط هوایی خود لغو و متوقف اعلام کنند. این مساله به شدت بر روی سهام شرکت بوئینگ تأثیر منفی داشت و آن را به شدت با روند کاهشی مواجه کرد.
بر اساس گزارش وب سایت Motley Fool ، پیش‌تر نیز کارشناسان برآورد و اعلام کرده بودند بوئینگ بعد از تمامی این اتفاقات، حتی در صورت برطرف کردن نواقص موجود و بازگرداندن این مدل به خطوط هوایی جهان، قادر نخواهد بود اعتماد از دست رفته شرکت‌های هواپیمایی، ایرلاین‌ها و مسافران را باری دیگر به خود جلب کند و همواره مشتریان این نوع خاص از هواپیما در یک سردرگمی و ترس همیشگی از سقوط بوئینگ ۷۳۷ مکس به سر خواهند برد.
حالا در آستانه برگزاری نمایشگاه هوایی پاریس ۲۰۱۹، به نظر می‌رسد که ایرباس می‌تواند با سبقت گرفتن از بوئینگ، فرصت بوجود آمده را غنیمت شمرده و درصد قابل توجهی از قراردادهای فروش هواپیما را به خود اختصاص دهد و بدین ترتیب کمک بسزایی به افزایش درآمدزایی و سودآوری این شرکت اروپایی کند.
شرکت‌های هواپیماسازی بوئینگ آمریکا و ایرباس اروپا سالهاست از زمان آغاز فعالیت خود با یکدیگر برای اختصاص سهم بیشتری از بازارهای مصرف و خرید و فروش هواپیما در جهان به رقابت تنگاتنگی پرداخته‌اند.
انتهای پیام
