توافق روسیه و عربستان برای تمدید توافق نفتی اوپک پلاس
رئیس جمهور روسیه اعلام کرد روسیه با عربستان سعودی برای تمدید شش تا ۹ ماهه توافق کاهش تولید نفت اوپک توافق کرده است.
به گزارش ایسنا، خالد الفالح، وزیر انرژی عربستان سعودی روز یکشنبه اعلام کرد توافق کاهش تولید نفت احتمالاً به مدت ۹ ماه تمدید می‌شود و کاهش بیشتر تولید ضروری نیست.
ولادیمیر پوتین، رئیس جمهور روسیه پس از مذاکراتی که با محمد بن سلمان، ولیعهد عربستان سعودی در حاشیه نشست سران گروه ۲۰ در ژاپن داشت، در یک کنفرانس مطبوعاتی اعلام کرد توافق کاهش تولید نفت که روز یکشنبه منقضی می‌شود، به شکل فعلی و با همین حجم کاهش تولید، تمدید خواهد شد.
اوپک، روسیه و سایر تولیدکنندگان غیراوپک که به گروه اوپک پلاس معروف هستند قرار است روزهای اول و دوم ژوئیه برای مذاکره و تصمیم‌گیری درباره توافق کاهش تولید ۱.۲ میلیون بشکه در روز در وین دیدار کنند.
آمریکا که بزرگترین تولیدکننده نفت جهان است در این پیمان مشارکت ندارد.
پوتین اظهار کرد: هر دو کشور روسیه و عربستان سعودی از تمدید توافق کاهش تولید حمایت خواهند کرد اما ما درباره اینکه تمدید به مدت شش یا ۹ ماه باشد هنوز تصمیم نگرفته‌ایم.
فالح که برای مذاکرات اوپک پلاس به وین رفته است، به خبرنگاران درباره مدت مورد ترجیح عربستان سعودی گفت: تصور می‌کنم احتمالاً تمدید ۹ ماهه باشد. وی درباره کاهش بیشتر تولید اظهار کرد: تصور نمی‌کنم بازار به آن نیازی داشته باشد. تقاضا اندکی ضعیف شده اما تصور می‌کنم همچنان مطلوب است و انتظار دارم بازار در مدت شش تا ۹ ماه آینده متعادل شود.
تمدید ۹ ماهه توافق اوپک پلاس به معنای آن خواهد بود که این توافق در مارس سال ۲۰۲۰ به پایان می‌رسد. موافقت روسیه به معنای این است که گروه اوپک پلاس در صورت موافقت ایران با این توافق، دیدار آرامی خواهد داشت.
کیریل دیمیتریوف، مدیرعامل صندوق سرمایه گذاری مستقیم روسیه که به طراحی توافق اوپک-روسیه کمک کرده است، گفت: این پیمان که از سال ۲۰۱۷ اجرا شده، کمک کرده است درآمد بودجه روسیه بیش از ۷ تریلیون روبل (۱۱۰ میلیارد دلار) افزایش پیدا کند.
دیمیتریوف گفت: شراکت استراتژیک با اوپک پلاس به ثبات بازارهای نفت منجر شده و اجازه داده کشورها با توجه به وضعیت تقاضای بازار، تولیدشان را کاهش و افزایش دهند و این مسئله به قابل پیش بینی بودن و رشد سرمایه گذاری در صنعت کمک کرده است.
نفت برنت از ابتدای سال ۲۰۱۹ بیش از ۲۵ درصد رشد قیمت داشته است اما طبق نظرسنجی رویترز از تحلیلگران، قیمت نفت برنت ممکن است به دلیل کندی اقتصادی جهانی که روی تقاضا تأثیر منفی می‌گذارد و سیل عرضه نفت آمریکا به بازار، از رشد بازبماند.
وزیر انرژی عربستان سعودی گفت: توافق جدید به کاهش سطح ذخایر نفت کمک خواهد کرد و بازار را متعادل می‌کند و باعث سرمایه گذاری در عرضه آتی انرژی می‌شود. این توافق تأیید می‌کند که شراکت عربستان سعودی و روسیه راه را برای تضمین منافع تولیدکنندگان و مصرف کنندگان و تداوم رشد اقتصاد جهانی تضمین کرده است.
اعلام این توافق از سوی روسیه و عربستان سعودی پیش از برگزاری نشست رسمی اوپک، احتمالاً خشم سایر اعضای کوچک‌تر این گروه که احساس می‌کنند به حاشیه رانده شده‌اند را بر خواهد انگیخت.
یکی از نمایندگان اوپک پس از شنیدن خبر مذاکرات روسیه و عربستان سعودی، گفت: چه کسی به نشست اوپک نیاز دارد. برخی از نمایندگان اوپک اظهار کردند ایران ممکن است در نشست اوپک چالشی را ایجاد کند.
الکساندر نواک، وزیر انرژی روسیه گفت: معتقد است اکثر اعضای اوپک شامل ایران حمایت خود را از تمدید توافق کاهش تولید ابراز کرده‌اند. وی در ادامه افزود: تمدید توافق به مدت ۹ ماه به جای شش ماه معقول خواهد بود تا از افزایش تولید در فصل تقاضای ضعیف اجتناب شود.
بر اساس گزارش رویترز، وزیر انرژی روسیه همچنین گفت: تصمیم روسیه و عربستان سعودی برای تمدید پیمان جهانی کاهش تولید تحت تأثیر بحران آلودگی نفت در شبکه خط لوله روسیه نبوده است.
انتهای پیام
