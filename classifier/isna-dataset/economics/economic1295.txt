تورم ونزوئلا به زیر ۱ میلیون درصد کاهش یافت
برای نخستین بار در طول دو سال اخیر، تورم ونزوئلا کاهش محوسی یافت.
به گزارش ایسنا به نقل از رویترز، کنگره در اختیار مخالفان دولت ونزوئلا اعلام کرد در دوازده ماه منتهی به می‌نرخ تورم این کشور برای نخستین بار از اوایل سال ۲۰۱۸ به زیر یک میلیون درصد کاهش پیدا کرده است.
بهای مصرف کننده در این مدت ۸۱۵ هزار و ۱۹۴ درصد بوده است که اگرچه رقم سرسام‌آوری است اما برای ونزوئلا که رکورد تورم سه میلیون درصدی را دارد می‌تواند خبر خوبی باشد. برخی از کارشناسان علت این امر را کنترل بیشتر بانک مرکزی ونزوئلا بر چاپ پول عنوان کرده‌اند.
کنگره ونزوئلا هم چنین اعلام کرده است که قیمت‌ها در پنج ماه نخست امسال ۹۰۶ درصد افزایش داشته است. بانک مرکزی ونزوئلا بانک‌های این کشور را مجبور کرده است که مقادیر بیشتری بولیوار در مقایسه با گذشته به عنوان ذخیره نگهداری کنند و روند چاپ پول نیز کاهش یافته است.
با این حال اقدام بانک مرکزی ونزوئلا به کاهش قدرت وام دهی بانک‌ها نیز منجر شده است و این مساله برای اقتصاد ونزوئلا که با رشد منفی رو برو است خبری بد به شمار می‌رود. آنخل آلواردو، از نمایندگان مجلس ونزوئلا گفت دولت این کشور از طریق کوچک کردن اقتصاد به دنبال مقابله با تورم است.
بانک مرکزی ونزوئلا هفته گذشته برای نخستین بار در طول پنج سال گذشته اقدام به انتشار آمار تورم کرده و مدعی شده بود نرخ تورم این کشور در دوازده ماه منتهی به آوریل ۱۳۰ هزار و ۶۰ درصد بوده است. این بانک هم چنین رشد اقتصادی ونزوئلا در سه ماهه سوم امسال را منفی ۲۲.۵ درصد عنوان کرده است. ونزوئلا از سال ۲۰۱۵ همواره رشد منفی داشته است.
انتهای پیام
