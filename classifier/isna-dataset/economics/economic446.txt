وضعیت مصرف برق در چهار استان قرمز شد
آخرین پایش نقشه برق کشور حاکی از افزایش مصرف برق در کشور بوده و نشان می‌دهد که ۱۴ استان در وضعیت زرد و پنج استان در وضعیت قرمز مصرف برق قرار دارند.
به گزارش ایسنا، پایش نقشه مذکور نشان می‌دهد که امروز، نهم تیرماه، مصرف برق ایران روند صعودی داشته و تعداد استان‌هایی که مصرف متعادلی داشته‌اند، نسبت به هفته قبل کم‌تر شده است. در این راستا و بنا بر گزارش شرکت توانیر امروز استان‌های سمنان، خراسان جنوبی، یزد، مناطق جنوبی استان کرمان، هرمزگان، بوشهر، ایلام، البرز، زنجان، اردبیل، آذربایجان غربی و کردستان و کلانشهرهای مشهد و اهواز در منطقه زرد قرار دارند. رنگ زرد نشان دهنده مناطقی است که مصرف برق آن‌ها رو به افزایش است و مشترکان در این مناطق می‌توانند با کاهش حداقل ۵ درصد از میزان برق مصرفی خود، در وضعیت سبز و پایدار قرار گیرند.
 نقشه مصرف امروز نشانگر آن است که مناطق غرب مازندران، استان تهران، کلانشهر تهران، خوزستان و سیستان و بلوچستان امروز در منطقه قرمز مصرف قرار دارند. رنگ قرمز در این نقشه نشان دهنده مناطقی است که میزان مصرف برقشان به بیش از حد مجاز رسیده است، از این رو ضروری است که ساکنین این نواحی با کاهش حداقل ۱۰ درصد از برق مصرفی خود شرایط را برای تداوم تأمین برق پایدار در این بخش‌ها امکان پذیر کنند. نقاط سبز در نقشه استان‌هایی را با مصرف متعادل و عادی نشان می‌دهد و بیانگر آن است که مشترکان در این مناطق با صنعت برق همکاری بیشتری دارند.

چگونه مصرف برق را کاهش دهیم؟
بر این اساس مشترکان می‌توانند برای کاهش میزان مصرف برق در پیک روزانه که از ساعت ۱۲ تا ۱۶ تعیین شده است از دور کند کولرهای آبی استفاده، کولرهای گازی و سایر وسایل سرمایشی را روی درجه ۲۴ تنظیم کنند. همچنین مشترکان با عدم استفاده همزمان از وسایل برقی پرمصرف مانند اتو، جارو برقی، ماشین ظرفشویی و لباسشویی در ساعت‌های مذکور و یا انتقال آن به ساعت‌های پایانی شب یا اوایل صبح، می‌توانند در کاهش مصرف برق نقش بسزایی داشته باشند.
انتهای پیام
