نشانه‌ای از راه اندازی اینستکس مشاهده نمی‌کنیم
رئیس کل بانک مرکزی با تاکید بر این که راه اندازی اینستکس کمتر از یک هفته زمان نیاز دارد اظهار کرد: تاکنون هیچ نشانه‌ای از انجام اقدامات مورد انتظار از طرف مقابل برای اجرایی شدن اینستکس مشاهده نکرده است.
به گزارش ایسنا، عبدالناصر همتی رئیس کل بانک مرکزی اسلامی پیش از ظهر امروز (چهارشنبه) در حاشیه جلسه هیئت وزیران در جمع خبرنگاران درباره اعلام اروپایی‌ها مبنی بر در آستانه اجرا بودن فرآیند مالی اینستکس اظهار کرد: " در آستانه اجرا" را مدتی است که از سوی اروپایی‌ها می‌شنویم، از این لحاظ که جلسات نزدیکتری با ما برگزار کردند و اسناد بیشتری مبادله می‌شود قبول داریم اما وقتی داخل اینستکس نخواهند منابعی جابجا شود سرانجامی پیشرو نخواهد بود.
وی افزود: در حاضر ما به اروپا صادراتی نداریم، پس نمی‌توانیم واردات هم داشته باشیم بنابراین یک راه این است که آنها از ما نفت بخرند که در این باره اعلام کردند مشکلاتی دارند و راه دوم این است که یک خط اعتباری تخصیص دهند تا ما بتوانیم از آنها کالا بخریم. هر کدام از این کارها را انجام دهند به نظر من راه اندازی اینستکس یک هفته هم طول نخواهد کشید اما تاکنون هیچ نشانه‌ای از این اقدامات مشاهده نکرده‌ایم.
رئیس کل بانک مرکزی همچنین در پاسخ به پرسشی درباره اعمال تحریم‌های جدید علیه مسؤولان و بخشهای مختلف جمهوری اسلامی ایران از سوی دولت آمریکا خاطر نشان کرد: طرف مقابل تا کنون در زمینه اعمال تحریم‌ها هر کاری که در توان داشته را انجام داده است اما ما قله مقاومت تحریمی را رد کرده‌ایم. و روند صادرات نفتی مان برخلاف ادعای آنها مبنی بر به صفر رسیدن، در حال افزایش است.
همتی افزود: همچنین نشانه مهمی که بی تأثیر بودن تحریم‌های آمریکا را تأیید می‌کند وضعیت بازار ارز است؛ الان در بازار ارز هیچ التهابی را مشاهده نمی‌کنیم و این بازار هیچ وقعی به تحریم‌های آمریکا نمی‌گذارد؛ همچنین مردم عزیز ما فهمیده‌اند که طرف مقابل هر کاری در توان داشته انجام داده و از این به بعد نیز انجام خواهد داد اما دیگر فایده‌ای به دنبال نخواهد داشت.
انتهای پیام
