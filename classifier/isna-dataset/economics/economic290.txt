نفت عربستان برای آسیا ارزان می‌شود
انتظار می‌رود عربستان سعودی درپی افت شاخص‌های قیمت خاورمیانه در ماه گذشته، قیمت اکثر گریدهای نفتی که در ماه اوت به آسیا می‌فروشد را کاهش دهد.
به گزارش ایسنا، این نخستین کاهش قیمت نفت عربستان سعودی برای آسیا در پنج ماه گذشته پس از محدود شدن عرضه نفت خام به دلیل تحریم‌های آمریکا علیه ایران و ونزوئلا خواهد بود.
نظرسنجی رویترز از پنج پالایشگاه نشان داد قیمت فروش رسمی "عرب لایت" به آسیا پس از اینکه در ژوئیه به بالاترین حد از ژانویه سال ۲۰۱۴ صعود کرد، ممکن است در اوت بین ۳۰ تا ۵۰ سنت در هر بشکه کاهش پیدا کرد.
یکی از شرکت کنندگان در نظرسنجی رویترز با اشاره به افت قیمت محموله‌های تک دوبی برای معاملات محموله‌هایی که در سپتامبر بارگیری می‌شوند، گفت: قیمت فروش رسمی باید کاهش پیدا کند زیرا قیمت محموله‌های تک ممکن است ماه آینده کاهش بیشتری پیدا کند.
بر اساس این نظرسنجی، قیمت گریدهای نفتی مدیوم و سنگین عربستان در مقایسه با قیمت نفت سبک این کشور کاهش کمتری خواهد شد زیرا تقاضا برای نفت سنگین به دلیل تحریم‌های آمریکا علیه ایران، قوی مانده است.
بنا بر آمار رفینیتیو آیکان، قیمت فروش نفت گرید نفتی عرب مدیوم و سنگین عربستان در بالاترین حد خود از ژانویه سال ۲۰۱۲ قرار دارند. قیمت فروش رسمی نفت عربستان معمولاً پنجم هر ماه منتشر می‌شود و مبنای قیمت‌های نفت ایران، کویت و عراق قرار می‌گیرد و در واقع روی بیش از ۱۲ میلیون بشکه در روز نفت خام به مقصد آسیا تأثیر می‌گذارد.
بر اساس گزارش رویترز، شرکت آرامکو قیمت نفت خام را بر مبنای توصیه مشتریانش و پس از محاسبه تغییرات ارزش نفت خام خود در بیش از یک ماه گذشته تعیین می‌کند.
انتهای پیام
