منشا آب‌نبات‌های صادراتی کجاست؟
دبیرکل اتاق بازرگانی مشترک ایران و عراق معتقد است در شرایطی که ارز چند نرخی شده و بر راه‌های دور زدن قوانین موجود در این حوزه نظارت کافی وجود ندارد، تخلف‌هایی همچون آب نبات‌های صادراتی به وجود می‌آید.
سیدحمید حسینی در گفت‌وگو با ایسنا، درباره تخلف صورت گرفته مبنی بر صادرات کالاهایی که با ارز ۴۲۰۰ تومانی مواد اولیه دریافت کرده‌اند، اظهار کرد: اگر برخی صادرکنندگان توانسته‌اند با استفاده از فضای موجود، قانون را دور بزنند این اتفاق به دلیل ضعف در نظارت رخ داده است.
وی ادامه داد: ما از ابتدا نیز گفته‌ایم که چند نرخی کردن ارز به صلاح اقتصاد ایران نیست، زیرا امکان نظارت وجود ندارد و برخی افراد با بهره بردن از رانت نسبت به سودجویی اقدام می‌کنند.
دبیرکل اتاق بازرگانی مشترک ایران و عراق با بیان این‌که آمارها نشان می‌دهد در ماه‌های گذشته بیش از ۳۰۰ میلیون دلار صادرات شیرینی‌جات از ایران به عراق به ثبت رسیده است، اظهار کرد: این آمار که افزایشی قابل توجه داشته، نشان می‌دهد که بستری جدید برای فعالیت فراهم شده است، اما تاجر با توجه به بررسی شرایط نسبت به برنامه‌ریزی‌های آینده خود اقدام می‌کند. این دولت است که باید در صورت اجرایی کردن سیاست ارز چند نرخی، مقدمات نظارت بر بازار را نیز فراهم می‌کرد.
به گفته دبیرکل اتاق بازرگانی مشترک ایران و عراق، تا زمانی که مسائل طراحی عوارض برای صادرات این نوع کالاها و نظارت دقیق در فرآیندهای اجرایی بازار شکل نگیرد، نمی‌توان انتظاری جز این داشت.
به گزارش ایسنا، در روزهای گذشته موضوع صادرات ۱۲۰ میلیون دلار آب‌نبات به خارج از کشور افشا شد که نشان می‌دهد، برخی با دور زدن قوانین، شکر یارانه‌ای که با ارز ۴۲۰۰ تومانی دولتی تأمین شده را تبدیل به آب‌نبات کرده و در این قالب به عراق صادر کرده‌اند؛ تخلفی که در اینجا رخ داده آن است که شکر یارانه‌ای که باید به دست اقشار کم درآمد جامعه می‌رسیده، تبدیل به آب‌نبات شده و از کشور خارج شده است و مابه‌التفاوت ارز یارانه‌ای ۴۲۰۰ تومانی و ارز آزاد به جای عمومی مردم و شهروندان ایران، به جیب عده‌ای خاص رفته است.
در همین رابطه روز گذشته محمدرضا مودودی - سرپرست سازمان توسعه تجارت ایران - در گفت‌وگو با ایسنا، ضمن تأیید این خبر اعلام کرد که پس از تکمیل بررسی‌ها، این صادرکنندگان باید به مراجع قضائی پاسخگو باشند.
پیگیری‌های ایسنا در این رابطه ادامه دارد.
انتهای پیام
