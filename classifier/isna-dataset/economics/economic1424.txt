وضعیت قطار سریع‌السیر تهران-قم-اصفهان و قطار برقی تهران-مشهد
مدیرعامل شرکت راه آهن جمهوری اسلامی ایران آخرین وضعیت قطار سریع‌السیر تهران قم اصفهان، قطار برقی تهران-مشهد و خط آهن رشت-آستارا را تشریح کرد.
به گزارش ایسنا، سعید رسولی در حاشیه هفتمین نمایشگاه بین‌المللی حمل‌ونقل ریلی در جمع خبرنگاران و در مورد آخرین وضعیت اجرایی و تأمین مالی قطار سریع‌السیر تهران-قم-اصفهان، بیان کرد: اجرای این پروژه برعهده شرکت ساخت گذاشته شده است، اما طرح در قانون به نام شرکت راه‌آهن است.
مدیرعامل راه‌آهن افزود: طی تفاهمنامه‌ای که با مدیرعامل شرکت ساخت و توسعه زیربناهای حمل و نقل به امضا رسید، مسئولیت اجرای پروژه برعهده شرکت ساخت و توسعه زیربناهای حمل و نقل کشور است و راه‌آهن و شرکت ساخت در این پروژه به صورت مشترک با یکدیگر کار می‌کنند.
وی ادامه داد: ضرورت دارد سرعت این قطار، سرعتی قابل قبول باشد و مذاکرات برای ارتقای سرعت این قطار با سازمان برنامه و بودجه آغاز شده تا سرعت از ۲۵۰ تا ۳۵۰ کیلومتر بر ساعت افزایش یابد و اگر قرار باشد قطار پرسرعت در کشور داشته باشیم، باید سرعت آن بالای ۳۰۰ کیلومتر باشد.
به گفته مدیرعامل شرکت راه آهن جمهوری اسلامی ایران، فاینانس چینی‌ها برای این پروژه گشایش یافته است.
رسولی همچنین در مورد قطار برقی تهران-مشهد، گفت: فعالیت‌های مربوط به این پروژه انجام شده است اما هنوز طرف چینی نتوانسته تضامین لازم را تأمین کند که در صورت ارائه طرف چینی، پروژه آغاز می‌شود.
وی همچنین خاطرنشان کرد که در مورد خط آهن رشت آستارا هنوز فاینانس آذربایجان فعال نشده است.
مدیرعامل شرکت راه‌آهن جمهوری اسلامی ایران همچنین در سخنرانی خود از آغاز عملیات اجرایی ۱۰۰۰ دستگاه واگن باری، مسافری، خودکشش و لکوموتیو با اختصاص اعتباری ۲۰۰۰ میلیارد تومانی خبر داد.
رسولی در هفتمین نمایشگاه بین‌المللی حمل و نقل ریلی که صبح امروز در محل نمایشگاه بین‌المللی تهران با حضور وزرا، نمایندگان مجلس و سرمایه‌گذاران بخش خصوصی برگزار شد، با اشاره به اینکه شاهد تشدید تحریم‌های ظالمانه و غیرقانونی آمریکایی‌ها علیه ایران هستیم اظهار کرد: برای عبور پیروزمندانه از این مقطع زمانی تمام تلاش خود را به کار گرفته‌ایم و قصد داریم تحریم‌ها را به فرصت تبدیل کنیم.
وی از اختصاص ۲,۰۰۰ میلیارد تومان اعتبار از محل بودجه برای تولید ناوگان ریلی اعم از واگن باری، مسافری، پرکشش و لکوموتیو خبر داد و اعلام کرد ۴۰ درصد این ا عتبار از منابع تبصره ۱۷، ۴۰ درصد از محل بانک‌های عامل و ۲۰ درصد از طریق شرکت‌های متقاضی خرید واگن و لکوموتیو تأمین می‌شود و در نهایت ۱,۹۰۰ میلیارد تومان اعتبار برای ساخت ۱۰۰۰ دستگاه واگن باری، مسافری، پرکشش و لکوموتیو در نظر گرفته است.
مدیرعامل شرکت راه‌آهن جمهوری اسلامی ایران با اعلام اینکه عملیات اجرایی این پروژه آغاز شده و به زودی شاهد تولید این محصولات در کارخانجات داخلی هستیم، گفت: خوشبختانه مراحل اجرایی این پروژه به سرعت پیش رفت و بخش اول تخفیف انجام شده و از بانک‌های عاملی که جهت عاملیت پروژه اعلام آمادگی کرده‌اند، تشکر می‌کنیم.
رسولی در ادامه از امضای دو قرارداد بر اساس ماده ۱۲ قانون رفع موانع تولید خبر داد و گفت: مبنای این تفاهم‌نامه‌ها حفظ اصل سرمایه و کاهش آلایندگی زیست‌محیطی و افزایش بهره‌وری است و دو قرارداد را در این زمینه امروز از مجموع ۲۲ قرارداد که در این حوزه عملیاتی شده، به امضا می‌رسانیم که اعتباری ۹۰۰ میلیارد تومان دارد و به سرمایه‌گذاران بخش خصوصی باز می‌گردد تا شاهد جذب هر چه بیشتر اعتماد توسط آنها باشیم.
انتهای پیام
