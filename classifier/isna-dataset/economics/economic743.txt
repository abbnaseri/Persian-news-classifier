طرح‌های آبخوانداری نیاز به ۲۲ هزار میلیارد تومان اعتبار دارد
اجرای طرح‌های آبخوانداری در اراضی دشت‌های مستعد پخش سیلاب منجر به ذخیره‌سازی ۱۱ میلیارد متر مکعب آب در مخازن زیرزمینی می‌شود.
به گزارش ایسنا به نقل از وزارت جهاد کشاورزی؛ معاون آبخیزداری، امور مراتع و بیابان سازمان جنگل‌ها، مراتع و آبخیزداری کشور با بیان این مطلب افزود: اجرای این طرح در سطح ۱۱.۲ میلیون هکتار برنامه‌ریزی شده که نیاز به ۲۲ هزار میلیارد تومان اعتبار دارد.
خسرو شهبازی اظهار داشت: اگر این طرح پنج ساله تأمین اعتبار و به طور کامل اجرا شود، از فرونشست زمین و تخریب آبخوان‌ها جلوگیری خواهد شد.
وی گفت: در حال حاضر بخشی از این طرح در حال اجرا است، اما اعتبارات آن بسیار ناچیز است و اجرای کامل طرح به اعتبار و ردیف ویژه نیاز دارد.
شهبازی تصریح کرد: ما از سازمان برنامه و بودجه کشور و مدیریت بحران کشور درخواست کرده‌ایم که به طور خاص طرح آبخوانداری در اراضی دشت‌های مستعد پخش سیلاب پیگیری و تأمین اعتبار شود تا بتوانیم بخشی از بحران آب در استان‌های کشور را برطرف کنیم.
وی در عین حال اظهار کرد: ۵۳.۵ درصد بهره‌برداری که از آب شرب، کشاورزی و صنعت می‌شود از منابع زیرزمینی است و ما باید راهکارهایی برای احیای سفره‌های آب زیرزمینی داشته باشیم.
شهبازی حجم مخازن زیرزمینی آب کشور را نزدیک به ۵۰۰ میلیارد متر مکعب عنوان کرد.
انتهای پیام
