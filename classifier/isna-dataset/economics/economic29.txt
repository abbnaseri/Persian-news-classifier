بدهی دولت به بانک‌ها ۲۸ درصد بیشتر شد
مجموع بدهی‌ بخش دولت به سیستم بانکی تا پایان سال گذشته با افزایش بیش از ۲۸ درصدی به ۳۳۲ هزار میلیارد تومان رسیده است.
به گزارش ایسنا، بدهی دولت به بانک‌ها رو به رشد حرکت می‌کند. این در حالی است که طبق آخرین آمار بانک مرکزی از وضعیت دارایی و بدهی سیستم بانکی در پایان سال ۱۳۹۷، مجموع بدهی‌های بخش دولتی به سیستم بانکی به ۳۳۲ هزار میلیارد تومان رسیده که در مقایسه با پایان سال ۱۳۹۶ معادل ۲۸.۶ درصد افزایش دارد.
از مجموع بدهی بخش دولتی به سیستم بانکی حدود ۳۰۴ هزار میلیارد تومان مربوط به خود دولت است که رشد ۳۲.۶ درصدی داشته و ۲۸ هزار میلیارد دیگر به شرکت‌ها و مؤسسات دولتی اختصاص دارد که البته حدود ۲.۷ درصد از آن کم شده است.
بدهی بخش دولتی در پایان سال ۱۳۹۶ معادل ۲۵۸ هزار میلیارد تومان بود که با رشد ۷۴ هزار میلیارد تومانی در سال گذشته همراه شده است.
همچنین از انتهای سال ۱۳۹۳ تا پایان سال قبل بدهی دولت با رشد ۱۸۶ هزار میلیارد تومانی از ۱۴۶ هزار میلیارد به ۳۳۲ هزار میلیارد تومان تا پایان سال ۱۳۹۷ افزایش داشته است.
افزایش بدهی دولت به سیستم بانکی و قفل شدن بخش قابل توجهی از منابع بانک‌ها که دست آنها را در تأمین نقدینگی و اعطای تسهیلات می‌بندد، موجب شد در سال‌های اخیر برخی راهکارها برای تسویه بدهی دولت در بانک‌ها در دستور کار قرار گیرد؛ به طوری که در بودجه ۱۳۹۵ با استفاده از منابع ناشی از مازاد تسعیر نرخ ارز و در ادامه در بودجه سال جاری با بهادار سازی بدهی بانک‌ها، مصوباتی اجرایی شد.
البته رقمی که بانک‌ها به عنوان طلب خود از دولت اعلام می‌کند مورد قبول آن نیست و بعد از انجام حسابرسی و تعیین واقعی مبلغ بدهی مورد تسویه قرار می‌گیرد که نحوه محاسبه سود بدهی از جمله محل‌ها اختلاف نظر بین طرفین برای تعیین بدهی است.
انتهای پیام
