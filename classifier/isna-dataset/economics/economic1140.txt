حادثه نفتکش‌ها جلودار کاهش هفتگی نفت نشد
بهای معاملات نفت روز جمعه یک روز پس از این‌که دو نفتکش در تنگه هرمز هدف حمله قرار گرفتند و نگرانی‌ها نسبت به مختل شدن عرضه جهانی نفت تشدید شد افزایش یافت اما این رویداد نتوانست از سقوط هفتگی نفت جلوگیری کند.
به گزارش ایسنا، بهای معاملات آتی وست تگزاس اینترمدیت آمریکا در بازار نیویورک با ۲۳ سنت یا ۰.۴ درصد افزایش، در ۵۲.۵۱ دلار در هر بشکه بسته شد. حمله به نفتکش‌ها باعث شد قیمت‌ها در روز پنج‌شنبه ۲.۲ درصد افزایش پیدا کند، اما این افزایش نتوانست ریزش چهار درصدی قیمت‌ها در روز چهارشنبه را جبران کند. در نتیجه شاخص قیمت نفت آمریکا برای کل هفته ۲.۷ درصد کاهش نشان داد.
بهای معاملات آتی نفت برنت ۷۰ سنت یا ۱.۱ درصد افزایش یافت و در ۶۲.۰۱ دلار بسته شد. نفت برنت که پس از انتشار خبر حمله به نفتکش‌ها ۲.۲ درصد افزایش پیدا کرده بود برای کل هفته دو درصد کاهش به ثبت رساند.
با وجود جهش بیش از دو درصدی قیمت نفت در معاملات پنج‌شنبه، بهای نفت به دلیل تداوم تنش‌های تجاری میان آمریکا و چین که انتظارات برای کندی تقاضا برای انرژی در سطح جهانی را بالا برده است، با کاهش هفتگی روبه‌رو شد. آژانس بین‌المللی انرژی در گزارش تازه‌ای پیش‌بینی خود از رشد تقاضای جهانی برای نفت را کاهش داد و اعلام کرد: عرضه فراوانی برای تأمین رشد تقاضا وجود دارد.
به گفته تایلر ریچی، یکی از دبیران نشریه "سون ریپورت ریسرچ"، ناآرامی ژئوپلتیکی از قیمت‌های نفت پشتیبانی کرد و با توجه به رویدادها زمینه را برای رشد چشمگیر قیمت‌ها ایجاد کرد، اما همزمان عوامل عرضه و تقاضا وخامت پیدا کردند. بهای نفت روز چهارشنبه در واکنش به رشد بیش از حد انتظار ذخایر نفت آمریکا افت چشمگیری را متحمل شده بود. نگرانی‌های فزاینده نسبت به دورنمای تقاضا برای انرژی به دلیل تشدید تنش‌های تجاری میان آمریکا و چین نیز قیمت این کالا را تحت فشارهای کاهشی بیشتری قرار داد.
آژانس بین‌المللی انرژی برای دومین ماه متوالی پیش‌بینی خود از رشد تقاضای جهانی برای نفت را مورد بازنگری قرار داد و کمتر کرد. این آژانس پیش‌بینی خود از رشد تقاضای جهانی برای نفت را از ۱.۳ میلیون بشکه در روز به ۱.۲ میلیون بشکه در روز کاهش داد. اوپک نیز در آخرین گزارش ماهانه خود نرخ رشد مورد پیش‌بینی از تقاضای جهانی برای نفت در سال میلادی جاری را کمتر کرد. آژانس بین‌المللی انرژی برای سال ۲۰۲۰ پیش‌بینی کرد تقاضا برای نفت ۱.۴ میلیون بشکه در روز رشد می‌کند.
اداره اطلاعات انرژی آمریکا روز چهارشنبه دومین رشد هفتگی متوالی سطح ذخایر نفت این کشور را گزارش کرده بود. با این حال شرکت خدمات انرژی بیکر هیوز روز جمعه اعلام کرد شمار دکل‌های حفاری نفت آمریکا هفته گذشته برای دومین هفته متوالی کاهش پیدا کرده است که از کندی احتمالی فعالیت حفاری حکایت داشت.
بر اساس گزارش مارکت واچ، بازار همچنین منتظر تصمیم اوپک و متحدانش درباره تمدید یا عدم تمدید توافق کاهش تولید در نیمه دوم سال میلادی جاری است.
انتهای پیام
