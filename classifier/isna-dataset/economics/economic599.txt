اوکراین برای جنگ گازی با روسیه آماده می‌شود
اوکراین برای بدترین سناریوی ممکن که از دست دادن نقشش به عنوان کانال اصلی صادرات گاز روسیه به اروپا است آماده می‌شود.
به گزارش ایسنا، ذخایر گاز اوکراین تا ۲۲ ژوئن به ۱۳ میلیارد متر مکعب رسیده است که بالاترین حد در شش سال گذشته محسوب می‌شود.
روسیه منکر این شده که اوکراین را در سیستم انتقال گاز خود حذف خواهد کرد اما کی‌یف اصرار دارد که مسکو با توسعه خط لوله نورد استریم چنین هدفی را دنبال می‌کند که تبعات جدی برای درآمدهای ترانزیت گاز اوکراین خواهد داشت. در حال حاضر گازپروم و نفتوگاز که شرکت مادر "اکرترانس گاز" است پس از این که در خصوص یک پرونده دادگاهی که دو طرف همدیگر را به تخلف متهم کرده بود به توافق رسیدند، سرگرم مذاکره درباره شرایط معاملات ترانزیت آینده خود هستند.
اوکراین نسبت به بروز بحران گازی هشدار داده است و بلومبرگ به نقل از اولنا زرکال، معاون وزیر خارجه این کشور نوشت: اگرچه روسیه مذاکرات درباره قرارداد آینده را به تأخیر انداخته است اما سناریوی تاریک بحران گازی باید جدی گرفته شود. به همین دلیل است که همه کشورهای اروپایی ذخایر گاز خود را افزایش می‌دهند.
بر اساس گزارش اویل پرایس، توافق جدید باید تا ژانویه سال آینده که مهلت توافق فعلی به پایان می‌رسد حاصل شود. الکساندر نواک، وزیر انرژی روسیه گفته است مذاکرات برای سپتامبر برنامه‌ریزی شده است و شامل روسیه، اوکراین و نماینده اتحادیه اروپا خواهد بود که بیش از یک سوم گاز مورد نیاز خود را از روسیه و از طریق اوکراین تأمین می‌کنند.
انتهای پیام
