نرخ رشد نفت شیل آمریکا به پیک رسید
نرخ رشد سریع صنعت نفت شیل آمریکا احتمالاً سال گذشته به پیک خود رسید و به دلیل درخواست سود مالی از سوی سرمایه گذاران بر سر افزایش تولید، آهسته شده است.
به گزارش ایسنا، چهار شرکت تحقیقاتی انرژی و دولت آمریکا پیش بینی کرده‌اند حدود ۱.۳ میلیون بشکه در روز تولید جدید نفت شیل آمریکا امسال وارد بازار می‌شود که در مقایسه با حدود ۱.۵ میلیون بشکه در روز در سال ۲۰۱۸ کمتر است.
نرخ رشد آهسته‌تر به اوپک و متحدانش که از ژانویه با هدف جلوگیری از اشباع عرضه در بازار نفت، کاهش تولید ۱.۲ میلیون بشکه در روز را اجرا کرده‌اند امکان می‌دهد از کاهش بیشتر تولید اجتناب کنند. اما از سوی دیگر شرکت‌های خدمات انرژی که امیدوار بودند تولیدکنندگان شیل بودجه حفاری خود را افزایش دهند را تحت فشار قرار می‌دهد.
نرخ رشد سریع شیل در یک دهه گذشته، جریان تجارت را تغییر داده و اوپک را وادار کرده است برای تقویت قیمت‌ها، تولید خود را محدود کند. انتظار می‌رود وزیران اوپک در دیدار روز جاری خود در وین با تمدید توافق کاهش تولید موافقت کنند.
عمده افزایش تولید مربوط به منطقه پرمیان باسین در وست تگزاس و نیومکزیکو بوده که بزرگترین میدان نفتی شیل آمریکا است. رونق تولید نفت شیل در پرمیان، روند افت تولید آمریکا را معکوس کرد و این کشور در سال ۲۰۱۸ به بزرگترین تولیدکننده نفت جهان تبدیل شد و در جایگاهی بالاتر از عربستان سعودی و روسیه قرار گرفت.
رشد تولید نفت شیل آمریکا به میزان ۱.۵ میلیون بشکه در روز در سال گذشته، غیرمنتظره و فراتر از پیش بینی بود و تولید نفت آمریکا را به ۱۱ میلیون بشکه در روز رساند. این افزایش تولید باعث افت قیمت‌های جهانی نفت در اواخر سال گذشته شد و صادرات نفت آمریکا را به رکورد ۳.۸ میلیون بشکه در روز افزایش داد.
عرضه گسترده و تقاضای سرمایه گذاران برای محدود کردن هزینه روی تولید جدید، به عرضه کنندگان نفت شیل لطمه زده است. طبق اعلام شرکت اعتبارسنجی "مودیز اینوسترز سرویس"، قیمت گذاری برای خدمات میدان نفتی تحت فشار خواهد بود.
به گفته متیو کاونا، وکیل ورشکستگی از شرکت حقوقی جکسون واکر، موج سازماندهی جدید تولیدکننده و شرکت خدماتی اواخر تابستان آغاز خواهد شد.
بر اساس گزارش رویترز، شمار دکل‌های حفاری نفت که معیاری برای سنجش تولید آینده است در ژوئن به پایین‌ترین سطح در ۱۶ ماه اخیر سقوط کرد که به دلیل کاهش بودجه حفاری شرکت‌های شیل بود.
انتهای پیام
