تراز تجاری ۳ ماهه کشور مثبت است
سرپرست سازمان توسعه تجارت اعلام کرد: با وجود تمام بحث‌ها و محدودیت‌هایی که تحریم‌ها برای ما به وجود آورده، خوشبختانه تراز تجاری سه ماهه کشور مثبت است.
به گزارش ایسنا، محمدرضا مودودی در همایش ملی صادرات، بیمه و سرمایه‌گذاری اعلام کرد: در سه ماهه ابتدایی امسال ما حدوداً ۱۱.۵ میلیارد دلار صادرات داشته‌ایم که نسبت به عملکرد سال قبل آماری نسبتاً مشابه را نشان می‌دهد. در کنار آن ۱۰.۲ میلیارد دلار واردات نیز به ثبت رسیده که کاهش ۸.۷ درصدی داشته است. به این ترتیب تراز تجاری ایران با وجود تمام محدودیت‌ها در سال جاری همچنان مثبت است.
وی با بیان این‌که برای توسعه صادرات غیرنفتی باید زیرساخت‌ها بهبود یابد، تصریح کرد: ایران کشور ثروتمندی است و ما در دهه‌های گذشته میزان درآمد ارزی که داشته‌ایم بسیار بالا بوده است. با این وجود اگر تنها بخشی از این درآمدها به بهبود زیرساخت‌های صادراتی منجر می‌شد، امروز بسیاری از دغدغه‌های ما برطرف شده بودند.
سرپرست سازمان توسعه تجارت ادامه داد: ایران ۱.۲ درصد از جمعیت و جی دی‌پی جهان را در اختیار دارد، اما وقتی صحبت از صادرات غیرنفتی می‌شود، سهم ما در جهان تنها ۰.۳ درصد است. از این‌رو این مساله به معنای آن است که ما برای سرمایه‌گذاری در این حوزه نیاز به انجام اقدامات گستره‌ای داشته‌ایم.
مودودی با بیان این‌که ۸۱ درصد از کل صادرات ما به وسیله ۱۳۷ قلم کالای صادراتی انجام می‌شود، توضیح داد: از حدود ۸۰۰۰ قلم کالای صادراتی در جهان ایران فقط ۴۰۰ قلم آن را صادر می‌کند و وقتی بیش از ۸۰ درصد از صادرات ما به وسیله کمتر از ۱۴۰ قلم کالا انجام می‌شود، این یعنی ما در حوزه تنوع صادراتی کار کافی نکرده‌ایم.
وی ادامه داد: اگر سرمایه‌گذاری در دو بخش فولاد و پتروشیمی نبود، امروز آمار صادرات غیرنفتی ما از این حد نیز پایین‌تر بود.
او در پایان ابراز امیدواری کرد: با طراحی چند مگاپروژه بزرگ همچون آنچه در صنعت فولاد و پتروشیمی انجام شد می‌توان انتظار داشت که صادرات غیرنفتی ما افزایش یابد. اگر ما توانستیم در یک دوره ۲۰ ساله صادرات غیرنفتی خود را به ۴۰ میلیارد دلار برسانیم، می‌توان انتظار داشت با سرمایه‌گذاری در حوزه‌هایی همچون شرکت‌های دانش بنیان در آینده نه چندان دور صادرات فعلی نیز افزایش یابد.
برخی فشارها به گمرک غیرواقعی است
سرپرست سازمان توسعه تجارت در جمع خبرنگاران با اشاره به برخی فشارها که به گمرک برای ترخیص برخی کالاهای وارداتی انجام می‌شود، اظهار کرد: اگر شرکتی طبق قانون یک کالای وارداتی مجاز را به گمرک بیاورد و تمام مراحل کار طی شود، هیچ مشکلی برای ترخیص وجود نخواهد داشت. بحث‌هایی که در این زمینه مطرح می‌شود به دلیل آن است که یکی از مراحل کار مشکل داشته است.
مودودی توضیح داد: احتمال آن وجود دارد که برخی شرکت‌های واردکننده مراحل کامل ثبت سفارش را انجام نداده باشند یا یک کالای وارداتی را که غیرمجاز بوده، به گمرک آورده‌اند و حالا به دنبال آن هستند با به وجود آوردن برخی فشارها گمرک را مجبور کنند که این کالاها را ترخیص کند.
انتهای پیام
