اظهارات جنجالی یکی از مدیران بی.‌ام.و
یکی از مقامات ارشد و بلندپایه شرکت خودروسازی بی.ام.و آلمان اذعان کرد که صنعت تولید و توسعه خودروهای برقی دچار هیجان زدگی شده است؛ چراکه در حال حاضر تقاضای چندانی برای خریداری آنها در اروپا و بسیاری از کشورهای جهان وجود ندارد. 
به گزارش ایسنا، کلاوس فروهلیچ، مدیر ارشد اجرایی و یکی از اعضای هیئت مدیره شرکت خودروسازی بی. ام.و آلمان به تازگی در گفت‌وگویی با گزارشگران ابراز کرده که صنعت توسعه و تولید خودروهای برقی در جهان بیش از حد دچار هیجان زدگی شده است و علت آن هم بیشتر تقصیر برنامه‌های جاه‌طلبانه شرکت نوظهوری تحت عنوان تسلاموتورز در ایالات متحده آمریکاست که موجب شده برای سلطه این خودروساز نوپا بر بازارهای جهانی خودرو ابراز نگرانی کنند و به فکر توسعه و تولید هرچه بیشتر خودروهای تمام برقی و الکتریکی بیفتند.
در چند سال اخیر، تب و تاب توسعه، عرضه و خرید خودروهای برقی در جهان به شدت بالا گرفته است و شرکت‌های خودروسازی متعددی از جمله تسلاموتورز، فولکس واگن، بی. ام. و، دایملر، فورد، تویوتا، هیوندای موتورز، نیسان و غیره به توسعه، معرفی و عرضه خودروهای پاک و دوستدار محیط زیست بپردازند و بدین ترتیب نظر و توجه خیل عظیمی از مشتریان خودرو را در جهان به سمت و سوی خود جلب کنند.
بر اساس گزارش وب سایت the verge اما حالا فروهلیچ به تازگی در جدیدترین اظهارات جنجال‌برانگیزش اذعان کرده که اشتیاق خودروسازان برتر جهان برای ارائه هرچه بیشتر و سریع‌تر خودروهای برقی دچار هیجان زدگی شده و بیشتر تحت تأثیر برنامه‌های بلندپروازانه و جاه‌طلبانه تسلاموتورز بعد از معرفی خودروهای تمام الکتریکی تسلا بوده است وگرنه علت پررنگ دیگری وجود ندارد که عجله خودروسازان را در این امر توجیه کند.
وی همچنین در ادامه سخنان خود گفت: مشتریان اروپایی علاقه و تمایل چندان زیادی برای خریداری و استفاده از خودروهای تمام برقی و الکتریکی ندارند و ترجیح آنها بیشتر برای خرید خودروهای هیبریدی و پلاگین هیبریدی است و تمام برقی‌ها بیشتر در چین و ایالت کالیفرنیای آمریکا (آن هم آن دسته از خودروهایی که قدرت پیمایش بالایی دارند) طرفدار دارد.
وی افزود: بعید می‌دانم که خودروهای تمام برقی به سرعت بتوانند جای سایر خودروها را بگیرند، چراکه بر این باورم هنوز راه زیادی برای رسیدن به اوج و شکوفایی فناوری‌های مربوط به وسایل نقلیه تمام الکتریکی در پیش رو خواهیم داشت و عجله خودروسازان در این امر برای آنها گران تمام خواهد داشت.
این مدیر ارشد همچنین از برنامه‌های آتی شرکت بی. ام.و سخن گفت و ضمن تاکید بر افزایش سرعت توسعه خودروهای تولیدی برقی آن، اعلام کرد که این خودروساز بزرگ آلمانی قصد دارد تا سال ۲۰۲۳ میلادی، ۲۵ خودروهای تمام / نیمه برقی را روانه بازارهای جهانی کند.
وی در جایی دیگر از سخنان خود خاطرنشان کرد: اگر از لحاظ فناوری و تأمین مالی و بودجه برای تولید باتری‌های مخصوص خودروهای برقی مشکلی نداشتیم، بی. ام. و قادر بود اروپا را از خودروهای تمام الکتریکی اشباع کند اما به جز این مسائل، باید به عدم تمایل و علاقه اروپایی‌ها به خریداری خودروهای تمام برقی در این مقطع زمانی نیز اشاره کرد.
فروهلیچ در آخر، از عمر بازارهای تولید و فروش خودروهای دیزلی و بنزینی نیز سخن گفت و اظهار کرد که باید تا ۲۰ سال آینده با خودروهای دیزلی و ۳۰ سال آینده با خودروهای بنزینی خداحافظی کنیم چراکه با پیشرفت تکنولوژی‌های مربوط به وسایل نقلیه پاک و دوستدار محیط زیست و همچنین وضع و اعمال قوانین سخت‌گیرانه برای کاهش انتشار آلاینده‌ها به جو زمین، آلودگی هوا و گرمایش زمین، دیگر مجالی برای خودروهای آلاینده باقی نخواهد ماند و آنها مجبور خواهند بود به تاریخ بپیوندند.
انتهای پیام
