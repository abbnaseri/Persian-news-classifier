معرفی دو مدل آیفون مجهز به شبکه 5G 
تحلیلگر ارشد محصولات اپل به تازگی برآورد و اعلام کرده است که آیفون‌های مجهز به پشتیبانی از شبکه 5G تا دو سال آینده روانه بازارهای جهانی خواهند شد.
به گزارش ایسنا، با توجه به آنکه بسیاری از غول‌های تکنولوژی و شرکت‌های سازنده موبایل در سراسر جهان نظیر سامسونگ، ال‌جی، هواوی، لنوو، نوکیا و غیره در طول یک سال اخیر بارها از برنامه‌های خود برای ارائه و عرضه گوشی‌های هوشمند و سایر محصولات مجهز به فناوری نسل پنجم اینترنت همراه سخن گفته‌اند، به نظر می‌رسد شرکت آمریکایی اپل هنوز تصمیمی در این خصوص نگرفته است هرچند که چندی پیش اخبار و شایعاتی مبنی بر عرضه چنین محصولاتی از سوی اپل در فضای مجازی منتشر شد اما این شرکت هرگز به صورت رسمی در این باره اعلام برنامه نکرد.
چندی پیش بود که منابع آگاه اعلام کردند که اپل قصد دارد بعد از آنکه سایر تولیدکنندگان موبایل به تولید و توسعه محصولات مجهز به قابلیت پشتیبانی از شبکه 5G اقدام کردند، خود به تولید یک مدل آیفون با چنین قابلیتی بپردازد که احتمالاً در سال ۲۰۲۰ میلادی آن را معرفی و عرضه خواهد کرد.
حالا به تازگی مینگ چی کو، تحلیلگر ارشد محصولات اپل در گفتگویی با گزارشگر وب سایت the verge برآورد و اعلام کرده است که آیفون‌های 5G تا دو سال آینده روانه بازار خواهند شد و در دسترس کاربران و علاقمندان قرار خواهند گرفت. وی ضمن اشاره به موانع و مشکلاتی که پیش روی اپل قرار دارد، همچنین خاطرنشان کرده است که تأمین کنندگان تراشه‌های مودم موردنیاز همچون اینتل و کوالکام نیز با این شرکت به مشکل برخورده و انتظار می‌رود که اپل راه سخت و دشواری را برای تأمین و تولید تراشه‌های آیفون‌های مجهز به شبکه نسل پنجم اینترنت 5G در پیش داشته باشد.
به گفته تحلیلگران و کارشناسان، اپل با تعلل و تأخیر در عرضه این محصول احتمالاً قصد دارد درصد موفقیت سایر تولیدکنندگان موبایل در فروش‌های مجهز به 5G و همچنین استقبال کاربران جهانی از آن را تخمین زده و در صورتی که برایش صرفه اقتصادی داشته باشد، خود نیز یک گوشی هوشمند مجهز به این فناوری را روانه بازارهای جهانی موبایل کند.
یکی دیگر از دلایل تعلل اپل در عرضه گوشی هوشمند مجهز به فناوری ۵G، عدم حصول اطمینان از توسعه خود این فناوری و پلت‌فرم‌های آن است چراکه علی رغم تلاش‌های بسیاری از اپراتورهای مخابراتی و شرکت‌های تلکام در جهان هنوز توسعه و برقراری نسل پنجم اینترنت همراه در هاله‌ای از ابهام به سر می‌برد و هنوز بسیاری از متخصصان نمی‌توانند از سرنوشت روشن و آینده این فناوری سخن بگویند. این تحلیلگر بر این باور است که اپل می‌خواهد سایر تولیدکنندگان موبایل را سپر بلای خود کند و در صورتی که احتمال شکست و عدم موفقیت در این حوزه وجود داشته باشد، خود گرفتار آن نشود.
البته برخی دیگر از تحلیلگران معتقد بودند که اپل با این تأخیر و تعلل در حقیقت خود را از عرصه رقابت با سایر غول‌های تکنولوژی نظیر سامسونگ عقب خواهد انداخت و ممکن است در صورت موفقیت این شرکت کره‌ای، اپل برای همیشه از بزرگترین رقیب آسیایی خود عقب بماند.
انتهای پیام
