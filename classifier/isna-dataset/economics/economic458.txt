مذاکره وزیران انرژی عربستان و روسیه در حاشیه نشست گروه ۲۰
وزیر انرژی عربستان سعودی در حساب توییتری خود نوشت که در حاشیه نشست سران گروه ۲۰ در ژاپن با الکساندر نواک، همتای روسی خود دیدار کرده و درباره بازار نفت بین‌المللی به گفت و گو نشسته است.
به گزارش ایسنا، خالد الفالح در توئیتی نوشت: ما درباره شرایط بازار نفت بین‌المللی، گزینه‌های مختلف برای تمدید توافق کاهش تولید نفت اوپک و همچنین همکاری در میادین نفت و گاز گفت و گو کردیم.
بر اساس گزارش رویترز، وزارت انرژی روسیه نیز اعلام کرد که الکساندر نواک، وزیر انرژی روسیه با خالد الفالح، همتای سعودی خود درباره همکاری در پیمان جهانی کاهش تولید نفت میان کشورهای اوپک و غیراوپک گفت و گو کرده است با این حال به جزئیات این مذاکرات درباره توافق مذکور اشاره‌ای نکرد.
خبرگزاری‌های تاس و اینترفکس روز جمعه به نقل از نواک خبر داده بودند که دولت و شرکت‌های نفتی روسیه موضع واحدی در خصوص آینده توافق کاهش تولید میان اوپک و غیراوپک دارند.
صادرکنندگان نفت اوپک و غیراوپک قرار است در دیداری که روزهای اول و دوم ژوئیه (۱۰ و ۱۱ تیر) در وین برگزار می‌شود، درباره سرنوشت پیمان نفتی تصمیم گیری کنند.
انتهای پیام
