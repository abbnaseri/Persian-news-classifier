دولت در اقتصاد پارو نزند
با توجه به تاکید رهبر معظم انقلاب بر ضرورت هدایت اقتصاد از سوی دولت به جای دخالت در آن، یک اقتصاددان تفاوت این دو مورد را در تفاوت سکانداری و پارو زدن در یک کشتی تشبیه کرد و گفت که دولت باید نقش سکانداری و فعالان اقتصاد نیز نقش پارو زدن را بر عهده بگیرند تا اقتصاد بتواند در مسیر پیشرفت خود قرار گیرد.
به گزارش ایسنا، عدم دخالت دولت در اقتصاد مقوله‌ای است که در حال حاضر کمتر اقتصاددانی می‌تواند منکر ضرورت آن شود. دخالت دولت در اقتصاد موضوع تازه‌ای نیست و پیش از این بسیاری از اقتصادها که اصلی‌ترین آن‌ها اقتصاد شوروی است با وجود دخالت دولت به افت بازدهی و در نهایت ورشکستگی کشیده شده‌اند.
اخیراً نیز رهبر معظم انقلاب بر ضرورت ایفای نقش هدایت و نظارت توسط دولت در اقتصاد به جای دخالت این نهاد در اقتصاد تاکید فرموده بودند که با توجه به مسائل پیش آمده در اقتصاد کشور تاکید دوباره بر آن ضروری به نظر می‌رسد.
در همین باره حامد پاک‌طینت - کارشناس اقتصادی - در گفت‌وگو با ایسنا، با بیان اینکه تفاوت هدایت و دخالت دولت در اقتصاد همانند تفاوت سکانداری و پارو زدن در کشتی است، اظهار کرد: وظیفه دولت در اقتصاد پارو زدن نیست بلکه بخش بزرگی از اقتصاد که با عنوان بخش خصوصی شناخته می‌شود، وظیفه پارو زدن و فعالیت اقتصادی برای پیش بردن اقتصاد را برعهده دارد و در این زمینه دولت فقط باید به نظارت و سیاستگذاری بپردازد.
این اقتصاددان با اشاره به دخالت دولت در قیمت‌گذاری، توزیع و دادن یارانه به اقتصاد ادامه داد: دولت نه تنها در اقتصاد دخالت مقرراتی دارد، بلکه حتی به لحاظ اجرایی هم در این حوزه حضور دارد و حتی تولید می‌کند. در صنایع هوایی یا پتروشیمی دولت کماکان خود را درگیر تولید کرده است.
او با بیان اینکه اگر بخش خصوصی از ابتدا در جریان اقتصاد فعال‌تر می‌بود شاهد این حجم از مشکلات اقتصادی نبودیم، اظهار کرد: بخش خصوصی می‌تواند به تنهایی مسیر خود را در اقتصاد باز کند در حالی که دولت در برابر موانع بسیار کند و منفعل برخورد می‌کند.
مداخله دولت در اقتصاد، انحصار می‌آورد
این اقتصاددان مداخله دولت در اقتصاد را باعث ایجاد انحصار توصیف کرد و گفت: هرچقدر دولت در اقتصاد دخالت کند باعث ایجاد انحصار می‌شود. نمونه این اختلال را می‌توان در بخش خودروسازی مشاهده کرد که به دلیل وجود انحصارها شاهد مشکلات فعلی در این بخش هستیم.
او با اشاره به انگیزه و سرمایه‌گذاری به عنوان عواملی که می‌توانند باعث ایجاد اشتغال توسط بخش خصوصی شوند گفت که تقویت بخش خصوصی می‌تواند خود به خود باعث افزایش اشتغال در اقتصاد باشد و دیگر نیازی به دخالت دولت با هزینه‌های سنگین برای انجام این کار نیست.
پاک‌طینت دخالت دولت در اقتصاد را باعث از بین برد شاخص رقابت ارزیابی و اظهار کرد: زمانی که دولت در نرخ‌گذاری دخالت کند، بسیاری از تولیدکنندگان بخش خصوصی از رقابت صرف‌نظر خواهند کرد. نمونه این قضیه را می‌توان در اقتصاد دولت در نرخ‌گذاری ارز و حتی دخالت دولت در توزیع گوشت مشاهده کرد که با دخالت خود در این بازار باعث آشفته کردن و حتی افزایش قیمت در آن شد.
او با اشاره به قیمت‌گذاری به عنوان عاملی برای از بین بردن انگیزه تولیدکنندگان و در نهایت کمبود و افزایش قیمت کالاهای تولید شده در اقتصاد، به افزایش تصدی‌گری دولت در اقتصاد نیز به عنوان یک عارضه دیگر اشاره کرد و گفت: دخالت دولت در کوچک‌ترین جزئیات در اقتصاد باعث بزرگ شدن دولت و دستگاه بروکراسی خواهد شد که این مساله در نهایت عامل تولید رانت در اقتصاد خواهد شد که باعث به وجود آمدن دیگر بیماری‌ها در اقتصاد خواهد شد.
به گزارش ایسنا، عدم دخالت دولت در اقتصاد و حرکت به سمت هدایت و نظارت‌گری در این بخش، مسأله‌ای است که پیش از این رهبر معظم انقلاب در توضیح مسائل اقتصادی کشور به آن اشاره فرموده بودند.
انتهای پیام
