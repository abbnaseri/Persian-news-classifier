دسترسی به اطلاعات کاربران آزاد می‌شود!
به نظر می‌رسد که دولت ترامپ، ریاست جمهوری ایالات متحده آمریکا در نظر دارد رمزنگاری فوق پیشرفته موسوم به end-to-end encryption را ممنوع اعلام کند.
به گزارش ایسنا، رمزنگاری فوق پیشرفته موسوم به end-to-end encryption سالهاست که از سوی غول‌های تکنولوژی و شرکت‌های توسعه دهنده اپلیکیشن‌های پیام رسان و سرویس‌های شبکه‌های اجتماعی به منظور افزایش حریم خصوصی و محافظت از اطلاعات شخصی کاربران در فضای مجازی مورد استفاده قرار گرفته است.
اما حالا به نظر می‌رسد که قرار است این روش محبوب برای حفظ حریم شخصی از سوی دولت دونالد ترامپ، ریاست جمهوری ایالات متحده آمریکا ممنوع و متوقف شود، چراکه الگوریتم‌های به کار رفته در رمزنگاری انتها به انتها این امکان را به دولت و سایر نهادهای نظارتی و امنیتی همچون پلیس، وزارت دادگستری و وزارت بازرگانی نمی‌دهد که در صورت نیاز اطلاعات افراد موردنظر را بازیابی کرده و به آن دسترسی داشته باشند.
بر اساس گزارشی که در اندروید پلیس آمده است، در جلسه‌ای که اخیراً در شورای امنیت ملی آمریکا برگزار شده است، در مورد احتمال ممنوعیت استفاده شرکت‌های توسعه دهنده اپلیکیشن و غول‌های تکنولوژی از فناوری مذکور مذاکراتی انجام شده و سخنانی گفته شده است اما هنوز تصمیم‌گیری نهایی در این خصوص صورت نگرفته است. طبق این گزارش، شورای امنیت ملی ایالات متحده با نهادهای امنیتی و بزرگ دخیل در این موضوع همچون پلیس، وزارت دادگستری و وزارت بازرگانی در حال رایزنی و مذاکره است.
این روش با استفاده از الگوریتم‌های رمزنگاری فوق پیشرفته علاوه بر نهادهای نظارتی و امنیتی حتی به خود شرکت‌های توسعه دهنده پیام رسان های مربوطه نیز اجازه دسترسی به مکالمات رد و بدل شده و اطلاعات شخصی کاربران را نمی‌دهد.
مقامات کاخ سفید بر این باورند که این الگوریتم‌ها امکان ردگیری و ردیابی سو استفاده کنندگان از فضای مجازی همچون افرادی که به انتشار اخبار کذب و دروغین، تصاویر و ویدئوهای مستهجن و غیراخلاقی، تصاویر خشونت‌آمیز و تروریستی، فروش مواد مخدر و سایر کار و فعالیت‌های غیرقانونی می‌پردازند، را در اختیار نهادهای مسئول و دولت‌ها نمی‌گذارد و باید جلوی آن را گرفت.
انتهای پیام
