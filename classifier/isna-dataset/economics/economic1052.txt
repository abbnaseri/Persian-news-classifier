آخرین وضعیت "ترمینال سلام" فرودگاه امام
عضو هیات مدیره شرکت شهر فرودگاهی امام خمینی (ره) با بیان اینکه برای اطمینان از صحت عملکرد کلیه سیستم ها و تجهیزات ترمینال سلام، لازم بود تا تست عملیاتی انجام شود، گفت: این تست هفته گذشته با دستور وزیر راه انجام شد و در آینده نزدیک ترمینال گالری سلام به طور رسمی افتتاخ می شود.
کوروش فتاحی در گفت‌وگو با خبرنگار اقتصادی خبرگزاری ایسنا، در مورد آخرین وضعیت ترمینال گالری سلام، گفت: ترمینال گالری سلام نخستین پایانه هوایی در کشور است که طراحی، ساخت و تجهیز آن به دست متخصصان کشورمان صورت گرفت و این پایانه هوایی که در سه طبقه و با مساحت ۵۵ هزار متر مربع احداث شده، ظرفیت اعزام و پذیرش سالیانه پنج میلیون مسافر را دارد.
وی افزود: نصب ۱۲ هزار و ۵۰۰ متر مربع کاشی، ۳۴ هزار متربع سنگ کف و دیوار، ۱۱ هزار و ۸۰۰ متر مربع ورق آلومینیومی، ۱۱ هزار و ۱۲۷ متر مربع شیشه، ۳۲ هزار متر مربع سقف کاذب، ۶۴ هزار متر مربع اجرای آسفالت و بیش از ۱۰ کیلومتر کابل کشی تنها بخشی از عملیات عمرانی صورت گرفته در این پروژه ملی است.
عضو هیأت مدیره شرکت شهر فرودگاهی امام خمینی (ره) با اشاره به بومی سازی تجهیزات در ترمینال گالری سلام، اظهار کرد: بسیاری از تجهیزات این ترمینال توسط متخصصان داخلی و با همکاری شرکت‌های دانش بنیان طراحی و تولید شده‌اند و این امر موجب صرفه‌جویی بیش از سه میلیون یورویی در هزینه‌های این پروژه و اشتغال‌زایی برای بیش از یک هزار نفر شده است.
فتاحی ادامه داد: ترمینال گالری سلام مطابق با استانداردهای روز دنیا در عرصه فرودگاهی طراحی و ساخته شده و یکی از مهمترین نکات در ساخت آن پرورش تیم فرودگاه ساز ایرانی بود.
وی با اشاره به هوشمند سازی ترمینال گالری، خاطرنشان کرد: کلیه تجهیزات این ترمینال توسط سامانه هوشمندی که به دست مهندسان ایرانی طراحی و پیاده سازی شده کنترل می‌شود و می‌توان گفت ترمینال سلام، نخستین پایانه هوایی کاملاً هوشمند در کشور است.
به گزارش ایسنا، با افتتاح ترمینال سلام زمینه انتقال برخی از پروازهای داخلی بین ساعت ۱۲ شب تا ۵ صبح به این فرودگاه فراهم می‌شود زیرا توقف پروازها در فرودگاه مهرآباد از ساعت ۱۲ شب تا ۵ صبح خلائی را در تهران به وجود می‌آورد که با انتقال برخی از پروازهای داخلی به ترمینال سلام می‌توان این کاستی را جبران کرد. این ترمینال برای پنج میلیون مسافر ظرفیت دارد و همچنین ظرفیت فرودگاه حضرت امام با بهره‌برداری از ترمینال سلام ۵۰ درصد افزایش پیدا می‌کند.
انتهای پیام

