آغاز عملیات اجرایی برق‌سازی راه‌آهن گرمسار- اینچه برون تا دو ماه آینده
وزیر نیرو در دیدار با وزیر انرژی روسیه گفت: همزمان با برگزاری پانزدهمین کمیسیون مشترک ایران و روسیه و توافقات حاصل شده میان دو طرف مقرر شده است تا عملیات اجرایی برق‌سازی راه‌آهن گرمسار- اینچه برون ظرف دو ماه آینده عملیات اجرایی این پروژه آغاز شود.
به گزارش ایسنا، رضا اردکانیان در این ملاقات با اشاره به برگزاری موفقیت‌آمیز دومین همایش همکاری‌های استانی جمهوری اسلامی ایران و قفقاز شمالی روسیه، گفت: کارگروه همکاری‌های استانی به نتایج خوبی رسیده است و دستاوردهای حاصل شده در کارگروه‌ها و کمیته‌های تخصصی این همایش در کمیسیون مشترک همکاری‌های اقتصادی و تجاری ایران و روسیه مورد بررسی نهایی قرار خواهد گرفت. وی افزود: در طی این مدت مذاکرات بسیار خوبی در بخش‌های مختلف از جمله در زمینه برق‌سازی راه‌آهن گرمسار- اینچه برون و با توجه به پیشرفت‌های حاصل شده در مذاکرات انتظار می‌رود ظرف دو ماه آینده عملیات اجرایی این پروژه آغاز خواهد شد.
اردکانیان با اشاره به اینکه هفته گذشته لایحه الحاق ایران به اتحادیه اوراسیا در مجلس شورای اسلامی به تصویب رسیده است، عنوان کرد: بر اساس قانون اساسی کشور ما، مصوبات مجلس می‌بایست به تأیید شورای نگهبان قانون اساسی نیز برسد که این مهم در حال انجام است و پیش‌بینی می‌کنیم تا پایان ماه جون میلادی به امر هم انجام خواهد شد.
وزیر نیرو تاکید کرد: مناسب است در مهلت دو ماهه پیش‌رو جلسه‌ای را با حضور وزرای مسئول این اتحادیه اقتصادی برگزار کنیم تا موضوعات مشترک مورد بررسی قرار بگیرد و بخش‌های خصوصی کشورهای عضو در جریان فرایند این موافقتنامه قرار بگیرند.
وی تصریح کرد: در حوزه دارویی نیز توافق شده است تا برای در سال‌های ۲۰۱۹ تا ۲۰۲۱ برنامه عملیاتی برای همکاری‌های دارویی و بهداشتی داشته باشیم و پنج تا ۱۰ قلم داروی بیماری‌های نادر نیز به ثبت برسد و در مقابل نیز ما برای حدود ۶۰ قلم دارو درخواست ثبت داده‌ایم.
بنا بر اعلام وزارت نیرو، اردکانیان اضافه کرد: در زمینه مسائل مربوط به مشکلات بانکی نیز تا یک ماه آینده کارگروهی با حضور مسئولان دو طرف برگزار خواهد شد و امیدواریم مباحث و مشکلات موجود در این جلسه حل و فصل شود؛ چرا که مشکلات نقل و انتقال مانع از پیشروی هر چه مناسب‌تر فعالیت‌های دو طرف خواهد شد.
همچنین در این نشست الکساندر نواک - وزیر انرژی روسیه ایران - را شریک مهم و دیرینه روسیه دانست و افزود: توسعه روابط بین دو کشور یکی از عوامل مهم تأمین صلح و ثبات در خاورمیانه است و از اهمیت ویژه‌ای برخوردار است. وی با تاکید بر این‌که در پی تسهیل کریدور سبز گمرگی هستیم، ادامه داد: همزمان با برگزاری کمیسیون مشترک اقتصادی ایران و روسیه دومین همایش تجاری ایران و قفقاز شمالی و کارگروه همکاری‌های استانی دو طرف برگزار شده است که توسعه روابط این مناطق نقش مهمی در افزایش همکاری‌های بین دو کشور خواهد داشت.
انتهای پیام
