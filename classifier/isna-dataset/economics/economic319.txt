بازهم کلاهبرداری؛ "با ۵۰۰۰ تومان پیامک بانکی‌تان را ۲ سال تمدید کنید"
درپی ارسال پیامکی با مضمون "با پرداخت ۵۰۰۰ تومان به مدت دو سال سامانه پیامکی بانکی خورا را تمدید کنید" برای برخی افراد، بانک مرکزی نسبت به کلاهبرداری با این ترفند هشدار داد و تاکید کرد که اطلاعات  حساب بانکی خود را به افراد ناشناس و از طریق هر کانال ارتباطی، ارائه نکنید.
به گزارش ایسنا، اخیراً برخی افراد پیامکی دریافت کرده‌اند با این مضمون که «مهلت سرویس پیامک بانکی حساب شما به اتمام رسیده و هم اکنون بدون حضور در شعب بانک، سرویس اطلاع‌رسانی پیامکی حساب خود را با مراجعه به درگاه پرداخت بانک مرکزی با پرداخت ۵,۰۰۰ تومان به مدت دو سال تمدید کنید». در حالی که این پیامک کلاهبرداری بوده و کلاهبرداران با این ترفند قصد دارند اطلاعات حساب بانکی افراد را به منظور سودجویی و فیشینگ (phishing ) به دست آورند.
بانک مرکزی در این زمینه ضمن هشدار به هموطنان، اعلام کرد که این بانک هیچ گونه درگاه پرداخت بانکی ندارد و این اقدام، کلاهبرداری محسوب می‌شود؛ بنابراین از ارائه اطلاعات حساب خود به افراد ناشناس و از طریق هر کانال ارتباطی، اکیداً خودداری کنید.


انتهای پیام
