آخرین خبرها از اصلاح قانون بازار پایه در شورای عالی بورس 
رئیس سازمان بورس درباره قانون جدید بازار پایه که گفته می‌شد این هفته قرار است در جلسه شورای عالی بورس بررسی شود، گفت: این هفته در شورای عالی امکان دارد به دستور جلسه این موضوع برسیم که در این صورت درباره آن بحث خواهد شد.
به گزارش ایسنا، قرار است فردا (سه‌شنبه) جلسه شورای عالی بورس تشکیل شود و یکی از دستور جلساتی که قرار شده روی آن بحث و تبادل نظر شود قانون جدید بازار پایه فرابورس ایران است.
مدتی است که مقرر شده که قوانین بازار پایه فرابورس تغییر کند. فرابورس ایران اعلام کرده بود که از اواخر خرداد ماه قانون جدید را به اجرا می‌گذارد اما این قانون موافقان و مخالفان خاص خود را دارد.
بر اساس این قوانین قرار بود سفارش‌های خرید و فروش از روی تابلو برداشته و معامله‌گران بازار پایه در هنگام سفارش‌گذاری از وضعیت سفارش‌های دیگران اطلاعی نداشته باشند. این طور که مسئولان فرابورس اعلام کرده بودند این اقدام به این علت بود که سهامداران انتظارات خود را بر اساس تحلیل و تصمیم خود شکل دهند و تصمیم‌گیری درباره معاملات به دور از هیجانات کاذب و گمراه‌کننده باشد.
در طرف مقابل منتقدان قانون جدید معتقدند که با برداشته شدن مظنه‌ها از روی تابلو شفافیت بازار به خطر می‌افتد و همچنین این قانون سبب خلل در نقدشوندگی سهم‌ها می‌شود.
در نهایت قرار بر این شد که کانون‌های کارگزاران بورس اوراق بهادار و کانون نهادهای سرمایه‌گذاری نظرات فعالان بازار و سهامداران حقیقی را گرفته و به سازمان بورس منعکس کنند و در نهایت با توجه به آن نظرات در جلسه شورای عالی بورس که سه شنبه برگزار می‌شود این موضوع بررسی شود.
در این زمینه شاپور محمدی - رئیس سازمان بورس - در گفت‌وگو با ایسنا، از احتمال خارج شدن بررسی قانون جدید بازار پایه از دستور جلسات این هفته شورای عالی بورس خبر داد.
او در پاسخ به اینکه نظرات فعالان بازار و سهامداران حقیقی که توسط کانون‌های کارگزاران و کانون نهادهای سرمایه‌گذاری به سازمان بورس اعلام شده چه بوده و در جلسه این هفته شورای عالی بورس چه مطالبی مطرح خواهد شد؟ اظهار کرد: نظرات را باید جمع‌بندی کنند و ارائه دهند که این کار در حال انجام است.
محمدی تاکید کرد: این هفته در شورای عالی امکان دارد به دستور جلسه این موضوع برسیم یا نرسیم. اگر به دستور جلسه برسیم در این مورد بحث خواهد شد.
دبیر شورای عالی بورس در پاسخ به اینکه احتمال بیشتر این است که قانون جدید بازار پایه به صورت یکباره اجرایی شود یا به صورت پله‌ای، گفت: باید نظر شورای عالی بورس را بگیریم.
وی درباره نظر وزیر اقتصاد در این زمینه اظهار کرد: با ایشان نیز مذاکره شده و باید این موضوع را در شورا بحث کنیم و درباره ابعاد مختلف آن جدا تصمیم بگیریم، چرا که در شورای عالی بورس افراد مختلف و دستگاه‌های مختلفی حضور دارند که تلاش می‌شود با این اصلاحات رضایت سرمایه‌گذاران جلب شود.
محمدی در پاسخ به اینکه فروش استقراضی و وارانت چه زمانی رونمایی می‌شود؟ گفت: فروش تعهدی به جای فروش استقراضی طراحی شده و این را دنبال خواهیم کرد. ما در این مورد مصوبه کمیته فقهی را گرفته‌ایم و سعی می‌کنیم امسال عملیاتی شود.
انتهای پیام
