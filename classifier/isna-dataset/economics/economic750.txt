۱۰۰۰ میلیارد تومان طرح صنعتی به بهره‌برداری می‌رسد
مشاور وزیر صنعت، معدن و تجارت (صمت) از آماده بودن طرح‌های صنعتی به ارزش ۱۰۰۰ میلیارد تومان خبر داد و گفت که مراسم روز ملی صنعت و معدن روز دهم تیر ماه در تهران و از ۱۱ تا ۳۱ تیر در استان‌ها برگزار خواهد شد.
به گزارش ایسنا، امروز (یکشنبه) نشست خبری مشاور وزیر صنعت، معدن و تجارت (صمت) و رئیس ستاد بزرگداشت روز ملی صنعت و معدن با حضور رئیس خانه صنعت، معدن و تجارت و رئیس خانه معدن ایران برگزار شد.
محمدرضا فیاض با اشاره به اینکه طرح‌هایی در بخش‌های مختلف از صنایع لبنی تا صنایع مس و کاتد آماده هستند، گفت: ارزش مجموع این طرح‌ها حدود ۱,۰۰۰ میلیارد تومان است و از ۱۰ تیر ماه یکی پس از دیگری به عرصه تولید وارد می‌شود.
وی هدف از برگزاری روز ملی صنعت و معدن را معرفی افراد شاخص و کسانی که گام مؤثری برای تولید برداشته‌اند و مرور دستاوردهای سال ۹۷ عنوان و اظهار کرد: در این روز از برگزیدگان ملی در ۱۵ رشته تقدیر می‌شود و ۵۰ تا ۵۵ نفر از منتخبان در رشته‌های برق و الکترونیک، لوازم خانگی، صنایع غذایی، دارویی، بهداشتی و سلولزی، پوشاک، خودرو و نیرو محرکه، ماشین‌سازی، معدن و شهرک‌های صنعتی مورد تقدیر قرار خواهند گرفت.
مشاور وزیر صمت افزود: همچنین در این مراسم از کارآفرینان، جوانان و پیشکسوتان تجلیل و قدردانی خواهد شد.
به گفته آرمان خالقی، عضو خانه صنعت، معدن و تجارت که در این نشست خبری حضور داشت، ملاک انتخاب صنعتگران و معدن‌کاران، عملکرد آن‌ها نسبت به سال گذشته است و بر این اساس بزرگی و مشهور بودن واحدهای تولیدی در انتخاب آن‌ها تأثیر ندارد.
فیاض در ادامه مراسم روز صنعت و معدن را سمبل همکاری بخش دولتی و خصوصی خواند و با اشاره به پنجمین سال همکاری بخش خصوصی و دولتی برای برگزاری این روز، اظهار کرد: مراسم روز صنعت و معدن امسال به همکاری اتاق بازرگانی ایران، خانه صنعت، معدن و تجارت، سازمان نظام مهندسی معدن، انجمن مدیران صنایع، اتاق اصناف، کنفدراسیون صنعت و خانه معدن ایران برگزار می‌شود.
این مقام مسئول با اشاره به صدور بیانیه‌ای در این روز برای تعیین خط و مشی بخش صنعت، تصریح کرد: با تاکید وزیر صنعت، معدن و تجارت برگزیدگان این مراسم از برخی خدمات بهره‌مند خواهند شد. این خدمات شامل خدمات اداری و پشتیبانی است که در حال احصاء شدن است و جزئیات آن بعد از مراسم اعلام می‌شود.
به گفته وی، در این روز به برگزیدگان ملی تندیس طلایی و به برگزیدگان استانی، تندیس نقره‌ای اعطا خواهد شد.
فیاض در ادامه با اشاره به سه گام اصلی که وزارت صمت در سال جاری به عنوان سیاست اصلی خود در نظر گرفته، اظهار کرد: در گام اول تلاش ما این است که هیچ واحد صنعتی فعالی، تعطیل یا نیمه تعطیل نشود، گام دوم فعال کردن ظرفیت تولید واحدهای صنعتی و رساندن آنها به حداکثر تولید است و گام سوم، فعال‌سازی واحدهای تولیدی تعطیل و نیمه تعطیل و رساندن آنها به ظرفیت تولید است.
معاون وزیر صمت در ادامه در پاسخ به سوال یکی از خبرنگاران درباره همخوانی نداشتن قیمت کالاها در مبادی تولید و عرضه، تصریح کرد: نحوه قیمت‌گذاری یک رویه متداول و مشخص دارد که مرجع تصمیم گیرها درباره آن، ستاد تنظیم بازار است که نماینده‌های دستگاه‌های مذکور در آن حضور دارند و شرایط روز اقتصاد را بررسی کرده و در مورد قیمت تصمیم می‌گیرند.
وی با بیان اینکه سازمان حمایت مصرف‌کنندگان و تولیدکنندگان بر این روند نظارت می‌کند، افزود: امیدواریم بتوانیم شاهد واقعی شدن قیمت‌ها در سطح جامعه باشیم تا کالا با قیمت مناسب به دست مصرف‌کنندگان برسد.
انتهای پیام
