تحریم پتروشیمی یک نمایش سیاسی است
مدیرعامل شرکت ملی صنایع پتروشیمی تاکید کرد: تحریم‌های اخیر آمریکا علیه پتروشیمی ایران به اعتقاد من یک نمایش سیاسی است و اثری در عملکرد ما در بحث تولید و فروش نخواهد داشت.
به گزارش ایسنا، بهزاد محمدی امروز در مراسم امضای دومین تفاهم‌نامه همکاری توسعه منطقه ویژه اقتصادی صنایع انرژی‌بر پارسیان با سازمان ایمیدرو در جمع خبرنگاران درباره تأثیر تحریم‌های آمریکا بر صنعت پتروشیمی ایران، گفت: موضوع تحریم صنعت پتروشیمی جدید نیست، چرا که ما از سال ۱۳۹۲ درگیر این موضوعات هستیم و در این شرایط توانسته‌ایم تولید و فروش متناسبی داشته باشیم.
وی با بیان این‌که روی موضوعات کاری خودمان متمرکز هستیم و این مساله نمی‌تواند خللی در روند کاری پتروشیمی ایران ایجاد کند، تصریح کرد: سال‌هاست که صنعت پتروشیمی با این مساله دست و پنجه نرم می‌کند و در این شرایط به دنبال توسعه این صنعت هستیم.
مدیرعامل شرکت ملی صنایع پتروشیمی ادامه داد: در حوزه تعمیر تجهیزات نیز باید اعلام کنیم که هیچ موقع بی‌مشکل نبوده‌ایم، اما همیشه توانسته‌ایم از پس این مساله نیز برآییم به همین دلیل نگرانی در این حوزه نیز وجود ندارد.
محمدی در بخشی دیگر از صحبت‌های خود با تاکید بر این مساله که بیش از ۹۰ درصد برنامه‌ای که برای تأمین ارز در داخل کشور در سال ۱۳۹۲ داشته‌ایم را تأمین کرده‌ایم، اظهار کرد: با توجه به این‌که فروش شرکت‌ها تا پایان خردادماه برگشت پول به طول می‌انجامد، فرصت داریم که این آمار را تا هفته آتی تکمیل کنیم.
امسال سه طرح به بهره‌برداری می‌رسد
وی درباره برنامه‌های صنعت پتروشیمی برای افتتاح پروژه‌ها، گفت: طبق برنامه‌ای که با وزارت نفت در نظر گرفته‌ایم در سال ۱۳۹۸، سه طرح و در سال ۱۳۹۹، ۱۵ طرح به بهره‌برداری می‌رسد.
مدیرعامل شرکت ملی صنایع پتروشیمی با بیان این‌که طبق برنامه طرح متانول کاوه، متانول بوشهر و طرح الفین ایلام در سال جاری به بهره‌برداری می‌رسد، افزود: با افتتاح این طرح‌ها پنج میلیون تن به ظرفیت صنایع پتروشیمی کشور اضافه خواهد شد.
محمدی در بخش دیگری از صحبت‌های خود در مورد شرکت‌های دانش بنیان و نقش آنها در صنعت پتروشیمی، ادامه داد: در ماه‌های آتی خبرهای خوشی در مورد این مساله اعلام خواهد شد، چرا که با سه دانشگاه برای توسعه تحقیقات قرارداد منعقد کرده‌ایم.
تسریع عملیات اجرایی طرح‌های پتروشیمی منطقه پارسیان
وی همچنین از امضای تفاهم‌نامه توسعه هاب پارسیان در شرق عسلویه خبر داد و افزود: بین شرکت ملی صنایع پتروشیمی و سازمان ایمیدرو این تفاهم‌نامه به امضا رسیده است که بر اساس آن طی ماه‌ها و سال‌های آتی شاهد توسعه صنعت پتروشیمی و صنایع فلزی در منطقه عمومی و شرق عسلویه خواهیم بود.
مدیرعامل شرکت ملی صنایع پتروشیمی با بیان این‌که در فاز اول بنا بر طرح جامع توسعه که تعریف شده در منطقه پارسیان ۱۴ طرح بزرگ پتروشیمی خواهیم داشت، گفت: این طرح‌ها معادل ۱۵ میلیون تن محصول قابل فروش تولید خواهد کرد و حجم سرمایه گذاری نزدیک ۲۰ میلیارد دلار است و حجم سرمایه گذاری این طرح نزدیک به ۲۰ میلیارد دلار است که در فازهای مختلف اجرا خواهد شد.
محمدی همچنین در مراسم امضای این تفاهم‌نامه با بیان این که در صنایع پتروشیمی از ۵۵ مجتمع صنعتی ۱۶ مجتمع در عسلویه متمرکز و در حال تولید است، گفت: طرح‌های پتروشیمی در دو فاز تعریف شده که از ۳۰ طرح ۱۷ طرح در حال پیشرفت و ۱۳ طرح در مرحله‌ی تأمین مالی و دانش فنی قرار دارد.
وی با تاکید بر این مساله که در دولت یازدهم و دولت دوازدهم ۱۵ فاز به افتتاح رسید، افزود: خوراک قابل توجهی برای پتروشیمی در منطقه تهیه شده است که این مساله می‌تواند یک پاشنه آشیل برای توسعه صنعت پتروشیمی باشد.
مدیرعامل شرکت ملی صنایع پتروشیمی با بیان این‌که در حال حاضر در غرب عسلویه فضای توسعه وجود ندارد، اظهار کرد: به همین منظور تمرکز خود را در شرق عسلویه معطوف کرده‌ایم. منطقه ویژه پارسیان توسط ایمیدرو تأسیس شده و در حال تأمین زیرساخت‌های منطقه هستند، به همین دلیل قصد داریم تا با همکاری ایمیدرو توسعه طرح‌های پتروشیمی و فلزی را در شرق عسلویه اجرایی کنیم.
به گفته محمدی امکانات و منابع خوراک مهم‌ترین عامل توسعه در منطقه هاب پارسیان است که به تناسب پیشرفت زیرساخت‌ها پتروشیمی در این منطقه گسترش پیدا خواهد کرد به همین منظور نیز در فاز اول ۱۴ طرح پیش‌بینی شده که از این تعداد ۱۵ میلیون تن به ظرفیت فروش کشور اضافه خواهد شد.
دومین تفاهم‌نامه همکاری توسعه منطقه ویژه اقتصادی صنایع انرژی‌بر پارسیان امروز با هدف ساماندهی و تسریع در عملیات اجرایی طرح‌های پتروشیمی این منطقه میان بهزاد محمدی، معاون وزیر نفت در امور پتروشیمی و خداداد غریب‌پور، رئیس هیئت عامل ایمیدرو (سازمان توسعه و نوسازی معادن و صنایع معدنی ایران) امضا شد.
این یادداشت تفاهم ضمن تسهیل استقرار شرکت‌های پتروشیمی در منطقه ویژه اقتصادی صنایع انرژی‌بر پارسیان، سبب شتاب بخشیدن به عملیات اجرایی پنج طرح پتروشیمی این منطقه می‌شود که هر یک از این طرح‌های پتروشیمی قابلیت اشتغال ۵ تا ۷ هزار نفر را خواهند داشت.
انتهای پیام
