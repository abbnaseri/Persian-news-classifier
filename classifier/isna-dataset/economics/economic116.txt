چه کسی رئیس صندوق بین المللی پول می‌شود؟
وزیر دارایی فرانسه گفت اروپایی‌ها باید یک جایگزین مناسب برای کریستین لاگارد بیابند.
به گزارش ایسنا به نقل از رویترز، برونو لومر خواهان یافتن یک جایگزین مناسب برای کریستین لاگارد توسط وزرای دارایی اروپایی شد تا هدایت صندوق بین‌المللی پول را بر عهده گیرد. رهبران اروپایی هفته گذشته خانم لاگارد را برای ریاست بر بانک مرکزی اروپا معرفی کردند تا جایگزین ماریو دراگی، رئیس ایتالیایی فعلی آن شود.
لو مر که در حاشیه یک کنفرانس تجاری و اقتصادی در جنوب فرانسه سخن می‌گفت از تعهد اروپایی به یافتن گزینه مناسب جایگزینی لاگارد خبر داد و افزود که این موضوع در نشست روز سه شنبه وزرای اروپایی به بحث گذاشته خواهد شد.
وزیر دارایی فرانسه در پاسخ به سوالی مبنی بر احتمال مارک کارنی، رئیس فعلی بانک مرکزی انگلیس برای ریاست بر صندوق بین‌المللی پول گفت: اگر یک کاندیدای اروپایی خوب داشته باشیم وی را معرفی خواهیم کرد. مارک کارنی که در کانادا به دنیا آمده است، دارای سه تابعیت کانادایی، انگلیسی و ایرلندی است و قبل از ریاست بانک مرکزی انگلیس، رئیس بانک مرکزی کانادا بوده است.
به طور سنتی ریاست صندوق بین‌المللی پول بر عهده یک فرد اروپایی بوده است و بانک جهانی را یک آمریکایی اداره کرده است، هر چند که برخی کشورهای نوظهور در حال تلاش برای تغییر این قانون نانوشته هستند.
یک منبع آگاه به رویترز گفته است که علاوه بر مارک کارنی، مارگارت وستاجر، کمیسر رقابت اتحادیه اروپا و یورن دیزلبوئم، وزیر دارایی سابق هلند نیز از جمله گزینه‌های ریاست بر صندوق بین‌المللی پول هستند.
لو مر در پاسخ به سوالی مبنی بر تمایلش برای ریاست بر صندوق بین‌المللی پول نیز پاسخ داد که ترجیح می‌دهد تا پایان دوره پنج ساله ریاست جمهوری امانوئل ماکرون در سمت وزیر دارایی فرانسه باقی بماند.
انتهای پیام
