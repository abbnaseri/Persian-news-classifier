هدف‌گذاری رهاسازی ۴۳۰ میلیون قطعه بچه ماهی و میگو در سال جاری
طبق برنامه ششم توسعه، تولید و رهاسازی ۴۳۰ میلیون قطعه انواع بچه ماهی و میگو به منظور حفظ ذخایر آبزیان در حوزه‌های دریای خزر، خلیج فارس و دریای عمان و آب‌های داخلی کشور در سال ۹۸ هدف‌گذاری شده است.
به گزارش ایسنا به نقل از وزارت جهاد کشاورزی، مدیرکل دفتر بازسازی و حفاظت از ذخایر ژنتیکی آبزیان سازمان شیلات ایران با اعلام این مطلب، اظهار کرد: از این میزان هدف‌گذاری برای تولید و رهاسازی بچه ماهی، سهم دریای خزر در زمینه ماهیان استخوانی و خاویاری ۲۹۰ میلیون قطعه در استان‌های گیلان، مازندران و گلستان است.
ناصر کرمی‌راد افزود: از ۲۹۰ میلیون قطعه برنامه رهاسازی بچه ماهی، ۲۸۶ میلیون قطعه گونه ماهیان استخوانی و ۴ میلیون قطعه گونه ماهیان خاویاری را در استان‌های شمالی در دستور کار قرار داده‌ایم.
وی گفت: سهم استان گیلان تولید و رهاسازی ۱۴۶ میلیون قطعه بچه ماهی از گونه استخوانی و خاویاری و سهم استان مازندران ۶۸.۳ میلیون قطعه در سال جاری است.
کرمی‌راد سهم استان گلستان را در زمینه تولید و رهاسازی بچه ماهی از گونه استخوانی و خاویاری را ۷۵.۵ میلیون قطعه عنوان کرد.
وی پیش‌بینی کرد که در زمینه تولید و رهاسازی بچه ماهی از گونه ماهیان استخوانی در مازندران، بیش از عدد برنامه تحقق یابد به طوری که ۸۰ میلیون قطعه بچه ماهی استخوانی رهاسازی شود.
مدیرکل دفتر بازسازی و حفاظت از ذخایر ژنتیکی آبزیان سازمان شیلات ایران در عین حال برآورد کرد که اهداف برنامه امسال در زمینه تولید و رهاسازی بچه ماهی از انواع ماهیان استخوانی در استان‌های گیلان و گلستان نیز تحقق یابد.
وی در مورد رهاسازی بچه ماهی از انواع ماهیان خاویاری در استان‌های شمالی کشور گفت: هدف برنامه امسال در سه استان شمالی کشور، رهاسازی ۴ میلیون قطعه بچه ماهی خاویاری است که با توجه به میزان صید مولدین ماهیان خاویاری از دریای خزر پیش‌بینی می‌کنیم ۳ میلیون قطعه بچه ماهی خاویاری رهاسازی شود.
کرمی‌راد اذعان کرد: تمام رهاسازی بچه ماهی‌ها در رودخانه‌های منتهی به دریای خزر در سه استان شمالی با مشارکت اتحادیه‌ها و تعاونی‌های صیادی در امر صید مولد، حمل و نقل و رهاسازی انجام می‌گیرد.
وی برآورد کرد که ۹۷ درصد بچه ماهی‌هایی که در رودخانه‌ها رها می‌شوند، به دریا برسند.
انتهای پیام
