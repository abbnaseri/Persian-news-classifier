جبران رشد قیمت کاشی و سرامیک با افزایش نرخ فروش ساختمان
رئیس اتحادیه کاشی‌ساز و کاشی‌فروش با بیان این‌که بازار داخلی از طریق تولیدات داخلی تأمین است و حجم قابل‌توجهی از محصولات داخلی به بازارهای هدف صادر می‌شود، گفت: با رفع برخی از مشکلات سامانه نیما، تا حدودی موانع تأمین مواد اولیه تولید برطرف شده است.
مصطفی گودرزی در گفت‌وگو با ایسنا، اظهار کرد: از سال گذشته شرایط تأمین مواد اولیه تولید کاشی و سرامیک با مشکلاتی همراه شد که این مشکلات تا حدودی حل شده اما همچنان سختی‌هایی در مسیر خرید و تأمین مواد اولیه پیش روی تولیدکنندگان است.
رئیس اتحادیه کاشی‌ساز و کاشی‌فروش تصریح کرد: کاهش مشکلات تأمین مواد اولیه و حل برخی مشکلات، به‌واسطه ثبات نرخ ارز و امکان ثبت سفارش در سامانه نیماست.
وی خاطرنشان کرد: در تأمین مواد اولیه، به بازار داخلی نیز رجوع می‌شود اما تولید لعاب و رنگ در داخل نیاز به خرید و تأمین ماده اولیه وارداتی دارد که در این زمینه باید به بازارهای دیگر رجوع شود.
گودرزی عمده بازارهای مبدأ خرید و تأمین مواد اولیه تولید کاشی و سرامیک را ترکیه، اسپانیا و هندوستان بیان کرد و گفت: محصولات تولیدی به کشورهایی همچون کشورهای همسایه و آسیای میانه صادر می‌شود که حجم قابل‌توجهی از تولید در مسیر صادرات مورد استفاده قرار می‌گیرد.
رئیس اتحادیه کاشی‌ساز و کاشی‌فروش تأکید کرد: در تأمین نیاز بازار داخلی هیچ کمبودی وجود ندارد و نیازی به واردات قابل‌توجه در این زمینه نیست و تنها برخی از محصولات خاص که در داخل کشور توان تولید آن‌ها وجود ندارد، باید از طریق واردات تأمین شود.
وی یادآور شد: در تأمین محصولات سفارشی و خاص خرید عموماً از کشورهای چین، ترکیه، ایتالیا و اسپانیا انجام می‌شود.
گودرزی در پاسخ به این سوال که آیا افزایش قیمت مواد اولیه در خرید مصرف‌کننده داخلی تأثیرگذار بوده است؟ گفت: به دلیل رشد قیمت مسکن، رشد قیمت محصولاتی همچون کاشی و سرامیک که در ساختمان استفاده می‌شود، طبیعی بوده و هزینه خرید این محصولات در دل هزینه‌های ساختمان و فروش آن پوشش داده می‌شود.
انتهای پیام
