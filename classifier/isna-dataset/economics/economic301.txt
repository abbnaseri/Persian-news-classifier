قیمت نفت کاهش یافت
قیمت نفت در معاملات روز سه شنبه بازار جهانی با وجود تصمیم اوپک برای تمدید توافق کاهش تولید به مدت ۹ ماه دیگر، به دلیل نگرانی‌ها نسبت به آمار اقتصادی ضعیف جهانی کاهش پیدا کرد.
به گزارش ایسنا، بهای معاملات آتی نفت برنت ۱۵ سنت یا ۰.۲ درصد کاهش یافت و به ۶۴ دلار و ۹۱ سنت در هر بشکه رسید. نفت برنت روز دوشنبه بیش از دو دلار افزایش قیمت پیدا کرده بود اما تا پایان روز بخشی از رشد قیمت خود را از دست داد.
بهای معاملات آتی نفت آمریکا ۲۵ سنت یا ۰.۴ درصد کاهش یافت و به ۵۸ دلار و ۸۴ سنت در هر بشکه رسید.
ادوارد مویا، تحلیلگر ارشد بازار در شرکت OANDA در این باره اظهار کرد: پس از دو سال و نیم کاهش تولید، تمدید کاهش تولید تأثیر خود را از دست داده است و بازار نسبت به وضعیت تقاضا نگران مانده است. جنگ تجاری بعید است به زودی حل شود و با وجود این که انتظار می‌رود بانک‌های مرکزی در سراسر جهان تدابیر محرک مالی را در ماه‌های آینده به اجرا بگذارند، فعالیت اقتصادی روند نزولی دارد.
اگرچه آمریکا و چین در نشست سران گروه ۲۰ موافقت کردند مذاکرات تجاری خود را از سر بگیرند اما نشانه‌های افت فعالیت تولیدی در سراسر اروپا و آسیا در ژوئن و ضعیف شدن رشد تولید در آمریکا، قیمت‌های نفت را با کاهش روبرو کرد.
با این حال تصمیم برای تمدید توافق کاهش تولید از قیمت‌ها پشتیبانی خواهد کرد زیرا اوپک درصدد حفظ تعادل بازار است.
اعضای اوپک در نشست رسمی وزیران نفت این گروه در وین، با تمدید کاهش تولید تا مارس سال ۲۰۲۰ موافقت کردند. کشورهای عضو اوپک قرار است روز جاری با متحدانشان شامل روسیه که به گروه اوپک پلاس معروف هستند دیدار و درباره کاهش تولید مذاکره کنند.
ولادیمیر پوتین، رئیس جمهور روسیه شنبه هفته جاری اعلام کرد با عربستان سعودی برای تمدید کاهش تولید جهانی تا دسامبر سال ۲۰۱۹ یا مارس سال ۲۰۲۰ به توافق رسیده است.
بر اساس گزارش رویترز، وزیر انرژی روسیه و منابع صنعتی اظهار کردند روسیه تولید نفت خود را در ژوئن بیش از میزانی که توافق شده بود، کاهش داده است که البته بحران آلودگی نفت در شبکه‌های خط لوله صادرات به اروپا در کاهش تولید این کشور مؤثر بوده است.
در این بین، آمار رسمی نشان تولید تولید ماهانه نفت آمریکا در آوریل به رکورد جدید ۱۲.۱۶ میلیون بشکه در روز صعود کرده است با این حال انتظار می‌رود روند رشد تولید نفت شیل آمریکا امسال نسبت به سال ۲۰۱۸ آهسته شود.
انتهای پیام
