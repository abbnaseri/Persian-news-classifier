پیشروی نیرومند دلار در برابر رقبای جهانی
دلار با بهره گیری از ضعف رقبای اصلی، خود را به بالاترین سطح ۱۶ روز اخیر رساند.
به گزارش ایسنا به نقل از رویترز، معاملات روز چهارشنبه در شرایطی آغاز شد که سردرگمی بانک مرکزی اروپا از آینده اقتصاد منطقه یورو، احتمال ضعیف تغییر نرخ بهره در انگلیس و کاهش شدید صادرات ژاپن همگی دست به دست هم دادند تا دلار را به قله بالاتری برسانند.
در معاملات امروز شاخص دلار که نرخ برابری آن در مقابل سبدی از ارزهای جهانی را اندازه می‌گیرد با ۰.۱۵ درصد افزایش به ۹۷.۷۶۶ واحد رسید که از سوم ژوئن تاکنون بی سابقه بوده است. اکنون توانمندی دلار در حفظ مسیر فعلی یا بازگشت از مسیر صعودی کاملاً بستگی به نتایج نشست امروز و فردای بانک مرکزی آمریکا در واشنگتن خواهد داشت.
بسیاری از کارشناسان معتقدند فضای اقتصادی کنونی آمریکا، درها را به سمت کاهش نرخ بهره باز کرده است اما این کار احتمالاً در ماه آینده انجام خواهد شد. تاکویا کاندا، مدیر عمومی مؤسسه "گتیم ریسرچ" گفت: روند بازار مبتنی بر این بوده است که در ماه ژوئیه کاهش نرخ بهره خواهیم داشت و سخت خواهد بود اگر تصور کنیم دلار زیر فشار شدیدی در روزهای آینده قرار گیرد.
دلار امروز موفق شد محدوده مقاومتی ۱.۱۲ در برابر یورو را پس از ۱۵ روز بشکند و هر یورو به ازای ۱.۱۱۹۸ دلار مبادله شد. کاهش بازدهی اوراق قرضه دولتی آلمان و اظهارت ماریو دراگی، رئیس بانک مرکزی اروپا برای تداوم سیاست انبساطی تا زمان رسیدن تورم به سطح مطلوب باعث شد تا یورو امروز در موضع دفاعی قرار گیرد.
دلار استرالیا که هنوز در یکی از پایین‌ترین سطوح پنج ماه اخیر خود قرار دارد به ازای ۰.۶۸۷۳ دلار آمریکا مبادله شد. در تابلوهای مبادلات، ارزش دلار در برابر همتای کانادایی‌اش ۱.۳۳۷۹ ثبت شد و با پیشروی ۰.۱ درصدی اسکناس سبز در برابر پول ژاپنی، هر دلار به ازای ۱۰۸.۳۷۷۱ ین مبادله شد.
امروز دلار موفق شد پس از دو هفته از محدوده ۱ فرانک عبور کند به گونه‌ای که هر دلار به ازای ۱.۰۰۰۴ فرانک مبادله شد.
انتهای پیام
