اقامت ۵ ساله برای اتباع خارجی به شرط سرمایه‌گذاری ۲۰۰ هزار دلاری
معاون اقتصادی رئیس‌جمهوری با اشاره به اعطای مجوز اقامت پنج ساله به اتباع خارجی در کشور گفت: چنانچه فردی ۲۰۰ هزار دلار سرمایه‌گذاری کند از این مزایا بهره‌مند می‌شود.
به گزارش ایسنا، محمد نهاوندیان در نشست با فعالان اقتصادی و مدیران اداری شهرستان و منطقه آزاد چابهار اظهار کرد: اصل ۴۴ مورد تاکید مقام معظم رهبری است و باید با بازتعریف وظایف و راهبردها در این زمینه تسهیل شود.
وی بیان کرد: مناطق آزاد پیشران توسعه هستند و می‌توانند به توسعه بخش خصوصی کمک کنند.
معاون رئیس‌جمهوری در ادامه گفت: ستاد تجارت با افغانستان راه‌اندازی شده و به زودی ستاد تجارت با پاکستان نیز راه‌اندازی می‌شود تا بتوان بخشی از مشکلات صادر کنندگان و واردکنندگان را برطرف کرد.
نهاوندیان اظهار کرد: باید در مناطق آزاد شاهد تسهیل و توسعه تجارت باشیم تا سبب برقراری ثبات اقتصادی شود.
وی ادامه داد: واردات در برابر صادرات طرح بسیاری خوبی است که در استان سیستان و بلوچستان تجار می‌توانند با پاکستان و افغانستان مبادلات تجاری داشته باشند و نیازهای مصرف کنندگان دو طرف را برطرف کنند.
معاون هماهنگی و امور اقتصادی رئیس جمهوری گفت: باید منافع همسایه‌ها را نیز در تجارت و اقتصاد در نظر بگیریم تا به توسعه اقتصادی و امنیت پایدار منجر شود.
نهاوندیان تصریح کرد: تجار و سرمایه‌گذاران افغانستان تمایل زیادی برای حضور در ایران دارند که باید زمینه حضور آنان را فراهم کرد.
وی با اشاره به اعطای مجوز اقامت پنج ساله به اتباع خارجی در کشور خاطرنشان کرد: چنانچه فردی ۲۰۰ هزار دلار سرمایه‌گذاری کند از این مزایا بهره‌مند می‌شود.
وی گفت: تمام موارد مطرح شده از سوی تجار و سرمایه گذاران بر اساس اولویت پیگیری می‌شود و تصمیمات خوبی برای حل مشکلات این استان در مرکز کشور گرفته خواهد شد.
نهاوندیان بر رفع موانع تولید و صادرات در منطقه آزاد چابهار نیز تاکید و خاطرنشان کرد: توجه به تجارت و ترانزیت موجب توسعه این منطقه می‌شود.
معاون هماهنگی و امور اقتصادی رئیس جمهوری همچنین یادآور شد: نوسان‌های ارزی مشکلات زیادی را برای کشور و تجار ایجاد کرده است.
انتهای پیام
