ارز ۴۲۰۰ تومانی به کالاهای حذف شده برنمی‌گردد 
وزیر صنعت، معدن و تجارت اعلام کرد که علی‌رغم ادامه پرداخت ارز ۴۲۰۰ تومانی به کالاهای اساسی، هیچ برنامه‌ای برای برگشت کالاهایی که از دریافت این ارز حذف شده بودند، وجود نداشته و با ارز نیمایی واردات آن‌ها ادامه خواهد داشت.

به گزارش ایسنا، با وجود این‌که دولت برنامه خود را اصلاح روند اختصاص ارز ۴۲۰۰ تومانی به کالاهای اساسی و حذف آن با راهکارهای جایگزین قرار داده بود، در نهایت به این نتیجه رسید که سیاست قبلی را ادامه داده و کالاهای اساسی را با ارز ۴۲۰۰ تومانی وارد کنند. این در حالی است که در چند ماه اخیر و قبل از تصمیم‌گیری نهایی برخی کالاهای اساسی از جمله گوشت از دریافت ارز با نرخ ترجیحی کنار گذاشته شده و با ارز نیمایی که حدود ۱۰ هزار تومان قیمت دارد خارج می‌شدند.
اما این‌که با ادامه‌ی روند پرداخت ارز ۴۲۰۰ تومانی به کالاهای اساسی تکلیف کالاهای حذف شده چه خواهد شد، موضوعی است که رحمانی - وزیر صنعت، معدن و تجارت - در پاسخ به سوال ایسنا در این باره اینگونه توضیح داد که اختصاص ارز با نرخ ۴۲۰۰ تومانی در حالی ادامه خواهد داشت که فقط به کالاهای اساسی موجودی که همچنان این ارز را دریافت می‌کردند، پرداخت می‌شود و قاعدتاً کالاهایی که ارز آن‌ها حذف شده و نیمایی وارد می‌شود با همان روند ادامه خواهد داشت.
وی درباره این‌که اکنون گوشت به عنوان یکی از کالاهای اساسی ارز نیمایی دریافت کرده و با قیمت بالایی عرضه می‌شود، آیا قرار نیست پرداخت ارز ۴۲۰۰ تومانی به آن تجدیدنظر شود نیز گفت که گوشت از اواخر سال گذشته دیگر ارز ۴۲۰۰ تومانی دریافت نمی‌کند و با ارز نیمایی وارد می‌شود که برای مدتی افزایش قیمت داشت اما در ادامه جلوی رشد قیمت آن گرفته شده و تا حدی کاهشی بوده است. این در حالی است که اکنون گوشت با تعرفه صفر وارد می‌شود و پیش‌بینی وزارت جهاد کشاورزی این است که اگر واردات با تعرفه صفر و به وفور باشد به طور حتم قیمت‌ها پایین خواهد آمد.
او در پاسخ به این‌که آیا فکر نمی‌کنید واردات گوشت نسبت به ورق سیگار که اکنون با دلار ۴۲۰۰ تومانی وارد می‌شود ارجح باشد، اینگونه توضیح داد که تولید گوشت قرمز در کشور بسیار زیاد است و تقریباً نیازی به بازار ندارد؛ در عین حال که با بارندگی‌هایی که سال جاری داشتیم به طور حتم تولید افزایش خواهد داشت.
وزیر در جریان توقف ترخیص خودرو نیست
اما در حالی امروز وزیر اقتصاد از توقف ترخیص خودروهای وارداتی سخن گفت که پرسش ماجرای این موضوع از وزیر صنعت، معدن و تجارت با این پاسخ به ایسنا همراه بود که وی اطلاعی از این موضوع نداشته و در جریان آن قرار ندارد.
انتهای پیام
