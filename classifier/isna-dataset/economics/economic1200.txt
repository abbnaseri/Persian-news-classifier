صیانت از تولید و اشتغال و احیای واحدهای تولیدی راکد در اولویت قرار دارد
وزیر صنعت معدن و تجارت با بیان اینکه شناسایی ظرفیت‌های مواد معدنی کشور در اولویت قرار دارد، تصریح کرد: صیانت از تولید و اشتغال موجود و احیای واحدهای تولیدی راکد و غیرفعال از دیگر اهداف وزارت صنعت، معدن و تجارت است.
به گزارش ایسنا، رضا رحمانی در نشست بررسی و پیگیری مسائل حوزه صنعت، معدن و تجارت استان هرمزگان با اشاره به اهداف خود از سفر به این استان، عنوان کرد: هدف اصلی از این سفر بازدید از معادن جنوب استان کرمان است که این سفر از طریق بندرعباس انجام شد و در آینده نزدیک سفر کاملی به هرمزگان خواهیم داشت.
وی ادامه داد: با توجه به حضور در بندرعباس تصمیم گرفتیم در نشستی با حضور استاندار و مسئولان این استان به بررسی وضعیت حوزه صنعت، معدن و تجارت در هرمزگان بپردازیم.
وزیر صنعت، معدن و تجارت با اشاره به برنامه‌های حوزه معدن این وزارتخانه در سال جاری تصریح کرد: با توجه به شرایط جدید یکی از محورهای اصلی وزارت صنعت، معدن و تجارت تمرکز بر روی فعالیت‌های حوزه معدن و شکوفایی فرصت‌های استثنایی موجود در این بخش است.
رحمانی خاطرنشان کرد: در کشور ظرفیت‌های بسیاری در حوزه معادن وجود دارد که فعال سازی معادن جدید، توسعه مطالعات برای اکتشاف معادن جدید و نوسازی معادن فعال از جمله اهداف تعیین شده در این حوزه است.
وی بیان کرد: استان هرمزگان نیز از ظرفیت‌های بسیاری در حوزه معادن برخوردار است و زنجیره گسترده‌ای از فلزات در معادن این استان وجود دارد که باید برای اکتشاف آن اقدام کنیم.
وزیر صنعت، معدن و تجارت اظهار کرد: به سازمان‌های زمین شناسی و ایمیدرو مأموریت داده‌ایم تا در راستای به فعلیت رساندن ظرفیت‌های معدنی همکاری لازم را با استان‌ها داشته باشند.
رحمانی صیانت از تولید و اشتغال موجود و احیای واحدهای تولیدی راکد و غیرفعال را از دیگر اهداف وزارت صنعت، معدن و تجارت برشمرد و عنوان کرد: کشتی‌سازی یکی از صنایع مهم و محوری موجود در هرمزگان است که ارائه سفارش ساخت و تعمیرات کشتی از سوی شرکت‌های کشتیرانی و نفتکش به مجموعه ایزوایکو در بندرعباس مورد تاکید بوده و به طور جدی پیگیری خواهد شد.
با رانت بدون هیچ مماشاتی برخورد خواهیم کرد / ورود کالاهای مشابه تولید داخل ممنوع!
رضا رحمانی در سفر به جنوب استان کرمان و در حاشیه بازدید از معادن شهرستان فاریاب نیز گفت: در دولت و در راستای حمایت از کالای ایرانی و رونق تولید، تاکید بر این موضوع داریم که جلوی واردات کالاهایی که در داخل کشور تولید می‌شوند، گرفته شود؛ زیرا اگر از این کار جلوگیری نشود یک ظلم و ستمی به نیروهای جوان این مرز و بوم کردیم و در همین راستا محکم بر سر این موضوع ایستاده و در صورت مشاهده تخلف، برخوردهای لازم را خواهیم کرد.
وی از برگزاری منظم جلسات شورای معادن در وزارتخانه سخن گفت و افزود: شورای معادن برای عدم معطلی کار معادن است و اگر تفویض اختیار در حوزه معادن به استان‌ها دادیم، در راستای چابک سازی و اجرای هرچه بهتر و سریع‌تر پروژه‌ها در این بخش بوده است.
وزیر صنعت، معدن و تجارت خطاب به مسئولین تصمیم گیر در کشور و استان‌ها گفت: انتظار داریم مسئولین تصمیم گیری سریع داشته باشند حتی اگر قرار است جواب ردی هم داده شود، سریع تصمیمات خود را اعلام کنند تا سرمایه‌گذار معطل تصمیم گیری‌ها و بروکراسی‌های اداری نماند.
وی با اشاره به پیگیری‌های شورای معادن عنوان کرد: خوشبختانه با تفویض اختیارات داده شده به استان‌ها در حوزه معادن، تا قبل از پایان سال ۹۷، هیچ پرونده‌ای پشت نوبت نمانده و این روند را در سال جاری نیز با سرعت و کار بیشتری ادامه خواهیم داد زیر در سالی که از سوی مقام معظم رهبری به عنوان سال «رونق تولید» نامگذاری شده است دیگر نمی‌توان به صورت عادی کار کرد و کار دیگر روز تعطیل و غیر تعطیل نمی‌شناسد.
رحمانی در پایان خطاب به مسئولین استانی و معاونین و مشاوران خود اعلام کرد: انتظار داریم حداکثر تشویقات و تخفیفات لازم در بخش معادن در جنوب استان کرمان لحاظ شود همچنین بر این موضوع نیز تاکید داریم که از رونق تولید بدون محدودیت حمایت کرده و در برخورد با رانت نیز هیچگونه مماشاتی را نداشته باشید.
وی خاطر نشان کرد: همواره تاکید داریم که در هر منطقه‌ای که معدنی وجود داشته و فعال است، جذب نیروهای آن معدن تا مدرک دیپلم از همان منطقه و از مدرک دیپلم تا کارشناسی از همان استان و از مدرک کارشناسی ارشد به به بالا از سایر مناطق کشور جذب نیرو صورت گیرد.
انتهای پیام
