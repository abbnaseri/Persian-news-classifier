برای ۱۰ سال آینده چقدر نیروی متخصص تربیت کردیم؟
یک کارشناس اقتصادی با بیان این که بسیاری از کشورها به سمت سنجش بازار کار رفته و از حالا برای سالهای آینده نیروی متخصص تربیت کرده‌اند، ترسیم نقشه راه ۱۰ سال آینده بازار کار ایران را خواستار شد.
حمید نجف در گفت‌وگو با ایسنا، با تاکید بر برنامه‌ریزی برای فارغ‌التحصیلان بیکار، اظهار کرد: با ظهور دانشگاه‌های آزاد و علمی کاربردی عرضه نیروی کار بر تقاضا سبقت گرفت و به یکباره با سیل جمعیت بیکار تحصیل کرده‌ای مواجه شدیم که هیچ امیدی به آینده بازار کار نداشتند و در رشته‌های تحصیلی خود به کار گرفته نشدند.
وی افزود: امروز در برخی رشته‌ها از جمله علوم انسانی دچار تورم هستیم. در برخی رشته‌ها مثل آی تی تعداد بیکاران زیاد است. رشته‌های محیط زیست و کشاورزی جزو بیکارترین رشته‌ها به شمار می‌روند و در مقابل برخی رشته‌ها مثل کامپیوتر و حسابداری بازار کار پر رونقی دارند.
این کارشناس اقتصادی ادامه داد: با توسعه صنعتی در جهان و به دلیل نیاز شدید بازار به رشته‌های صنعتی بازار کار خوبی در انتظار فارغ‌التحصیلان مهندسی صنایع است و رشته‌های صنایع غذایی، صنایع دریایی، صنعت پوشاک و صنعت پتروشیمی از جمله رشته‌های پر تقاضا و پردرآمد محسوب می‌شوند.
برنامه‌ریزی ۱۰ ساله برای تربیت نیروی متخصص بازار کار
نجف با بیان اینکه بسیاری از کشورها به سمت سنجش بازار کار رفته و نیروهای کار خود را بر اساس نیاز چند سال آینده آموزش داده‌اند، گفت: وزارت علوم و وزارت کار باید مطالعه شده و برنامه‌ریزی شده عمل کنند، نیازهای بلند مدت را بسنجند و از حالا یک نقشه راه را برای ۱۰ سال آینده ترسیم و بر اساس آن نیرو تربیت کنند.
وی در پاسخ به این پرسش که چرا تاکنون چنین کار مطالعاتی دقیقی روی بازار کار صورت نگرفته و رشته‌های دانشگاهی بر اساس نیاز بازار کار ساماندهی نشده‌اند؟ گفت: متأسفانه نگاه وزارتخانه‌ها در این‌گونه موضوعات، جزیره‌ای است و سلیقه‌ای عمل می‌کنند در حالی که باید نگاه جزیره‌ای را به نگاه ملی تبدیل کنیم و ببینیم که برای ۱۰ سال آینده بازار به چه متخصصانی نیاز دارد.
اختلاف نظرها و سلیقه‌ها موجب شکست طرح‌های اشتغال
این کارشناس اقتصادی گفت: اختلاف نظرها و سلیقه‌ها باعث می‌شود که در بسیاری از موضوعات به اتفاق نظر نرسیم و موفق نشویم. یکی از دلایلی که عمده طرح‌های اشتغال در کشور موفق نمی‌شوند، عدم هماهنگی و اختلاف میان دستگاه‌ها است. ما باید همسو و هماهنگ با کار مطالعاتی دقیق پیش برویم و ایده و برنامه بدهیم.
نجف گفت: رشته دندان پزشکی که امروز بازار کار پرسودی دارد تا چند سال آینده به دلیل توسعه علوم بهداشتی و واکسن‌های دندانپزشکی از حالت دندان پزشکی عمومی خارج شده و جنبه تخصصی‌تری پیدا خواهد کرد و افراد نه به شکل امروزی بلکه بر اساس نیاز خود به دندان‌پزشکان مراجعه خواهند کرد لذا این‌گونه رشته‌ها در آینده نزدیک از رونق خواهند افتاد.
به گزارش ایسنا، در حالی که بخش اعظمی از فارغ‌التحصیلان با چالش بی مهارتی در بازار کار مواجه هستند، آمارها نشان می‌دهد ۴۰ تا ۵۰ درصد افرادی که به قصد اشتغال وارد دوره‌های مهارتی می‌شوند، در راهیابی به بازار کار موفق‌ترند. کارشناسان معتقدند بسیاری از رشته‌های دانشگاهی بدون توجه به ملاحظات بازار کار و توجه به ظرفیت پذیرش در لیست رشته‌های دانشگاهی قرار می‌گیرند و این امر موجب می‌شود تا دانشجویان پس از فارغ‌التحصیلی نتوانند شغل مورد نظر خود را پیدا کنند.
انتهای پیام
