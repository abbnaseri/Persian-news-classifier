صادرات غیرنفتی توان جانشینی نفت را دارد
مدیرعامل بانک توسعه صادرات معتقد است در شرایطی که محدودیت‌ها عاملی برای کاهش درآمدهای نفتی شده، زمان مناسبی برای جایگزینی درآمدهای نفتی با صادرات غیرنفتی داریم.
به گزارش ایسنا، علی صالح‌آبادی امروز (یکشنبه) در دومین همایش ملی صادرات، بیمه و سرمایه‌گذاری اظهار کرد: امروز با توجه به شرایطی که اقتصاد ایران با آن روبرو است صادرات غیرنفتی بیشترین اهمیت را دارد. در چنین شرایطی باید تلاش کنیم تا با استفاده از تمام ظرفیت‌های حمایتی کشور امکان توسعه این فعالیت‌ها به وجود آید.
به گفته وی، با وجود آنکه دشمن به دنبال به صفر رساندن درآمدهای نفتی ایران است، صادرات غیرنفتی ما این توان را دارد تا جایگزینی مناسب برای درآمدهای نفتی باشد و نیاز به واردات را به این ترتیب مدیریت کند.
مدیرعامل بانک توسعه صادرات با اشاره به برنامه‌ریزی این بانک برای حمایت از صادرکنندگان ایرانی توضیح داد: تلاش کرده‌ایم با استفاده از منابع داخلی و خارجی از طرح‌های توسعه‌ای و ایجادی حمایت کنیم و با استفاده از منابعی مانند صندوق توسعه ملی، یارانه سود، منابع بانک مرکزی و وجوه اداره شده بانک بیشترین تسهیلات ممکن را در اختیار تولید کنندگان قرار دهیم. در کنار آن در دوره برجام نیز تلاش شد از فاینانس به عنوان یکی از موارد مهم در دست اقدام برای حمایت از تولید کنندگان استفاده شود.
صالح‌آبادی با بیان این‌که با افزایش نرخ ارز نیاز بنگاه‌های اقتصادی به سرمایه در گردش افزایش پیدا می‌کند، تصریح کرد: ما در سال ۱۳۹۷ تلاش کردیم بیشترین منابع ممکن را برای تسهیلات تجمیع کنیم و طبق آمارها در سالی که گذشت بیش از ۵۱ هزار میلیارد ریال تسهیلات ارائه کردیم که بخش قابل توجهی از آن به تولید کنندگان بوده است. برای مثال ۱,۵۱۴ میلیارد ریال از این تسهیلات در اختیار شرکت‌های دانش‌بنیان قرار گرفتند.
وی خاطر نشان کرد: در سال جاری نیز تلاش ما این است با توجه به اهمیتی که صادرات غیرنفتی برای اقتصاد ما دارد تلاش کنیم بیشترین حمایت و تسهیلات ممکن را در اختیار صادرکنندگان قرار دهیم.
انتهای پیام
