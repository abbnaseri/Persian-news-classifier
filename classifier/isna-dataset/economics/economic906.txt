روند افزایشی طلای جهانی متوقف شد
قیمت طلا در معاملات روز چهارشنبه بازار جهانی تحت تاثیر امیدواری سرمایه گذاران به حل اختلافات تجاری آمریکا و چین و انتظار بازار برای اعلام تصمیم سیاست پولی بانک مرکزی آمریکا، کاهش پیدا کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۰۹ درصد کاهش یافت و به ۱۳۴۴ دلار و ۹۲ سنت رسید.
در بازار معاملات آتی آمریکا، هر اونس طلا با ۰.۲ درصد کاهش، به ۱۳۴۸ دلار و ۴۰ سنت رسید.
به گفته استفن اینس از شرکت مدیریت دارایی SPI، بازارهای سهام تحت تأثیر توییت شب گذشته رئیس جمهور آمریکا صعود کردند و پیام ترامپ از شدت بدبینی در بازار کاست. ابهامات زیادی در بازار شامل تنش‌های ژئوپلیتیکی در خاورمیانه و موضع سیاست پولی بانک مرکزی آمریکا وجود دارد که باید از قیمت طلا پشتیبانی کند.
بازارهای سهام روز چهارشنبه پس از اینکه واشنگتن اعلام کرد مذاکرات تجاری با پکن را از سر خواهد گرفت و امیدواری سرمایه گذاران به کاهش نرخ‌های بهره توسط بانک مرکزی آمریکا، صعود کردند.
ترامپ روز گذشته اعلام کرد با همتای چینی خود صحبت کرده است و گروه‌های مذاکره کننده دو کشور مذاکرات تجاری را پس از یک وقفه طولانی از سر خواهند گرفت تا برای دیدار در نشست ماه جاری گروه ۲۰ در ژاپن آماده شوند.
بر اساس گزارش رویترز، تمامی چشم‌ها به بانک مرکزی آمریکا دوخته شده که قرار است بعدازظهر روز چهارشنبه با برگزاری کنفرانس مطبوعاتی جروم پاول، رئیس بانک مرکزی به نشست سیاست پولی خود خاتمه دهد.
انتظار می‌رود بانک مرکزی این بار در خصوص نرخ‌های بهره اقدامی نکند اما مقدمات کاهش نرخ‌های بهره در نشست آینده خود را هموار کند.
در بازار سایر فلزات ارزشمند، هر اونس نقره برای تحویل فوری ۰.۴ درصد کاهش پیدا کرد و به ۱۴ دلار و ۹۴ سنت رسید. هر اونس پلاتین برای تحویل فوری ۰.۲ درصد افزایش یافت و به ۸۰۱ دلار و ۳۷ سنت رسید. هر اونس پالادیم برای تحویل فوری با ۰.۲ درصد افزایش، ۱۴۸۲ دلار و ۵۵ سنت معامله شد.
انتهای پیام
