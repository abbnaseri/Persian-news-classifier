بازار مسکن نفس‌های آخر رشد قیمت را می‌کشد
یک کارشناس اقتصاد مسکن با بیان این‌که فروردین تا شهریورماه ۱۳۹۸ بازه زمانی به ثبات رسیدن قیمت خانه است، گفت: بازار مسکن از لحاظ افزایش قیمت، نفس‌های آخر را می‌کشد.
مهدی روانشادنیا در گفت‌وگو با ایسنا اظهار کرد: از نظر قدرت خرید به نظر می‌رسد به شرایطی رسیده‌ایم که قابلیت افزایش قیمت‌ها بیش از مقداری که تا کنون اتفاق افتاده وجود ندارد. نمود این مساله در تعداد معاملات خردادماه بود که کاهش معنی‌داری را شاهدیم. معاملاتی هم که اتفاق می‌افتد باقیمانده تقاضا از سوی افرادی است که دیر وارد بازار شدند و در نظر دارند ارزش پول خود را حفظ کنند. به عبارتی بازار از لحاظ افزایش قیمت نفس‌های آخر را می‌کشد.
وی افزود: بعید است که اتفاق خاصی در قیمت مسکن رخ دهد مگر اینکه در حوزه ارزش پول ملی اتفاق جدیدی بیفتد که طبیعتاً خریداران مسکن در سرمایه گذاری‌هایشان، قیاسی نسبت به نرخ ارز دارند.
این کارشناس اقتصاد مسکن با بیان این‌که اگر شرایط فعلی ادامه پیدا کند، عملاً تابستان امسال پایان افزایش قیمت مسکن خواهد بود، تاکید کرد: شرایط تثبیت قیمت طبق روال گذشته برای ۴ تا ۵ سال اتفاق خواهد افتاد که در سه سیکل رونق و رکود قبلی اینگونه بوده است. بدین صورت که نرخ افزایش قیمت‌ها کمتر از تورم عمومی خواهد بود.
روانشادنیا، متغیرهای سیاسی و نوسانات نرخ ارز را در بازار مسکن مؤثر دانست و گفت: نرخ برابری ارز قطعاً اثر خود را در همه بازارها از جمله بازار مسکن خواهد داشت. تمام پیش بینی‌هایی که از ثبات نسبی قیمت مسکن داریم مشروط بر تثبیت ارزش پول ملی است.
وی درباره روند رشد قیمت در مناطق مختلف تهران تصریح کرد: بازار در چن د ماه گذشته متلاطم بوده و تا به یک ثبات نسبی برسد مقداری زمان می‌برد. از جمله اتفاقاتی که در این تلاطم اتفاق افتاد، این بود که برخی مناطق نرخ رشدشان بیشتر بود و طبیعی است که چون سرمایه‌ها بین مناطق مختلف حرکت می‌کنند، مناطقی که از افزایش قیمت، عقب افتادند هم خودشان با شرایط جدید تطبیق می‌دهند.
به گفته روانشادنیا، از اوایل سال ۱۳۹۸ تا آخر شهریورماه این سال، دوره به ثبات رسیدن بازار مسکن بعد از تلاطمی است که در سال ۱۳۹۷ اتفاق افتاد.
انتهای پیام
