تحویل نخستین محموله نفت ایران به چین از زمان لغو معافیت‌های آمریکا
یک نفتکش متعلق به شرکت ملی نفتکش ایران به مجتمع پالایش و پتروشیمی جینکشی چین نفت تحویل داد که نخستین خرید تأیید شده نفت ایران از زمان لغو معافیت‌های نفتی آمریکا برای مشتریان ایران است.
به گزارش ایسنا، بررسی پایگاه خبری TanckerTrackers نشان داد نفتکش سوئزمکس سالینا که حامل یک میلیون بشکه نفت ایران بود، در ۲۴ مه از پایانه جزیره خارک ایران حرکت کرد.
این کشتی چند هفته بعد در ۲۰ ژوئن به پالایشگاه جینکشی در نزدیکی بندر جینژو رسید. جینکشی متعلق به شرکت پتروچاینا بوده که زیرمجموعه شرکت ملی نفت چین و خریدار باسابقه نفت ایران و شرکت مادر بانک کانلان است. بانک کانلان مؤسسه مالی است که در یک دهه اخیر در قلب تجارت چین و ایران قرار داشته است.
بر اساس گزارش پایگاه خبری بورس اند بازار، ایران در طی یک سال اخیر نفت خام قابل توجهی را به مخازن نفت در چین منتقل کرده و در ماه‌های بعد این نفت را به چین فروخته است. تأسیسات ذخیره سازی شرکت ملی نفت چین گنجایش ۱۹ میلیون نفت را دارد اما به دلیل عدم معافیت نفتی از سوی آمریکا، ذخیره سازی نفت ایران نقض تحریم‌های آمریکا خواهد بود و احتمالاً نفتی که به چین تحویل داده شده است توسط شرکت ملی نفت چین خریداری شده است.
سفر این نفتکش به چین تأیید می‌کند که چین خرید نفت و محصولات نفتی ایران را با وجود این حقیقت که خرید نفت ایران نقض کننده تحریم‌های آمریکا است از سر گرفته است. انتظار می‌رود چند نفتکش دیگر در هفته‌های آینده به چین برسند.
اداره کل گمرک چین واردات نفت ایران به ارزش ۵۸۵ میلیون دلار در ماه مه را اعلام کرد در حالی که میزان واردات نفت ایران در آوریل یک میلیارد و ۶۰۰ میلیون دلار بوده است. با این حال انتظار می‌رود بر مبنای شمار نفت کش‌هایی که در مسیر رسیدن به بنادر چین هستند، آمار واردات نفت از ایران در ژوئن بهبود پیدا کند.
انتهای پیام
