وزارت ارتباطات در زمان سیل چه اقدامی کرد؟
وزارت ارتباطات با انتشار گزارشی به اقدامات این وزارتخانه و سازمان‌ها و شرکت‌های تابعه به همراه شرکت مخابرات و اپراتورهای تلفن همراه و ثابت در سیل بهار امسال استان خوزستان اشاره کرد.
به گزارش ایسنا، وقوع سیل در ماه‌های ابتدایی سال جاری در استان خوزستان خسارت‌هایی را به زیرساخت‌های ارتباطی و تجهیزات مخابراتی این استان وارد کرد.
بر همین اساس وزارت ارتباطات با تأکیدات وزیر ارتباطات و هماهنگی ستاد بحران در همان ابتدای وقوع سیل با بسیج امکانات این وزارتخانه و شرکت‌ها و سازمان‌های تابعه به همراه اپراتورهای تلفن همراه، اقدامات خود را برای برقراری ارتباط پایدار در مناطق سیل زده آغاز کرد. به دلیل اهمیت موضوع، وزیر ارتباطات، محمود خسروی را به عنوان نماینده خود در استان خوزستان مسؤول پیگیری وضعیت ارتباطات در مناطق سیل زده کرد.
تشکیل جلسات مستمر کارگروه ارتباطات و فناوری اطلاعات استان خوزستان، استقرار سایت‌های پرتابل تلفن همراه در مناطق مورد نیاز این استان و طراحی و تجهیز سامانه ماهواره‌ای سیار انتقال دیتا برای مناطق بحرانی سیل زده، برخی از اقدامات انجام شده در سیل بهار امسال استان خوزستان است.
بنا بر اعلام وزارت ارتباطات، در سیل ماه‌های ابتدایی سال جاری، وزارت ارتباطات و شرکت‌ها و سازمان‌های تابعه این وزارتخانه به همراه شرکت مخابرات ایران و اپراتورهای تلفن همراه و ثابت در مناطق سیل زده حضور داشتند که اقدامات آن‌ها د ر گزارشی در لینک زیر منتشر شده است.  
انتهای پیام
