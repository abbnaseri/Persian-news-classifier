دژپسند: نباید هیچ‌گاه مداخلات غیرمنطقی به روابط ایران و آذربایجان آسیب بزند
فرهاد دژپسند، رئیس ایرانی کمیسیون مشترک ایران و آذربایجان تاکید کرد، روابط دو کشور باید به‌گونه‌ای تنظیم شود که هیچ‌گاه با مداخلات غیرمنطقی و تحریم‌های یکجانبه آسیب نبیند.
به گزارش ایسنا، فرهاد دژپسند که در مراسم روز ملی آذربایجان حضور داشت، ابتدا این روز را به دولت و ملت آذربایجان تبریک گفت و افزود: اشتراکات فرهنگی و اجتماعی بین دو کشور مایه تنظیم روابط پایدار بلندمدت و فزاینده است.
وی اظهار کرد: قطع به یقین ارتباط بین ایران و آذربایجان بر مبنای مشترکات تاریخی، فرهنگی و جغرافیایی می‌تواند مبنای تعامل و تعالی اقتصادی و اجتماعی بین دو کشور باشد.
وزیر امور اقتصاد و دارایی همچنین بیان کرد: وقتی راجع به دو کشور ایران و آذربایجان سخن می‌گوئیم باید حتماً متمرکز شویم به نقاطی که می‌تواند مبنای تعامل دوسویه و دوجانبه و استفاده بهینه از این ظرفیت برای روابط تجاری و فرهنگی و همچنین سرمایه‌گذاری مشترک شود و همین مساله می‌تواند بارقه امیدی برای تعمیق روابط و ایجاد فونداسیون بسیار قوی در روابط بازرگانی و تجاری به عنوان پایه و مبنای ارتباطات ایران و آذربایجان باشد.
رئیس ایرانی کمیسیون مشترک ایران و آذربایجان در ادامه گفت: گزارش‌هایی که در زمینه روابط دو کشور وجود دارد، در سال‌های اخیر از یک فرایند فزاینده برخوردار است اما عمق روابط بین دو کشور نیازمند این است که آن اشتراکات را مبنا قرار دهیم.
وزیر اقتصاد با تاکید بر اینکه باید حجم مبادلات اقتصادی و تجاری گسترش یابد، اظهار کرد: اگر پایداری در این امر وجود داشته باشد باید تلاش کنیم تا سرمایه‌گذاری‌ها را هم گسترش دهیم. از این رو ملاقات مقامات عالی دو کشور و اهتمامی که بین آنها وجود دارد باید در نماد فعالیت‌های تجاری و سرمایه‌گذاری‌های مشترک ظهور و بروز پیدا کند.
دژپسند ادامه داد: اهتمام در سطوح عالی بین دو کشور نیازمند این است که روابط اجتماعی براساس مشترکاتی که وجود دارد، گسترش یابد و بتوانیم روابط را به‌گونه‌ای تنظیم کنیم که خودزایشی باشد و همچنین همواره از استحکام و بالندگی مستمر برخوردار باشد.
وزیر اقتصاد خاطرنشان کرد: بنابراین باید روابط را به نوعی تنظیم کنیم که هیچ‌گاه با مداخلات غیرمنطقی و تحریم‌های یکجانبه برخی از کشورها آسیب نبیند. همچنین زمانی به تعمیق روابط می‌توانیم امیدوار باشیم که به‌گونه‌ای روابطمان سامان یابد که احساس شود روند رو به رشدی را تجربه می‌کند.
انتهای پیام
