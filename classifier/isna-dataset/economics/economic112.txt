کاهش ۸۲ درصدی حجم آب مخازن سدها
ارتفاع بارندگی در کل ایران در اردیبهشت‌ماه امسال نسبت به زمان مشابه سال گذشته، ۱۰۶ درصد افزایش و حجم آب موجود مخازن سدها هم نسبت به ماه گذشته، ۸۲ درصد کاهش داشته است. 
به گزارش ایسنا، ارتفاع بارندگی در کل کشور نسبت به زمان مشابه سال آبی گذشته ۱۰۶ درصد و ارتفاع بارندگی در کل کشور نسبت به میانگین بلندمدت ۴۲ درصد افزایش داشته است. ارتفاع بارندگی در کل کشور (۱۲.۹ میلی‌متر) نسبت به فروردین‌ماه (۱۱۲.۴ میلی‌متر)، ۸۸.۵ درصد کاهش داشته است. همچنین حجم ریزش‌های جوی در اردیبهشت‌ماه ۱۳۹۸ (۲۱.۳ میلیارد مترمکعب نسبت به ماه گذشته (۱۸۵.۲ میلیارد مترمکعب) ۸۸.۵ درصد کاهش داشته است.
همچنین حجم آب موجود مخازن سدهای کل کشور در اردیبهشت‌ماه (۱۵۲۰ میلیون مترمکعب) نسبت به ماه گذشته‌ (۸۳۷۶ میلیون مترمکعب) ۸۲ درصد کاهش داشته است. حجم آب ورودی به سدهای مخزنی کل کشور نسبت به ماه گذشته ۴۶.۷ درصد و حجم آب خروجی مخازن سدهای کل کشور نسبت به ماه گذشته ۳۲.۵ درصد کاهش داشته است.
خوش‌خیالی ترسالی نداشته باشیم!
در حالی که آمار و ارقام آبی کشور از زنده شدن منابع آبی حکایت دارد، ظاهراً همچنان مهر خشکسالی بر تقدیر کشور نقش بسته است؛ کارشناسان بر این باورند که سال‌های پرآب نباید ما را هیجان‌زده کند و باید از آب قابل برنامه‌ریزی استفاده کنیم و مصرف کنندگان باید در این مورد با یکدیگر توافق کنند. به عبارت دیگر زمانی که ترسالی رخ می‌دهد باید آب را نگه داشت و به آب برنامه‌ریزی اضافه کرد.
طبق آماری که توسط قاسم تقی‌زاده خامسی- معاون وزیر نیرو در امور آب و آبفا - اعلام شده است، مخازن سفره‌های زیر زمینی آبی کشور ۱۳۰ میلیارد مترمکعب کسری دارد و این میزان کسری با یکسال بارندگی تأمین نمی‌شوند، زیرا ما حدود ۱۰ سال خشکسالی داشتیم.
از سوی دیگر، مسؤولان بر این باورند که نمی‌توان وضعیت آب و هوا را پیش‌بینی کرد و هیچکس نمی‌تواند به صورت مستند بگوید که سال آینده خشک است یا تر و با این‌که در حال حاضر وضعیت آب در ایران مناسب است، برای سال آینده آبی ترسالی پیش‌بینی نمی‌شود. زیرا کشور ما در یک اقلیم خشک و نیمه‌خشک قرار دارد و ۶۰ درصد از سرزمین‌مان نیمه‌خشک و ۵۰ درصد آن بیابانی است و نمی‌توان سرنوشت آن را تغییر داد.
به عبارت دیگر ایران دارای سرنوشت اقلیمی خاص خود است؛ اقلیمی که یک‌سوم میانگین جهانی بارش دارد. توزیع بارش‌ها در آن به لحاظ جغرافیایی و زمانی نامتوازن است و به طور تاریخی در لیست مبتنی بر کم‌آبی اتکا کرده است. این سرنوشت اقلیمی حداقل با ابزارهای فن‌آورانه بشری امروز قابل تغییر نیست و نمی‌توان آن را به پرآبی بدل کرد.
در حالی که آمارها حاکی است متوسط مصرف آب در ایران از بیش از ۲۲۰ لیتر به ازای هر نفر در روز به ۱۵۵ لیتر کاهش پیدا کرده، مسئولان نگران این موضوع هستند که کشور امسال با خوش خیالی ترسالی ناشی از بارندگی‌ها مواجه است. بنابراین گذر از این تابستان رویکرد متفاوتی نسبت به سال‌های دیگر دارد. درواقع دست‌های بحران آب در حالی همچنان گلوی کشور را فشار می‌دهد که شاهد بسیاری از بد مصرفی‌ها در سراسر ایران هستیم. برای مثال آب شرب برای آبیاری فضای سبز، منازل، شست‌وشوی غیرمجاز و حتی به عنوان جارو استفاده می‌شود!
طبق آخرین آمار میزان بارندگی وضعیت ریزش‌های جوی (از اول مهرماه سال ۱۳۹۷ تا پایان اردیبهشت‌ماه سال ۱۳۹۸) حاکی از آن است که ارتفاع بارندگی در دریای خزر در سال آبی جاری ۴۹۹.۳، در سال آبی گذشته ۳۳۵.۴ و میانگین بلندمدت آن ۳۴۵.۴ میلیمتر بوده است. درصد اختلاف میزان بارندگی در دریای خزر نسبت به سال آبی گذشته ۴۹ میلی‌متر و میانگین بلندمدت آن ۴۵ میلی‌متر بوده است
آمارها درباره خلیج فارس و دریای عمان نشان می‌دهد ارتفاع بارندگی در این دو حوضه در سال آبی جاری ۵۳۰.۲ میلی‌متر، در سال آبی گذشته ۲۰۹ میلی‌متر و میانگین بلندمدت آن ۳۵۲.۲ میلی‌متر بوده است. درصد اختلاف بارندگی در خلیج فارس و دریای عمان نسبت به سال آبی گذشته ۱۵۴ و میانگین بلندمدت آن ۵۱ میلی‌متر بوده است.
بنا بر اعلام وزارت نیرو، همچنین دریاچه ارومیه در سال آبی جاری شاهد ارتفاع بارندگی ۴۸۱.۱ میلی‌متری، در سال آبی گذشته ۳۷۷.۲ میلی‌متری و میانگین بلندمدت ۳۱۰ میلی‌متری بوده است. درصد اختلاف میزان بارندگی در دریاچه ارومیه نسبت به سال آبی گذشته ۲۸ و میانگین بلندمدت آن ۵۵ میلی‌متر است.
اما ارتفاع بارندگی در فلات مرکزی در سال آبی جاری ۲۰۴.۸ میلی‌متر، در سال آبی گذشته ۹۷.۱ و میانگین بلندمدت آن ۱۵۴.۴ میلی‌متر بوده است. درصد اختلاف میزان بارندگی در فلات مرکزی نسبت به سال آبی گذشته ۱۱۱ و نسبت به میانگین بلندمدت ۳۳ میلی‌متر است.
ارتفاع بارندگی در حوضه آبریز مرکزی شرق در سال آبی جاری ۱۰۷.۳ در سال آبی گذشته ۴۰.۱ و میانگین بلندمدت آن ۹۷.۴ میلی‌متر است. درصد اختلاف نسبت به سال آبی گذشته در این حوضه ۱۶۸ و میانگین بلندمدت آن ۱۰ میلی‌متر است. میزان بارندگی در حوزه آبریز سرخس در سال آبی جاری ۲۷۷.۸، در سال آبی گذشته ۱۳۷.۳ و میانگین بلندمدت آن ۲۰۶.۳ میلی‌متر است. درصد اختلاف بارندگی در سرخس نسبت به سال آبی گذشته ۱۰۲ و میانگین بلندمدت آن ۳۵ میلی‌متر است.
ارتفاع بارندگی کل کشور در سال جاری در حوزه‌های آبریز اصلی ۳۲۶.۲ و در سال آبی گذشته ۱۵۵.۴ میلی‌متر است. میانگین بلندمدت نیز رقمی معادل ۲۲۹.۴ میلی‌متر را نشان می‌دهد. درصد اختلاف نیز نسبت به سال آبی گذشته ۱۰۶ و میانگین بلندمدت ۴۲ میلی‌متر است.
انتهای پیام
