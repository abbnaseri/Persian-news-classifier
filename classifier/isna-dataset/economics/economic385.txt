هر فرد حداقل ۷ حساب کاربری فعال در شبکه‌های اجتماعی دارد!
بر اساس تازه‌ترین گزارش‌های منتشر شده از سوی مؤسسه تحقیقاتی گلوبال وب ایندکس، به طور متوسط هر فرد حداقل هفت حساب کاربری فعال در شبکه‌های اجتماعی دارد.
به گزارش ایسنا، این روزها که شبکه‌های اجتماعی از محبوبیت فراوانی از سوی کاربران در سراسر جهان برخوردار شده است، بسیاری از کاربران ترجیح می‌دهند که با عضویت در سرویس‌ها، اپلیکیشن‌ها و شبکه‌های اجتماعی مختلفی از قافله عقب نیفتند و از اخبار جدید در حوزه‌های مختلف آگاه شده و اتفاقاتی که در پیرامون آنها رخ می‌دهد را رصد و پیگیری کنند.
حالا تازه‌ترین آمارهایی که از سوی مؤسسه تحقیقاتی گلوبال وب ایندکس (GlobalWebIndex ) منتشر شده است، نشان می‌دهد که بالغ بر ۹۸ درصد از مردم حداقل یک حساب کاربری در اپلیکیشن‌های پیام رسان یا شبکه‌های اجتماعی دارند و به طور کلی می‌توان گفت به طور متوسط هر فرد در جهان حدود ۷.۶ حساب کاربری یا اکانت فعال در فضای مجازی در اختیار دارد.
البته به عقیده بسیاری از کارشناسان نتایج تحقیقات و نظرسنجی‌های مذکور نمی‌تواند آنقدر مستند و قابل اتکا باشد چراکه این مؤسسه تنها حدود ۸۹ هزار نفر را از ۴۰ کشور جهان انتخاب و بررسی کرده است که در میانگین سنی ۱۶ تا ۶۴ سال قرار گرفته‌اند.
این منتقدان بر این باورند که در برخی از کشورهای فقیر همچون برخی مناطق آفریقایی و دور افتاده، برخی مردم حتی دسترسی به شبکه‌های مخابراتی و تلفن همراه نیز ندارند؛ بنابراین نمی‌توان گفت که هم اکنون بالغ بر ۹۸ درصد از مردم کل جهان حداقل یک حساب کاربری در شبکه‌های اجتماعی دارند.
برخی دیگر از کارشناسان در پاسخ به این منتقدان خاطرنشان کرده‌اند که این پژوهش نیز همچون سایر تحقیقات، با در نظر نگرفتن موارد مستثنی، در مورد اکثریت کشورها و کاربران بوده و وضعیت اتصال آنها به اینترنت و استفاده از شبکه‌های اجتماعی آنها را توصیف کرده است.
انتهای پیام
