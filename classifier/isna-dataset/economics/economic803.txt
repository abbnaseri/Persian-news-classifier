دومینوی تحریم هواوی به هم می‌ریزد
فیلیپین نیز در کنار بسیاری دیگر از کشورهای جهان به تازگی اعلام کرده است که تمایل دارد به منظور توسعه و برقراری شبکه نسل پنجم اینترنت ۵G از تجهیزات مخابراتی و ارتباطی توسعه داده شده توسط هواوی استفاده کند.
به گزارش ایسنا، بر خلاف آنکه دولت ترامپ، ریاست جمهوری ایالات متحده آمریکا در طول یک سال اخیر هواوی را به شدت تحت فشارهای سیاسی و تجاری قرار داده و سعی کرده بسیاری از متحدانش از جمله کانادا، استرالیا، نیوزلند، ژاپن و بسیاری دیگر از کشورهای اروپایی را متقاعد کند تا تحت تأثیر نگرانی‌های امنیتی و احتمال جاسوسی از اطلاعات خصوصی و حریم شخصی کاربران از ادامه فعالیت با این شرکت بزرگ چینی صرف نظر کنند، بسیاری از کشورها مزایای همکاری با هواوی را به معایب آن ترجیح داده و اعلام کرده‌اند که مجوز فعالیت و قرارداد با آن را صادر خواهند کرد.
این در حالیست که بسیاری دیگر از کشورهای اروپایی و آسیایی تصمیم گرفته‌اند این نگرانی‌های بی دلیل آمریکا را نادیده گرفته و با استفاده از تجهیزات توسعه داده شده توسط هواوی به توسعه و برقراری شبکه نسل پنجم اینترنت ۵G بپردازند چرا که به تعویق افتادن راه‌اندازی این نسل از شبکه اینترنت همراه می‌تواند تبعات منفی جبران ناپذیری را برای کشورهای مختلف جهان بوجود بیاورد و آنها را با خطر عقب ماندن از سایر کشورهای پیشرفته جهان مواجه خواهد ساخت.
بر اساس گزارشی که در جاکارتا پست آمده است، حالا بزرگترین اپراتور مخابراتی فیلیپین به تازگی اعلام کرده است که در نظر دارد با بهره‌گیری از تجهیزات هواوی برای برقراری شبکه ۵G زیرساخت‌های لازم برای راه‌اندازی نسل پنجم اینترنت را توسعه دهد. این در حالیست که بسیاری دیگر از کشورهای اروپایی و آسیایی نیز در مدت اخیر اعلام کرده‌اند که نیازی به تحریم فعالیت هواوی نخواهد بود و آنها تمایل دارند که به همکاری و قرارداد با این غول تکنولوژی چینی ادامه دهند.
پیش‌تر نیز کارشناسان و تحلیلگران بازارهای فناوری اعلام کرده بودند که به احتمال زیاد کشورهای متعددی به این علت که ایالات متحده آمریکا از دلایل و مستندات کافی برخوردار نیست، نگرانی‌های امنیتی کاخ سفید را نادیده خواهند گرفت و از آنجایی که استفاده از تجهیزات توسعه داده شده توسط هواوی و همچنین قرارداد با این شرکت چینی بزرگ برای برقراری شبکه ۵G صرفه اقتصادی بسیار بیشتری برای آنها دارد، به همکاری با بزرگترین اپراتور فعال در این حوزه ادامه خواهند داد.
هواوی که بدون شک بزرگترین اپراتور مخابراتی و توسعه دهنده تجهیزات اینترنتی در جهان به شمار می‌رود، در کشورهای متعددی اقدام به ارائه خدمات و توسعه تجهیزات لازم برای برقراری شبکه نسل پنجم اینترنت ۵G کرده اما با توجه به اعمال تحریم‌های جدید از سوی کاخ سفید و تلاش دولت آمریکا برای متقاعد کردن متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی همچون انگلستان، هلند و آلمان، به نظر می‌رسد که توسعه شبکه ۵G بجای اینکه راهگشا باشد، جلوی تصمیم‌گیری سریع و پیشرفت کشورهای مختلف به سمت و سوی راه‌اندازی جدیدترین نسل از شبکه‌های اینترنتی و مخابراتی را گرفته و در حقیقت، جهان را به دو قطب مخالف تقسیم کرده است.
چندی پیش بود که اخبار متعددی مربوط به تصمیم دولت‌های مختلف برای همکاری و عدم همکاری با هواوی منتشر شد که نشان می‌داد کشورهای جهان تحت‌تأثیر تشدید نگرانی‌های امنیتی و همچنین اعمال تحریم و محدودیت‌های جدید آمریکا علیه این شرکت چینی تصمیم گرفتند قراردادهای همکاری خود را برای توسعه شبکه اینترنت ۵G لغو کنند.
انتهای پیام
