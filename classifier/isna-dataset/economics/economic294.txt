بلاتکلیفی متقاضیان ورود به حوزه ارز دیجیتال
در حالی‌ که استخراج ارز دیجیتال از طرفی به عنوان یک صنعت شناسایی شده، برخی نهادها در کشور استفاده از آن را ممنوع اعلام کردند و این موضوع، بلاتکلیفی متقاضیان ورود به این حوزه را موجب شده است.
به گزارش ایسنا، زمانی که سال گذشته موضوع ارز دیجیتال در ایران جریان یافته بود، بانک مرکزی اعلام کرد «به‌کارگیری ابزار بیت کوین (Bit Coin) و سایر ارزهای مجازی در تمام مراکز پولی و مالی کشور ممنوع است.» این در حالی است که پیش از آن وزارت ارتباطات از پیاده‌سازی آزمایشی اولین ارز دیجیتالی کشور توسط پست‌بانک و عرضه به نظام بانکی برای تأیید خبر داده و البته وزارت صنعت نیز استخراج ارز مجازی را به عنوان یک صنعت اعلام کرد.
در این راستا نسترن محسنی - معاون بررسی‌های فنی و صدور پروانه سازمان تنظیم مقررات و ارتباطات رادیویی- در اینستاگرام نوشت: این روزها بسیار بحث ماینرها و ماینینگ‌ها داغ شده و در این گیر و دار شاید در برخی موارد به درستی و در برخی قضاوت‌ها از سر بی‌اطلاعی، خرده‌هایی به رگولاتورها گرفته می‌شود. در این راستا به نظرم رسید که مطلبی را که چندی قبل در توئیتر گفتم را اینجا نیز باز نشر کنم، چراکه جای خالی این موضوع زیاد حس می‌شود.
بلاتکلیفی برای ورود به حوزه ارز دیجیتال
وی در ادامه توضیح داد: در حالی‌که استخراج ارز دیجیتال از سوی برخی بزرگان، یک صنعت شناسایی می‌شود، از سوی برخی نهادها ممنوع اعلام شده و همچنان متقاضیان ورود به این حوزه در بلاتکلیفی هستند. ‏ظاهرا هر زمان که به مباحثی که نیازمند رگولاتوری مشارکتی است، می‌رسیم، بر تاخیرها افزوده می‌شود.
 ‏محسنی هم‬‌چنین خاطرنشان کرد: مدت‌هاست که مقتضیات زمانه حکم می‌کند نشست تنظیم‌گرهای بخشی به صورت منظم برای مباحث چند وجهی / بخشی شکل بگیرد، اما شاهدیم که در برخی بخش‌ها حتی هنوز رگولاتوری شکل نگرفته است.‏ مفاهیم نسبتاً جدیدی را که در پس خود دنیایی کار نهفته دارد، جدی بگیریم.
فعلاً دست نگه دارید
البته پیش از این سیدابوالحسن فیروزآبادی - دبیر شورای عالی فضای مجازی - در گفت‌وگو با ایسنا درباره تصمیماتی که در حوزه استفاده از این ارزها و ورود به این حوزه گرفته شده اظهار کرده بود: ما در مرکز ملی فضای مجازی در حال بررسی این موضوع هستیم و به طور مفصل جلسات مشترکی با بانک مرکزی داریم.
البته فیروزآبادی ورود به عرصه ارزهای دیجیتال مانند بیت‌کوین که هنوز توسط مسؤولان بانکی تأیید نشده‌اند را توصیه نکرده و بیان کرده بود: به دلیل اینکه روی زنجیره بازار ارز مجازی در کشور هیچ‌گونه کنترل و مدیریتی وجود ندارد و در حقیقت صراف‌هایی که به این فعالیت مبادرت می‌کنند، مجوز ندارند نظر و توصیه‌مان به مردم این است که به هیچ وجه فعلاً وارد این فضا نشوند تا سیاست و مقررات خود را در این حوزه اعلام کنیم.
به نظر می‌رسد انفعال در زمینه‌ی قانون‌گذاری حوزه ارز دیجیتال، موجب می‌شود کسانی که قصد وارد شدن به این حوزه را دارند، به نوعی با سردرگمی روبه‌رو شوند. اگر در برخی از کشورها به صورت رسمی وارد کردن بیت‌کوین و سایر ارزهای دیجیتال را به معاملات خود پذیرفته‌اند و یا برخی دیگر استفاده از این ارزها را غیرقانونی اعلام کرده‌اند، وقت آن است که تصمیم قطعی برای رگولاتوری این حوزه در کشور گرفته شود تا کسانی که علاقه‌مند به ورود به حوزه ارزهای دیجیتال هستند هم تکلیف خود را بدانند.
انتهای پیام
