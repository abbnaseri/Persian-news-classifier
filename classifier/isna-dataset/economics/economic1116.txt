عرضه گوشی تاشوی هواوی به تعویق افتاد 
هواوی عرضه گوشی هوشمند تاشو مجهز به صفحه نمایش انعطاف پذیر خود را به تعویق انداخت.
به گزارش ایسنا، با توجه به تشدید نگرانی‌های امنیتی و اعمال محدودیت‌های جدید علیه هواوی، به نظر می‌رسد که این شرکت چینی تصمیم گرفته است که تا زمانی که اوضاع تجارت و همکاری با سایر شرکت‌ها و کشورهای جهان وخیم است، دست نگه دارد و اقدام جدیدی انجام ندهد، چراکه به گفته کارشناسان و تحلیلگران فعال در حوزه فناوری بر این باورند که احتمال دارد این شرکت بزرگ چینی سرانجام با دولت ترامپ به توافق خواهد رسید و تمامی موانع و مشکلات موجود برای فروش محصولاتش و همچنین همکاری با شرکت‌های مختلف برطرف خواهد شد.
بدین ترتیب هواوی قصد دارد که فعلاً از عرضه گوشی هوشمند تاشو مجهز به صفحه نمایش انعطاف پذیر خود یعنی میت ایکس (Mate X) خودداری کند تا متحمل ضرر و زیان‌های گسترده و عدم استقبال و فروش قابل قبول در بازارهای کشورهای مختلف نشود.
از طرفی دیگر، تجربه نه چندان موفقیت‌آمیز گوشی تاشوی سامسونگ، گلکسی فولد، نیز موجب شده است هواوی عرضه و فروش رسمی محصول جدید و گوشی تاشوی خود را تا ماه سپتامبر سال جاری میلادی به تعویق بیندازد.
یکی از مقامات هواوی در گفت‌وگویی با گزارشگر شبکه CNBC از عدم تمایل هواوی به مخاطره بر سر فروش محصول جدید و سودآوری سخن گفت و تاکید کرد که این شرکت تصمیم گرفته است محتاطانه عمل کند.
حدود یک سال است که غول‌های تکنولوژی همچون سامسونگ و هواوی از برنامه‌های خود برای معرفی و عرضه گوشی‌های هوشمند تاشو و انعطاف‌پذیر خبر داده‌اند.
هواوی یکی از نخستین شرکت‌های تولیدکننده موبایلی بود که اعلام کرد به تولید و توسعه گوشی هوشمند تاشو مجهز به صفحه نمایش انعطاف پذیر خواهد پرداخت.
از آنجا که بازار گوشی‌های هوشمند به مرحله اشباع رسیده و شرکت‌های سازنده نیز با معرفی و افزودن قابلیت‌های جدید، دیگر نمی‌دانند باید برای جلب مشتریان بیشتر و رضایت طرفدارانشان چه کار کنند، به سمت گوشی‌های هوشمند تاشو و منعطف روی آورده‌اند تا شاید بتواند بازار راکد و بی تلاطم را رونق بخشد و تحولات عظیم و قابل توجهی را برای کاربران و شرکت‌های تولیدکننده موبایل به ارمغان بیاورد.
انتهای پیام
