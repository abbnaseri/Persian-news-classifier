رکوردشکنی‌های بورس متوقف شد
در حالی که در روزهای گذشته شاخص‌های بازار سرمایه هر روز رکوردشکنی می‌کردند امروز شاخص اصلی با بیش از ۲۰۰۰ واحد کاهش مواجه شد.
به گزارش ایسنا، در هفته گذشته فعالان بازار سرمایه شاهد رشد مداوم قیمت سهم‌ها در بورس و فرابورس ایران بودند اما سه روز است قیمت‌ها روند اصلاحی به خود گرفته و متعاقب آن شاخص‌های بازار سهام در حال کاهش است.
شاخص کل بازده نقدی و قیمتی بورس تهران امروز ۲۲۶۸ واحد کاهش یافت و در تراز ۲۳۴ هزار و ۸۷۹ واحدی ایستاد. شاخص کل هم وزن نیز با ۸۸۹ واحد کاهش در تراز ۵۶ هزار و ۲۶۱ قرار گرفت.
در عین حال شاخص آزاد شناور با ۲۳۵۴ واحد کاهش عدد ۲۶۴ هزار و ۷۹۷ را تجربه کرد و شاخص بازار اول و بازار دوم هر کدام به ترتیب ۱۱۱۹ و ۷۰۲۸ واحد کاهش یافتند.
صنایع پتروشیمی خلیج فارس، شرکت ارتباطات سیار ایران و سرمایه گذاری نفت، گاز و پتروشیمی تأمین هر کدام به ترتیب ۳۸۰،۲۲۳ و ۱۶۷ واحد تأثیر کاهشی روی شاخص‌های بازار داشتند. در عین حال ملی صنایع مس ایران، پتروشیمی خارک و سرمایه گذاری گروه توسعه ملی هر کدام به ترتیب ۲۰۹، ۱۵۲ و ۸۳ واحد تأثیر افزایشی روی شاخص‌های بازار داشتند.
خودرویی‌ها با معامله بیش از ۹۰۰ میلیون سهم و اوراق مالی ارزش معاملات ۱۷۳ میلیارد و ۳۰۰ میلیون تومان را به خود اختصاص دادند. به این ترتیب این گروه بیشترین ارزش معاملات را امروز را از آن خود کرد. در این گروه نماد سایپا با صف خرید رو به رو شد و توانست در قیمت پایانی بیش از ۴.۷ درصد رشد را تجربه کند. این نماد تأثیر افزاینده روی شاخص‌های بازار داشت. در عین حال نماد ایران خودرو در قیمت پایانی حدود یک درصد کاهش یافت.
در گروه محصولات شیمیایی نیز بیش از ۱۶۲ میلیون سهم جابجا شد که ارزش معاملات آن به رقم ۱۳۰ میلیارد سهم و اوراق مالی رسید. در این گروه که پس از خودرویی‌ها دومین گروه باارزش بالای معاملات امروز بودند بیشترین سهم‌ها با کاهش قیمت روبرو شد.
بانک‌ها نیز شاهد معامله ۹۰۴ میلیون سهم و اوراق مالی به ارزش حدود ۸۰۰ میلیارد تومان بودند. تعدادی از نمادهای این گروه با صف فروش رو به رو شدند و کاهش قیمت را تجربه کردند.
ارزش معاملات بورس تهران در مجموع به ۱, ۱۴۶ میلیارد تومان رسید و حجم معاملات آن رقم ۳.۴ میلیارد سهم و اوراق مالی را تجربه کرد.
آیفکس نیز با حدود ۵۶ واحد کاهش تراز ۳۰۰۰ واحدی را ترک کرد و به رقم ۲۹۷۸ رسید. ارزش معاملات این بازار عدد ۶۹۶ میلیارد تومان را تجربه کرد و حجم معاملات به رقم ۱.۲ میلیارد سهم و اوراق مالی رسید.
انتهای پیام
