چین برای نخستین بار اجازه ورود شرکت‌های خارجی به بورسش را داد
شرکت های انگلیسی به عنوان نخستین مهمانان خارجی وارد بورس شانگهای خواهند شد.
به گزارش ایسنا به نقل از شین هوا، فیلیپ هاموند، وزیر خزانه داری انگلیس میزبان هو چون هوا، معاون نخست وزیر چین بود تا رسماً آغاز به کار یک بورس جدید مشترک را اعلام کند. با توافق دو کشور برای نخستین بار در تاریخ چین اجازه ورود شرکت‌های خارجی به بورس چین برای عرضه سهام خود داده می‌شود و شرکت‌های انگلیسی نخستین شرکت‌های خارجی خواهند بود که می‌توانند سهام خود را در خاک اصلی چین عرضه کنند.
بورس مشترک لندن و شانگهای که برای راه اندازی آن چهار سال مذاکره صورت گرفته است شرکت‌های انگلیسی و چینی را قادر می‌سازد که به صورت دوجانبه اقدام به عرضه سهام خود در بازار بورس لندن و شانگهای کنند. البته ورود به این بورس برای جذب سرمایه در حال حاضر برای همه شرکت‌ها ممکن نیست و آنها باید تاییدیه های لازم را کسب کنند.
انگلیس اعلام کرده است تنها شرکت‌های دارای ارزش بیش از ۲۰ میلیارد یوان (۲.۹ میلیارد دلار) اجازه عرضه سهام خود در بورس لندن را دارند و این مساله بدان معنا است که ۲۶۰ شرکت از ۱۵۰۰ شرکت حاضر در بورس شانگهای واجد شرایط برای عرضه سهام خود در لندن هستند. شرکت چینی "هوآتای" نخستین شرکتی بود که سهام خود را در لندن عرضه کرد.
راه اندازی سیستم جدید به عنوان گامی برای توسعه روابط مالی بین انگلیس با دومین اقتصاد بزرگ جهان تلقی می‌شود که به ویژه با توجه به در پیش بودن مهلت زمانی مقرر برای خروج این کشور از اتحادیه اروپا اهمیت دارد.
مدیران بورسی چین که امسال شاهد یکی از بدترین عملکردهای بورس این کشور در سال‌های اخیر بوده‌اند دستیابی به سطح ۱۷ تریلیون دلاری تا سال ۲۰۳۰ را هدف گذاری کرده‌اند. هاموند پیش‌تر در ماه آوریل از تمایل شرکت‌های انگلیسی برای توسعه فعالیت‌هایشان در چین و ایفای نقش پررنگ‌تر در طرح جاده و کمربند این کشور خبر داده بود.
انتهای پیام
