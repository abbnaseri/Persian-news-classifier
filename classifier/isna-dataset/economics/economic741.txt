به صندوق‌های سرمایه‌گذاری مراجعه کنید
مدیر نظارت بر بورس‌های سازمان بورس با اشاره به لزوم تحلیل سرمایه‌گذاری در بورس گفت: افرادی که با بازار سرمایه آشنایی کافی ندارند نباید به طور مستقیم در این بازار سرمایه‌گذاری کنند؛ آن‌ها می‌توانند به صندوق‌های سرمایه‌گذاری مراجعه کنند.
محسن خدابخش در گفت‌وگو با ایسنا، درباره لزوم تحلیل بازار سهام قبل از اقدام به خرید یا فروش، اظهار کرد: افرادی که قصد دارند در بازار سرمایه سرمایه‌گذاری کنند واقعاً مطالعه داشته باشند. این طور نباشد که افراد سرمایه خود را بدون مطالعه و آگاهی سرمایه‌گذاری کنند.
وی با بیان اینکه اعتماد به بازار سرمایه نقش مهمی را در فرهنگ‌سازی سرمایه‌گذاری ایفا می‌کند، ادامه داد: افرادی که با بازار سرمایه آشنایی کافی ندارند نباید به طور مستقیم در این بازار، سرمایه گذاری کنند. حتی اگر کسانی که سرمایه‌گذاری کلان می‌کنند اگر با بازار سرمایه آشنایی کافی ندارند به نفع‌شان است با استفاده از مکانیزم‌های غیرمستقیم در بازار سرمایه سرمایه‌گذاری کنند. علیرغم اینکه سرمایه‌گذاران باید هم تحلیل تکنیکال بدانند هم تحلیل بنیادی، ولی تحلیل بنیادی به مدیریت سرمایه‌ها در بلند مدت کمک بیشتری می‌کند.
مدیر نظارت بر بورس‌های سازمان بورس با اشاره به اینکه افراد باید با تحلیل وارد بازار سرمایه شوند، گفت: وقتی که موضوع بازار پایه پیش آمد مشخص شد که خیلی‌ها فرق بین شرکتی که در فرابورس پذیرفته شده و شرکتی که پذیرفته نشده قائل نیستند. حتی شاید عده‌ای با مفاهیم EPS و P/E آشنایی نداشته باشند که جزو مفاهیم اولیه است.
خدابخش در پاسخ به اینکه آیا اختیار معاملات می‌تواند رونق بیشتری داشته باشند؟ اظهار کرد: در بازار سرمایه همه دنبال سود هستند. تجربه نشان می‌دهد کسانی که سه - چهار ماه پیش یک سهامی را خریده بودند سودهای خوبی عایدشان شد.
وی ادامه داد: در آن مقطع هم خریدار اختیار خرید و هم فروشنده اختیار خرید سود کردند، این می‌تواند بیشترین تشویق برای افراد باشد که از این ابزار استفاده کنند.
مدیر نظارت بر بورس‌های سازمان بورس در پاسخ به اینکه راه‌اندازی ابزارهایی همچون وارانت و فروش استقراضی به کجا رسید؟ گفت: فروش تعهدی همان کارکردهای فروش استقراضی را دارد و امسال این ابزار را خواهیم داشت مسائل شرعی در آن لحاظ شده است. همچنین وارانت مطرح شده که آن را نوع خاصی از اختیارات تلقی کردند در این خصوص هم نیاز به مطالعات بیشتری است.
به گزارش ایسنا، از ابتدای سال ۱۳۹۸ قیمت سهم‌ها در بورس و فرابورس ایران با رشد فزاینده‌ای مواجه شده و شاخص‌های بازار سرمایه بارها کانال‌شکنی کرده‌اند. در پی این اتفاق که بیشتر ناشی از افزایش قیمت دلار است ارزش و حجم معاملات بازار سرمایه رشد قابل توجهی داشته و افراد نا آشنا با بازار سهام به طور مستقیم در این بازار وارد شدند که این اتفاق سبب شده علیرغم روند افزایشی شاخص‌های بازار سرمایه، برخی از این عده با زیان مواجه شوند.
انتهای پیام
