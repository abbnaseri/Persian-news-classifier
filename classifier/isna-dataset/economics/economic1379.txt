‏افزایش قیمت نفت درپی احتمال تمدید توافق اوپک
قیمت نفت روز دوشنبه تحت تاثیر مواضع عربستان سعودی که اعلام کرد اوپک و روسیه محدودیت عرضه در سطح فعلی را حفظ خواهند کرد و انصراف آمریکا از وضع تعرفه بالاتر روی واردات کالاهای مکزیکی، افزایش پیدا کرد.
به گزارش ایسنا، بهای معاملات آتی نفت برنت با ۳۲ سنت یا ۰.۵ درصد افزایش، به ۶۳.۶۱ دلار در هر بشکه رسید.
بهای معاملات آتی نفت وست تگزاس اینترمدیت آمریکا ۳۳ سنت یا ۰.۶ درصد افزایش یافت و به ۵۴.۳۲ دلار در هر بشکه رسید.
با وجود افزایش قیمت‌ها در معاملات روز جاری، معامله گران می‌گویند نگرانی‌ها نسبت به سلامت اقتصاد جهانی و تأثیر آن روی تقاضا برای انرژی، روی بازار نفت تأثیر منفی گذاشته است.
به گفته هان تان، تحلیلگر شرکت FXTM، بهای معاملات نفت برنت پس از اینکه وزیر انرژی عربستان سعودی ابراز اطمینان کرد تولیدکنندگان اوپک پلاس به برنامه کاهش تولید در نیمه دوم سال ۲۰۱۹ ادامه می‌دهند، به روند افزایشی ادامه داد.
خالد الفالح - وزیر انرژی عربستان سعودی - که برای شرکت در یک کنفرانس اقتصادی به روسیه سفر کرده بود، اظهار کرد: کشورهای عضو اوپک و متحدانشان باید توافق کاهش تولید را تمدید کنند. وی گفت: اوپک به توافق نزدیک شده است اما مذاکرات بیشتری با کشورهای غیر اوپک که در این توافق مشارکت کرده‌اند باید انجام شود.
اوپک و برخی از تولیدکنندگان غیراوپک شامل روسیه که به اوپک پلاس معروف هستند از ابتدای سال ۲۰۱۹ دور جدیدی از کاهش تولید به میزان ۱.۲ میلیون بشکه در روز را با هدف تقویت قیمت‌ها اجرا کردند. این تولیدکنندگان قرار است روزهای ۲۵ و ۲۶ ژوئن (۴ و ۵ تیر) برای بازنگری سیاست تولید خود دیدار کنند. طبق برخی گزارش‌ها، نشست بعدی اوپک و غیراوپک که برای روزهای ۲۵ و ۲۶ ژوئن برنامه‌ریزی شده ممکن است به درخواست روسیه به اوایل ژوئیه موکول شود.
استفن اینس از شرکت وانگارد مارکتس اظهار کرد: بازارهای سهام قوی‌تر نیز از بهای معاملات نفت حمایت کرده‌اند. با جلوگیری از وقوع جنگ تجاری آمریکا و مکزیک و عدم ارسال شوک‌های منفی از نشست سران گروه جی ۲۰، روند صعودی شاخص‌های نفت ممکن است ادامه پیدا کند.
بر اساس گزارش رویترز، بازارهای سهام روز دوشنبه پس از توافق میان آمریکا و مکزیک برای مقابله با موج مهاجرت غیرقانونی از آمریکای مرکزی و لغو تعرفه‌های بالاتر آمریکا روی واردات کالاهای مکزیکی، صعود کردند.
انتهای پیام
