سیب‌زمینی ارزان نشد


سیب‌زمینی همچنان در میدان مرکزی میوه و تره‌بار و عمده‌فروشی‌ها از ۵۰۰۰ تا ۷۰۰۰ تومان و در خرده‌فروشی‌ها و مغازه‌های سطح شهر از ۷۰۰۰ تا ۱۰ هزار تومان فروخته می‌شود و قیمت‌ها تغییری نکرده است.


قیمت سیب‌زمینی در بازار در ماه‌های گذشته با نوسانات بسیاری روبرو بود به گونه‌ای که از کیلویی حدود ۳۰۰۰ تا حدود ۵,۰۰۰ تومان در میادین و عمده‌فروشی در روزهای ابتدایی امسال پس از تعطیلات نوروزی به کیلویی ۵۰۰۰ تا ۷,۰۰۰ تومان در این روزها رسیده است و در خرده‌فروشی نیز قیمت سیب‌زمینی که طی هفته گذشته تا کیلویی ۱۰ هزار تومان افزایش یافته، هنوز هیچ تغییری نکرده است.
در این رابطه اسدالله کارگر - رئیس اتحادیه فروشندگان میوه و سبزی - به ایسنا گفت: قیمت سیب‌زمینی در بازار هیچ تغییری نسبت به هفته گذشته نکرده است و هم‌اکنون کیلویی ۵,۰۰۰ تومان تا ۷,۰۰۰ تومان در میدان مرکزی میوه و تره‌بار عرضه می‌شود و از نظر قانونی فروشندگان میوه می‌توانند تا ۳۵ درصد سود منطقی روی این نرخ‌ها اضافه کرده و سپس آن را بفروشند.
وی افزود: یکی از عمده‌ترین دلایل افزایش قیمت سیب‌زمینی، صادراتی است که طی هفته‌های گذشته مجدداً از سوی وزارت صنعت، معدن و تجارت آزاد شده است و امروز با وجود اینکه کمبودی در بازار وجود ندارد و مشاهده نمی‌شود، قیمت این محصول بالا است.
رئیس اتحادیه فروشندگان میوه و سبزی تاکید کرد: اگرچه به هیچ وجه با ممنوع شدن صادرات سیب‌زمینی موافق نیستیم اما باید صادرات این محصول و ارزآوری آن به‌گونه‌ای انجام شود که اینگونه در بازار تنش ایجاد نکند و مردم بتوانند سیب‌زمینی را با قیمت مناسب تهیه کنند.
این وضعیت در حالی است که با وجود اینکه قیمت سیب‌زمینی در بازار همچنان روی کیلویی ۷۰۰۰ تا ۱۰ هزار تومان باقیمانده و کاهش نیافته است، دستگاه‌های متولی هنوز هیچ تصمیم جدیدی پس از لغو ممنوعیت صادرات این محصول که از سوی وزارت صنعت، معدن و تجارت و گمرک اتخاذ شده است، نگرفته‌اند.
انتهای پیام
