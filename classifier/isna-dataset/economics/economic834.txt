طلای جهانی رکورد ۱۴۰۰ دلار را شکست
قیمت طلا در معاملات روز جمعه بازار جهانی تحت تأثیر احتمال کاهش نرخ‌های بهره از سوی بانک مرکزی آمریکا که افت دلار را به همراه داشت، بیش از ۱.۵ درصد صعود کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۱.۲ درصد افزایش یافت و به ۱۴۰۴ دلار و ۳۵ سنت رسید.
در بازار معاملات آتی آمریکا، هر اونس طلا با ۰.۹ درصد افزایش، به ۱۴۰۸ دلار و ۹۰ سنت رسید.
بانک مرکزی آمریکا روز چهارشنبه اعلام کرد آماده است با ریسک‌های رو به رشد برای اقتصاد داخلی مقابله کند و با توجه به رشد تنش‌های تجاری و نگرانی‌های فزاینده نسبت به پایین ماندن فشارهای تورمی، کاهش نرخ‌های بهره را از ماه آینده آغاز می‌کند.
کاهش نرخ‌های بهره هزینه نگهداری طلا که سوددهی ندارد را کاهش می‌دهد و جذابیت سرمایه گذاری در این فلز ارزشمند را تقویت می‌کند و همزمان با ضعیف کردن ارزش دلار، خرید این فلز ارزشمند برای خریداران غیرآمریکایی ارزان‌تر می‌شود.
بر اساس گزارش رویترز، با وجود این که بانک مرکزی آمریکا در نشست هفته جاری خود نرخ‌های بهره را بدون تغییر گذاشت اما تغییر انتظارات بازار در خصوص سیاست پولی بانک مرکزی آمریکا، باعث افت ارزش دلار و بازده اوراق خزانه آمریکا شده است.
دلار در مسیر کاهش هفتگی در برابر ارزهای رقیب قرار دارد و بازده اوراق خزانه ۱۰ ساله آمریکا برای نخستین بار در بیش از دو سال و نیم گذشته به پایین ۲ درصد سقوط کرده است.
عامل دیگری که از افزایش قیمت طلا حمایت کرد تشدید تنش‌ها در خاورمیانه پس از سرنگونی یک پهپاد متجاوز آمریکایی از سوی ایران بود. بهای معاملات طلا از ابتدای هفته جاری تاکنون حدود ۵ درصد و از ابتدای سال ۲۰۱۹ تاکنون حدود ۱۰ درصد رشد کرده است.
در بازار سایر فلزات ارزشمند، هر اونس نقره برای تحویل فوری ۰.۳ درصد صعود کرد و به ۱۵ دلار و ۴۳ سنت رسید. هر اونس پلاتین برای تحویل فوری ۱.۱ درصد افزایش یافت و به ۸۱۱ دلار و ۸ سنت رسید. هر اونس پالادیم برای تحویل فوری با یک درصد افزایش، ۱۴۹۲ دلار و ۸۲ سنت معامله شد.
انتهای پیام
