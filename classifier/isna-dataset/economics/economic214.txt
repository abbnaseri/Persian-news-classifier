ابراز امیدواری سفیر استرالیا به توسعه اقتصادی ایران
سفیر استرالیا در ایران معتقد است که ایران با توجه به شرایط جغرافیایی و اقتصادی ایران در منطقه خاورمیانه، ظرفیت قابل توجهی برای تبدیل شدن به یکی از قدرت‌های اقتصادی خاورمیانه را دارد.
به گزارش ایسنا، ایان بیگز عصر امروز چهارشنبه در همایش همکاری‌های اقتصادی ایران و استرالیا در اتاق بازرگانی ایران، اظهار کرد: با توجه به تجربه چهار دهه حضور خود در خاورمیانه معتقد هستم با وجود آنکه کشورهای این منطقه در بازه زمانی پنج ساله پیش رو همچنان با برخی مشکلات دست و پنجه نرم می‌کنند اما امکان بهبود برخی زیرساخت‌های اقتصادی وجود خواهد داشت.
به گفته وی، افزایش دما، کمبود منابع آب، فعال شدن سیستم‌های نمکزدا و تداوم استخراج نفت و گاز اصلی‌ترین ویژگی‌هایی هستند که اقتصاد خاورمیانه در پنج ساله آینده با آنها روبه‌رو خواهد بود.
سفیر استرالیا در ایران با بیان اینکه پیش‌بینی می‌شود با وجود تمام مشکلات سیاسی و عقیدتی در سال‌های پیش‌رو بسیاری از دولت‌های خاورمیانه یک ثبات نسبی را تجربه کنند، توضیح داد: آنچه که در سال‌های گذشته با عنوان بهار عربی اتفاق افتاد، نشان داد که حتی گاهی امکان دارد مبارزه مردم برای رسیدن به خواسته‌هایشان به یک حرج و مرج منجر شود که قطعاً به صلاح هیچ‌یک از کشورها نخواهد بود.
بیگز با اشاره به رشد صنعت گردشگری در منطقه خاورمیانه، تصریح کرد: تاریخ نشان می‌دهد که بسیاری از کشورهای خاورمیانه نگاه چندان مثبتی به آمدن گردشگران نداشته‌اند اما در سال‌های اخیر با رشد و توسعه صنعت هوایی و تبدیل شدن تعدادی از فرودگاه‌های خاورمیانه به مراکز پروازهای جهانی این ماجرا وارد فازهای جدیدی شده‌اند.
وی ادامه داد: در این زمینه ایران نیز باید ورودی جدی داشته باشد زیرا چه از نظر ظرفیت و چه از نظر فراهم بودن پذیرش مهمانان خارجی شرایط خوبی دارد.
سفیر استرالیا در ایران با اشاره به سابقه تاریخی و مهم ایران در منطقه خاورمیانه توضیح داد: با وجود محدودیت‌هایی که اقتصاد ایران با آنها روبه‌رو است ما معتقدیم که این کشور با توجه به جمعیت، وسعت جغرافیایی و توانایی‌هایی که در حوزه نفت و گاز و جمعیت تحصیل‌کرده دارد، در خاورمیانه نقش مهمی خواهد داشت.
وی در پایان با ابراز امیدواری نسبت به دستیابی ایران به اهداف اقتصادی خود به بیتی از حافظ اشاره کرد و گفت: ما معتقدیم ایران توانایی جدی در زمینه‌های اقتصادی دارد و حضور ما در ایران نیز نشان می‌دهد که ما به تداوم همکاری‌ها امیدواریم. از این رو شاید در رابطه با آینده ایران باید به این بیت شعر اشاره کرد که «یوسف گم گشده باز آید به کنعان غم مخور / کلبه احزان شود روزی گلستان غم مخور».
انتهای پیام
