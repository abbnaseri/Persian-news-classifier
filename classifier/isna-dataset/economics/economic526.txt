آغاز پرداخت غرامت به خریداران نفت آلوده روسیه
مکانیزم روسیه برای جبران خسارت شرکت‌های نفتی که از نفت آلوده این کشور خسارت دیده‌اند برای همه تولیدکنندگان نفت مشابه خواهد بود و با توافق با قزاقستان، آغاز شده است.
به گزارش ایسنا، خبرگزاری ریا به نقل از شرکت خط لوله ترانس نفت روسیه اعلام کرد این مکانیزم جهانی خواهد بود.
در این بین، منابع صنعتی آگاه اظهار کردند روسیه موافقت کرده است به قزاقستان نرخ ثابت بابت هر بشکه نفت آلوده پرداخت کند. این نخستین توافق در نوع خود است و می‌تواند به عنوان الگویی برای توافق‌های مشابه از جمله توافق با خریداران غربی نفت روسیه مورد استفاده قرار بگیرد.
جریان نفت روسیه در اواخر آوریل در چندین مسیر ترانزیت به مواد شیمیایی خطرناکی آلوده شد. حدود ۷۰۰ هزار تن نفت قزاقستان نیز که از طریق روسیه قرار بود صادر شود گرفتار این بحران شد.
منابع آگاه به رویترز اظهار کردند که شرکت ترانس نفت روسیه تحت یک توافق مقدماتی، پذیرفته است نرخ ثابتی برای نفت آلوده به شرکت خط لوله کازترانس اویل یا تولیدکنندگان نفت قزاقستان پرداخت کند.
این منابع آگاه که به دلیل محرمانگی موضوع مایل نبودند نامشان فاش شود، اظهار کردند که این توافق هفته آینده نهایی می‌شود.
شرکت کازترانس اویل از توافق با ترانس نفت برای جبران سهم قزاقستان از نفت اورال آلوده خبر داد اما به جزئیات مکانیزم محاسبه پیشنهاد شده یا مبلغی که پرداخت خواهد شد اشاره نکرد.
بر اساس گزارش رویترز، حداکثر پنج میلیون تن نفت آلوده به مواد شیمیایی به خط لوله دروژبا و بندر اوست لوگا راه پیدا کرد و صادرات نفت روسیه را با بحران روبرو ساخت.
توافق با قزاقستان به دقت از سوی تولیدکنندگان نفت روس‌نفت و سورگوت روسیه که به دنبال دریافت خسارت هستند دنبال می‌شود. این شرکت‌ها باید به نوبه خود بابت نفت آلوده به بازرگانان و شرکت‌های نفتی بزرگ غربی خسارت پرداخت کنند.
منابع آگاه گفته‌اند ترانس نفت توافق جبران خسارت جداگانه‌ای با شرکت‌های روس‌نفت و سورگوت خواهد داشت.
انتهای پیام
