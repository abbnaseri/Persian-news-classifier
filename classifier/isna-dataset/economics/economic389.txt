ضد و نقیض‌های واگذاری سرخابی‌ها 
با اینکه ماه‌ها از مصوبه جدید هیات وزیران برای واگذاری استقلال و پرسپولیس می‌گذرد، ظاهرا هنوز مسئولان امر در این مورد به اتفاق نظر نرسیده‌اند، چراکه اطلاعات متفاوت و بعضا و متناقض از نحوه قیمت‌گذاری و واگذاری این دو باشگاه اعلام می‌شود.
به گزارش ایسنا، از سال گذشته که وزیر ورزش و جوانان به رئیس‌جمهوری نامه داد و خواست که دو باشگاه استقلال و پرسپولیس به بخش خصوصی واگذار شوند و حسن روحانی نیز با این خواسته موافقت کرد، صحبت‌های زیادی درباره قیمت‌گذاری و نحوه واگذاری این دو باشگاه به گوش می‌رسد اما این اظهارنظرها هم راستا نیستند.
در روزهای پایانی سال ۱۳۹۸ سازمان خصوصی‌سازی اعلام کرد که این دو باشگاه توسط کارشناسان قیمت‌گذاری شده و قرار است در اولین فرصت در سال ۱۳۹۸ جلسه هیأت واگذاری برگزار و این قیمت در این جلسه تأیید یا رد شود.
طبیعتاً اگر هیأت واگذاری آن قیمت را تأیید می‌کرد، در مرحله بعد قرار بود آگهی مزایده استقلال و پرسپولیس منتشر شود و داوطلبان در موعد مقرر پاکت‌های پیشنهاد قیمت را برای سازمان خصوصی‌سازی ارسال کنند. اما هفته گذشته رئیس سازمان خصوصی‌سازی اعلام کرد که "مقدمات واگذاری این دو باشگاه هنوز فراهم نشده است".
در حالیکه به تازگی خبرهایی رسیده که قرار است پنج درصد از سهام باشگاه‌ها در فرابورس برای کشف قیمت عرضه شود و سپس ۵۱ درصد سهام به صورت بلوکی و باقی سهام به صورت خرد و از طریق فرابورس پذیرفته شود.
از طرفی گفته شده "به دلیل بدهی‌های بالا، این دو باشگاه زیان‌ده هستند که موضوع زیان‌ده بودن می‌تواند برای عرضه آن‌ها در بازار سرمایه یک مانع بزرگ باشد"؛ لذا این ابهام همچنان به قوت خود باقی است.
با توجه به حاشیه‌های زیادی که واگذاری دو باشگاه استقلال و پرسپولیس در سال‌های گذشته داشته و با توجه به صحبت‌های متناقضی که درباره واگذاری این دو باشگاه صورت می‌گیرد ظاهراً در مورد نحوه واگذاری و حتی ارزش‌گذاری اتفاق‌نظر وجود ندارد و مسئولان امر باید ابتدا در این مورد به اتفاق‌نظر برسند.
با اینکه ماه‌ها از مصوبه جدید هیأت وزیران درباره واگذاری سرخابی‌ها می‌گذرد، همچنان راهکار واحدی برای این موضوع بیان نشده است که نمی‌توان انتظار داشت که واگذاری این دو باشگاه پرحاشیه به این زودی‌ها صورت پذیرد.
انتهای پیام
