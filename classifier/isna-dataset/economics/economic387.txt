اورهال واحد ۱ نیروگاه امیرکبیر بعد از نیم قرن
واحد ۱ نیروگاه امیرکبیر بعد از حدود نیم قرن ماه پیش اورهال (تعمیرات اساسی) شده و به صورت رسمی با شبکه برق سنکرون شد. این واحد نیروگاهی ۴۵ مگاوات برق تولید می‌کند.
به گزارش ایسنا، ارسلان پیرعباسی - مدیر پروژه اورهال واحد ۱ نیروگاه امیرکبیر - در حاشیه بازدید خبرنگاران از سد امیرکبیر ضمن اعلام خبر فوق اظهار کرد: فرآیند اورهال از ۲۲ مهرماه ۱۳۹۷ آغاز شد و در ۱۹ اردیبهشت‌ماه سال جاری تست‌های پیش راه‌اندازی و راه‌اندازی آن صورت گرفت و در نهایت در ۲۳ اردیبهشت‌ماه به صورت رسمی با شبکه سنکرون شد تا پاسخگوی پیک مصرف باشد.
وی ادامه داد: بعد از اورهال نیروگاه باید ۱۰۰۰ ساعت کار کند تا مشکلات آن مشخص شود و این واحد نیروگاهی تاکنون ۸۰۰ ساعت بعد از اورهال کار کرده و هیچ مشکلی مشاهده نشده است.
مدیر پروژه اورهال واحد ۱ نیروگاه امیرکبیر با بیان این‌که همه قطعات مورد نیاز برای اورهال این واحد نیروگاهی در داخل تأمین شده است، اظهار کرد: قطعات این نیروگاه پیش از این از کشورهای مختلفی مانند ژاپن، آمریکا، اسکاتلند، فرانسه و غیره تأمین شده بود.
هزینه اورهال برابر با دستمزد دو سوپروایزر خارجی
پیرعباسی با بیان این‌که برای اورهال این واحد نیروگاهی بیش از یک میلیارد تومان هزینه شده است، گفت: اگر قرار بود این عملیات توسط شرکت‌های خارجی انجام شود هزینه مذکور فقط برابری می‌کرد با حضور دو سوپروایزر خارجی.
وی با بیان این‌که واحد مذکور در هفت ماه اورهال شد، گفت: این واحد تا ۲۰ سال آینده پاسخگو است. البته باز هم بستگی به کارکرد دارد.
به گفته مدیر پروژه اورهال واحد ۱ نیروگاه امیرکبیر اورهال واحد ۲ نیروگاه امیرکبیر نیز در برنامه قرار دارد.
حجم سد امیرکبیر ۲۰۵ میلیون مترمکعب است
در ادامه سید جمال گل سرخی - ناظر بهره‌برداری نیروگاه امیرکبیر - با اشاره به تاریخچه ساخت سد امیرکبیر اظهار کرد: این سد برای جمع‌آوری سیلاب و تأمین آب شرب و کشاورزی تهران و کرج در سال ۱۳۴۰ به بهره‌برداری رسید. نقطه‌ای که این سد به بهره‌برداری رسیده است از نظر تنگنا و جنس سنگ‌ها بهترین نقطه است زیرا ترک بر نمی‌دارد.
ناظر بهره‌برداری نیروگاه امیرکبیر درباره مشخصات این سد توضیح داد: ارتفاع آن ۱۷ متر از پی یعنی ۱۶۳ متر آب از رودخانه است و سه دریچه برای راه‌اندازی توربین تعبیه شده که از دو دریچه آن در حال حاضر استفاده می‌شود.
گل‌سرخی با بیان این‌که حجم این سد ۲۰۵ میلیون مترمکعب است، اظهار کرد: ارتفاع آب از سطح دریا در این سد ۱۷۶۵.۳۰ است که در حال حاضر ۱۷۶۵.۲۵ آن در سد وجود دارد.
به گفته وی سال ۶۸ یک گروه ژاپنی برای رسوب‌زدایی این سد به ایران آمده و اعلام کردند که هزینه رسوب‌زدایی آن برابر با ساخت یک سد است.
انتهای پیام
