افزایش ۳ برابری قراردادهای دانشگاه و صنعت
وزیر صنعت، معدن و تجارت از افزایش سه برابری قراردادهای بین صنعت و دانشگاه‌ها خبر داد و گفت: در سال‌های ۹۲ تا ۹۶، قراردادهای منعقد شده بین دانشگاه و صنعت سه برابر شده است اما عدد این قراردادها تنها ۹۵۲ میلیارد تومان است.
به گزارش ایسنا، رضا رحمانی در نشست هم‌اندیشی رؤسای دانشگاه‌ها با موضوع تحریم که در دانشگاه الزهرا در حال برگزاری است، با بیان اینکه اقدامات وزارت صنعت، معدن و تجارت در سال رونق تولید حول هفت محور مرتبط با دانشگاه‌ها برنامه‌ریزی شده است، اظهار کرد: این هفت محور با ۳۵ برنامه سیاستی برنامه‌ریزی شد که عبارتند از توسعه تولید و تعمیق ساخت داخل، توسعه صادرات غیرنفتی، توسعه معادن و صنایع معدنی، توسعه فناوری و شرکت‌های دانش بنیان با تغییر رویکرد از مونتاژ به نوآوری، مدیریت بازار و ساماندهی لجستیک تجاری، بهبود فضای کسب و کار، تأمین منابع مالی و توسعه سرمایه‌گذاری.
وزیر صنعت، معدن، تجارت با بیان اینکه دانشگاه، فناوری و پژوهش مثل هوایی است که تنفس می‌کنیم، اظهار کرد: دانشگاه در تمام فعالیت‌ها باید خود را نشان دهد. تمام این محورها الزاماً یک ساله نیستند اما شروع همه آنها از امسال است.
وی با اشاره به محور نخست تحت عنوان توسعه تولید و تعمیق ساخت داخل، اظهار کرد: ذیل این محور ۱۰ برنامه دیده شده است و امسال بیشتر از سایر محورها آن را مطرح کردیم. براساس فرمایش مقام معظم رهبری که تاکید کردند صنعت نیازها را به دانشگاه اعلام کند، ما هم نیازها را روی میز آورده‌ایم.
او تاکید کرد: محور توسعه، تولید و تعمیق ساخت داخل به حضور و نقش دانشگاهیان نیاز دارد. از اواخر سال قبل این حرکت را با عنوان ساخت داخل شروع شد؛ مشکلات ساخت داخل با استفاده از توانمندی که شاه بیت آن دانشگاه است، حل می‌شود.
به گفته وزیر صنعت، بسیاری از اهداف ترسیم شده در نظام از خودکفایی تا قطع وابستگی ارزی، اقتصاد و اشتغال، از این محور تأثیر می‌پذیرند.
رحمانی با اشاره به نمایشگاه قطعه‌سازی که روز گذشته در تبریز برگزار شده بود، گفت: در این نمایشگاه پارک‌های علم و فناوری هم حضور داشتند و بر اساس آماری که دریافت کردم، ۶۲ قرارداد بین پارک‌ها و صنعت منعقد شد.
وی تاکید کرد: حتی اگر یک قطعه باقی مانده باشد این نهضت را ادامه می‌دهیم و از توان علمی دانشگاه‌ها استفاده می‌کنیم.
او با بیان اینکه باید روی ساخت داخل ورود جدی‌تر داشته باشیم، اظهار کرد: بر اساس آماری که امروز مطالعه کردم، در سال‌های ۹۲ تا ۹۶، قراردادهای منعقد شده بین دانشگاه و صنعت سه برابر شده است اما عدد این قراردادها تنها ۹۵۲ میلیارد تومان است که عدد پایینی به نظر می‌رسد.
وزیر صنعت، معدن و تجارت با اشاره به دانشگاه‌های طرف این قراردادها، اظهار کرد: پنج دانشگاه صنعتی شریف، تهران، صنعتی امیرکبیر، علم و صنعت و صنعتی اصفهان در این حوزه حضور فعال‌تری دارند؛ البته ظرفیت این دانشگاه‌ها بیشتر از این قراردادها است.
رحمانی تاکید کرد: همه این محورها نیاز به حضور دانش، فناوری و استارتاپ ها دارد و در وزارتخانه هم برنامه‌های سیاستی و ساختاری با اعتقاد تمام در حال انجام است.
به گفته این مقام مسئول، در شرایط تحریم، راهکار نجات ما رونق تولید، فناوری و صادرات است. امسال در محور فناوری، چهار برنامه در وزارت صنعت، معدن و تجارت اجرایی شد.
وی با اشاره به طرح ملی تاپ، گفت: یکی از این چهار برنامه، طرح ملی تاپ با عنوان توانمندسازی تولید و توسعه اشتغال پایدار است. در گذشته بارها گفته‌ایم که ارتباط دانشگاه با صنعت راضی کننده نیست؛ صنعتگران و دانشگاهیان در گذشته از این ارتباط رضایت نداشتند.
وزیر صنعت، معدن و تجارت با بیان اینکه امروزه بخشی از صنایع ما امکان رقابت ندارند، تاکید کرد: مشکلات برخی واحدهای صنعتی که زیر ظرفیت خود فعالیت می‌کنند، به‌روز نبودن محصولات فناوری آنها است.
رحمانی وظیفه اصلی طرح ملی تاپ را ارتباط بین دانشگاه و صنعت دانست و خاطرنشان کرد: امروز مهمترین وظیفه این طرح، تبدیل ارتباط صنعت و دانشگاه به یک ارتباط ارگانیک است که ذیل آن برنامه‌های مختلفی تدارک دیده‌ایم.
وی تاکید کرد: در این زمینه به یک پارادایم - شیفت اساسی نیاز داریم و باید به یک فهم مشترک بین صنعت و دانشگاه برسیم.
او افزود: امسال و سال‌های آتی حداقل یک میلیون نفر پای به عرصه صنعت می‌گذارند که ۷۰ درصد را دانش آموختگان تشکیل می‌دهند. بنابراین باید طرح تاپ را جدی بگیریم و فرصت‌های مطالعاتی در واحدهای صنعتی ایجاد شود.
وزیر صنعت، معدن و تجارت در ادامه با اشاره به ورود استادان به بخش صنعت، گفت: ورود استادان به واحدهای صنعتی، کار نوپایی است که به مرور زمان باید فرهنگ‌سازی شود. واحدهای صنعتی هم واقف شدند که این مسئله به نفع آنها است.
رحمانی اظهار کرد: برخی پیش‌بینی کرده‌اند که رشد اقتصادی ایران منفی می‌شود در حالیکه به جرأت می گویم که اگر در تمام رشته‌های دانشگاهی، تولید داخل را افزایش دهیم رشدمان منفی نمی‌شود.
انتهای پیام
