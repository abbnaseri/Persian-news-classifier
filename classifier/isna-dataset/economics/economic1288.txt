پرداخت بدهی خودروساز بزرگ تا ۶ ماه دیگر
رئیس کل بیمه مرکزی با اشاره به مساله بدهی یک شرکت خودروسازی بزرگ به صنعت بیمه گفت: با این شرکت توافق‌هایی صورت گرفته تا طی شش ماه آینده هزینه بیمه‌نامه‌های صادر شده توسط شرکت‌های بیمه پرداخت شود.
به گزارش ایسنا، غلامرضا سلیمانی در حاشیه مراسم بازدید از شبکه نوآوری خدمات بیمه‌ای درباره سرنوشت لایحه صندوق خسارت بیمه حوادث طبیعی که پیش از این توسط شورای نگهبان برگشت خورده بود، اظهار کرد: این مساله در دولت مورد بحث قرار گرفت، این لایحه مورد توافق سران سه قوه قرار گرفته است که مصوبه‌ای هم در این باره مورد تصویب قرار گرفته است که بعد از تأیید مجلس و شورای نگهبان ابلاغ و اجرایی می‌شود.
وی با اشاره به مصوبه‌ای که برای عرضه سهام شرکت بیمه البرز در بورس تصویب شده است، در پاسخ به ایسنا گفت: بر اساس آنچه در بودجه آمده است سهام شرکت بیمه البرز باید در بازار بورس عرضه شود که مبلغ آن صرف افزایش سرمایه بیمه ایران خواهد شد.
رئیس کل بیمه مرکزی همچنین با اشاره به احتمال صحنه‌سازی‌ها در صنعت بیمه در این باره اظهار کرد: در بررسی‌های آماری حدود ۲۰ درصد از حوادثی که اتفاق می‌افتد یا خسارتش بیش از واقع است یا طبیعی و عادی نیست، به همین دلیل قصد داریم از امکانات جدید فناورانه برای تشخیص تخلفات بیمه‌ای و خسارت‌های ساختگی استفاده کنیم.
سلیمانی در ادامه با بیان اینکه صنعت بیمه اگر متحول نشود رشد ضریب نفوذ هفت درصدی را تجربه نخواهد کرد، گفت: در حال حاضر ضریب نفوذ در صنعت بیمه ۲.۳ درصد است که به گفته کارشناسان تنها با اتخاذ یک شیوه شیب صعودی ممکن است افزایش پیدا کند.
او همچنین با اشاره به وزن پایین صنعت بیمه در مجموعه اقتصاد کشور، از پرتفوی ۴۵ هزار میلیارد تومانی صنعت بیمه در سال ۱۳۹۷ خبر داد و گفت که پیش‌بینی می‌شود این میزان در سال ۱۳۹۸ به ۶۰ هزار تومان برسد.
رئیس کل بیمه مرکزی با اشاره به تجربه موفق استارت‌آپ‌های فعال در حوزه حمل و نقل اظهار کرد: مقاومت در برابر فناوری‌های جدید ممکن نیست و تجربه نشان داده است که استارت‌آپ‌ها در بخش خدمات موفقیت بیشتری خواهند داشت که این مساله می‌تواند به توسعه اقتصادی و اشتغال بیشتر منجر شود.
سلیمانی با میانبر توصیف کردن استارت آپ‌ها برای توسعه صنایع بر استفاده از این شرکت‌ها برای بهبود عملکرد در حوزه‌های درمان، شخص ثالث، فروش و پرداخت خسارت تاکید کرد.
به گزارش ایسنا، پیش از این مدیران عامل شرکت‌های بیمه ایران و تعاون از بدهی ۱۰۰۰ میلیارد تومانی شرکت خودروسازی سایپا به صنعت بیمه بابت خرید بیمه نامه‌های شخص ثالث خبر داده بودند.
انتهای پیام
