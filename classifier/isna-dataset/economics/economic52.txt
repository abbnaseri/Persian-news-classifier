مقایسه راندمان نیروگاه‌های حرارتی ایران با سایر کشورها
بررسی‌های آماری نشان می‌دهد ایران از نظر راندمان نیروگاهی بین ۱۳ کشور با راندمان ۳۸ درصدی در جایگاه پنجم ایستاده که این جایگاه با برزیل، آلمان، ایتالیا، کره و هند برابر است.
به گزارش ایسنا، در حال حاضر ۱۷۰۰۰ مگاوات نیروگاه گازی در ایران وجود دارد که با نصب ۸۵۰۰ مگاوات واحد بخار جدید به نیروگاه سیکل ترکیبی تبدیل شده و به ظرفیت تولید نیروگاه‌های کشور افزوده خواهد شد. به این ترتیب بدون مصرف سوخت اضافی سالانه ۵۲ میلیارد کیلووات ساعت برق تولید خواهد شد. این میزان تولید برق به صرفه‌جویی ۱۴ میلیارد مترمکعب سوخت گاز طبیعی در هر سال منجر می‌شود. با این اقدام راندمان نیروگاه‌های حرارتی کشور با افزایش پنج درصدی از ۳۸ درصد به ۴۳ درصد افزایش می‌یابد.
اما افزایش راندمان نیروگاه‌های حرارتی کشور از ۳۸ درصد فعلی به ۴۳ درصد، نیازمند گشایش در استفاده از ظرفیت ماده ۱۲ قانون رفع موانع تولید از محل صرفه‌جویی سوخت است. بر اساس ماده ۱۲ قانون رفع موانع تولید رقابت‌پذیر و ارتقای نظام مالی کشور، صد دلار اعتبار به صورت ارزی و ۵۰۰ هزار میلیارد ریال به صورت ریالی برای بهبود بازدهی انرژی کشور تخصیص داده شده است. در بند دو (پ) این قانون پرداخت بهای سوخت صرفه‌جویی شده، حاصل از سرمایه‌گذاری برای افزایش بازده حرارتی نیروگاه‌ها با تکمیل بخش بخار در نیروگاه‌های گازی و سیکل ترکیبی با اولویت بخش خصوصی کشور مورد تاکید قرار گرفته است.
اما از سال ۱۳۹۲ در قانون بودجه تبدیل نیروگاه‌های گازی به سیکل ترکیبی در قالب بیع متقابل تعریف شد و در این راستا قراردادهایی هم با بخش خصوصی امضا شد. البته بند مذکور در قانون بودجه سال ۱۳۹۳ نیز تکرار و چند قرارداد هم در آن سال امضا شد.
نیروگاه‌های پرند، کاشان، سبلان، فردوسی، عسلویه، چابهار، ارومیه، رودشور و جهرم نیروگاه‌هایی هستند که متعلق به بخش خصوصی بوده و احداث بخش بخار در آن‌ها آغاز شده است. همچنین مقدمات اولیه برای این فرآیند در نیروگاه‌های علی‌آباد، سلطانیه، زاگرس و سمنان نیز آغاز شده است. نیروگاه‌های ایران‌شهر، گنو، ماهشهر، جنوب اصفهان، حافظ و شهید کاوه نیز نیروگاه‌های دولتی هستند که شامل این موضوع می‌شوند.

بنا بر اعلام وزارت نیرو، مقایسه راندمان نیروگاه‌های حرارتی ایران با سایر کشورها نشان می‌دهد ایران از این منظر در بین ۱۳ کشور ژاپن، انگلستان، اسپانیا، آمریکا، برزیل، آلمان، ایتالیا، کره، هند، ترکیه، امارات و عربستان صعودی با راندمان ۳۸ درصد به صورت مشترک با برزیل، آلمان، ایتالیا، کره و هند در جایگاه پنجم قرار گرفته است.
کشورهای ژاپن، انگلستان، اسپانیا و آمریکا به ترتیب با راندمان‌های ۴۳، ۴۱، و ۴۰ درصد در رتبه‌های بالاتر از ایران و کشورهای ترکیه، امارات و عربستان با راندمان‌های ۳۷، ۳۶ و ۳۰ درصد در جایگاه‌های بعد از ایران قرار گرفته‌اند.
انتهای پیام
