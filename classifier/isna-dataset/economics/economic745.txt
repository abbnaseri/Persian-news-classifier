تعیین بودجه تبلیغاتی برای دولتی‌ها 
شرکت‌های دولتی می‌توانند سه هزارم بودجه هزینه‌ای خود را برای اطلاع‌رسانی و تبلیغ دستاوردهایشان هزینه کنند.
به گزارش ایسنا، طبق تصویب هیأت وزیران یک بند به ضوابط اجرایی بودجه ۱۳۹۸ اضافه شده است که به موجب آن دستگاه‌ها و شرکت‌های دولتی می‌توانند سه هزارم بودجه هزینه‌ای خود را برای اطلاع‌رسانی و تبلیغ دستاوردهای همان دستگاه با هماهنگی و نظارت دبیرخانه شورای اطلاع‌رسانی دولت هزینه کنند.
طبق پیشنهاد سازمان برنامه و بودجه کشور و اصل ۱۳۸ قانون اساسی، هیأت وزیران تصویب کرد که دستگاه‌های اجرایی از جمله شرکت‌های دولت مکلفند حداکثر سه در هزار اعتبارات هزینه‌ای پرداخت شده خزانه به خود از محل اعتبارات مصوب مربوط را با هماهنگی و نظارت دبیرخانه شورای اطلاع رسانی دولت برای اطلاع رسانی و تبلیغ دستاوردهای همان دستگاه اجرایی و شرکت‌های دولتی در قالب موافقتنامه مبادله شده با سازمان هزینه کنند.
انتهای پیام
