صادرات نفت ایران رو به افزایش است
ایران قله مقاومت تحریمی را پشت سرگذاشته و باوجود ادعای آمریکا مبنی بر صفر شدن فروش نفت، روند صادرات نفت در حال افزایش است؛ موضوعی که رئیس کل بانک مرکزی روی آن صحه گذاشته و بسیاری از کارشناسان نیز معتقدند که تأثیر تحریم بسیار کاهش یافته است.
به‌گزارش ایسنا، آمریکا پس از خروج از برجام اعلام کرد که قصد دارد میزان صادرات نفت ایران را به صفر برساند و به‌طور غیررسمی از عربستان سعودی و سایر تولیدکنندگان اوپک درخواست کرد تولیدشان را افزایش دهند، اما به رقم مشخصی اشاره نکرد. از آن زمان تا کنون گرچه بازار جهانی نفت شرایط پر تلاطمی را پشت سر گذاشت، اما تیر ترامپ به سنگ خورد و نتیجه مطلوبش حاصل نشد.
صفر شدن صادرات نفت ایران، آرزوی واهی ترامپ
بیژن زنگنه، وزیر نفت چندی پیش صراحتاً اعلام کرد که صفر کردن صادرات نفت ایران گرچه آرزوی آمریکایی‌هاست اما واهی بوده و به نتیجه نخواهد رسید. ایران در منطقه با هیچ کشوری دشمنی ندارد اما دو کشور منطقه به دنبال آن هستند که با صدور بیانیه و صحبت‌های مختلف اعلام کنند که خروج ایران از بازار نفت تأثیری بر بازار ندارد و ظرفیت‌های اعلامی آن‌ها می‌تواند جایگزین نفت ایران شود؛ اما این صحبت‌ها حقیقت ندارد و در صورت اعلام، برداشت و ذخیره‌سازی این کشورها به تأیید رسمی هیچ سازمان و ارگانی نرسیده است.
وی با بیان این‌که جمهوری اسلامی ایران هیچگاه از نفت به عنوان ابزار سیاسی استفاده نکرده و هر کسی که از نفت به عنوان ابزار سیاسی استفاده کند، باید تاوان جبران خسارت‌های آن را بپردازد، بیان کرده بود: برخی کشورها به دنبال آن هستند تا سه عضو پایه‌گذار اوپک را تضعیف کنند که این موضوع منجر به از بین رفتن اوپک خواهد شد.
وزیر نفت با تاکید به این مساله که پیکان تهدید آمریکا علیه مردم ایران به سمت نفت هدف‌گیری شده است، گفته بود باید با همراهی و همکاری همگان از این شرایط خطیر عبور کرد.
عربستان و امارات نمی‌توانند خلاء نفتی ایران را پر کنند
زنگنه اما به تازگی نیز اعلام کرد که نه تنها عربستان و امارت بلکه هیچ کس نمی‌تواند خلاء نفتی ایران را جبران کند و کشورها نمی‌توانند برای جبران خلاء نفتی ایران اقداماتی را انجام دهند.
به گفته وی، بازار بی‌ثبات و شکننده است و این کشورها تمام تلاش‌شان را می‌کنند تا با تبلیغات و کوچک‌نمایی اتفاقات، اجازه ندهند قیمت نفت افزایش یابد و قیمت را به زور پایین نگه می‌دارند که این اقداماتی است که در بازار توسط عده‌ای در جهت منافع آمریکا و رژیم صهیونیستی و به خواست این دو کشور در حال انجام است.
وی خاطرنشان کرده که این به ضرر مردم، کشورهای عضو اوپک و تولیدکنندگان نفت است و حتی به ضرر مصرف‌کنندگان نیز است، چراکه در بازار ایجاد بی‌ثباتی می‌کند و شکنندگی در بازار برای هیچ کشوری سودی ندارد و این نوسانات قیمتی که ظرف ۲۴ ساعت ۵ تا ۶ دلار قیمت نفت کاهش می‌یابد، به نفع هیچ کس نیست. فکر نکنید این به نفع مصرف‌کننده است چراکه در این شرایط هیچ فردی تکلیف خود را نمی‌داند و کشوری که تولیدکننده نفت بوده نمی‌داند نفت را نگه دارد یا بفروشد، لذا نوسان کم بازار نفت به نفع همه است و نوسان زیاد به نفع هیچ کس نیست.
صادرات نفت ایران در حال افزایش است
همچنین به‌تازگی عبدالناصر همتی، رئیس کل بانک مرکزی اعلام کرد: ایران قله مقاومت تحریمی را پشت سرگذاشته و باوجود ادعای آمریکا مبنی بر صفر شدن فروش نفت، روند صادرات نفت در حال افزایش است.
وی درباره تحریم‌های جدید آمریکا علیه رهبر معظم انقلاب گفت: آمریکایی‌ها هر کاری که برای تحریم قادر به انجام بودند، اجرا کردند.
رئیس کل بانک مرکزی با بیان اینکه نشانه مهم مبنی بر اینکه مردم برای تحریم‌ها اهمیتی قائل نیستند، وضعیت بازار ارز است، افزود: امروز التهابی در بازار ارز وجود ندارد. مردم آگاهی یافته‌اند که دشمنان هرکاری که می‌توانسته‌اند انجام داده و تحریم‌ها بیشتر از این فایده‌ای ندارد.
وی با بیان اینکه ما به اروپا صادراتی نداریم، پس نمی‌توانیم وارداتی داشته باشیم، تصریح کرد: یک راه‌حل این است که از ما نفت بخرند که گفتند در این موضوع مشکل دارند. راه دوم این است که اروپایی‌ها خط اعتباری بدهند تا بتوانیم از آنها کالا خریداری کنیم و چنانچه هر کدام از این کارها انجام شود، راه‌اندازی اینستکس حتی یک هفته نیز طول نمی‌کشد.
صادرات نفت ایران قابل افزایش است
در همین رابطه خطیبی کارشناس ارشد حوزه انرژی به ایسنا گفت: در گذشته و در شرایط تحریمی نیز صادرات نفت وجود داشت و در همان زمان نیز یک میلیون بشکه صادرات داشتیم که بازهم می‌توانیم صادرات داشته باشیم؛ چرا که ما سابقه پشت سر گذاشتن شرایط فعلی را داشته‌ایم.
وی با تاکید بر اینکه با برنامه‌ریزی و تلاش می‌توان کماکان در بازار جهانی نفت حضور داشت تصریح کرد: به اعتقاد من می‌توانیم به میزان تحریم‌های گذشته و حتی بیشتر از آن صادرات نفت داشته باشیم و من امیدوارم که دراین راه بتوانیم با اجرای سیاست‌های درست شاهد رشد فزونی باشیم.
خطیبی با بیان این‌که تحریم‌کنندگان نیز می‌دانند که تحریم یک کشور تنها در کوتاه‌مدت تأثیر خواهد داشت ابراز کرد: بعد از یک مدت کشور تحریم شونده خود را با شرایط وفق می‌دهد و می‌تواند راهکارهایی را برای دور زدن این شرایط به وجود آورد و به همین دلیل باید گفت که شرایط فعلی کشور به گونه‌ای شده که می‌توانیم بسیاری از تحریم‌های فعلی را دور بزنیم.
وی تصریح کرد: در شرایط فعلی باید با برنامه‌ریزی، رایزنی و انجام کار مشترک وزارت خارجه و وزارت نفت در قالب یک دیپلماسی سیاسی خارجی مشکلات فعلی را برطرف کرد و من معتقدم در این شرایط می‌توانیم نه تنها تحریم‌ها را دور بزنیم بلکه توسعه صادرات را نیز داشته باشیم.
انتهای پیام
