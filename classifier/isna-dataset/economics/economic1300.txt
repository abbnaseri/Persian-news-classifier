هدف‌گذاری چند برابری صادرات لازمه توسعه زیرساخت‌ها
وزیر ارتباطات گفت: هدف گذاری چند برابری صادرات لازمه توسعه زیرساخت‌ها در کشور است.
به گزارش ایسنا، محمد جواد آذری جهرمی در همایش بین‌المللی فرصت‌های تجاری و سرمایه‌گذاری که امروز در سالن اجتماعات پیامبر اعظم ساری برگزار شد، با بیان این‌که باید برای ایجاد و توسعه زیرساخت‌ها از ظرفیت بخش‌های مختلف بهره گرفت، اظهار کرد: مازندران در بخش‌های مختلف از جمله کشاورزی و گردشگری ظرفیت‌های خوبی دارد و می‌توان از این ظرفیت‌ها در بخش‌های دیگر بهره‌مند شد.
وی تصریح کرد: تسهیل و حمایت از فرآیندهای کسب و کار و سرمایه‌گذاری امری بسیار مهم است و باید کاستی‌های موجود در حوزه سرمایه‌گذاری را شناسایی و رفع کرد.
وزیر ارتباطات با اشاره به این‌که اراضی و سطوح قابل کشت در استان مازندران قابل تجدید نیست، گفت: می‌توان در زمینه فرآوری محصولات تولیدی در مازندران برنامه‌ریزی‌های مهمی انجام شود و افزایش بهره‌وری و استفاده از ظرفیت‌های مناطق مختلف باید مورد توجه قرار گیرد.
آذری جهرمی خاطرنشان کرد: تأمین منابع مالی و کاهش ریسک سرمایه گذاری از موضوعات مهم در سرمایه‌گذاری است که باید مورد توجه قرار داد و مشکلی برای تأمین منابع مالی و سرمایه‌گذاری نداریم.  وی با بیان اینکه یکی از حوزه‌های مهم برای سرمایه‌گذاری، افزایش بهره‌وری است و رعایت استانداردها در حوزه‌های مختلف از جمله کشاورزی مورد توجه قرار گیرد، خاطرنشان کرد: مساعدت‌های لازم برای توسعه کسب و کارهای نوین در زمینه‌های مختلف از جمله کشاورزی صورت گیرد و شرایط خاص کشور ایجاب می‌کند تمهیدات لازم برای صادرات محصولات فراهم کنیم اما در حال حاضر سهم کمی از بازارهای بین‌المللی و منطقه‌ای داریم.
انتهای پیام
