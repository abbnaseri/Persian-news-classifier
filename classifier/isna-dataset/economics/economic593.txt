در سال جاری ۲۳۳ شهر با تنش آبی مواجه هستند
 معاون راهبری و نظارت بر بهره‌برداری شرکت مهندسی آب و فاضلاب کشور با اشاره به بارش‌های اخیر تاکید کرد: علی‌رغم همه بارش‌ها در سال جاری، ۲۳۳ شهر با تنش آبی مواجه هستند.
به گزارش ایسنا، حمیدرضا کشفی امروز در سومین روز از رویداد ملی سازگاری با کم‌آبی با بیان این‌که علی‌رغم بارندگی‌های اخیر در کشور هنوز ۲۳۳ شهر در سال جاری با تنش آب مواجه هستند، اظهار کرد: دلیل این موضوع عدم وجود سامانه مناسب است. از سوی دیگر مشکلات مالی روز به روز بیش‌تر می‌شوند و با کمبود نقدینگی و عدم اختصاص بودجه مناسب به پروژه‌ها مواجه هستیم.
وی با اشاره به اعمال تحریم‌ها علیه ایران گفت: از سوی دیگر به دلیل تحریم با مشکلاتی برای تأمین کالاهای اساسی مواجه شده‌ایم. از سوی دیگر انتظارات مردم روزبه‌روز افزایش پیدا می‌کند.
مهمترین راه‌حل‌های جلوگیری از مصرف آب
معاون راهبری و نظارت بر بهره‌برداری شرکت مهندسی آب و فاضلاب کشور با بیان این‌که در سطوح مختلف باید مشکلات مذکور را برطرف کرد، تصریح کرد: در ابتدا می‌توان برای عبور از این تنش‌ها به آن‌ها به عنوان مساله نگاه کنیم و برای عبور از آن‌ها دنبال راه‌حل باشیم. برای مثال برای مشکل کمبود آب چاه حفر کنیم. فضای بعدی پیدا کردن راه‌حل پایدار است و برای مقابله با تنش آبی می‌توان طرح‌های کوتاه‌مدت و بلندمدت تعریف کرد.
کشفی با تاکید بر این‌که فضای بهتر، فضای مرجع است توضیح داد: باید در یک فضای برون‌سازمانی و فارغ از این‌که وزارت نیرو چگونه می‌خواهد مشکلات را حل کند به قضایا نگاه کرد. در واقع مشکل را باید در فضای کشور و با همکاری همه نهادها مشکلات را برطرف کرد که کمیته سازگاری با کم‌آبی در این راستا تشکیل شده است.
معاون راهبری و نظارت بر بهره‌برداری شرکت مهندسی آب و فاضلاب کشور در ادامه با تاکید بر این‌که مهم‌ترین مساله حفظ کیفیت آب در هر شرایطی است، گفت: جلوگیری از هدررفت و مصرف بی‌رویه و بازچرخانی آب یا پساب از مهم‌ترین راه‌حل‌ها برای جلوگیری از مصرف بی‌رویه انرژی است.
انتهای پیام
