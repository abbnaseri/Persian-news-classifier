تورم در فرانسه به زیر یک درصد رسید
تورم در فرانسه به زیر یک درصد رسید و همچنین تورم در دیگر کشور فرانسوی زبان اروپایی یعنی بلژیک نیز کاهشی بوده است.
به گزارش ایسنا به نقل از رویترز، کاهش چشمگیر تورم در بخش خدمات باعث شد نرخ تورم فرانسه در ماه می تنها ۰.۱ درصد افزایش یابد و بسیاری از کارشناسان اقتصادی را غافلگیر کند.
طی این مدت با وجود افزایش قیمت در بخش مواد غذایی، تورم ۱۲ ماه منتهی به ماه می در دومین اقتصاد بزرگ منطقه یورو تنها ۰.۹ درصد بوده است که کمتر از رقم ۱.۱ درصد پیش‌بینی شده توسط کارشناسان و ۰.۴ درصد کمتر از رقم ثبت شده مربوط به دوره مشابه ماه آوریل است.
طبق اعلام مرکز آمار فرانسه، تورم بخش خدمات در ماه می منفی ۰.۲ درصد بوده است و تورم این بخش در بازه زمانی منتهی به می نیز تنها ۰.۶ درصد اندازه‌گیری شده که ۰.۴ درصد کمتر از رقم ثبت شده در ۱۲ ماه منتهی به آوریل است.
برخی از کارشناسان با توجه به کاهش بهای انرژی و به ویژه نفت در بازارهای جهانی پیش‌بینی کرده بودند که تورم فرانسه در سطح زیر یک درصد باقی بماند. نرخ تورم فرانسه هنوز فاصله زیادی با تورم دو درصدی هدف گذاری شده توسط بانک مرکزی اروپا برای ۱۹ کشور عضو منطقه یورو دارد.
متوسط نرخ تورم فرانسه در بازه زمانی ۱۹۵۸ تا ۲۰۱۹ معادل ۴.۳۸ درصد بوده است که بالاترین رقم ثبت شده مربوط به تورم ۱۸.۸ درصدی آوریل ۱۹۵۰ و پایین‌ترین تورم ثبت شده نیز مربوط به تورم منفی ۰.۷ درصدی ماه ژوئیه سال ۲۰۰۹ بوده است.
تورم در دیگر کشور فرانسوی زبان اروپایی یعنی بلژیک نیز کاهشی بوده است.
طبق اعلام مرکز آمار این کشور تا پایان ماه می تورم به ۱.۸۹ درصد کاهش پیدا کرده که در مقایسه با تورم بازه زمانی مشابه ماه آوریل ۰.۸ درصد کاهش یافته است. تورم ماهانه بلژیک نیز تنها ۰.۰۲ درصد اندازه‌گیری شده است.
انتهای پیام
