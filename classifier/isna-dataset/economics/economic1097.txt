انجام مذاکرات فشرده‌ بین بانک مرکزی ایران و روسیه
وزیر نیرو با بیان این‌که مباحث بانکی یکی از موضوعات مهم مذاکره بین ایران و روسیه است، گفت: مذاکرات فشرده‌ای بین بانک مرکزی دو کشور در حال انجام بوده و به زودی کارگروه مشترکی در تهران تشکیل جلسه خواهد داد.
به گزارش ایسنا، رضا اردکانیان در حاشیه پانزدهمین اجلاس کمیسیون مشترک همکاری‌های اقتصادی و تجاری ایران و فدراسیون روسیه که امروز در تهران برگزار شد، با بیان این‌که ۶۰ نفر از شرکت‌ها و مجموعه‌های مختلف در سازمان‌های استان‌های قفقاز شمالی برای دومین همایش همکاری به ایران آمده‌اند، اظهار کرد: حدود ۲۵۰ نفر از سازمان‌های دولتی و شرکت‌های خصوصی و فدراسیون روسیه، دوشنبه و سه‌شنبه برای اجلاس به ما می‌پیوندند.
وی ادامه داد: سال گذشته به پیشنهاد وزارت امور خارجه و تصویب هیأت وزیران مسئولیت کمیسیون مشترک همکاری اقتصادی ایران و روسیه به وزارت نیرو محول شد و این وزارتخانه مسیر توسعه روابط اقتصادی چند پروژه مهم را در دستور کار قرار داد.
نهایی کردن مراحل الحاق ایران به موافقت‌نامه اقتصادی اوراسیا
وزیر نیرو با اشاره به نهایی کردن مراحل الحاق جمهوری اسلامی ایران به موافقت‌نامه اقتصادی اوراسیا، اظهار کرد: پس از تصویب فوریت لایحه در هیأت وزیران در سه کمیسیون و صحن مجلس شورای اسلامی طی هفته گذشته به تصویب رسید.
اردکانیان ادامه داد: انتظار می‌رود ایران هم به مجموعه کشورهای روسیه، قزاقستان، قرقیزستان، ارمنستان و بلاروس بپیوندد و بتواند از یک بازار ۱۸۰ میلیونی برای توسعه روابط اقتصادی عرضه کالا و محصولات به ویژه در شرایطی که ایران و روسیه تحت تحریم‌های غیرقانونی قرار دارند، بهره ببرد.
وی در ادامه با بیان این‌که پروژه دیگر برگزاری اجلاس کمیسیون مشترک است، اظهار کرد: ۱۳ کارگروه در زمینه‌های حمل و نقل، صنعت، معدن، انرژی، داروسازی، کشاورزی، توریست و موضوعات فرهنگی مباحث را دنبال می‌کند و انتظار می‌رود طی دو روز آینده پروژه‌های متعددی در بخش‌های مذکور امضا شود.
به گفته وزیر نیرو حدود ۵۰۰ شرکت خصوصی از ایران برای شرکت در کارگروه‌ها و اجلاس کمیسیون مشترک ابراز تمایل کرده‌اند.
اردکانیان با تاکید بر این که وزارت نیرو به عنوان یکی از دستگاه‌های اجرایی جمهوری اسلامی ایران، بهره‌مندی قابل ملاحظه‌ای از امکانات فراهم شده جهت اجرای پروژه‌ها در بخش انرژی دارد، اظهار کرد: وظیفه‌ی ما در این همایش تسریع ارتباط با بخش خصوصی دو کشور است.
وی با بیان این‌که روسیه در سال گذشته بالغ بر ۱۵۰ میلیارد دلار واردات داشته است، تصریح کرد: با توجه به زمینه‌های مختلف فعالیت در ایران قطعاً این مذاکرات از جمله الحاق به موافقت‌نامه اوراسیا این سهم را افزایش خواهد داد. بر اساس آنچه در موافقت‌نامه اوراسیا آمده ۸۰۰ قلم کالا از تعرفه ترجیحی خواهند شد.
وزیر نیرو با بیان این‌که کشورهای عضو توافق‌نامه اوراسیا با یکدیگر در یک منطقه آزاد تجاری فعالیت خواهند داشت، گفت: تأثیر آن در ایجاد اشتغال و تسریع در محصولات ایران در بازارهای مصرف و مجموعه استان‌های قفقاز شمالی زمینه لازم را فراهم خواهد کرد.
تدارک یک نیروگاه ۱۴۰۰ مگاواتی در هرمزگان
اردکانیان با تاکید بر این‌که کمیسیون مذکور به سرعت دادن در اجرای قراردادهای منعقد بین دو طرف می‌پردازد و زمینه را برای انعقاد قرارداد جدید نیز فراهم می‌کند، افزود: برای مثال از محل وام فدراسیون روسیه که برای ایران تدارک دیده شده، یک نیروگاه ۱۴۰۰ مگاواتی در هرمزگان در دستور کار قرار گرفته است.
وی ادامه داد: وزارت راه و شهرسازی، راه‌آهن اینچه‌برون - گرمسار را در برنامه دارد. در بخش کشاورزی نیز واردات محصولات مورد نیاز از روسیه در دستور کار است.
وزیر نیرو با بیان این‌که امیدواریم با ضوابط موجود و از کانال اوراسیا بتوانیم مبادلات دو کشور را افزایش دهیم، اظهار کرد: همچنین امیدواریم امکانات ترانزیتی برای صادرات محصولات منطقه اقتصادی اوراسیا و غلات را در اختیار آن‌ها قرار دهیم که از مسیر کوتاه‌تری محصولات را به آب‌های آزاد برسانند و به کشورهای هدف متصل شوند.
به گفته اردکانیان در زمینه مختلف صنعتی و گردشگری مذاکرات خوبی بین دو کشور انجام شده است.
انجام مذاکرات فشرده بین بانک مرکزی ایران و روسیه
وی در ادامه با تاکید بر این‌که مباحث بانکی یکی از موضوعات مهم مذاکرات بین دو کشور است، گفت: مذاکرات فشرده‌ای بین بانک مرکزی ایران و روسیه در حال انجام است و به زودی کارگروه مشترکی در تهران تشکیل جلسه خواهد داد. سعی بر این است که با حل و فصل و در نظر گرفتن همه جوانب سیستم بانکی بتواند نقش مهم خود را در سرعت بخشیدن به روابط اقتصادی ایفا کند.
وزیر نیرو در ادامه با تاکید بر این‌که تحریم فرصتی فراهم می‌کند که کشورهای منطقه ظرفیت‌های همکاری را بالاتر ببرند، اظهار کرد: به عنوان مثال در روزهای گذشته در اجلاس شانگهای و سیکا همکاری خوبی فراهم شد و رئیس جمهور ایران جلساتی با رؤسای جمهور روسیه، افغانستان و تاجیکستان داشت.
اردکانیان با اشاره به این‌که وزارت نیرو مسئول ایرانی کمیسیون مشترک بین دو کشور است، ادامه داد: علاوه بر کمیسیون مشترک با روسیه کمیسیون مشترک با افغانستان، ارمنستان و تاجیکستان هم برگزار می‌شود و زمینه‌ی جدیدی برای رونق و توسعه اقتصادی فراهم خواهد شد.
انتهای پیام
