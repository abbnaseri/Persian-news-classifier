افزایش تورم در کانادا
نرخ تورم کانادا تا پایان ماه می از ۲.۴ درصد گذشت.
به گزارش ایسنا به نقل از سی بی سی، مرکز آمار کانادا اعلام کرد: با افزایش قیمت در گروه‌های مختلف و به ویژه در بخش مواد غذایی، متوسط نرخ تورم این کشور در ۱۲ ماه متهی به ماه می به ۲.۴ درصد افزایش یافته است.
در بین بخش‌های مختلف تورم مواد غذایی با ۱۶.۷ درصد بیش از سایر بخش‌ها بوده است. از سوی دیگر اما قیمت بنزین ۳.۷ درصد در مقایسه با مدت مشابه سال قبل کاهش یافته است که بیشترین میزان کاهش در بین بخش‌های مختلف محسوب می‌شود. انرژی یکی از معدود گروه‌های قیمتی بود است که تورم آن طی بازه زمانی ۱۲ ماهه فوق منفی بوده و قیمت‌ها نسبت به سال قبل ۰.۱ درصد کمتر شده است.
هسته تورمی که نرخ تورم مواد غذایی و انرژی را به دلیل نوسانات بالای آن در نظر نمی‌گیرد در ۱۲ ماه منتهی به می به ۲.۱ درصد رسیده است که بیشترین تورم ثبت شده از سال ۲۰۱۲ تاکنون محسوب می‌شود. این نرخ تورم احتمالاً بدان معنا خواهد بود که بانک مرکزی کانادا دست به افزایش نرخ بهره در ماه‌های پیش رو نخواهد زد.
جیمز مارپل، کارشناس مسائل اقتصادی در بانک "تی دی" گفت: شتاب گرفتن هسته تورمی بدان معنا خواهد بود که بانک مرکزی احتمالاً در حاشیه باقی خواهد ماند. در شرایطی که برخی فاکتورها به صعود قیمت‌ها کمک کرده‌اند نباید ماهیت طبیعی میل قیمت‌ها به افزایش در ماه می را نیز نادیده بگیریم.
افزایش نرخ تورم در شرایطی رخ می‌دهد اقتصاد کانادا نتوانست آن طور که انتظارش می‌رفت عمل کند و رشد اقتصادی سه ماهه نخست امسال آن نیز برای بسیاری از کارشناسان ناامید کننده بود.
طبق اعلام مرکز آمار کانادا، اقتصاد این کشور در سه ماهه نخست امسال تنها ۰.۴ درصد رشد داشته است که در مقایسه با همسایه جنوبی این کشور یعنی آمریکا بسیار پایین است.
انتهای پیام
