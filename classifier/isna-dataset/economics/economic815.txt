فرانسه در اندیشه راه‌اندازی FATF ارزهای مجازی
رئیس بانک مرکزی فرانسه از تلاش این کشور برای راه‌اندازی کارگروه ویژه نظارت بر فعالیت ارزهای دیجیتالی در سطح گروه ۷ خبر داد.
به گزارش ایسنا به نقل از رویترز، ویلروی دو گل گفت که تلاش برای راه اندازی یک کارگروه اقدام ویژه در خصوص فعالیت و نظارت بر عملکرد ارزهای دیجیتالی در مراحل نهایی خود قرار دارد و فرانسه در تلاش است تا با سایر کشورهای عضو گروه ۷ نسبت به قانون‌گذاری فعالیت ارزهای دیجیتال به منظور اطمینان یافتن از رعایت حقوق مصرف کننده اقدام کند و از عدم استفاده از این ارزها برای پول‌شویی مطمئن شود.
رئیس بانک مرکزی فرانسه همچنین گفت ریاست این کارگروه را بنوآ کوق، عضو هیأت مدیره بانک مرکزی اروپا بر عهده خواهد داشت. فرانسه اکنون ریاست دوره‌ای بر گروه ۷ را برعهده دارد و در تلاش است تا از این فرصت برای استقرار این نهاد جدید در خاک خود استفاده کند. ویلروی که در جمع مدیران بنگاه‌های صنعتی فرانسه حاضر شده بود تاکید کرد: می‌خواهیم با آغوشی باز از فناوری‌های نوین استقبال کنیم اما موضع ما برای رعایت قانون نیز مشخص است چرا که به نفع همه است.
ویلروی با اشاره به این که هنوز نیاز به تعریف دقیق مفهوم ارز مجازی وجود دارد افزود: باید مشخص شود که نرخ برابری این ارزها با ارزهای مشابه خود و ارزهای جهانی فعلی بر اساس چه مکانیسمی تعیین خواهد شد. وی از مقامات مسئول در زمینه مقابله با پول‌شویی کشورهای جهان خواست تا نسبت به مساله ارزهای مجازی اقدامات عاجل انجام دهند.
در حالی که پیش تر برخی از مقامات بانکی و مالی اروپایی از تمایل خود برای راه اندازی یک نهاد اروپایی در خصوص ارزهای مجازی خبر داده‌اند، ویلروی از آنها خواست تا به فکر ایجاد یک نهاد جامع‌تر و فراگیرتر در سطح جهان باشند چرا که استفاده از این گونه ارزها در سراسر جهان همه گیر شده است.
انتهای پیام
