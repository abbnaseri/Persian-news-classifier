کاربران اپل در دام هکرها نیفتند!
اپل به‌تازگی با انتشار بیانیه‌ای خطاب به کاربرانش هشدار داده که در دام هکرها و مجرمان سایبری نیفتند.
به گزارش ایسنا، این روزها که حملات سایبری به حساب کاربری و همچنین نفوذ هکرها و مجرمان به حساب‌های بانکی افزایش روزافزونی یافته است، گزارش‌های متعددی از سوی کاربران محصولات اپل و گوشی‌های آیفون در فضای مجازی منتشر شده است که نشان می‌دهد هکرها بسیاری از کاربران گوشی‌های آیفون را قربانی اهداف خود قرار داده و با تماس گرفتن از آنها درخواست کرده‌اند اطلاعات حساب بانکی خود را در اختیار آنها بگذارند.
بر اساس گزارشی که در اپل اینسایدر آمده است، بسیاری از هکرها با کاربران گوشی‌های آیفون و قربانیان موردنظر تماس گرفته و از آنها خواسته‌اند که با صرف هزینه و خریداری گیفت کارت‌های جدید، اطلاعات مربوط به حساب بانکی خود را در اختیار آنها قرار دهند.
واژه فیشینگ یا Phishing که مختصرا از عبارت Password Harvesting Fishing به معنای "به دست آوردن رمز عبور از طریق طعمه" به دست آمده و ساخته شده است، یکی از حملات سایبری شناخته شده مبتنی بر مهندسی اجتماعی است که با فریب دادن کاربران موردنظر اطلاعات محرمانه و خصوصی آن‌ها از جمله رمز عبور، اطلاعات حساب بانکی، اطلاعات شخصی و محتوای به اشتراک گذاشته شده آن‌ها در شبکه‌های اجتماعی را به دست می‌آورند.
چندی پیش بود که شماری از کارشناسان و تحلیلگران فعال در حوزه امنیت سایبری به کاربران آیفون هشدار دادند که مراقب حملات فیشینگ و نفوذ هکرها باشند تا به اطلاعات محرمانه آنها نظیر حساب بانکی، داده‌های شخصی و غیره دسترسی پیدا نکنند.
برخلاف سایر حملات سایبری که توسط هکرها و مجرمان سایبری و یا بهره‌گیری از آسیب‌پذیری های موجود در نرم‌افزار یا سخت‌افزار دستگاه‌های الکترونیکی مربوطه صورت می‌گیرد، حملات فیشینگ توسط خود کاربر قربانی صورت می‌پذیرد، چراکه هکرها، کاربران را فریب داده تا با دست خودشان اطلاعات موردنظر هکرها را تقدیم آن‌ها کنند.
حملات فیشینگ یکی از متداول‌ترین و آسان‌ترین روش‌های سرقت اطلاعات شخصی، مالی و حریم خصوصی کاربران در فضای مجازی است.
انتهای پیام
