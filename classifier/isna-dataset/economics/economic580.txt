ظرفیت پالایش نفت خام و میعانات گازی ایران افزایش یافت
متوسط پالایش نفت خام و میعانات گازی ایران از خردادماه به دو میلیون و ۱۵۰ هزار بشکه در روز رسیده و این در شرایطی است که ظرفیت پالایش کشور در ابتدای سال 1396 یک میلیون و ۵۵۰ هزار بشکه بوده است و پیش‌بینی شده که این میزان تا پایان امسال به حدود ۲ میلیون و ۴۰۰ هزار بشکه در روز برسد.
به‌گزارش ایسنا، طبق اعلام مسؤولان، معادل ۸۵۰ هزار بشکه نفت خام و میعانات گازی که تحریم‌های یکجانبه آمریکا می‌توانست مانع ورود آن به بازارهای جهانی شود، در داخل کشور پالایش و به فرآورده‌های با ارزش افزوده بالاتر تبدیل شده است و طبق سیاست‌هایی که در ادامه مسیر افزایش دریافت خوراک برای جذب حداکثری نفت خام و میعانات گازی در پالایشگاه‌ها دنبال می‌شود، دریافت و پالایش میعانات گازی از ۴۵۰ هزار بشکه به ۵۰۰ هزار بشکه و نفت خام به حدود یک میلیون و ۷۰۰ به حدود یک میلیون و ۹۰۰ هزار بشکه در روز خواهد رسید که این سیاست‌ها به نوعی یکی از راهبردهای آرایش جنگی در وزارت نفت است که بر مبنای رفع گلوگاه‌ها و افزایش ظرفیت پالایشی ایجاد شده است.
فاز چهارم ستاره به کمک افزایش ظرفیت پالایش آمد
برداشت میعانات گازی رابطه مستقیم با برداشت گاز غنی از میدان مشترک پارس جنوبی دارد، گاز طبیعی تولیدی در این میدان سهم بالایی در سبد سوخت کشور دارد و طبیعی است که افزایش تولید آن باید ادامه داشته باشد؛ به همین منظور سیاست افزایش دریافت و پالایش خوراک میعانات گازی در پالایشگاه ستاره خلیج فارس در دستور کار قرار گرفته است تا تولید از این میدان در شرایط فعلی همچنان افزایش یابد.
در این رابطه چندی پیش محمدعلی دادور - مدیرعامل پالایشگاه ستاره خلیج فارس - از ا فزایش ظرفیت خوراک این پالایشگاه به ۵۴۰ هزار بشکه در روز تا پایان سال خبر داد و گفت: این میزان ظرفیت خوراک یک رکورد محسوب می‌شود و باید اعلام کرد که هم اکنون روزانه ۴۰۰ هزار بشکه میعانات گازی از میدان پارس جنوبی در پالایشگاه ستاره خلیج فارس پالایش می‌شود.
وی با اشاره به این‌که تا پایان شهریور این ظرفیت به ۴۵۰ هزار بشکه خواهد رسید، اظهار کرد: با راه اندازی فاز چهارم این میزان به ۵۴۰ هزار بشکه افزایش خواهد یافت که این افزایش ظرفیت با هزینه‌ای کمتر از ۱۰ درصد یک فاز پالایشگاه محقق خواهد شد.
دادور با بیان این‌که هم اکنون در این پالایشگاه روزانه بیش از ۴۳ میلیون لیتر بنزین تولید می‌شود، تصریح کرد: با افزایش ظرفیت پالایش میزان تولید روزانه این پالایشگاه به ۵۳ میلیون لیتر بنزین خواهد رسید همچنین تا پایان امسال ظرفیت تولید این پالایشگاه در نفت گاز و نفت سفید به ۱۷ میلیون لیتر و در گاز مایع به دو هزار و ۵۰۰ تن افزایش می‌یابد.
اما اخیراً صادق آبادی - مدیرعامل شرکت ملی پالایش و پخش فرآورده‌های نفتی - با اشاره به افزایش ظرفیت دریافت خوراک پالایشگاه ستاره خلیج فارس و راه اندازی فاز چهارم این پالایشگاه اعلام کرده که ابتدا در نظر داشتیم که فاز چهارم را همانند سه فاز دیگر اجرا کنیم، اما از آنجا که هم‌اکنون منابع ارزی کشور محدود و صرف کالاهای ضروری در جامعه می‌شود و همچنین به صرف زمانی حدود سه الی چهار سال نیاز داشت، تصمیم بر آن شد که با استفاده از ظرفیت‌های نرم افزاری و سخت افزاری موجود و اضافه کردن تجهیزات جدید فرآیندی، فاز چهارم را در قالب یک فاز جدید، راه‌اندازی و ظرفیت پالایش را افزایش دهیم.
به گفته وی ابتدا با کمک چند مشاور حقیقی و حقوقی و سازندگان تجهیزات، ظرفیت‌های مازاد در پالایشگاه ستاره خلیج فارس شناسایی شده و با چند تغییر در تجهیزات مختلف (کوره‌ها، مبدل‌های هوایی، پمپ‌ها، برج‌ها و …) ظرفیت اسمی سه فاز را از ۳۶۰ هزار بشکه به ۴۸۰ هزار بشکه رسانده شد.
بنا بر اعلام شرکت ملی پالایش و پخش فراورده‌های نفتی هم اکنون مرحله اول فاز چهارم اجرا شده و ظرفیت پالایشگاه ستاره خلیج فارس از ۳۶۰ هزار بشکه به ۴۰۰ هزار بشکه رسیده است؛ در ماه آینده این میزان به ۴۲۰ هزار بشکه و در مهرماه به ۴۵۰ هزار بشکه در روز خواهد رسید و تا پایان امسال با خرید تجهیزات مورد نیاز ظرفیت پالایش میعانات گازی در پالایشگاه ستاره خلیج فارس به ۴۸۰ هزار بشکه در روز خواهد رسید.
چگونگی دستیابی به این میزان از ظرفیت پالایش
صادق آبادی با بیان این‌که بخش بزرگ و مهمی از افزایش ظرفیت پالایش و پخش فرآورده‌های نفتی مدیون پالایشگاه ستاره خلیج فارس است، افزود: علاوه بر فاز چهارم پالایشگاه ستاره خلیج فارس که با کمترین هزینه و در کوتاه‌ترین زمان ۱۲۰ هزار بشکه میعانات گازی را به ظرفیت پالایش کشور اضافه کرده است، ۳۰۰ تا ۳۵۰ هزار بشکه نفت خام نیز در پالایشگاه‌های آبادان، اصفهان، تهران، اراک، شیراز و بندرعباس اضافه شده است.
ایران صاحب مقام نخست تولید فرآورده در منطقه
مدیرعامل شرکت ملی پالایش و پخش با بیان این‌که ایران در بین کشورهای منطقه بالاترین میزان تولید فرآورده‌های با کیفیت و ارزش افزوده بالا را دارد، افزود: البته ظرفیت پالایش نفت خام عربستان بیشتر است اما ما صاحب پالایشگاهی به نام ستاره خلیج فارس هستیم که معادل یک پالایشگاه نفت یک میلیون و ۳۰۰ هزار بشکه‌ای نفت، فرآورده‌های با ارزش افزوده بالا تولید می‌کند. به گفته وی وقتی این معادل سازی با پالایشگاه‌های منطقه صورت بگیرد، متوجه می‌شویم که ایران بالاترین ظرفیت تولید فرآورده‌های با ارزش افزوده بالا را دارد.
انتهای پیام
