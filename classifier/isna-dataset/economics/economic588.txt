طلای جهانی یک درصد ارزان شد
قیمت طلا در معاملات روز چهارشنبه بازار جهانی تحت تأثیر اظهارات مقامات بانک مرکزی آمریکا و سودگیری سرمایه گذاران از افزایش اخیر قیمت‌ها، بیش از یک درصد سقوط کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۱.۲ درصد کاهش یافت و به ۱۴۰۵ دلار و ۶۰ سنت رسید و به سوی نخستین کاهش در هفت روز گذشته حرکت کرد. بهای معاملات این بازار روز گذشته تا مرز ۱۴۳۸ دلار و ۶۳ سنت صعود کرده بود که بالاترین قیمت از ۱۴ مه سال ۲۰۱۳ بود.
در بازار معاملات آتی آمریکا، هر اونس طلا با ۰.۴ درصد کاهش، به ۱۴۱۳ دلار و ۳۰ سنت رسید.
به گفته استفن اینس از شرکت مدیریت دارایی "اس پی آی"، افزایش خرید در روزهای اخیر به همراه اظهارات رئیس بانک مرکزی آمریکا که کاهش نرخ‌های بهره را کم اهمیت جلوه دادند باعث ریزش قیمت این فلز ارزشمند شد.
جروم پاول، رئیس بانک مرکزی آمریکا در برابر فشارهای دونالد ترامپ، رئیس جمهور این کشور که خواستار کاهش قابل توجه نرخ‌های بهره است بر استقلال بانک مرکزی تاکید و اعلام کرد که این بانک به فشارهای سیاسی کوتاه مدت توجهی نمی‌کند.
در حالی که انتظارات برای کاهش نرخ‌های بهره در نشست ژوئیه بانک مرکزی آمریکا تعدیل شد اما سرمایه گذاران همچنان انتظار دارند نرخ‌های بهره حداقل یک چهارم درصد کاهش پیدا کند.
از سوی دیگر جیمز بولارد، رئیس بانک فدرال سن لوییز به تلویزیون بلومبرگ گفت تصور نمی‌کند وضعیت اقتصاد آمریکا به حدی وخیم باشد که کاهش ۵۰ واحدی نرخ‌های بهره در ژوئیه را تضمین کند.
عامل دیگری که قیمت طلا را با کاهش روبرو کرد رشد ۰.۲ درصدی شاخص دلار در معاملات روز چهارشنبه بود.
بر اساس گزارش رویترز، آمریکا امیدوار است پس از دیدار رؤسای جمهور آمریکا و چین در نشست سران گروه ۲۰ در ژاپن، دو کشور مذاکرات تجاری را از سر بگیرند.
موجودی طلای "اس پی دی آی گلد تراست" که بزرگترین صندوق سرمایه گذاری تحت پشتوانه طلا در جهان است، روز سه شنبه ۰.۳ درصد کاهش یافت و به ۸۰۱.۹۶ تن رسید.
به گفته وانگ تائو، تحلیلگر فنی رویترز، هر اونس طلا ممکن است حمایت در سطح ۱۴۰۴ دلار را تست کند و اگر پایین این قیمت شکسته شود طلا ممکن است تا مرز ۱۳۸۷ دلار عقب‌نشینی کند.
در بازار سایر فلزات ارزشمند، هر اونس نقره برای تحویل فوری ۱.۱ درصد کاهش یافت و به ۱۵ دلار و ۲۰ سنت رسید هر اونس پلاتین برای تحویل فوری ۰.۵ درصد کاهش یافت و ۸۰۱ دلار و ۶۲ سنت معامله شد. هر اونس پالادیم برای تحویل فوری با ۰.۲ درصد کاهش، در ۱۵۲۵ دلار و ۴۴ سنت ایستاد.
انتهای پیام
