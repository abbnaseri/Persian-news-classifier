قیمت طلای جهانی رکورد جدید زد
قیمت طلا در معاملات روز پنج‌شنبه بازار جهانی تحت تأثیر سیگنال بانک مرکزی آمریکا برای کاهش نرخ‌های بهره در اواخر امسال که افت دلار را به دنبال داشت، حداکثر ۱.۸ درصد صعود کرد و به بالاترین حد خود در بیش از پنج سال اخیر صعود کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۱.۴ درصد افزایش یافت و به ۱۳۷۸ دلار و ۴۵ سنت رسید.
در بازار معاملات آتی آمریکا، هر اونس طلا ۲.۵ درصد صعود کرد و به ۱۳۸۲ دلار و ۶۰ سنت رسید.
بانک مرکزی آمریکا روز چهارشنبه اعلام کرد آماده است با ریسک‌های رو به رشد برای اقتصاد داخلی مقابله کند و با توجه به رشد تنش‌های تجاری و نگرانی‌های فزاینده نسبت به پایین ماندن فشارهای تورمی، کاهش نرخ‌های بهره را از ماه آینده آغاز می‌کند.
کاهش نرخ‌های بهره هزینه نگهداری طلا که سوددهی ندارد را کاهش می‌دهد و جذابیت سرمایه گذاری در این فلز ارزشمند را تقویت می‌کند و همزمان با ضعیف کردن ارزش دلار، خرید این فلز ارزشمند برای خریداران غیرآمریکایی ارزان‌تر می‌شود.
بر اساس گزارش رویترز، با وجود این که بانک مرکزی آمریکا در نشست هفته جاری خود نرخ‌های بهره را بدون تغییر گذاشت اما تغییر انتظارات بازار در خصوص سیاست پولی بانک مرکزی آمریکا، باعث افت ارزش دلار و بازده اوراق خزانه آمریکا شد.
در این بین قیمت طلا به دلار استرالیا نیز برای نخستین بار از مرز ۲۰۰۰ دلار عبور کرد و به رکورد ۲۰۰۵ دلار و ۲۳ سنت رسید.
وانگ تائو، تحلیلگر فنی رویترز پیش بینی کرد هر اونس طلا برای تحویل فوری از آنجا که مقاومت در مرز ۱۳۷۱ دلار را شکسته است، ممکن است به مرز ۱۴۰۴ دلار صعود کند.
در بازار سایر فلزات ارزشمند، هر اونس نقره برای تحویل فوری ۰.۴ درصد صعود کرد و به ۱۵ دلار و ۲۲ سنت رسید. هر اونس پلاتین برای تحویل فوری ۰.۳ درصد افزایش یافت و به ۸۱۲ دلار و ۶۷ سنت رسید. هر اونس پالادیم برای تحویل فوری با ۰.۲ درصد افزایش، ۱۵۰۳ دلار و ۷۵ سنت معامله شد.
انتهای پیام
