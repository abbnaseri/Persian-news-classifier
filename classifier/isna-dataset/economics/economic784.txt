کمتر از ۲۰ درصد واحدهای صنفی به تولید اشتغال دارند
رئیس اتاق اصناف ایران با اشاره به لزوم تقویت ارتباط صنایع بزرگ و اصناف تولیدکننده و آموزش کافی و تامین مالی این واحدها، از رونمایی برنامه رونق تولید اصناف خبر داد و گفت که کمتر از ۲۰ درصد واحدهای صنفی در کارهای تولیدی اشتغال دارند.
به گزارش ایسنا، امروز (شنبه) مراسم روز ملی اصناف با حضور نایب رئیس مجلس شورای اسلامی، وزیر صنعت، معدن و تجارت (صمت)، رئیس اتاق اصناف ایران و رئیس فراکسیون اصناف و رئیس کمیسیون اقتصادی مجلس شورای اسلامی در محل سالن همایش‌های بین‌المللی صدا و سیما برگزار شد.
در این نشست سعید ممبیی - رئیس اتاق اصناف ایران - اظهار کرد: علی‌رغم اینکه شکل‌گیری فعالیت تولیدی در اصناف ارزان‌تر از صنایع بزرگ است، به دلیل مشکلاتی که در زمینه برقراری ارتباط بین صنوف تولیدی و صنایع بالادستی وجود دارد، کمتر از ۲۰ درصد واحدهای صنفی در کارهای تولیدی اشتغال دارند.
وی با اشاره به نامگذاری سال جاری با عنوان سال رونق تولید، از آسیب‌شناسی، ارائه راهکار و تدوین برنامه رونق تولید اصناف خبر داد که به گفته وی این برنامه در مراسم روز اصناف با حضور مسئولان و وزیر صمت رونمایی می‌شود.
ممبینی با اشاره به حضور ۶۶۰ هزار واحد صنفی تولیدی در کشور، تصریح کرد: واحدهای صنفی تولیدی محصولات مورد نیاز صنایع بزرگ را تولید می‌کنند، اما به دلیل فقدان ارتباط بین اصناف تولیدی و صنایع، فقدان آموزش کافی و مشکلاتی که در زمینه تأمین مالی واحدهای صنفی وجود دارد، در برنامه رونق تولید اصناف به این مسائل پرداخته شده است.
رئیس اتاق اصناف ایران در ادامه با اشاره به ضرورت بازنگری در مسائل مربوط به بخش اصناف، اظهار کرد: در حال حاضر بالغ بر سه میلیون واحد صنفی در کشور فعال است که نسبت به جمعیت کشور با هیچ منطقی سازگار نیست و بیانگر حضور تعداد زیادی صنف در شرایط رکود و رشد منفی اقتصادی است.
وی با بیان اینکه اصناف به چهار دسته تولیدی، خدمات فنی، خدماتی و توزیعی تقسیم می‌شوند، گفت: متأسفانه با رفع برخی از الزامات و دستورالعمل‌ها در گذشته، شاهد انحراف در رسته‌های مختلف بوده‌ایم.
ممبینی با بیان اینکه ۱۷ درصد صنوف در حوزه خدمات فنی فعالیت دارند، اظهار کرد: تعمیرات خودرو، لوازم خانگی و تلفن که از طریق روش قدیمی استاد و شاگردی فعالیت خود را انجام می‌دهند، از جمله صنوف خدمات فنی هستند. این حوزه نیازمند تقویت و توجه به لحاظ قانون کار است.
وی افزود: نبود استاندارد خدمات پس از فروش یکی از مشکلات صنوف خدمات فنی است که امروز طی تفاهم‌نامه‌ای با سازمان ملی استاندارد، اتاق اصناف و وزارت صمت، این استاندارد تدوین خواهد شد.
ممبینی با بیان اینکه ۵۰ درصد اصناف در حوزه توزیع فعالیت دارند، گفت: نظام توزیع به مهندسی مجدد و استفاده از روش‌های مدرن نیاز دارد و در برنامه "رونق تولید اصناف" که امروز رونمایی می‌شود، به استفاده از فناوری در نظام توزیع برای شفاف‌سازی بیشتر توجه شده است.
وی افزود: با توجه به شکاف‌هایی که در حوزه تأمین وجود دارد، هلدینگ‌های اصناف برای نقش آفرینی در این حوزه ایجاد می‌شود.
رئیس اتاق اصناف ایران در ادامه با اشاره به قانون نظام صنفی که سال ۹۲ تصویب شد، خاطرنشان کرد: این قانون اشکالات متعددی دارد که از دولت انتظار داریم برای رفع آن‌ها اقدام کند.
ممبینی در پایان با بیان اینکه به دنبال آن هستیم تا واحدهای صنفی سنتی از فناوری اطلاعات و فناوری‌های نوین بهره‌مند شوند و در این زمینه واحدهای سنتی را تقویت کنیم، اظهار کرد: در حوزه تقویت بنیه مالی و به خصوص لجستیک واحدهای توزیع کننده، ایجاد واحدهای فران چایز در دستور کار قرار دارد که امیدواریم مورد تائید قرار گیرد.
انتهای پیام
