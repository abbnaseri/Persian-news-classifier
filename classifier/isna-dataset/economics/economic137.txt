۳۰۰۰ دستگاه ماشین‌آلات راهداری نوسازی می‌شود
معاون وزیر راه و شهرسازی و رئیس سازمان راهداری و حمل و نقل جاده‌ای کشور گفت: سه هزار دستگاه ماشین‌آلات راهداری طی دو سال آینده با تامین اعتبار ۳۰ هزار میلیارد ریال نوسازی می‌شوند.
به گزارش ایسنا، عبدالهاشم حسن‌نیا روز شنبه در بازدید از محورهای ارتباطی شهرستان سبزوار عنوان کرد: در مجموع حدود ۹ هزار دستگاه انواع ماشین‌آلات راهداری در کشور وجود دارد که میانگین عمر بیشتر ماشین آلات بالای ۲۵ و ۳۰ سال و فرسوده است.
وی ادامه داد: طی پنج سال گذشته نیز دو هزار دستگاه از ماشین آلات فرسوده سازمان راهداری و حمل و نقل جاده‌ای نوسازی شده است.  معاون وزیر راه و شهرسازی بیان کرد: برای نگهداری راه‌های کشور سالانه ۱۲ هزار میلیارد تومان اعتبار نیاز داریم که برای امسال سه هزار و ۵۰۰ میلیارد تومان آن تأمین می‌شود.  وی گفت: ۲۲۰ هزار کیلومتر جاده اصلی، فرعی، بزرگراه و آزاد راه در مناطق مختلف کشور وجود دارد و ۹۰ درصد حمل و نقل بار و مسافر از طریق جاده‌ها صورت می‌گیرد چنانکه حجم تردد روزانه در جاده‌ها هشت میلیون خودرو که سهم وسایل نقلیه سنگین ۲۰۰ هزار دستگاه است.  رئیس سازمان راهداری و حمل و نقل جاده‌ای کشور به همراه مدیر کل راهداری و حمل و نقل جاده‌ای خراسان‌رضوی در قالب سفری یک روزه از جاده‌ها و طرح‌های مواصلاتی شهرستان سبزوار بازدید می‌کنند.
 انتهای پیام
