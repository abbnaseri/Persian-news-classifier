قیمت طلا، سکه و ارز در روز دوشنبه
قیمت سکه تمام بهار آزادی طرح جدید امروز نسبت به روز گذشته تغییری نداشته  و بانک‌ها و صرافی‌های مجاز بانک مرکزی هم امروز قیمت ارز را نسبت به روزهای گذشته کاهش دادند.
به گزارش ایسنا، امروز (دوشنبه) قیمت سکه تمام بهار آزادی طرح جدید چهار میلیون و ۵۵۵ هزار تومان اعلام شده که نسبت به روز گذشته تغییری نداشته است. همچنین سکه تمام بهار آزادی طرح قدیم چهار میلیون و ۳۵۰ هزار تومان است که نسبت به روز گذشته ۳۰ هزار تومان کاهش را نشان می‌دهد.
نیم سکه نیز ۱۰ هزار تومان ارزان شده و دو میلیون و ۳۲۰ هزار تومان داد و ستد می‌شود.
ربع سکه هم با کاهش ۱۰ هزار تومانی یک میلیون و ۵۱۰ هزار تومان قیمت دارد و سکه یک گرمی هم ۹۷۰ هزار تومان فروخته می‌شود که نسبت به روز گذشته تغییری نداشته است.
همچنین امروز هر گرم طلای ۱۸ عیار در طلافروشی‌ها ۴۲۹ هزار و ۳۸۱ تومان معامله می‌شود.
ارز همچنان در سراشیبی
بانک‌ها امروز (۱۰ تیر) قیمت ارز را نسبت به روز گذشته کاهش دادند؛ به طوری که قیمت خرید دلار در بانک‌ها که روز گذشته ۱۲ هزار و ۵۷۶ تومان بود، امروز با کاهش همراه بوده و به ۱۲ هزار و ۴۳۱ تومان رسیده است.
همچنین شعب ارزی بانک‌ها امروز هر یورو را ۱۴ هزار و ۱۱۲ تومان می‌خرند که قیمت این ارز نیز حدود ۲۵۰ تومان کاهش داشته است.
هر پوند انگلیس نیز امروز در شعب ارزی بانک‌ها به قیمت ۱۶ هزار و ۷۸۵ تومان خریداری می‌شود.
نرخ ارز مسافرتی
قیمت ارز مسافرتی در بانک‌ها همچنان از قیمت فروش آن در بازار بالاتر است؛ به طوری که قیمت فروش ارز مسافرتی در بانک‌ها ۱۴ هزار و ۸۲۱ تومان اعلام شده که با احتساب کارمزد به حدود ۱۵ هزار و ۱۰۰ تومان می‌رسد.
نرخ ارز در صرافی‌های بانکی
اما صرافی‌های مجاز بانک مرکزی قیمت دلار را نسبت به روز گذشته ۲۵۰ تومان کاهش دادند؛ به طوری که قیمت خرید دلار در این صرافی‌ها ۱۲ هزار و ۶۰۰ تومان و قیمت فروش آن ۱۲ هزار و ۷۰۰ تومان است.
این صرافی‌ها همچنین، امروز هر یورو را به قیمت ۱۴ هزار و ۵۰۰ تومان می‌خرند و ۱۴ هزار و ۶۰۰ تومان می‌فروشند که این نرخ‌ها نیز نسبت به روز گذشته ۲۵۰ تومان کاهش داشته است.
انتهای پیام
