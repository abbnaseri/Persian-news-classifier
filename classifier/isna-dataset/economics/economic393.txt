عرضه گرید نفتی جدید عراق به تکمیل پروژه فاو مشروط شد
معرفی گرید نفتی جدید بصره مدیوم عراق به توسعه دپوی صادراتی فاو در خلیج فارس مشروط خواهد بود.
به گزارش ایسنا، سازمان بازاریابی نفت دولتی عراق (سومو) سال گذشته اعلام کرد که سرگرم بررسی عرضه گرید نفتی بصره مدیوم است که کیفیت گریدهای فعلی شامل نفت سنگین بصره و نفت سبک بصره را تثبیت خواهد کرد زیرا تولید بیشتری از ذخایر نفت دارای کیفیت پایین تأمین می‌شود.
ثامر غضبان، وزیر نفت عراق در کنفرانس نفت عراق در لندن گفت: عرضه گرید نفتی بصره مدیوم به موجود بودن فضای ذخیره سازی کافی مرتبط خواهد بود. زمانی که ما دپوی فاو را تکمیل کنیم مخازن زیادی وجود خواهد داشت و ما امکان جداسازی گریدها را خواهیم داشت.
علی نظر الشاطاری، نایب رئیس سومو سال گذشته به پلاتس گفته بود بصره مدیوم چگالی ۲۹ تا ۳۰ درجه و ۲ درصد سولفور خواهد داشت.
هر دو گرید نفت سنگین بصره و نفت سبک بصره از پایانه‌های صادرات نفت جنوبی عراق بارگیری می‌شوند.
مدرنیزه کردن و توسعه تأسیسات ذخیره سازی نفت فاو که بیش از پنج سال از برنامه عقب است، برای برنامه‌های عراق به منظور افزایش صادرات جنوبی به شش میلیون بشکه در روز در سال ۲۰۲۳ حائز اهمیت به شمار می‌رود. طبق اعلام وزارت نفت عراق، صادرات نفت از جنوب این کشور در ماه مه به ۳.۴۴ میلیون بشکه در روز رسید.
شرکت مهندسی تویوی ژاپن سرگرم انجام بررسی فنی و بررسی طرح‌های پروژه توسعه فاو است که نتایج آن تا اکتبر آماده می‌شود.
بر اساس گزارش پلاتس، این پروژه خطوط لوله، پمپ‌ها و مخازن جدیدی را در نظر گرفته است که به افزایش ظرفیت صادراتی کمک خواهد کرد.
انتهای پیام
