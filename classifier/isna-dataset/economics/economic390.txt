مراسم روز ملی صنعت و معدن آغاز شد
مراسم روز ملی صنعت و معدن با حضور مسوولان دولتی و فعالان بخش خصوصی ساعاتی پیش آغاز شد.
به گزارش ایسنا، با توجه به نامگذاری دهم تیرماه با عنوان "روز ملی صنعت و معدن"، مراسم مربوط به این روز با حضور رئیس مجلس شورای اسلامی، وزیر امور خارجه، وزیر صنعت، معدن و تجارت و جمعی از فعالان بخش خصوصی از صبح امروز در سالن اجلاس سران آغاز شده است. در ادامه وزرای علوم و دفاع نیز در این مراسم حضور یافتند.
بهره‌مندی برگزیدگان روز ملی صنعت و معدن از خدمات اداری و پشتیبانی وزارت صمت
رئیس ستاد بزرگداشت مراسم روز ملی صنعت و معدن در آغاز این مراسم گفت: برگزیدگان روز ملی صنعت و معدن از خدمات اداری و پشتیبانی وزارت صنعت، معدن و تجارت برخوردار می‌شوند.
محمدرضا فیاض با بیان این مطلب افزود: هدف از اعلام روز ۱۰ تیر به عنوان روز بزرگداشت صنعت و معدن، فراهم آوردن فرصتی برای قدردانی از فعالان تولید بوده است.
تجلیل از برگزیدگان با حضور وزرای صمت و امور خارجه
در مراسم گرامیداشت روز صنعت و معدن که با حضور وزرای صمت و امور خارجه و فعالان بخش خصوصی برگزار شد، پیشکسوت معدنی، بانوی صنعتگر و صنعتگر جوان به همراه ۲۸ فعال برگزیده مورد تجلیل قرار گرفتند.
در این بخش همچنین ۲۸ تولیدکننده و صنعتگر و معدنکار برگزیده که بهترین عملکرد را از لحاظ شاخص‌های ارزیابی در سال ۱۳۹۷ داشته‌اند، مورد تقدیر و تجلیل قرار گرفتند. این ۲۸ برگزیده از استان‌های مختلف سراسر کشور بوده‌اند.
انتهای پیام
