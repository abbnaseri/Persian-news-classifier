 می‌توان تحریم صنعت خودرو را بی‌اثر کرد
مدیرعامل گروه خودروسازی سایپا تاکید کرد که با اجرای موفق راهبرد "رونق تولید" می‌توان تحریم صنعت خودرو را بی‌اثر کرد.
به گزارش ایسنا به نقل از گروه خودروسازی سایپا، سیدجواد سلیمانی اظهار کرد: با ادامه روند کنونی، استراتژی سال جاری یعنی تنوع محصول وارد فاز اجرایی خواهد شد و با توجه به پیگیری مستمر برای اجرای پویش ملی بومی‌سازی قطعات صنعت خودرو، امکان تولید محصولات متنوع با استفاده از ظرفیت‌های داخلی در آینده نزدیک فراهم خواهد شد.
وی ادامه داد: با تلاش مستمر و برنامه‌ریزی و نیز اجرای موفق راهبرد "رونق تولید"، می‌توان مشکلات و معضلاتی نظیر ترک همکاری از سوی شرکای خارجی و نیز تحریم‌ها علیه صنعت خودروی کشور را بی‌اثر کرد.
طبق اعلام سایپا، مدیرعامل این شرکت اظهار کرده است: با توجه به طراحی و اجرای راهبرد رونق تولید، این گروه توانسته در چند ماه اخیر روند روبه‌رشد تولید را ادامه دهد و پس از تولید بیش از ۴۲ هزار دستگاه خودرو در اردیبهشت‌ماه، رکورد تولید خودرو در یک روز کاری را ثبت و در هجدهمین روز خردادماه ۲ هزار و ۵۰۷ دستگاه خودرو تولید کند.
انتهای پیام
