 ایران در جایگاه نخست ثبت جهانی محصولات در سال ۲۰۱۸
 مدیرکل دفتر حمایت از مالکیت صنعتی وزارت صنعت، معدن و تجارت (صمت) گفت: در سال ۲۰۱۸ با ثبت ۱۸ محصول صادراتی ایران، توانستیم رتبه اول دنیا در ثبت محصولات را کسب کنیم.
به گزارش ایسنا به نقل از وزارت صنعت، معدن و تجارت، سیدمهدی میرصالحی افزود: تاکنون ۶۱ محصول صادراتی کشورمان را به ثبت جهانی رسانده‌ایم.
وی با بیان اینکه با یونیدو همکاری داریم، تصریح کرد: ثبت جهانی ۱۰ محصول معدنی کشور در سال جاری با همکاری ایمیدرو را دستور کار داریم.
مدیرکل دفتر حمایت از مالکیت صنعتی وزارت صمت با اشاره به برخی برنامه‌های این دفتر، بیان کرد: تصویب لایحه حمایت از مالکیت صنعتی را در مجلس شورای اسلامی پیگیری می‌کنیم.
میرصالحی با اشاره به برخی برنامه‌های یونیدو در کشورمان، گفت: پروژه شیلات در چابهار در حال اجرا با استفاده از فناوری‌های نوین است و یکی از ۸ پروژه یونیدو است. همچنین پروژه اشتغال در پنج استان کشور و پروژه کمک به استارت آپها با مبلغ ۲ میلیون دلار از پروژه‌های دیگر یونیدو هستند.
وی تأسیس مرکز همکاری‌های جنوب یونیدو در ایران و مذاکره با اکو برای تأسیس مرکز انرژی‌های تجدیدپذیر در ایران را دو پروژه دیگر یونیدو در ایران دانست.
انتهای پیام
