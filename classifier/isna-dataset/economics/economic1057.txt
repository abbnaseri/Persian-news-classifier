از تعطیلی واحدهای صنعتی جلوگیری می‌کنیم
 مدیرعامل سازمان صنایع کوچک و شهرک‌های صنعتی ایران گفت: با کمک وزارت صنعت، معدن و تجارت فروش محصولات واحدهای صنعتی تضمین می‌شود و از تعطیل شدن واحدهای تولیدی جلوگیری خواهد شد.
به گزارش ایسنا به نقل از وزارت صنعت، معدن و تجارت، محسن صالحی‌نیا گفت: هنوز نظام بانکی در پرداخت تسهیلات بخش صنعت به ۴۰ درصد سهمی که قانونگذار تعیین کرده، اقدام نکرده است و در صورتی که تسهیلات بیشتری توسط بانک‌ها پرداخت شود، واحدهای تولیدی بیشتری از این تسهیلات بهره‌مند شده و از رکود خارج خواهند شد.
مدیرعامل سازمان صنایع کوچک و شهرک‌های صنعتی ایران ادامه داد: امروز در شرایط خاصی قرار داریم و باید وضعیت واحدهای تولیدی پایش شود تا دولت بتواند از آنها حمایت کند.
وی خاطرنشان کرد: آنچه که بیشترین اولویت را دارد و مورد توجه قرار می‌گیرد، واحدهایی است که می‌توانند ما را در مقابل واردات و با صادرات بیمه کنند. رویکرد ما این است که صادرات را بیمه کنیم.
این در حالی است که معاون امور صنایع وزارت صنعت، معدن و تجارت نیز از هدف‌گذاری راه‌اندازی حدود ۲۰۰۰ واحد صنعتی راکد و دارای مشکل از سوی این وزارتخانه در سال جاری خبر داده است.
انتهای پیام
