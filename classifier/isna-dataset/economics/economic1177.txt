قیمت نفت جهانی کاهش یافت
قیمت نفت پس از این که روز پنج شنبه در پی حمله به دو نفتکش در خلیج عمان صعود چشمگیری پیدا کرده بود، در معاملات روز جمعه کاهش پیدا کرد.
به گزارش ایسنا، بهای معاملات آتی نفت برنت ۱۷ سنت یا ۰.۳ درصد کاهش یافت و به ۶۱.۱۴ دلار در هر بشکه رسید. نفت برنت روز پنج شنبه با ۲.۲۳ درصد افزایش، در ۶۱.۳۱ دلار در هر بشکه بسته شده بود.
بهای معاملات آتی وست تگزاس اینترمدیت آمریکا ۳۹ سنت یا ۰.۸ درصد کاهش یافت و به ۵۱.۸۹ دلار در هر بشکه رسید. شاخص قیمت نفت آمریکا روز گذشته با ۲.۲۳ درصد افزایش، در ۵۲.۲۸ دلار بسته شده بود.
به گفته تحلیلگران، این حمله نگرانی‌ها نسبت به افت تقاضای جهانی برای نفت را که در هفته‌های اخیر به اوج خود رسیده بود تحت‌الشعاع قرار داد و باعث جهش قیمت‌ها شد.
بر اساس گزارش رویترز، این دومین مورد حمله به نفتکش‌ها در یک ماه گذشته در خاورمیانه که مهمترین منطقه جهان برای تأمین نفت است به شمار می‌رود. تنش‌ها در خاورمیانه از زمان خروج آمریکا از برجام و وضع تحریم‌ها علیه ایران بویژه صادرات نفت افزایش پیدا کرده است.
خالد الفالح، وزیر انرژی عربستان سعودی در پی این اتفاق، اعلام کرد کشورش آماده است نفت کافی به بازارهای جهانی عرضه کند و سطح آمادگی برای مقابله با هر گونه تهدیدی را افزایش داده است. فالح حمله به این نفتکش‌ها را که یکی از آنها حامل متانول از عربستان سعودی بود، محکوم کرد.
انتهای پیام
