راهکارهای ساده برای کاهش مصرف برق
 به دنبال افزایش بی‌سابقه مصرف برق کشور و رسیدن پیک مصرف به مرز ۵۶ هزارمگاوات که روز ۳ تیرماه رخ داد، شرکت توانیر اطلاعیه‌ای را خطاب به مردم و مشترکان برق در سراسر کشور صادر کرد.
به گزارش ایسنا، در این اطلاعیه آمده است: با توجه به افزایش دما و پایداری هوای گرم تا آخر هفته به ویژه امروز و فردا (۴و ۵ تیرماه) در همه بخش‌های کشور، شاهد افزایش مصرف برق در کشور هستیم، به‌نحوی که پیش بینی می‌شود طی روز جاری و فردا، مصرف برق از مرز ۵۶ هزار مگاوات عبور کند.
در چنین شرایطی برای تأمین پایدار برق همه هموطنان گرامی، به خصوص در استان‌های گرمسیر کشور، بیش از هر زمان دیگر به مدیریت مصرف برق نیازمندیم. بدینوسیله از عموم هموطنان و مشترکین گرامی در تمامی بخش‌ها تقاضا دارد تا با کاهش و مدیریت مصرف برق به‌ویژه در ساعت‌های اوج بار (۱۲ الی ۱۶ و ۲۰ الی ۲۳) کارکنان صنعت برق را در ارائه هرچه بیشتر خدمات و تأمین برق پایدار یاری کنند.
راهکارهای ساده برای کاهش مصرف برق:
در کولرهای آبی تا حد امکان از دور کند کولر استفاده شود.
دمای مناسب برای تنظیم ترموستات در کولرهای گازی بین ۲۴ و۲۵ درجه سانتی‌گراد است.
هنگام استفاده از کولر یا وسایل سرمایشی، تا حد امکان از لوازم پرمصرف برقی مانند اتو، لباسشویی، ظرف‌شویی و جاروبرقی به‌طور همزمان به‌ویژه در ساعات اوج بار استفاده نشود.
خاموش کردن لامپ‌های اضافی و استفاده از روشنایی طبیعی در روز، ساده‌ترین راه صرفه‌جویی در مصرف برق است.
کاهش ۲۵۰۰ مگاواتی پیک سراسری با اعمال برنامه‌های مدیریت مصرف
سخنگوی صنعت برق هم میزان رشد پیک مصرف امسال را ۲.۵ درصد عنوان کرد و افزود: روز گذشته با اعمال برنامه‌های مدیریت مصرف نزدیک به ۲۵۰۰ مگاوات از پیک سراسری کاسته شده و پیک شب و روز در کشور یکسان شود.
مصطفی رجبی‌مشهدی، با اشاره به این‌که اوج مصرف برق کشور در روز گذشته به مرز ۵۶ هزار مگاوات رسیده است، عنوان کرد: با توجه به افزایش دما در اغلب نقاط کشور پیش‌بینی می‌کنیم این رقم امروز به ۵۶ هزار و ۳۰۰ مگاوات برسد. وی با تاکید بر این‌که برنامه‌های مدیریت مصرف به صورت جدی‌تر در دستور کار توانیر و شرکت‌های زیرمجموعه قرار گرفته است، ادامه داد: هم‌اکنون به لحاظ اقدامات مدیریت مصرف در شرایط نسبتاً خوبی هستیم و نیروگاه‌های تولید برق کشور نیز در وضعیت مناسبی قرار دارند. سخنگوی صنعت برق افزود: در حال حاضر تمامی شرکت‌های زیرمجموعه توانیر و برق حرارتی بسیج شده‌اند تا بتوانند با مدیریت میزان بار مصرفی، برق را به تمامی نقاط کشور برسانند. تلاش شرکت‌های یاد شده موجب شده بود تا در روز گذشته با اعمال برنامه‌های مدیریت مصرف نزدیک به ۲۵۰۰ مگاوات از پیک سراسری کاسته شده و پیک شب و روز در کشور یکسان شود. بنا بر اعلام وزارت نیرو، وی میزان رشد پیک مصرف امسال را ۲.۵ درصد دانست و افزود: بر اساس پیش‌بینی صورت گرفته اوج مصرف برق امسال به ۵۸ هزار و ۲۵۰ مگاوات و توان قابل تأمین ما نیز با توجه به نیروگاه‌های که در تیرماه وارد مدار می‌شود، به حدود ۵۹ هزار مگاوات خواهد رسید. رجبی‌مشهدی اظهار امیدواری کرد با همکاری تمامی مشترکان برای کاهش مصرف برق به ویژه در نیمه شمالی کشور که نسبت به مناطق گرمسیر کشور وضعیت مطلوب‌تری دارند بتوانیم پیک تابستان امسال را بدون مشکل سپری کنیم.
انتهای پیام
