سوئیس بهشت شغلی جهان برای شاغلان خارجی
سوئیس بهترین کشور برای اتباع ماهر خارجی شناخته شد.
به گزارش ایسنا به نقل از بلومبرگ، هر چند که بسیاری از کشورهای جهان توانسته‌اند به طور کامل از شرایط ناشی از رکود بزرگ سال ۲۰۰۷ رها شوند اما شرایط دشوار اقتصادی در بسیاری از کشورها باعث شده است تا نیروی ماهر کار این کشورها به فکر مهاجرت به سایر کشورها به امید داشتن شرایط کاری و زندگی بهتر باشند.
بانک " اچ اس بی سی" به مانند سال‌های گذشته رتبه‌بندی برترین کشورها برای شاغلین خارجی را منتشر کرده است که طبق آن، سوئیس بهترین کشور جهان در این زمینه معرفی شده است. سوئیس که به خاطر فعالیت‌های بانکی و مالی خود در سطح جهان شناخته شده توانسته است علاوه بر محیط مالی، در حوزه دارویی و تجارت نیز بسیاری از افراد ماهر خارجی را جذب کند و با ورود موج جدید مهاجران خارجی به این کشور به منظور کار و زندگی، رتبه سوئیس از هشت در سال گذشته به رتبه نخست در رده بندی امسال تغییر کرده است.
در این رتبه‌بندی ۳۳ کشور توسعه یافته جهان مد نظر قرار گرفته‌اند و متوسط حقوق سالانه اتباع خارجی در سوئیس ۱۱۱ هزار و ۵۸۷ دلار عنوان شده که ۴۷ درصد بالاتر از متوسط ۷۵ هزار و ۹۶۶ دلار سالانه در این ۳۳ کشور است. از هر ۱۰ مهاجر خارجی به سوئیس ۷ نفر معتقدند درآمد قابل تصرف آنها پس از مهاجرت به این کشور افزایش یافته است.
جان گودارد، مدیر بخش اتباع خارجی در بانک " اچ اس بی سی" گفت: مهاجرین به چیزی بیش‌تر از فرستادن پول به خانواده‌هایشان نیاز دارند، آنها به دنبال یک زندگی متعادل‌تر و محیطی امن تر برای خود و خانواده‌هایشان هستند. سوئیس دارای مشخصه‌هایی است که برای افراد با نژادها و عقاید گوناگون یک محیط بسیار مطلوب است.
سنگاپور پس از چهار سال نتوانست در رتبه بندی امسال جایگاه خود را در صدر حفظ کند و به رده دوم رفت. نکته جالب توجه در رده بندی امسال رتبه ترکیه است به گونه‌ای که این کشور از رتبه بیست و دوم سال گذشته به رتبه هفتم صعود کرده است! به نظر می‌رسد که بخش زیادی از این صعود به تسهیل قوانین اقامتی و تابعیتی خارجی‌ها در ترکیه مربوط باشد. اسپانیا نیز در رتبه بندی امسال به جایگاه چهارم صعود کرده است.
از سوی دیگر به نظر می‌رسد که مساله چگونگی خروج انگلیس از اتحادیه اروپا، این کشور را به محیطی نامطلوب‌تر برای اتباع خارجی تبدیل کرده است و این کشور از رتبه هفتم سال گذشته به بیست و هفتم سقوط کرده است. سوئد نیز دیگر کشوری بوده است که امسال به رده بیستم نزول پیدا کرده است.
انتهای پیام
