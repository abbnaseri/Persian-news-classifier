چرخ تولید مسکن نمی‌چرخد
بنا به گفته معاون وزیر راه و شهرسازی، ۹۰ درصد سرمایه‌گذاری حوزه مسکن از طریق بخش خصوصی انجام می‌شود؛ این در حالی است که سازندگان با حداقل شش مانع برای فعالیت مواجه‌اند.
به گزارش ایسنا، تولید و عرضه مسکن توسط بخش خصوصی به عنوان مهم‌ترین اقدام برای رونق‌دهی و شکستن قیمت‌ها با چالش‌هایی مواجه شده که هدف‌گذاری برای تولید سالیانه یک میلیون واحد مسکونی را دچار وقفه کرده است. طبق برآوردها بر اساس پروانه‌های ساختمانی در حال حاضر بین ۳۰۰ تا ۳۵۰ هزار مسکن در کشور ساخته می‌شود و این در حالی است که اقدامات دولتی جوابگوی نیاز بازار نیست.
به گفته معاون مسکن و ساختمان وزیر راه و شهرسازی، سالیانه ۲۰ تا ۲۵ هزار میلیارد تومان منابع برای بخش مسکن لازم است. با این وجود بررسی‌ها حاکی از آن است که بخش خصوصی به حدود ۱۰ برابر این ارقام نیاز دارد که البته قسمت اعظم آن توسط خود سازندگان می‌تواند تأمین شود؛ مشروط بر این‌که موانع هفت‌گانه از جلوی پای آنها برداشته شود.
انبوه‌سازان، نوسانات گاه به گاه در بازار ارز، نبود چشم‌انداز روشن در اقتصاد کلان، عدم امکان محاسبه دقیق از عایدی سرمایه، ایرادات قانون پیش‌فروش، مالیات، عوارض و بیمه کارگران ساختمانی را مهم‌ترین مشکلات حوزه کاری خود می‌دانند.
بخش خصوصی در حال ترک ساخت و ساز است
با اینکه عرضه ۹۰۰ هزار واحد مسکونی تا سال ۱۴۰۰ که توسط وزارت راه و شهرسازی ارائه شده برنامه‌ای مهم تلقی می‌شود اما آنچه هدف محمد اسلامی برای تعادل بخشی به بازار را محقق خواهد کرد، آمدن بخش خصوصی پای کار است؛ بخش خصوصی که دبیر کانون انبوه سازان معتقد است در حال ترک این حوزه هستند. فرشید پورحاجت با اشاره به کاهش ارزش پول ملی به یک سوم معتقد است این مساله سبب شده نقدینگی تولیدکنندگان به خصوص سازندگان به یک سوم کاهش پیدا کند؛ بنابراین وقتی قدرت خرید متقاضیان مسکن کاهش می‌یابد، تولیدکننده‌ها نیز رغبتی برای ورود به عرصه ساخت و ساز از خود نشان نمی‌دهند.
کمبود ۴ میلیون واحد مسکونی در بازار
رئیس کمیسیون عمران مجلس گفته است که بر اساس تحقیقات کمیسیون عمران طبق آمارهای رسمی کشور مشخص شد که کشور با کمبود چهار میلیون واحدی مسکن مواجه است. محمدرضا رضایی کوچی با بیان اینکه «در سال‌های گذشته کاهش تولید مسکن از سالی ۸۰۰ هزار واحد به ۳۰۰ هزار واحد، موجب ایجاد یک نیاز انباشته شده است» تاکید کرد: این اتفاق منجر به افزایش قیمت‌ها شد و باید در نظر داشت که نمی‌توان در کوتاه مدت به این نیاز انباشته پاسخ داد.
بخش خصوصی ۹۰ درصد منابع مسکن را تأمین می‌کند
از سوی دیگر معاون امور مسکن و ساختمان وزارت راه و شهرسازی با تاکید بر سیاست وزارت راه و شهرسازی مبنی بر ساخت مسکن، رونق تولید و ایجاد مشوق برای بخش خصوصی گفته است: بیش‌ترین تقاضا برای واحدهای مسکونی ۴۰ تا ۸۰ متری است و سیاست تولید مسکن نیز در همین چارچوب است.
حسینی تصریح کرد: این یک واقعیت است که ۹۰ درصد سرمایه‌گذاری‌های بخش مسکن توسط بخش خصوصی انجام می‌شود و باید با تقویت این بخش زمینه را برای تولید مسکن در کشور فراهم کنیم که خوشبختانه در این دوره مشوق‌های خوبی برای سازندگان ارائه شده است.
وی با تاکید بر اینکه تصمیم گرفته شد تا سهم تسهیلات خرید مسکن در نظام بانکی از هشت درصد به ۲۰ درصد افزایش یابد، اعلام کرد: برای ساخت ۴۰۰ هزار واحد مسکونی کمترین اتکا را به نظام بانکی داریم و منابع مالی این طرح بر اساس مشارکت تأمین می‌شود.
حسینی خاطرنشان کرد: ۹,۵۰۰ میلیارد تومان برای تکمیل مسکن مهر و پنج هزار میلیارد تومان بازگشت سرمایه بانک مسکن است که به این طرح اختصاص یافته اما هنوز روی کاغذ است و باید تأمین شود.
به گفته معاون وزیر راه و شهرسازی، سالانه به ۲۰ تا ۲۵ هزار میلیارد تومان منابع برای تولید مسکن نیاز است.
انتهای پیام
