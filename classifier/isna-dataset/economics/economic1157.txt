خوش‌بینی بازار به افزایش قیمت‌ طلا
نظرسنجی هفتگی کیتکونیوز نشان داد کارشناسان وال استریت و سرمایه‌گذاران همچنان انتظار دارند روند صعودی طلا در هفته جاری ادامه پیدا کند.
به گزارش ایسنا، طلا از تداوم تنش‌های تجاری میان آمریکا و شرکایش که به نگرانی‌ها نسبت به کندی رشد اقتصاد جهانی منجر شده و انتظارات بازار برای کاهش نرخ‌های بهره از سوی بانک مرکزی آمریکا را بالا برده است، سود می‌برد. حملاتی که اواخر هفته گذشته به دو نفتکش در دریای عمان انجام گرفت نیز تقاضا برای خرید طلا را تقویت کرد.
در نظرسنجی کیتکونیوز از کارشناسان وال‌استریت، ۲۲ نفر شرکت کردند که مجموعاً ۱۶ نفر یا معادل ۷۳ درصد افزایش قیمت طلا و سه نفر یا ۱۴ درصد کاهش قیمت طلا را پیش‌بینی کردند. همچنین به همین تعداد یعنی سه نفر یا معادل ۱۴ درصد درباره روند قیمت طلا نظری نداشتند.
در این بین، ۵۵۸ نفر در نظرسنجی کیتکونیوز از سرمایه‌گذاران شرکت کردند که از میان آنها ۳۸۹ نفر یا معادل ۷۰ درصد افزایش قیمت طلا را پیش‌بینی کردند. در حالی که ۱۲۲ نفر یا ۲۲ درصد افت قیمت طلا را پیش‌بینی کردند و ۴۷ نفر یا هشت درصد نیز نظری نداشتند.
در نظرسنجی هفته گذشته هر دو گروه سرمایه گذاران و کارشناسان وال‌استریت نسبت به رشد قیمت طلا خوش‌بین بودند. هر اونس طلا برای تحویل در اوت در معاملات روز جمعه بازار آمریکا ۸۰ سنت یا حدود ۰.۱ درصد افزایش یافت و در ۱۳۴۴.۵۰ دلار بسته شد. با این حال ۰.۱ درصد نسبت به قیمت نهایی جمعه قبل پایین‌تر بود. قیمت طلا در اواسط معاملات روز جمعه تا مرز ۱۳۶۲.۲۰ دلار پیش‌روی کرده بود که بالاترین قیمت اواسط معاملات از آوریل سال ۲۰۱۸ بود.
به گفته افشین نوابی، مدیر معاملات در گروه "ام کی اس"، با توجه به تشدید تنش‌های ژئوپلیتیکی و ادامه تعرفه‌های تجاری تلافی‌جویانه، طلا از پتانسیل خوبی برای صعود به قیمت بالاتر برخوردار است. در هفته جاری نشست سیاست پولی کمیته بازار آزاد فدرال بانک مرکزی آمریکا برگزار می‌شود و بازار تصور می‌کند که سیاست‌گذاران آمریکایی ممکن است بخواهند نرخ‌های بهره را کاهش دهند.
آدرین دی، مدیرعامل شرکت مدیریت دارایی آدرین دی نیز اظهار کرد: طلا به قیمت بالاتری افزایش پیدا خواهد کرد، زیرا به نظر می‌رسد جو بازار در حال تغییر است و عوامل مثبت در قیمت این فلز ارزشمند منعکس می‌شوند.
جیم ویکاف، تحلیلگر فنی ارشد کیتکونیوز نیز اظهار کرد: با توجه به مثبت شدن نمودارهای فنی برای رشد قیمت طلا، انتظار دارد روند افزایش قیمت طلا ادامه پیدا کند.
اما اوله هانسن، مدیر استراتژی کالا در ساکسو بانک دانمارک اظهار کرد: وی در کوتاه‌مدت به رشد قیمت طلا بدبین است، زیرا این احتمال وجود دارد که بانک مرکزی آمریکا بازارها را برای کاهش نرخ‌های بهره در ماه آینده آماده نکند. با این حال از نظر وی زمانی که قیمت طلا کاهش پیدا می‌کند، فرصت مناسبی برای خرید خواهد بود، زیرا آمار اقتصادی ضعیف به کندی رشد اقتصاد آمریکا اشاره دارد و این مساله باعث خواهد شد بانک مرکزی این کشور نرخ‌های بهره را کاهش دهد.
در میان کسانی که نسبت به روند قیمت طلا نظری نداشتند کالین سیژینسکی، استراتژیست ارشد بازار در شرکت مدیریت سرمایه" اس آی ای" گفت: من نسبت به قیمت طلا در هفته جاری نظری ندارم، زیرا تصور می‌کنم احتمال این‌که طلا در روزهای آینده در هر دو جهت افزایش یا کاهش قیمت حرکت کند وجود دارد. اگرچه طلا در روز جمعه قیمت بالای جدیدی را شکست، اما اگر بانک مرکزی آمریکا تصمیمی برای کاهش نرخ‌های بهره برخلاف انتظار بازار نداشته باشد، ارزش دلار آمریکا ممکن است بهبود پیدا کند.
انتهای پیام
