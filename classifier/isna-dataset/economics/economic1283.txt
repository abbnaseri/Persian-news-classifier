ریزش ۵۶ درصدی تحویل هواپیماهای بوئینگ!
شرکت هواپیماسازی بوئینگ تحت تاثیر سقوط دو فروند بوئینگ ۷۳۷ مکس، برای دومین ماه متوالی هیچ سفارش ساخت هواپیمای جدیدی را دریافت نکرده است.
به گزارش ایسنا، یک سال اخیر برای شرکت هواپیماسازی بوئینگ مدت بسیار سخت و طاقت فرسایی بوده چراکه دو فروند هواپیمای بوئینگ ۷۳۷ مکس در همین بازه زمانی کوتاه به علت نامعلومی تنها چند دقیقه بعد از برخاستن از زمین سقوط کرده و موجب کشته و ناپدید شدن تمامی مسافران و خدمه پروازی در آن شد. همین امر باعث شد که بلافاصله تمامی ایرلاین‌های فعال در سراسر جهان فعالیت و پرواز این نوع خاص از هواپیما را تا اطلاع ثانوی در تمامی خطوط هوایی خود لغو و متوقف اعلام کنند. این مساله به شدت بر روی سهام شرکت بوئینگ تأثیر منفی داشت و آن را به شدت با روند کاهشی مواجه کرد.
بر اساس تازه‌ترین گزارش‌های منتشر شده در شبکه‌های CNN و CNBC، شرکت بوئینگ آمریکا که بدون شک از بزرگترین غول‌های هواپیماسازی در جهان به شمار می‌رود، در ماه مه ۲۰۱۹ میلادی برای دومین ماه متوالی هیچ سفارش جدیدی برای تولید و تحویل هواپیماهای مدل‌های مختلف از این برند آمریکایی از سوی ایرلاین‌های مختلف جهان دریافت نکرده است.
از طرفی دیگر، تحویل هواپیماهای بوئینگ به ایرلاین‌های مختلف جهان در ماه مه ۲۰۱۹ میلادی نسبت به مدت مشابه سال گذشته با ۵۶ درصد کاهش مواجه شده است و این بدان معناست که شرکت‌های هواپیمایی تحت تأثیر سقوط مرگبار دو فروند هواپیمای بوئینگ ۷۳۷ مکس در عرض مدت کمتر از شش ماه که به دلایل نامعلومی تنها چند دقیقه بعد از برخاستن از زمین، سقوط کرد و تمامی سرنشینان و خدمه پروازی آن کشته شدند، چندان تمایل ندارند حداقل تا زمان مشخص شدن علت وقوع حوادث مذکور به خرید و سفارش هواپیماهای جدید از بوئینگ اقدام کنند و این طور که به نظر می‌رسد سعی دارند تا اطلاع ثانوی برای هرگونه اقدام جدیدی اعم از خرید، سفارش و تحویل هواپیماهای بوئینگ، دست نگه دارند.
از سویی دیگر، نگرانی این شرکت بزرگ آمریکایی در آستانه برگزاری نمایشگاه هوایی پاریس ۲۰۱۹ نیز تشدید شده چراکه این عامل موجب شده است بزرگترین رقیب اروپایی آن، ایرباس، از بوئینگ در جلب نظر مشتریان و دریافت سفارش خرید و تحویل هواپیماهایش سبقت گرفته و جلو بیفتد.
این در حالیست که بوئینگ قبل از برگزاری نمایشگاه هوایی سال گذشته در ماه مه ۲۰۱۸ میلادی، سفارش ۴۳ فروند هواپیما را از ایرلاین‌های مختلف در دست داشت که ۲۱ فروند آن هواپیماهای مدل ۷۳۷ مکس بودند.
البته برخی از کارشناسان و تحلیلگران فعال در صنایع هوایی بر این باورند که نمی‌توان علت اصلی کاهش تعداد سفارشات بوئینگ را تنها زمین گیر شدن مدل ۷۳۷ مکس عنوان کرد چراکه علت دیگری نیز در این میان وجود دارد و آن نیز عدم نیاز ایرلاین‌های مختلف در جهان به خریداری هواپیماهای جدید است.
انتهای پیام
