سریعا باتری مک‌بوک پرو را تعویض کنید!
اپل برخی از مدل‌های لپ‌تاپ مک‌بوک پرو ۱۵ اینچی خود را تحت‌تأثیر احتمال آتش‌گرفتگی و انفجار فراخوان داده و باتری آنها را به رایگان تعویض خواهد کرد.
به گزارش ایسنا، شرکت اپل به تازگی با انتشار بیانیه جدید از تمامی کاربران لپ‌تاپ‌های مک بوک پرو ۱۵ اینچی که در فاصله بین سپتامبر سال‌های ۲۰۱۵ تا فوریه ۲۰۱۷ میلادی تولید و عرضه شده‌اند، درخواست کرده که لپ تاپ خود را به نزدیک‌ترین نمایندگی‌های مجاز این شرکت تحویل بدهند تا کارشناسان و متخصصان مربوطه در سریع‌ترین حالت ممکن، باتری آن‌ها را تعویض کنند. بدین ترتیب کاربران قادر خواهند بود بدون هیچ مشکل و احتمال آتش گرفتگی و انفجار در باتری مک بوک پرو خود، به استفاده از لپ تاپشان ادامه داده و از باتری جدید آن بهره مند شوند.
اپل به صورت جدی از تمامی کاربران مدل‌های مذکور مک بوک پرو تقاضا کرده است که به هیچ عنوان دیگر از دستگاه خود استفاده نکنند و هرچه سریع‌تر با مراجعه به نمایندگی‌های اپل، باتری لپ تاپ خود را با یک باتری جدید به صورت کاملاً رایگان تعویض کنند.
بر اساس گزارش گاردین، کاربران لپ‌تاپ‌های مذکور قادر خواهند بود با مراجعه به وب سایت رسمی اپل ، در قسمت About this Mac ، شماره سریال مک بوک خود را وارد کرده و در صورت نیاز، به تعویض باتری آن اقدام کنند.
در بیانیه اپل همچنین ذکر شده است: امنیت، ایمنی و رضایت مشتریان همواره بزرگترین اولویت اپل بوده و خواهد بود، بنابراین این شرکت بزرگ از تمامی کاربران دستگاه‌های مذکور درخواست کرده که هرچه سریع‌تر به نمایندگی‌های مربوطه مراجعه کرده و به صورت کاملاً رایگان باتری دستگاه خود را تعویض کنند.
انتهای پیام
