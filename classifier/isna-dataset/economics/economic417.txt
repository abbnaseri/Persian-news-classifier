رشد اقتصادی سنگاپور در ضعیف‌ترین سطح ۱۰ سال اخیر
 بانک مرکزی سنگاپور پیش بینی خود از رشد اقتصادی این کشور را کاهش داد.
به گزارش ایسنا به نقل از استار، کاهش رشد اقتصادی کشورهای جهان که بر تقاضای آن‌ها برای واردات نیز تأثیر گذاشته است، بیش از همه اقتصاد کشورهایی نظیر سنگاپور را که وابستگی زیادی به صادرات دارند، تحت تأثیر قرار داده است.
بانک مرکزی سنگاپور در جدیدترین گزارش خود از اقتصادی این کشور پیش‌بینی کرد رشد این کشور در سال جاری به جای ۱.۵ درصد قبلی تنها ۱.۲ درصد باشد که در صورت تحقق، ضعیف‌ترین رشد اقتصادی ثبت شده سنگاپور از زمان بحران مالی سال ۲۰۰۹ به بعد است.
راوی منون، رئیس بانک مرکزی سنگاپور با اشاره به این که انتظار می‌رود افزایش جنگ تجاری بین آمریکا و چین بر روند صادرات این کشور نیز تأثیر بگذارد، افزود که اقتصاد سنگاپور در مسیر پر فراز و نشیبی قرار گرفته است. لازم است که گوش به زنگ باشیم اما فعلاً نیازی برای به صدا درآوردن آژیر خطر نداریم.
این دومین بار است که بانک مرکزی سنگاپور پیش‌بینی خود از رشد اقتصادی این کشور را کاهش می‌دهد، نخستین بار این بانک نرخ رشد را ۲.۵ درصد پیش بینی کرده بود که آن را به ۱.۵ درصد و در نهایت ۱.۲ درصد کاهش داده است.
بانک مرکزی سنگاپور تنها مرجع رسمی این کشور نیست که به کاهش رشد اقتصادی اعتراف کرده است: پیش تر وزارت بازرگانی سنگاپور در بیانیه‌ای اعلام کرده بود انتظار می‌رود نرخ رشد اقتصادی در سال ۲۰۱۹ آهسته‌تر شود، چرا که پس از ۲ سال رشد سریع، نرخ رشد فعالیت‌های تولیدی کشور تعدیل خواهد شد.
به گفته مقامات سنگاپوری، کاهش تقاضای جهانی برای واردات کالاهای با تکنولوژی بالا و قطعات الکترونیک باعث کاهش درآمد صادراتی این کشور خواهد شد. در شرایطی که سطح واردات سنگاپور در مقایسه با ۲ سال قبل تغییر چندانی نداشته، اما رسیدن سطح صادرات به پایین‌ترین سطح ۲ سال اخیر باعث افزایش کسری حساب تجاری شده است.
دفتر لی سین لونگ، نخست‌وزیر سنگاپور نیز اعلام کرده است رشد اقتصادی سنگاپور بر اساس سناریو بدبینانه و خوش‌بینانه در سال جاری معادل ۱.۵ تا ۳.۵ درصد خواهد بود. سنگاپور در تلاش برای امضای موافقت‌نامه آزاد تجاری با اتحادیه اروپا است.
انتهای پیام
