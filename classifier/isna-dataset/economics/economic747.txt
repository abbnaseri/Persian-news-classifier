برنج صدرنشین واردات شد/ افزایش ۶ برابری واردات شکر
طی سه ماهه اول امسال برنج، ذرت، انواع دانه‌های روغنی (سویا)، دارو و تجهیزات و ملزومات ضروری پزشکی و کنجاله سویا، روغن‌های خوراکی نیمه جامد و مایع و خام، کره، جو و شکر خام، گوشت قرمز سرد، چای، گوشت قرمز گرم و حبوبات به ترتیب بیشترین میزان واردات را داشته‌اند.
به گزارش ایسنا، بررسی آمار تجارت خارجی کشور از ابتدای سال‌جاری تا ۲۵ خرداد ماه نشان می‌دهد برنج با ارزش ۶۶۳ میلیون دلار در صدر واردات کالای اساسی قرار دارد؛ به طوری که نسبت به مدت مشابه سال گذشته ۸۵.۱۱ درصد افزایش را نشان می‌دهد.
ذرت نیز از جمله کالاهای اساسی است که در رتبه دوم جای دارد و طی این مدت به میزان ۵۲۳ میلیون دلار به کشورمان وارد شده است و از نظر ارزشی ۲۸.۹۰ درصد افزایش داشته است.
طبق اعلام گمرک، ارزش دلاری انواع دانه‌های روغنی (سویا) به کشورمان طی این مدت ۳۴۶ میلیون دلار بوده که از نظر وزنی ۰.۴۹ درصد نسبت به مدت مشابه سال گذشته افزایش داشته است.
افزایش ۴۹ درصدی واردات دارو
براساس این گزارش، دارو و تجهیزات و ملزومات ضروری پزشکی از دیگر کالاهای اساسی است که با حجم ۴۱۵۱ تن و به ارزش ۳۳۳ میلیون دلار طی مدت مذکور وارد کشور شده است که از نظر وزنی ۴۹.۴۰ درصد و از حیث ارزش ۱۲.۴۵ درصد رشد داشته است.
این گزارش حاکی است که کنجاله سویا با حجم ۷۵۳ هزار و ۴۶ تن به ارزش ۳۳۱ میلیون دلار طی این مدت وارد کشور شده است که از نظر ارزشی با افزایش ۲۳۶ و ۷۸۰.۷۸ درصدی همراه بوده است.
روغن‌های خوراکی نیمه جامد و مایع و خام از دیگر کالاهای اساسی است که به حجم ۳۳۶ هزار و ۱۴۲ تن و با ارزش ۲۶۰ میلیون دلار وارد کشور شده که نسبت به مدت مشابه سال گذشته با افزایش ۵۹.۴۳ درصدی وزنی و ۴۷.۵۱ درصدی از نظر ارزشی داشته است.
همچنین کره با بسته‌بندی بیش از ۵۰۰ گرم با رشد چشمگیر ۳۷۵ و ۰.۸۳ درصدی از نظر ارزشی و ۴۱۰ و ۰.۲۵ درصدی از حیث وزنی نسبت به مشابه سال گذشته همراه بوده است؛ به طوری که واردات این کالا طی مدت مذکور با حجم ۴۱ هزار و ۲۶۳ تن و به ارزش ۲۶۰ میلیون دلار بوده است.
جو از دیگر کالاهای اساسی است که با میزان ۷۱۷ هزار و ۷۴۳ تن به ارزش ۱۹۱ میلیون دلار وارد کشورمان شده است که با افزایش ۳۵.۷۱ درصد وزنی و ۶۶.۹۴ درصدی ارزشی مواجه بوده است.
طبق این آمار، واردات شکر خام طی این مدت با حجم ۴۹۶ هزار و ۲۲۹ تن به ارزش ۱۷۴ میلیون دلار بوده که افزایش چشمگیر ۶۰۲.۱۵ درصدی از نظر وزنی و ۴۳۹.۲۴ درصدی از نظر ارزشی نسبت به مدت مشابه سال گذشته داشته است.
واردات گوشت ۳۷ درصد بیشتر شد
واردات گوشت قرمز سرد با حجم ۳۱ هزار و ۱۱ تن به ارزش ۱۲۷ میلیون دلار طی این مدت وارد کشور شده است که نسبت به مدت مشابه سال گذشته ۳۶.۹۹ درصد از نظر وزنی و ۲۷.۵۵ درصد از حیث ارزشی افزایش را نشان می‌دهد.
بنابراین گزارش واردات چای خشک به میزان ۲۲ هزار و ۳۰۱ تن و به ارزش ۱۰۸ میلیون دلار بوده که نسبت به مدت مشابه سال گذشته به ترتیب ۱۰۳.۵ درصد وزنی و ۱۰۸.۳۸ درصد از نظر ارزشی با افزایش همراه بوده است.
گوشت قرمز سبک گرم از دیگر کالاهای اساسی است که واردات آن از ابتدای سال‌جاری تا ۲۵ خرداد ماه با حجم ۷۷۷۸ تن و به ارزش ۵۱ میلیون دلار بوده است.
همچنین میزان واردات حبوبات طی مدت مذکور ۴۸ هزار و ۸۸۱ تن به ارزش ۴۵ میلیون دلار بوده که بیانگر افزایش ۶.۴۰ درصدی وزنی نسبت به مدت مشابه سال گذشته است.
انتهای پیام
