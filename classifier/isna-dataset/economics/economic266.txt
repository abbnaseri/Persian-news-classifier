۱۰۰ میلیارد تومان از خسارات پرداخت نشده است
بر اساس گزارش مطرح شده در جلسه رئیس کل بیمه مرکزی با مدیران عامل شرکت‌های بیمه از مجموع ۱۹۴ میلیارد تومان خسارت برآورد شده تاکنون فقط ۹۴ میلیارد تومان پرداخت شده است.
به گزارش ایسنا، جلسه رئیس کل بیمه مرکزی با مدیران عامل شرکت‌های بیمه درباره آخرین وضعیت پرداخت خسارات سیلاب نوروزی برگزار شد که در آن عنوان شد که تا تاریخ ۱۰ تیر ماه تعداد ۹۲ هزار و ۳۳۳ فقره خسارت به ۲۲ شرکت بیمه‌گر در حادثه سیل اعلام شده که از این تعداد ۶۹ هزار و ۵۵۰ مورد کارشناسی و ارزیابی شده است.
بر اساس این گزارش تاکنون ۹۴ میلیارد و ۳۹ میلیون تومان به بیمه‌گذاران پرداخت شده در حالی که مجموع مبلغ خسارات توسط شرکت‌های بیمه بیشتر از ۱۹۴ میلیارد تومان برآورد شده است.
۳۳ درصد از خسارات برای میهن و کوثر است
بنا بر گزارش روابط عمومی بیمه مرکزی، در این جلسه همچنین اعلام شد که ۵۲ درصد خسارت‌ها از نظر تعداد به شرکت بیمه تجارت نو، ۱۹ درصد شرکت بیمه میهن، ۱۴ درصد کوثر، ۶ درصد آرمان و ۹ درصد به سایر شرکت‌ها تعلق دارد.
غلامرضا سلیمانی -رییس کل بیمه مرکزی- با اشاره به گذشت سه ماه از وقوع سیل اظهار کرد: با گذشت بیش از سه ماه از وقوع سیل قاعدتاً باید موضوع سیل از نظر شرکت‌های بیمه خاتمه یافته تلقی شود. مطابق با گزارش‌ها باید در پرداخت خسارت‌ها به مردم سرعت بیشتری داشته باشیم.
سلیمانی همچنین اضافه کرد: با توجه به گستردگی حادثه، خدمت رسانی باید به طور ویژه و سریع انجام شود تا در کوتاه‌ترین زمان ممکن رسماً همه پرداخت‌ها انجام شود.
۹۰ درصد بیمه‌نامه‌های آتش‌سوزی منازل پرداخت شده است
رئیس شورای عالی بیمه از پرداخت بیش از ۹۰ درصدی خسارت‌های ناشی از سیل به واحدهای مسکونی دارای بیمه نامه آتش سوزی خبر داد و گفت: دیگر خسارت‌ها که عمدتاً در سایر رشته‌ها مانند مهندسی و مسئولیت بوده هم با سرعت بیشتری پرداخت شود چرا که پرداخت خسارت‌ها وظیفه‌ای است که بر عهده ما گذاشته شده است.
او در ادامه به مساله ارزیابی خسارت‌های سیل هم اشاره کرد و گفت: در بحث فعالیت ارزیابان خسارت در حادثه‌های بزرگی مانند سیل اخیر باید نظارت بیشتری انجام شود تا خسارت بیمه گذاران واقعی ارزیابی شود.
سلیمانی در پایان با اظهار امیدواری از پرداخت صددرصدی خسارت‌های وارد شده به مالکان واحدهای مسکونی در روزهای آینده، اظهار کرد: شرکت‌های بیمه موظفند که خسارت‌های اعلام شده مرتبط با رشته‌های مهندسی و مسئولیت را پس از ارزیابی‌های فنی و با رعایت موازین قانونی پرداخت کنند.
همچنین در این جلسه مدیران عامل و نمایندگان شرکت‌های بیمه ایران، آرمان، آسیا، تجارت نو، دانا، پارسیان، معلم و کوثر گزارش خود از آخرین وضعیت پرداخت خسارت به بیمه گذاران خود را تشریح کردند.
گفتنی است پیش از این ایسنا در گزارشی به بررسی نحوه ایفای تعهدات توسط شرکت‌های بیمه پرداخت که در آن شرکت‌های بیمه میهن، کوثر، آسیا، البرز، دانا، رازی، نوین و خاورمیانه حاضر به پاسخگویی درباره عملکرد خود در سیلاب نوروزی نشدند.
انتهای پیام
