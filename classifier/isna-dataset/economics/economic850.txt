با عضو تازه وارد باشگاه ثروتمندان ۱۰۰ میلیارد دلاری آشنا شوید
میلیاردر مشهور اروپایی برای نخستین بار انحصار ثروتمندان آمریکایی در ثروت بالای ۱۰۰ میلیارد دلار را شکست.
به گزارش ایسنا به نقل از بلومبرگ، ثروت برنارد آرنو، ثروتمندترین فرد فرانسه و اروپا برای نخستین بار از ۱۰۰ میلیارد دلار نیز گذشت تا انحصار ثروتمندان آمریکایی در باشگاه افراد بالای ۱۰۰ میلیارد دلار ثروت نیز شکسته شود. اکنون آرنو در کنار بیل گیتس، بنیان‌گذار و مدیرعامل مایکروسافت و جف بزوس، بنیان‌گذار و مدیرعامل آمازون ثروتمندترین افراد جهان هستند.
برنارد آرنو مالک برند مشهور "لوئی ویتون"است که با ارزش ترین برند لوکس جهان نیز محسوب می‌شود. ارزش هر سهم این برند اخیراً به ۳۶۸.۸ یورو رسیده است که باعث شد ثروت آرنو به ۱۰۰.۴ میلیارد دلار برسد.
از ابتدای امسال تاکنون ثروت این میلیاردر فرانسوی بیش از ۳۲ میلیارد دلار افزایش یافته است که در بین ۵۰۰ فرد حاضر در فهرست ثروتمندان بلومبرگ یک رکورد محسوب می‌شود.
در سال ۲۰۱۹ موفقیت ثروتمندان فرانسوی به لطف صعود درخشان بورس پاریس بیش از همتایانشان در دیگر نقاط قاره سبز بوده است. در این مدت ثروت فرانسوا پینو، سهامدار ارشد گروه پژو-سیتروئن به ۴۰ میلیارد دلار رسیده است و ژرارد و آلن ورتایمر، برادرانی که اکثریت سهام برند شنل را در اختیار دارند شاهد رسیدن ثروت خود به ۹.۸ میلیارد دلار بوده‌اند.
طبق اعلام نشریه فوربس، برند مشهور لوئی ویتون که در سال ۱۸۵۴ توسط فردی به همین نام در پاریس آغاز به کار کرد و به تولید پوشاک، ساعت و جواهر مشغول است، با ارزش برندی معادل ۳۹.۳ میلیارد دلار با ارزش ترین برند لوکس در جهان و دوازدهمین برند با ارزش جهان است.
تنها از ابتدای سال جاری میلادی تاکنون ارزش سهام لوئی ویتون ۴۳ درصد افزایش یافته است. آرنو هم چنین مالک ۹۷ درصد سهام برند "کریستین دیور" است. او متعهد به اهدای ۶۵۰ میلیون دلار کمک برای بازسازی کلیسای نوتر دام پاریس شده است که در حادثه آتش سوزی دچار آسیب‌های جدی شد.
انتهای پیام
