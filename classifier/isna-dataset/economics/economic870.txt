طرح دولت برای خانه‌دار کردن کارمندان جوان
وزیر راه و شهرسازی با اشاره به طرح دولت برای خانه دار کردن کارمندان جوان گفت: صندوق پس انداز مسکن راه اندازی شده و این کارمندان در ۱۵ سال اقساط منازل دریافتی خود را پرداخت می‌کنند.
به گزارش ایسنا، اسلامی در حاشیه جلسه امروز هیأت دولت با بیان اینکه دولت و رئیس جمهور برای خانه‌دار شدن جوانان و کارمندان تصمیم قاطعی دارد، اظهار کرد: طرحی با مشارکت خود دستگاه‌های اجرایی و در یک سطح فراگیر در کشور در حال تهیه هست تا کارمندان از بدو ورود به حوزه کاری خود در صندوق پس انداز مسکن پس انداز کرده و اقساط منازل دریافتی خود را در ۱۵ سال پرداخت کنند.
وی با اشاره به اینکه این طرح در مرحله کارشناسی بوده و در مرحله بعد برای تصویب قرار می‌گیرد خاطرنشان کرد: مشارکت دستگاه‌های اجرایی که دارای زمین هستند در تسریع این طرح مؤثر است. ما مذاکرات خود را با دستگاه‌های مرتبط انجام می‌دهیم و هر دستگاهی که آماده‌تر باشد برای مبادله تفاهم‌نامه اقدام می‌کنیم. اولویت این است که از زمین خود دستگاه‌ها استفاده کنیم.
وزیر راه و شهرسازی با اشاره به اینکه ساخت ۱۴۰ هزار دستگاه منزل نیز آغاز شده است، گفت: ما باید برای سازندگان و انبوه سازان مزیت ایجاد کنیم تا آنها سهمی از تولیدات خود را برای خانه دار شدن جوانان و مسکن اولی‌ها اختصاص دهند. این طرح نباید به گونه‌ای باشد که با تغییر دولت‌ها، آسیب ببیند. باید صندوق پس انداز مسکن برای کارمندان تازه وارد ایجاد شود.
وی در ادامه در پاسخ به سوالی درباره قیمت بلیت قطار و هواپیما گفت: قیمت قطار که مشخص و ابلاغ شده و پیش فروش تابستانی آن هم شروع شده است. قیمت هواپیما هم هیچ تغییری ندارد اما مردم از سایت‌های معتبر خرید کنند. نه از سایت‌های تازه و بدون مجوز. البته با ایرلاین‌ها و آژانس‌های متخلف هم برخورد می‌شود.
اسلامی درباره آخرین وضعیت قرارداد شرکت‌های ایرباس و بوئینگ و ATR خاطرنشان کرد: این شرکت‌ها متأسفانه بعد از تحریم‌های آمریکا به تعهدات خود عمل نکرده‌اند. مخصوصاً شرکت ATR که ۱۳ هواپیما به ما تحویل داد، اما تعهدات خود را زیر پا گذاشته است و من خواسته‌ام که از این شرکت در دادگاه بین‌المللی شکایت شود. با این وجود راهبرد ما تأمین هواپیما برای کشور است. برای ما مهم است که هواپیما، فرودگاه و سیستم ناوبری را ارتقا دهیم. ترمینال بین‌المللی سلام نیز که دیروز توسط رئیس جمهور افتتاح شد یک ترمینال مدرن و هوشمند است. فرودگاه مهر آباد هم با شش ماه گذشته قابل مقایسه نیست و تغییراتی در آن ایجاد شده است که ما این مسیر را ادامه می‌دهیم.
انتهای پیام
