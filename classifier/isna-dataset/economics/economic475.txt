مقایسه هزینه‌های مسکن در کشورهای اروپایی
کشورهای شرقی و جنوبی اروپا ارزان‌تر از کشورهای غربی و شمالی هستند.
به گزارش ایسنا به نقل از مرکز آمار اتحادیه اروپا، سوئیسی‌ها بیش از سایر شهروندان کشورهای اروپایی هزینه مسکن می‌پردازند به گونه‌ای که هزینه‌های مسکن در سوئیس ۱۷۳.۹ درصد متوسط هزینه مسکن در اتحادیه اروپا است. پس از سوئیس ایرلند و انگلیس بالاترین هزینه‌های مسکن را دارند و شهروندان این دو کشور به ترتیب مبالغی ۱۵۶.۷ درصد و ۱۵۶.۵ درصد بیشتر از متوسط کشورهای عضو اتحادیه اروپا برای مسکن پرداخت می‌کنند.
از سوی دیگر بلغارستان ارزان‌ترین کشور اروپایی در حوزه مسکن است و شهروندان بلغار تنها ۳۳.۱ درصد متوسط اتحادیه اروپا هزینه برای مسکن پرداخت می‌کنند. لهستانی‌ها با ۳۷.۲ درصد و و رومانیایی‌ها با ۳۸.۸ درصد در رده‌های بعدی قرار دارند.
در بین سایر کشورهای اروپایی این نسبت برای دانمارکی‌ها ۱۵۲.۸ درصد، نروژی‌ها ۱۴۳.۶ درصد، هلندی‌ها ۱۲۴.۵ درصد، فرانسوی‌ها ۱۱۳.۴ درصد، آلمانی‌ها ۱۱۱.۱ درصد، سوئدی‌ها ۱۰۶ درصد، اتریشی‌ها ۱۰۲.۶ درصد، یونان ۶۱.۴ درصد و و اسلواکی ۴۶.۹ درصد بوده است.
در خصوص هزینه‌های لوازم منزل نیز لوکزامبورگی‌ها ۱۲۰.۶ درصد متوسط اتحادیه اروپا هزینه داشته‌اند و پس از آنها، ایسلندی‌ها با ۱۱۸.۳ درصد و ایتالیا با ۱۱۱.۹ درصد قرار دارند.
از طرف دیگر بلغارها با ۴۸.۸ درصد متوسط اتحادیه اروپا، کمترین هزینه را برای لوازم منزل داشته‌اند و پس از آنها رومانیایی‌ها ۶۹.۹ درصد و مجارستانی‌ها با ۷۳.۴ درصد قرار دارند.
لازم به ذکر است اتحادیه اروپا شامل ۲۸ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی، فنلاند، انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
