نرخ ارز در بانک‌ و صرافی‌های بانکی اعلام شد
قیمت دلار در صرافی‌های مجاز بانک مرکزی با افزایش قیمت نسبت به روز گذشته، بار دیگر به کانال ۱۳ هزار تومان رسید.
به گزارش ایسنا، بانک‌ها امروز (۱۶ تیر) قیمت دلار را نسبت به روز گذشته افزایش دادند؛ به طوری که قیمت خرید دلار در بانک‌ها که روز گذشته ۱۲ هزار و ۴۷۹ تومان بود، امروز ۱۲ هزار و ۶۲۵ تومان خریداری شد.
همچنین شعب ارزی بانک‌ها امروز هر یورو را ۱۴ هزار و ۱۷۶ تومان می‌خرند که قیمت این ارز نیز بیش از ۱۵۰ تومان افزایش داشته است.
هر پوند انگلیس نیز امروز در شعب ارزی بانک‌ها به قیمت ۱۵ هزار و ۸۳۲ تومان خریداری می‌شود.
نرخ ارز مسافرتی
قیمت ارز مسافرتی در بانک‌ها همچنان از قیمت فروش آن در بازار بالاتر است؛ به طوری که قیمت فروش ارز مسافرتی در بانک‌ها ۱۴ هزار و ۸۸۹ تومان اعلام شده که با احتساب کارمزد به حدود ۱۵ هزار و ۲۰۰ تومان می‌رسد.
نرخ ارز در صرافی‌های بانکی
اما صرافی‌های مجاز بانک مرکزی قیمت دلار را نسبت به روز گذشته ۵۰ تومان افزایش دادند؛ به طوری که قیمت خرید دلار در این صرافی‌ها ۱۲ هزار و ۹۰۰ تومان و قیمت فروش آن ۱۳ هزار تومان است.
این صرافی‌ها همچنین، امروز هر یورو را به قیمت ۱۴ هزار و ۸۵۰ تومان می‌خرند و ۱۴ هزار و ۹۵۰ تومان می‌فروشند که نسبت به روز گذشته ۱۰۰ تومان افزایش یافته است.
انتهای پیام
