سود سرمایه‌گذاران بورس ۲.۵ برابر شد
سرمایه‌گذاران بورسی در بهار پارسال به طور متوسط ۱۳ درصد بازده کسب کردند که رقم در بهار امسال حدود ۲.۵ برابر شد و به ۳۲ درصد رسید.
به گزارش ایسنا، در آخرین روز کاری سال ۱۳۹۶ شاخص کل بازده نقدی و قیمتی بورس اوراق بهادار تهران در تراز ۹۶ هزار و ۲۹۰ قرار داشت که با ورود به سال ۱۳۹۷ و رشد قیمت ارز در کنار انتظارات تورمی، قیمت سهام در بازار سرمایه ایران نیز بالا رفت و در آخرین روز بهار سال ۱۳۹۷ نماگر اصلی بورس تهران توانست تا رقم ۱۰۸ هزار و ۸۷۲ واحدی رشد کند و رکورد جدیدی را به ثبت برساند.
با این حساب سرمایه‌گذاران بورسی در سه ماه بهار سال ۱۳۹۷ شاهد رشد شاخص کل به مقدار ۱۲ هزار و ۵۸۲ واحد بودند و به این ترتیب به طور متوسط بازده ۱۳ درصد را کسب کردند.
اما در آخرین روز کاری سال گذشته شاخص کل بورس با رشد پر شتاب قیمت‌ها تا رقم ۱۷۸ هزار و ۶۵۹ واحدی رسیده بود و در ادامه در سال جاری نیز این شاخص توانست با سرعت بالایی رشد کند و برای اولین بار در تاریخ کانال ۲۰۰ هزار واحدی را پشت سر بگذارد.
در آخرین روز کاری فصل بهار امسال نماگر اصلی بورس توانست تا ۲۳۴ هزار و ۸۷۹ واحد پیش رود که این رقم رکورد جدیدی به حساب می‌آید اما این رکورد نه به دلیل رشد تولید شرکت‌ها بلکه به دلیل ارزش جایگزینی دارایی‌ها بود.
در نتیجه در مدت سه ماه بهار امسال شاخص بازده نقدی و قیمتی بورس تهران ۵۶ هزار و ۲۲۰ واحد رشد کرد و سبب شد که سرمایه‌گذاران بورسی به طور متوسط ۳۲ درصد رشد داشته باشند.
البته طبیعی است که بازده‌های عنوان شده متوسط بازده‌هاست و بسیاری از سرمایه‌گذاران غیر حرفه‌ای بورسی که به طور مستقیم وارد معاملات شدند، زیان کردند.
انتهای پیام
