سرمایه های کشور صرف تولید و اشتغال پایدار شود
رییس کانون عالی انجمنهای صنفی کارگران با تاکید بر جلب و جذب سرمایه گذاریهای داخلی و خارجی می گوید: سرمایه‌ها در کشور باید در جهت تولید و اشتغال پایدار بکار گرفته شود.
ابولفضل فتح الهی در گفتگو با ایسنا اظهار کرد: به دلیل آنکه انجام کارهای تولیدی دارای ریسک و سود ناشی از آن پایین است بانک‌ها تمایلی به سرمایه‌گذاری خصوصاً در بخش تولید ندارند و با این کار به جای حمایت از بخش تولید موجب نابودی کارخانه‌ها و بیکاری بسیاری از کارگران می‌شوند.
وی ادامه داد: در کشورهای دیگر تسهیلات بانکی با نرخ سود بسیار اندک و تک رقمی در اختیار تولیدکنندگان قرار داده می‌شود و حمایت به معنای واقعی از تولیدکننده صورت می‌گیرد ولی متأسفانه بانک‌های ما بدون هیچ ضابطه و نظارتی در بخش ساخت و ساز و بنگاه داری وارد شده و از وظایف اصلی خود فاصله گرفته‌اند.
رئیس کانون عالی انجمن‌های صنفی کارگران کشور، تاکید کرد: چنانچه درصدی از منابع بانک‌ها به بخش تولید و صنعت تزریق شود نه تنها موجب احیای کارخانه‌های راکد و خاموش می‌شود بلکه به ایجاد اشتغال، رونق بازار کار، حفظ امنیت شغلی و در نهایت رشد و توسعه اقتصادی کمک می‌کند.
فتح الهی درباره حمایت مالی دولت و بانک‌ها از نظام تولید نیز گفت: معتقدم که اگر دولت می‌خواهد به بنگاه‌های تولیدی نقدینگی تزریق کند یا وام و تسهیلات اختصاص بدهد، تسهیلات دهی باید به شکلی باشد که در بازار تولید مزیت و ارزش افزوده ایجاد کند چرا که با توجه به افزایش هزینه‌های تولید و تأمین مواد اولیه و کاهش ارزش پول ملی، میزان تسهیلات یا نرخ بهره آن باید قابل توجه باشد تا انگیزه تولید و رقابت ایجاد کند.
به گزارش ایسنا، در راستای نامگذاری سال ٩٨ به عنوان سال رونق تولید بسیاری از کارشناسان بر لزوم صیانت از نیروهای کار و حفظ امنیت شغلی کارگران تاکید کرده و تقویت و حمایت از تولید ملی را خواستار شده اند.
انتهای پیام
