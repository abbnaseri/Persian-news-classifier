کمبود ۴۰۰۰ مگاواتی برق برای تابستان 
وزیر نیرو با بیان این‌که برای تابستان سال ۹۸ حدود ۸۰۰۰ مگاوات کمبود تولید پیش‌بینی شده بود، اظهار کرد: به دلیل بارش‌ها حدود ۴۰۰۰ مگاوات کمبود ناشی از کم‌بارشی حل شد اما حدود ۴۰۰۰ مگاوات دیگر کمبود وجود دارد.
به گزارش ایسنا، رضا اردکانیان امروز در حاشیه همایش ملی سازگاری با کم‌آبی در جمع خبرنگاران با بیان این‌که شدت مصرف انرژی در ایران نمایانگر بدمصرفی است، گفت: ما هر سال بین ۵ تا ۷ درصد رشد مصرف داشته‌ایم که اگر این رشد سبب رونق تولید و توسعه صنعت می‌شد، موجه بود.
وی ادامه داد: در شرایطی که اقلیم کشور خشک و نیمه خشک است، می‌خواهیم دمای محیط بسته را روی ۱۷ تا ۱۸ درجه نگه داریم که این نمایانگر بدمصرفی است و اگر در این مورد چاره‌ای نکنیم، گرفتار خواهیم شد.
لزوم خوش مصرفی دولتی‌ها
وزیر نیرو در ادامه با اشاره به همکاری مردم در مصرف اظهار کرد: ما دولتی‌ها هم باید درست مصرف کنیم. در آن زمان مردمی که به اداره‌ها مراجعه می‌کنند، نباید متوجه تغییر دمای فاحش بین محیط بیرون و محیط داخل شوند. در این شرایط طبیعی است که آنها هم رعایت می‌کنند.
اردکانیان با بیان این‌که میزان مصرف برق در دو سال اخیر مدیریت شده است، گفت: هر قدر این مدیریت بهتر شود، می‌توان از نیروگاه‌هایی که با پول مردم ساخته شده، برای توسعه صنعتی و کشاورزی استفاده کنیم یا تولید اضافه را صادر کنیم.
وی از ساخت حدود ۱۱۰ هزار کیلومتر خطوط برق خبر داد و گفت: این به این معنی است که در دولت تدبیر و امید به طور متوسط سالیانه ۱۸ هزار کیلومتر خطوط برق ایجاد کرده‌ایم که باعث پدیدار شدن شبکه وسیعی است که عمدتاً با پولی که از قبض مردم دریافت می‌شود، ساخته شده است. در واقع می‌توانیم به جای اینکه نیروگاه بسازیم یا پاسخگوی مصرف بالا باشیم، بهتر رفتار کنیم تا از این امکانات برای توسعه صنعت، کشاورزی و صادرات بهره ببریم.
به گفته وزیر نیرو بخش عمده‌ای از مصرف آب در بخش کشاورزی است و هر قدر وزارت نیرو و وزارت جهاد کشاورزی بتواند با یکدیگر مسئله مشترک تعریف کند، به نفع مردم است.
اردکانیان همچنین در مورد طرح تعادل‌بخشی منابع آب‌های زیرزمینی توضیح داد: این طرح مصوب در حال اجرا و جزو برنامه‌های جاری وزارت نیرو است.
پیش‌بینی کمبود ۴۰۰۰ مگاواتی برق در تابستان
وی در ادامه در پاسخ به سوال ایسنا مبنی بر این‌که آیا امسال هم مانند تابستان سال گذشته با خاموشی‌های برنامه‌ریزی شده مواجه خواهیم شد یا خیر؟ گفت: از مردادماه سال گذشته برای تابستان سال ۹۸ برنامه‌ریزی کردیم و اساس را بر این گذاشتیم که شرایط آبی سال ۹۸-۹۷ مانند سال ۹۷-۹۶ باشد؛ یعنی حدود ۴۰۰۰ مگاوات کمبود تولید نیروگاه‌های برق آبی را در تابستان ۹۸ داشته باشیم.
وزیر نیرو ادامه داد: به دلیل کمبود بارش‌ها برای تابستان ۹۸ حدود ۸۰۰۰ مگاوات کمبود تولید پیش‌بینی کردیم که بارش‌های اخیر موجب شد حدود ۴۰۰۰ مگاوات کمبود ناشی از کم‌بارشی و در نتیجه کمبود تولید برق در سدهای مخزنی که عمدتاً در خوزستان قرار دارند، برطرف شوند. اما حدود ۴۰۰۰ مگاوات دیگر از ۸۰۰۰ مگاوات کمبود وجود دارد.
اردکانیان با اشاره به میزان مصرف در کشور اظهار کرد: علاوه بر ۴۰۰۰ مگاوات مذکور افزایش مصرف غیرمتعارفی که ممکن است امسال به دلیل نوعی خاطرجمعی از اینکه مشکلی نداریم، به وجود بیاید. در واقع این‌که دوباره برگردیم به عادت قبلی می‌تواند مشکل‌ساز باشد. البته سعی کردیم تعدادی از واحدها را زودتر به مدار بیاوریم.
می‌توانیم تابستان سال ۹۸ را بدون خاموشی سپری کنیم اگر...
وی در ادامه تاکید کرد: می‌توانیم تابستان سال جاری را بدون خاموشی سپری کنیم اگر مصرف را به همان عادات پرمصرفی قبلی برنگردانیم یعنی اگر رشد مصرف‌مان نسبت به تابستان سال گذشته ۲.۵ درصد بیشتر نباشد، امیدواری زیادی داریم که تابستان با آسایش سپری شود.
وزیر نیرو با اشاره به افزایش دمای کشور گفت: گرما زودتر شروع شده و فراگیر است و این موضوع تأثیر خود را روی پیچ نشان می‌دهد. به ازای یک درجه افزایش دمای سراسری، اوج بار حدود ۱۳۹۰ مگاوات افزایش پیدا می‌کند.
اردکانیان از مصرف‌کنندگان تقاضا کرد که این کار جمعی را به ویژه امسال در دستور کار قرار دهند. به گفته وی کم کردن یک درجه دمای دستگاه سرمایشی اثر خود را روی اتاق عمل یا خط تولید یک واحد می‌گذارد.
به کارگیری تمهیدات لازم برای مقابله با خاموشی
وزیر نیرو در ادامه از به‌کارگیری تمهیدات لازم برای مقابله با خاموشی در تابستان سال جاری خبر داد و گفت: در این راستا با صنایع صحبت شده و قراردادهایی هم تنظیم شده است. همچنین تقاضا شده که برخی واحدها در ساعات اوج بار از مدار خارج شوند یا مولدهای خود را جایگزین برق سراسری کنند.
به گفته اردکانیان صنعت برق به طور جدی با هر نوع استفاده غیرمجاز از برق طبق قانون برخورد می‌کند.
انتهای پیام
