باز هم رکوردی جدید در بورس به ثبت رسید
با رشد قیمت‌ها در بورس، شاخص کل بورس تهران با رشد مواجه شد و این شاخص توانست برای اولین بار کانال ۲۳۰ هزار واحدی را پشت سر بگذارد. روز گذشته نیز  فعالان بازار سهام شاهد رکورد شکنی این شاخص بودند.
به گزارش ایسنا، در ادامه رشد قیمت سهم‌ها در بورس تهران امروز بار دیگر شاخص کل بازده نقدی و قیمتی ۵۳۲ واحد رشد کرد و برای اولین‌بار در تاریخ بورس به رقم ۲۳۰ هزار و ۳۴۱ واحدی رسید. این در حالی است که شاخص کل هم‌وزن نزدیک به دو برابر نماگر اصلی رشد کرد و با حدود ۹۳۸ واحد افزایش در تراز ۵۶ هزار و ۹۱۴ واحدی ایستاد.
شاخص آزاد شناور نیز با ۶۶۳ واحد رشد مواجه شد و تا عدد ۲۶۱ هزار و ۴۹۱ واحدی بالا رفت. شاخص بازار اول و دوم نیز هر کدام به ترتیب ۳۵۸ و ۱۲۱۶ واحد رشد کردند.
شرکت ارتباطات سیار ایران، گروه مپنا، مخابرات ایران و خدمات انفورماتیک هر کدام به ترتیب ۲۵۲، ۲۱۶، ۱۴۸ و ۱۰۹ واحد تأثیر افزایشی در شاخص‌های بازار سرمایه داشتند، اما پتروشیمی جم، پتروشیمی مبین، فولاد مبارکه اصفهان و سرمایه گذاری غدیر به ترتیب ۱۶۸، ۱۱۲، ۶۲ و ۸۵ واحد تأثیر کاهشی بر نمادهای بازار گذاشتند.
امروز در گروه خودرو ارزش معاملات رشد قابل توجهی داشت، چرا که این رقم به نزدیکی ۲۶۶ میلیارد تومان رسید. تعدادی از خودرویی‌ها با رشد بیش از چهار درصد قیمت مواجه شدند و تعدادی نیز افت قیمت را شاهد بودند.
در گروه محصولات شیمیایی حجم معاملات به ۲۶۱ میلیون سهم و اوراق مالی رسید و ارزش معاملات عدد ۱۲۳ میلیارد تومان را تجربه کرد. در برخی از نمادهای این گروه شاهد صف خرید بودیم، اما در عین حال بیشتر نمادها با نوسان قیمت کمتر از دو درصد مواجه بودند.
در گروه بانک و مؤسسات اعتباری بیش از یک میلیارد سهم و اوراق مالی مورد داد و ستد قرار گرفت و ارزش معاملات رقم ۱۰۱ میلیارد تومان را پشت سر گذاشت. بانکی‌ها نیز در معدود نمادهایی با کاهش مواجه شدند و باقی نمادها با رشد مواجه بودند.
ارزش معاملات بورس تهران امروز به رقم ۱۷۶ میلیارد تومان رسید که این رقم ناشی از دست به دست شدن بیش از ۴.۸ میلیارد سهم و اوراق مالی بود. همچنین تعداد معاملات این بازار عدد ۳۸۶ هزار و ۴۴۴ را تجربه کرد.
آیفکس نیز با ۲.۱۵ واحد افت مواجه شد و در تراز ۲۹۲۲ واحدی نشست. ارزش معاملات فرابورس ایران عدد ۹۱۹ میلیارد تومان را رد کرد و حجم معاملات تا رقم ۱.۶ میلیارد سهم و اوراق مالی بالا رفت. همچنین تعداد معاملات این بازار به رقم ۱۹۰ هزار و ۵۹۷ رسید.
انتهای پیام
