استان‌های خوش‌مصرف برق مشخص شدند
آخرین پایش نقشه برق ایران  حاکی از این است که ۱۴ استان از نظر مصرف برق در منطقه سبز قرار دارند، درحالی که وضعیت مصرف در تنها دو استان قرمز بوده و سایر استان‌های کشور از نظر مصرف برق در منطقه زرد قرار گرفته‌اند.
به گزارش ایسنا، بر اساس نقشه امروز برق، خراسان جنوبی، خراسان شمالی، گلستان، استان مازندران و مناطق غرب مازندران، گیلان، اردبیل، آذربایجان شرقی و آذربایجان غربی، البرز، قم، اصفهان، چهارمحال و بختیاری، کهگیلویه و بویراحمد و فارس در منطقه سبز قرار دارند. نقاط سبز در نقشه، مناطقی را با مصرف متعادل و عادی نشان می‌دهد و بیانگر آن است که مشترکان در این مناطق با صنعت برق همکاری بیشتری دارند.
هم‌چنین رنگ قرمز در این نقشه نشان دهنده مناطقی است که میزان مصرف برقشان به بیش از حد مجاز رسیده است. در حال حاضر کلانشهر مشهد و استان سمنان در منطقه قرمز قرار دارند و ضروری است که ساکنین این نواحی با کاهش حداقل ۱۰ درصد از برق مصرفی خود شرایط را برای تداوم تأمین برق پایدار در این بخش‌ها امکان پذیر کنند.

بر اساس این گزارش به نقل از توانیر، بقیه نقاط کشور در منطقه زرد قرار دارند که نشان دهنده مناطقی است که مصرف برق آنها رو به افزایش بوده و مشترکان در این مناطق می‌توانند با کاهش حداقل ۵ درصد از میزان برق مصرفی خود، در وضعیت سبز و پایدار قرار گیرند.
مشترکان می‌توانند برای کاهش میزان مصرف برق در پیک روزانه که از ساعت ۱۲ تا ۱۶ تعیین شده است از دور کند کولرهای آبی استفاده، کولرهای گازی و سایر وسایل سرمایشی را روی درجه ۲۴ تنظیم کنند. همچنین مشترکان با عدم استفاده همزمان از وسایل برقی پرمصرف مانند اتو، جارو برقی، ماشین ظرفشویی و لباسشویی در ساعت‌های مذکور و یا انتقال آن به ساعت‌های پایانی شب یا اوایل صبح، می‌توانند در کاهش مصرف برق نقش بسزایی داشته باشند.
بیش از ۳۰۰۰ مگاوات صرفه‌جویی با تغییر ساعت کاری ادارات
در این باره امروز معاون وزیر نیرو در امور برق و انرژی از صرفه‌جویی بیش از ۳۰۰۰ مگاوات مصرف برق با تغییر ساعت کاری ادارات در کشور خبر داد.
همایون حائری در سومین جلسه مدیریت مصرف در صنعت برق که با حضور مدیرعامل شرکت توانیر، معاونان و مدیران این شرکت و مدیران عامل شرکت‌های برق منطقه‌ای و توزیع نیروی برق از طریق ویدئو کنفرانس برگزار شد، این نوع ارتباط را موجب همدلی و هم‌افزایی بیشتر در صنعت برق دانست و افزود: تاکنون تغییر ساعات کاری ادارات بیش از ۳۰۰۰ مگاوات صرفه‌جویی در مصرف برق در پی داشته که بی شک انتقال این میزان انرژی به بخش تولید اثرات بی‌شماری برای کشور خواهد داشت. وی همچنین از استاندارانی که در این طرح با صنعت برق همکاری داشته‌اند قدردانی کرد. انتهای پیام
