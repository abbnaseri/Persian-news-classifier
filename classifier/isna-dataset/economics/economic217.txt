رقابت طلا و پالادیم برای عنوان گران‌بهاترین فلز
روند صعودی اخیر طلا، این فلز زرد را به بالاترین حد خود از سال ۲۰۱۳ رسانده است در حالیکه قیمت پالادیم نیز در بالاترین رکورد خود در چهار ماه گذشته قرار دارد و هر دو فلز آماده افزایش بیشتر قیمت هستند.
به گزارش ایسنا، مایکل جونز - رئیس و مدیرعامل شرکت "پی ال جی" - در این باره اظهار کرد: هر دو فلز مدتی است که در رقابت برای عنوان گران‌بهاترین فلز ارزشمند هستند و پالادیم همچنان برنده است.
بهای معاملات آتی هر اونس طلا بالای مرز ۱۴۰۰ دلار است در حالیکه پالادیم در بالای مرز ۱۵۵۰ دلار قرار دارد.
پالادیم بیش از ۱۳۴ دلار گران‌تر از قیمت طلا معامله می‌شود در حالیکه این فلز پیش از امسال و در یک دهه گذشته، قیمت بالاتر از طلا نداشته است.
به گفته جونز، هر دو فلز در رقابتشان برای عنوان گران‌بهاترین فلز، از نقطه عطف مهمی عبور کردند و طلا از مرز ۱۴۰۰ دلار عبور کرد و پالادیم که از حدود ۱۶۰۰ دلار در مارس به ۱۳۰۰ دلار در ماه مه سقوط کرد، دوباره به بالای ۱۵۰۰ دلار بازگشت.
البته این دو فلز، گران‌بهاترین فلز در جهان نیستند. طبق آمار شرکت جانسون متی، رودیوم تا اواسط هفته جاری ۳۳۵۰ دلار در هر اونس معامله شد که بیش از دو برابر قیمت پالادیم است اما رودیوم مانند طلا و پالادیوم به شکل متداول تجارت نمی‌شود.
به گفته جان سیام پاگلیا، مدیرعامل شرکت مدیریت دارایی اسپروت، بازارهای مالی با توجه به شماری نگرانی‌های فزاینده، ریسک را مورد ارزیابی مجدد قرار می‌دهند و طلا نقش سنتی خود را به عنوان یک دارایی امن ایفا می‌کند.
بهای معاملات آتی طلا در فاصله اواخر ماه مه تا اواخر ژوئن بیش از ۱۰۰ دلار گران شده است و این افزایش قیمت تعجبی ندارد زیرا به نظر می‌رسد بازارها نسبت به سلامت اقتصاد جهانی و احتمال حل جنگ‌های تجاری و مسائل ژئوپلیتیکی بیش از حد خوش بین هستند بنابراین اگر تمامی عوامل موجود در بازار به نفع طلا بمانند و تغییری نکنند، تعجبی نخواهد داشت که این فلز زرد تا مرز ۱۵۰۰ دلار پیشروی کند.
در این بین، دورنمای پالادیم هم روشن است و هیچ دلیلی وجود ندارد که این فلز نتواند تا چند ماه آینده به ۱۶۰۰ دلار صعود کند.
بر اساس گزارش مارکت واچ، رشد بازار خودروهای برقی مایه نگرانی برای پالادیم خواهد بود زیرا تقاضا برای این فلز که در کنترل آلایندگی خودروهای بنزینی استفاده می‌شود را ضعیف خواهد کرد اما روشن شده که نرخ استفاده از خودروهای برقی بسیار کندتر از نرخ مورد پیش‌بینی بوده است.
انتهای پیام
