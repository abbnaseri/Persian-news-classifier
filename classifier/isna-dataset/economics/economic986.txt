قیمت‌ها در بازار سرمایه کاهشی ماند
بر خلاف ابتدای هفته، امروز و روز گذشته نماگر اصلی بازار سرمایه با روند کاهشی مواجه شد اما شاخص کل فرابورس توانست با ادامه روند رشد، رکوردی تازه به ثبت برساند.
به گزارش ایسنا، در حالی امروز و روز گذشته قیمت‌ها در بورس تهران با اصلاح مواجه شده که در روزهای اخیر روند قیمت سهم‌ها صعودی بود. در بورس تهران ۱۹۷ سهم با کاهش قیمت و ۱۳۵ سهم با رشد قیمت مواجه شدند. همچنین در فرابورس ایران ۹۸ سهم با کاهش قیمت و ۸۹ سهم با افزایش قیمت رو به رو شدند.
امروز شاخص کل بازده نقدی و قیمتی بورس اوراق بهادار تهران ۱۰۱۴ واحد افت کرد و به رقم ۲۳۷ هزار و ۱۴۶ واحدی رسید. همچنین شاخص کل هم‌وزن نیز هم جهت با نماگر اصلی ۱۷۵ واحد پایین رفت و در تراز ۵۷ هزار و ۱۶۰ واحدی نشست.
شاخص آزاد شناور نیز با ۲۴۱ واحد کاهش رقم ۲۶۷ هزار و ۱۴۷ واحدی را تجربه کرد و شاخص بازار اول و دوم هر کدام به ترتیب ۴۴۶ و ۳۴۹۰ واحد کاهش پیدا کردند.
صنایع پتروشیمی خلیج فارس، مخابرات ایران و شرکت ارتباطات سیار ایران هر کدام به ترتیب ۲۲۱، ۲۱۴ و ۲۱۴ واحد تأثیر کاهنده روی شاخص‌های بازار سهام داشتند. همچنین در طرف مقابل فولاد مبارکه اصفهان، گسترش و گاز پارسیان و پتروشیمی خارک شاخص‌های بازار را به سمت پایین هدایت کردند.
امروز در گروه خودرو حجم معاملات به نزدیکی رقم ۸۱۸ میلیون سهم و اوراق مالی رسید و ارزش معاملات عدد ۱۵۳ میلیارد و ۸۰۰ میلیون تومان را تجربه کرد بدین ترتیب این گروه توانست بیشترین ارزش معاملات را به خود اختصاص دهد. نماد سایپا امروز با صف خرید روبه‌رو شد و توانست با افزایش قیمت بیش از چهار درصد مواجه شود.
در گروه محصولات شیمیایی نیز ۲۴۸ میلیون سهم و اوراق مالی دست به دست شد به طوری که ارزش معاملات این گروه به رقم ۱۳۷ میلیارد تومان رسید. در این گروه شاهد نوسان قیمت اکثراً کمتر از ۲.۵ درصد در قیمت سهم‌ها بوده‌ایم.
بانکی‌ها سومین گروهی بودند که ارزش معاملات بالایی را تجربه کردند این گروه پس از گروه خودرو و شیمیایی ارزش معاملات‌شان به حدود ۱۲۰ میلیارد تومان رسید و نوسان قیمت سهم‌ها عمدتاً کمتر از ۱.۵ درصد بود، اما دو سهم بانک پاسارگاد و دی توانستند بیش از چهار درصد رشد قیمت را تجربه کنند.
ارزش معاملات بورس تهران امروز به رقم ۱,۷۱۳ تومان رسید و حجم معاملات این بازار به نزدیکی عدد چهار میلیارد سهم و اوراق مالی را تجربه کرد.
آیفکس نیز با ۱۵.۸۶ درصد رشد در کانال ۳۰۰۰ واحدی بالا رفت و رکورد جدیدی را به ثبت رساند. این شاخص در نهایت در تراز ۳۰۳۴ واحدی ایستاد. ارزش معاملات فرابورس ایران به رقم ۷۱۹ میلیارد تومان رسید و به حجم معاملات آن عدد ۱.۲ میلیارد سهم و اوراق مالی را تجربه کرد.
انتهای پیام
