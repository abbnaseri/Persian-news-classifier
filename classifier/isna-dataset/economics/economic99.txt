راه‌اندازی قطار تهران–آنکارا از ۱۹ تیر+ قیمت بلیت
قطار مسافری تهران–آنکارا از چهارشنبه هفته جاری (۱۹ تیرماه) با قیمت بلیت ۷۶۲ هزار تومان برای بزرگسالان و ۴۵۴ هزار تومان برای خردسالان راه‌اندازی می‌شود.
به گزارش ایسنا، چهارشنبه هفته جاری اولین قطار مسافری تهران-آنکارا ساعت ۲۱:۵۰ از تهران به مقصد آنکارا حرکت خواهد کرد تا از این به بعد شاهد حرکت یک قطار مسافری از تهران به سمت آنکارا در چهارشنبه هر هفته باشیم که این حرکت همزمان از آنکارا به سمت تهران نیز خواهد بود. مسیر حرکت قطار تهران-آنکارا از تهران به سمت تبریز، مرز رازی، کاپی کوی (مرز ایران-ترکیه) و دریاچه وان خواهد بود و پس از آن مسافران با کشتی به آن سوی دریاچه انتقال خواهند یافت و به وسیله قطار طرف ترکیه‌ای به آنکارا می‌رسند و مدل قطارهای مسافری تهران-آنکارا، ۴ تخته خواهد بود و شرایط این سفر به گونه‌ای است که از تهران تا وان قطارهای شرکت حمل و نقل ریلی رجا و پس از دریاچه وان قطارهای طرف ترکیه‌ای مسافران را به سمت آنکارا منتقل می‌کنند.
بر اساس اطلاعاتی که از شرکت حمل و نقل ریلی رجا در اختیار ایسنا قرار گرفته است، تمامی متقاضیان سفر از تهران به مقصد آنکارا در حال حاضر می‌توانند از طریق دفاتر مجاز فروش بلیت قطار که لیست آن در سایت شرکت حمل و نقل ریلی رجا و در قسمت روش‌های تهیه بلیت آمده است اقدام به خریداری بلیت کنند. همچنین طی ۴۸ ساعت آینده امکان خرید اینترنتی بلیت از طریق سایت رجا امکانپذیر خواهد بود.
قیمت بلیت قطار در حال حاضر برای بزرگسالان معادل ۷۶۲ هزار و ۲۰۰ تومان و برای خردسالان معادل ۴۵۴ هزار و ۵۰۰ تومان در نظر گرفته شده است اما با توجه به این‌که بلیت این قطار بر اساس قوانین بین‌المللی راه‌آهن های خاورمیانه CMO بوده و بر مبنای یورو است، قیمت بلیت برای مسافران مطابق قیمت روز یورو محاسبه شده و رقم ثابتی ندارد.
مسافران از طریق شماره تماس ۱۵۳۹ و یا مراجعه به مراکز مجاز فروش بلیت می‌توانند نسبت به کسب اطلاعات هرچه بیشتر اقدام کنند.
به گزارش ایسنا، ۱۲ خردادماه سال جاری سعید رسولی، مدیرعامل شرکت راه آهن جمهوری اسلامی ایران از راه‌اندازی قطار تهران-آنکارا و تهران-وان به صورت رفت و برگشت از اوایل تیرماه سال جاری به تعداد هفته‌ای یک قطار خبر داده بود. با این حال قطار بین‌المللی تهران-وان از سوم تیرماه سال جاری راه‌اندازی شد و قرار بر این است که فعلاً با احتساب تخفیفات قابل ملاحظه نسبت به نرخ اصلی آن در جدول کرایه‌های مشترک راه آهن‌های خاورمیانه، در مسیر رفت یا برگشت (بلیت یکسره) به میزان ۲۲۵ هزار تومان برای بزرگسالان و ۱۳۰ هزار تومان برای خردسالان باشد.
انتهای پیام
