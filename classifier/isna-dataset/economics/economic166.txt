تصمیم نهایی برای بیت‌کوین اتخاذ نشده/ کنگره آمریکا به دنبال جلوگیری از تولید آن در ایران است
معاون طرح و برنامه وزارت صنعت، معدن و تجارت گفت: باید در مورد بیت کوین تهدیدها و فرصت‌های آن بررسی و در نهایت با در نظر گرفتن این نکات، تصمیم مناسب اتخاذ شود.
به گزارش ایسنا به نقل از وزارت صنعت، معدن و تجارت، سعید زرندی در رابطه با تولید بیت کوین در کشور که بعضاً توسط برخی واحدهای تولیدی صورت می‌گیرد، بیان کرد: هنوز در رابطه با تولید بیت کوین تصمیم نهایی در کشور اتخاذ نشده است و همین موضوع موجب شده تا ما نتوانیم برخورد لازم را با واحدهای تولیدی که در این حوزه فعالیت می‌کنند داشته باشیم.
وی با اعلام اینکه پیشنهادات مختلفی در حوزه تولید بیت کوین در کشور مطرح شده است، افزود: اگر بخواهیم این موضوع را به عنوان یک کار تولیدی بشناسیم باید چارچوب‌های آن تعریف و مکانیسم نظارت را تهیه کنیم اما مهم اینجاست که هنوز این فعالیت به نام کار تولیدی تعریف نشده است.
معاون طرح و برنامه وزارت صنعت گفت: در بخش قیمت برق با دریافت دو تا سه برابری هزینه‌ها می‌توان مدیریت مصرف انرژی را در واحدهای تولیدی که در حوزه بیت کوین فعالیت می‌کنند انجام دهیم علاوه بر این پیشنهادات دیگری هم در این رابطه مطرح شده است که برای اجرایی شدن آنها نیازمند تصمیم‌گیری کلی وزارتخانه‌ها و سیاست دولت هستیم.
کنگره آمریکا به دنبال جلوگیری از تولید بیت کوین در ایران است
وی با اعلام اینکه بسیاری از کشورها برای تولید این ارزهای دیجیتال تردید دارند، تصریح کرد: کنگره آمریکا تلاش زیادی برای جلوگیری از تولید بیت کوین در ایران انجام می‌دهد. این نوع ارز ابزاری برای دور زدن تحریم‌ها به شمار می‌آید و هم امکان پولشویی در آن وجود دارد.
زرندی با اشاره به اینکه اگر در این رابطه تصمیم‌گیری سریعی نشود تولید این نوع ارز در کشور به فعالیت‌های زیرزمینی منجر خواهد شد، اظهار کرد: تا جایی که بنده اطلاع دارم در تعدادی از کمیسیون‌های دولت این موضوع در دست بررسی است و قرار شده وزارتخانه‌های متعدد به همراه بانک مرکزی تصمیم‌گیری لازم را برای تعیین تکلیف تولید بیت کوین در کشور انجام دهند.
زرندی در خصوص صحبت‌های اخیر مدیرعامل برق منطقه‌ای استان البرز مبنی بر شناسایی ۳۰۰ تا ۵۰۰ واحد صنعتی و خصوصی که از برق یارانه‌ای برای استخراج ارز دیجیتال استفاده می‌کنند، گفت: استان البرز حدود ۳۰۰۰ واحد صنعتی دارد و با توجه به صحبت‌های این مقام مسئول باید یک ششم این واحدها مشغول تولید بیت کوین باشند که به نظر من این ارقام نادرست است و باید دقت عمل بیشتری در این خصوص انجام شود.
انتهای پیام
