اتصال ریلی بندر امام (ره) به بندر لاذقیه سوریه
مدیرعامل شرکت راه‌آهن جمهوری اسلامی ایران از اتصال ریلی بندر امام خمینی (ره) به بندر لاذقیه سوریه خبر داد.
به گزارش ایسنا، سعید رسولی امروز در نشست سه‌جانبه همکاری‌های حمل و نقل جمهوری اسلامی ایران، جمهوری عراق و جمهوری عربی سوریه اظهار کرد: پروژه اتصال سربندر از بندر امام خمینی (ره) به خرمشهر مدنظر قرار گرفته و فاز اول آن در منطقه آزاد خرمشهر آغاز شده است.
وی ادامه داد: با تکمیل خط آهن شلمچه – بصره و در امتداد اتصال بندر امام خمینی (ره) به بندر خرمشهر شاهد اتصال بندر امام خمینی (ره) به بندر لاذقیه سوریه خواهیم بود و اهمیت این کریدور ریلی بسیار بیشتر از سایر کریدورهای ترانزیتی است، چرا که خوزستان قطب بزرگ فولادی و نیز مرکز کشاورزی کشور است.
کامل شدن حلقه مفقوده اتصال خط ریلی ایران، سوریه و عراق
مدیرعامل شرکت راه آهن جمهوری اسلامی ایران با اشاره به اینکه در این نشست یک سند جامعه سه جانبه در حوزه حمل و نقل ریلی بین سه کشور ارائه شده است که مهمترین محورهای آن در حوزه توسعه حمل و نقل ریلی است، اظهار کرد: قصد داریم بتوانیم با اتصال راه آهن شلمچه – بصره حلقه مفقوده اتصال خطوط ریلی بین ایران، عراق و سوریه را کامل کنیم.
رسولی با تاکید بر اینکه راه آهن نماد و کلید واژه توسعه هر کشوری است، گفت: به همین دلیل توسعه حمل و نقل ریلی همواره مورد توجه دولت‌ها قرار دارد و ایران، سوریه و عراق سه کشور همسایه مهم در منطقه هستند و تا کنون همکاری‌های خوبی را بین آنها شاهد بوده‌ایم و امیدواریم در این نشست سه جانبه نیز بتوانیم توافقنامه‌های خود را در حوزه حمل و نقل عملیاتی کنیم.
وی افزود: هر سه کشور اراده جدی برای توسعه همکاری‌های حمل و نقلی دارند و اتصال ریلی و برقراری کریدورهای ترانزیتی بین ایران، عراق و سوریه خواسته مقامات عالی رتبه هر سه کشور است.
توسعه همکاری‌ها بیش از گذشته
رسولی با تاکید بر اینکه مقام معظم رهبری بر توسعه حمل و نقل ریلی تاکید زیادی دارند و به همین منظور راه آهن جمهوری اسلامی ایران توسعه کریدورهای ترانزیتی با کشورهای همسایه را در دستور کار خود قرار داده است، گفت: سه کشور در حوزه مسافری به علت وجود عتبات متبرکه می‌توانند همکاری‌های خود را بیش از پیش توسعه دهند و همکاری‌های ترانزیتی نیز در این زمینه می‌تواند در توسعه همکاری‌های ریلی در حوزه باری نسبت به قبل مورد توجه قرار گیرد.
مدیرعامل شرکت راه آهن جمهوری اسلامی ایران افزود: از ابتدای پیروزی انقلاب اسلامی تاکنون، جمهوری اسلامی ایران تحت تحریم‌های ظالمانه استعمارگران به ویژه آمریکایی‌ها قرار دارد اما با وجود تحریم‌های شدید، ما مقابله با تحریم‌ها را به خوبی پشت سر گذاشته‌ایم و در این زمینه به پیشرفت‌های خوبی دست پیدا کرده‌ایم و انشاالله شاهد شکست دشمنان در زمینه تحریم‌های ظالمانه خواهیم بود.
رسولی با اشاره به اینکه دومین نمایشگاه بین‌المللی صنعت حمل و نقل ریلی ایران ماه گذشته برگزار شد و ما شاهد پیشرفت‌های خوبی در حوزه تولید تجهیزات و صنایع وابسته بودیم و این نوید را می‌دهیم که در این زمینه ایران می‌تواند صدور خدمات فنی و مهندسی در این حوزه به دو کشور عراق و سوریه آغاز کند، بیان کرد: توسعه مهارت‌ها و انتقال دانش فنی و حضور در سمینارهای بین المللی در حوزه حمل و نقل ریلی می‌تواند در توسعه همکاری‌های حمل و نقل بین سه کشور مورد توجه جدی قرار گیرد و در صورت نیاز دو کشور عراق و سوریه، ایران می‌تواند صدور خدمات فنی و مهندسی را به این دو کشور دوست و همسایه در دستور کار خود قرار دهد.
وی ادامه داد: هدف بزرگ ما در این نشست اتصال راه اهن بین شلمچه و بصره است و این نشان می‌دهد ما در آستانه یک تصمیم مهم و بزرگ در این زمینه هستیم و این پروژه بزرگ مرزی است که قرار است توسط بنیاد مستضعفان تکمیل شود و راه آهن به عنوان بهره بردار با سابقه بیش از ۹۰ سال اجرای این پروژه را تضمین می‌کند تا با همکاری شرکت ساخت و راه آهن این پروژه بزرگ با سرعت بیشتری عملیاتی و اجرایی شود.
مدیرعامل شرکت راه آهن جمهوری اسلامی ایران با تاکید بر اینکه ما آمادگی داریم هرگونه اطلاعات مورد نیاز را در این زمینه از طریق راه آهن و بنیاد مستضعفان در اختیار طرف عراقی قرار دهیم، گفت: شرکت ساخت و توسعه زیربناهای حمل و نقل ایران طی ٢ سال گذشته ۴ استان کشور را به خطوط ریلی ایران متصل کرده و بنیاد مستضعفان نیز تاکنون پروژه‌های بزرگ عمرانی را در کشور انجام داده است.
انتهای پیام

