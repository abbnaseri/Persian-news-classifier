پشت پرده اختلاف‌نظر درباره تاریخ دیدار اوپک
در فاصله دو هفته تا زمان برگزاری نشست اوپک در وین، این گروه و متحدانش هنوز درباره زمان برگزاری این دیدار به توافق نرسیده‌اند که نشانه‌ای از رقابت شدید میان این تولیدکنندگان است.
به گزارش ایسنا، اوپک و متحدانش که شامل ۲۴ کشور تولیدکننده نفت هستند باید درباره سرنوشت توافق کاهش تولید و تمدید یا عدم تمدید آن در نیمه دوم سال ۲۰۱۹ تصمیم بگیرند. تصمیم مذکور با توجه به وخامت اوضاع اقتصاد جهان و جنگ تجاری که روی قیمت‌های نفت تأثیر منفی گذاشته، اهمیت روزافزونی پیدا کرده است.
اوپک، روسیه و سایر تولیدکنندگان غیراوپک که به اوپک پلاس معروف هستند، با هدف کاهش سطح ذخایر نفت و تقویت قیمت‌ها، توافق کرده‌اند تولیدشان را از اول ژانویه به مدت شش ماه به میزان ۱.۲ میلیون بشکه در روز محدود کنند.
طبق برنامه اوپک، کشورهای عضو این گروه روز ۲۵ ژوئن در وین دیدار خواهند کرد و سپس روز بعد با روسیه و سایر تولیدکنندگان غیراوپک که در توافق کاهش تولید مشارکت دارند، دیدار می‌کنند. با این حال روسیه که بزرگترین تولیدکننده غیراوپک مشارکت کننده در این پیمان است، تعویق زمان برگزاری دیدار تولیدکنندگان اوپک و غیراوپک به سوم و چهارم ژوئیه را پیشنهاد کرده و عربستان سعودی از این پیشنهاد حمایت کرده است. دیدار قبلی که قرار بود در آوریل برگزار شود بنا به درخواست روسیه لغو شد.
کشورهایی که در ابتدا با پیشنهاد روسیه مخالفت کرده بودند نظر موافق پیدا کرده‌اند اما منابع آگاه به بلومبرگ گفته‌اند ایران همچنان با تغییر زمان دیدار رسمی مخالف است.
با وجود اختلاف نظراتی که وجود دارد، اعضای اوپک همچنان از سیاست تولید هماهنگی پیروی می‌کنند. عربستان سعودی تولید نفت خود را بالا برده است اما سطح تولید این کشور همچنان مطابق با سهمیه تولید تحت توافق کاهش تولید اوپک مانده است.
از زمانی که اوپک با تولیدکنندگان غیرعضو این گروه که زمانی رقیب یکدیگر بودند در اواخر سال ۲۰۱۶ پیمان همکاری بست، روسیه همواره شرایطی را درخواست کرده که به نفع این کشور بوده است.
بر اساس گزارش بلومبرگ، دِرِک بروئر، مدیر شرکت مشاوره گروه انرژی آر اس در این باره گفت: ممکن است به نظر برسد که این تنها یک اختلاف جزئی درباره زمان نشست است اما در واقع نشانه‌ای از تغییر توازن قدرت میان تولیدکنندگان نفت است که از سال ۲۰۱۶ آغاز شد و اکنون قدرت قیمت گذاری نفت نیز توسط روسیه و تولیدکنندگان عربی منطقه خلیج فارس تصمیم گرفته می‌شود.
انتهای پیام
