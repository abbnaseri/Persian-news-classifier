بانک مرکزی روسیه به دنبال راه اندازی ارز مجازی
رئیس بانک مرکزی روسیه از احتمال راه اندازی ارز دیجیتالی توسط این کشور خبر داد.
به گزارش ایسنا به نقل از خبرگزاری دولتی روسیه، الویرا نابیولینا در جمع دانشجویان روسی گفت ممکن است روزی فرا برسد که روسیه اقدام به راه اندازی ارز دیجیتالی کند. البته وی این را هم افزود که تحقق یافتن چنین مسأله‌ای نیاز به زمان دارد و انجام فوری آن میسر نخواهد بود. خانم نابیولینا با اشاره به این که بسیاری از بانک‌های مرکزی سراسر جهان در حال تحقیق بر روی ارزهای دیجیتالی هستند افزود مساله کلیدی این است که تکنولوژی باید قابل اطمینان و امن باشد.
در حالی که استفاده از وجه نقد در برخی کشورهای توسعه یافته به تدریج در حال صفر شدن است، رئیس بانک مرکزی روسیه از آماده نبودن جامعه روسیه برای حذف وجه نقد خبر داد و افزود: ارز دیجیتال یک پول الکترونیکی برای مردم و شهروندان است اما آیا جامعه ما آماده نپذیرفتن وجه نقد هست؟ هم چنین باید به مساله ارزش ارزهای دیجیتالی و ناشناس ماندن هویت استفاده کنندگان آنها پاسخ داده شود.
وی به دانشجویان روسی توصیه کرد تا به دنبال تحقیق بیشتر بر روی روش‌های پرداخت نوین و مقایسه مزایا و معایب آن‌ها با یکدیگر باشند.
در ماه‌های اخیر لحن مقامات روسی نسبت به ورود فناوری در عرصه بانکداری تغییر کرده است. نابیولینا ماه گذشته گفته بود که برای تسهیل در مبادلات تجاری با کشورهای جهان، روسیه ممکن است از ایده ارز دیجیتالی به پشتوانه طلا حمایت کند.
مجلس نمایندگان روسیه نیز در حال بررسی لایحه قانونی شدن ارزهای دیجیتالی است و با وجود آن که برنامه زمانی مشخصی برای بررسی لوایح مربوط به ارزهای مجازی ارائه نشده است اما به نظر می‌رسد این لوایح در نهایت تأیید قانون گذاران روسی را کسب کنند.
انتهای پیام
