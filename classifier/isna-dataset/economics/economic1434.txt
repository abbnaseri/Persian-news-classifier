بالاترین دستمزد ساعتی متعلق به چه شغلی است؟
با تصویب افزایش ۳۶.۵ درصدی حداقل دستمزد سال ۹۸ کارگران در شورای عالی کار، حداقل دستمزد روزانه به میزان ۵۰ هزار و ۵۶۰ تومان تعیین شده و حداقل دستمزد ساعتی اداره کار به ازای هر یک ساعت کار ۶,۸۹۸ تومان محاسبه می‌شود.
به گزارش ایسنا، به دلیل اهمیت و کاربرد اطلاعات مربوط به دستمزد نیروی انسانی شاغل در طرح‌های عمرانی ملی و استانی در برآورد هزینه‌های طرح‌های عمرانی دولت، مرکز آمار ایران از سال ۱۳۶۵ جمع آوری آمار مذکور را در دستور کار خود قرار داده است.
نتایج آمارگیری از دستمزد نیروی انسانی شاغل در طرح‌های عمرانی استان تهران در نیمه دوم سال ۱۳۹۷ نشان داد که شغل "استاد کار کابل کش فشار قوی" با ساعتی ۲۷ هزار و ۶۲۳ تومان بیشترین میزان دستمزد و کارگر ساده با ۱۰ هزار و ۵۶۶ تومان کمترین متوسط دستمزد ساعتی را به خود اختصاص داده‌اند.
طرح آمارگیری از دستمزد نیروی انسانی از سال ۱۳۶۵ تا سال ۱۳۷۰ تهیه و به صورت شش ماهه در تمامی استان‌های کشور اجرا و نتایج آن منتشر شده است. از سال ۱۳۷۴، این طرح با انجام تغییراتی در سطح استان تهران و در دو مرحله شش ماهه در هر سال اجرا و نتایج آن منتشر شده است. در این گزارش با توجه به اهمیت تغییرات صورت گرفته در میزان متوسط دستمزد ساعتی در هر یک از مشاغل در گروه‌های مختلف شغلی، نتایج این طرح در نیمه دوم سال ۱۳۹۷ و نیمه مشابه سال قبل مقایسه شده است.
بیشترین و کمترین متوسط دستمزد ساعتی
با بررسی متوسط دستمزد ساعتی در نیمه دوم سال ۱۳۹۷، می‌توان دید که شغل" استادکار کابل‌کش فشار قوی" در گروه کابل‌کش و مفصل‌بند فشار قوی با رقم ۲۷۶,۲۳۴ ریال بیشترین دستمزد را به خود اختصاص داده است. متوسط دستمزد ساعتی در این شغل، افزایش ۱۹.۴ درصدی نسبت به نیمه مشابه سال قبل داشته است.

نتایج نشان می‌دهد که بیشترین تغییر در متوسط دستمزد ساعتی در نیمه دوم سال ۱۳۹۷ نسبت به نیمه مشابه سال قبل، مربوط به مشاغل "راننده ماشین‌های سبک- سواری" از گروه شغلی رانندگان ماشین آلات حمل و نقل با ۳۰.۱ درصد"راننده دامپر و راننده جرثقیل‌های کفی" از گروه شغلی رانندگان ماشین آلات حمل و نقل با ۲۹.۹ درصد، "راننده " غلتک از گروه شغلی رانندگان ماشین‌های سنگین با ۲۹.۹ درصد و " راننده تراکتور" از گروه شغلی رانندگان ماشین آلات حمل و نقل با ۲۸.۵ درصد، بوده است.
کمترین متوسط دستمزد ساعتی در نیمه دوم سال ۱۳۹۷ نیز مربوط به " کارگر ساده" از گروه شغلی کارگر با ۱۰۵,۶۶۷ ریال است. متوسط دستمزد ساعتی در این شغل، افزایش ۲۱.۳ درصدی نسبت به نیمه مشابه سال قبل داشته است.
بررسی‌ها نشان می‌دهد که کمترین تغییر در متوسط دستمزد ساعتی در نیمه دوم سال ۱۳۹۷ نسبت به نیمه مشابه سال قبل، مربوط به مشاغل "سنگ تراش درجه دو" با ۹.۵ درصد و " عایق کار و آسفالت کار درجه یک" با ۹.۷ درصد از گروه شغلی عایق کار و آسفالت کار ابنیه ساختمان و "کمک آرماتوربند" از گروه شغلی آرماتوربند و"ابزار زن سنگ پلاک" از گروه شغلی سنگ کار با ۱۰.۹ درصد است.
به گزارش ایسنا، با تصویب افزایش ۳۶.۵ درصدی حداقل دستمزد سال ۹۸ کارگران در شورای عالی کار، پایه حقوق کارگران به یک میلیون و ۵۱۷ هزار تومان رسید. بر این اساس حداقل دستمزد روزانه سال ۹۸ به میزان ۵۰,۵۶۲ تومان تعیین شده و حداقل دستمزد ساعتی اداره کار در سال ۹۸ به ازای هر ۱ ساعت کار ۶,۸۹۸ تومان و به ازای هر ۱ ساعت اضافه کاری ۷,۰۹۲ تومان است. فرمول محاسبه میزان حداقل دستمزد یک ساعت کار در روز، با تقسیم حداقل حقوق روزانه تعیین شده بر ساعت اشتغال هر روز که ۷ ساعت و ۳۳ دقیقه است به دست می‌آید. مزد هر ساعت کار عادی کارگران در سال ۹۸ برابر با مزد روزانه تقسیم بر ۷.۳۳ صدم است.
انتهای پیام
