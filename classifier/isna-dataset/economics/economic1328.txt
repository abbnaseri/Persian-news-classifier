تزریق بخشی از تعهد دولت برای تکمیل مدارس نیمه‌تمام خیرساز تا پایان خرداد
رئیس سازمان برنامه و بودجه کشور با بیان اینکه تمام رقم تعهد امسال دولت برای تکمیل پروژه‌های نیمه‌تمام خیرساز امسال محقق می‌شود، گفت: اولین بخش از این تعهد در قالب اعتبارات تملک دارایی و نوسازی مدارس را الساعه صحبت کردیم تا به خزانه ابلاغ و تا قبل از پایان خرداد تزریق شود.
به گزارش ایسنا، محمدباقر نوبخت در همایش مهر خوبان و آیین نکوداشت محمدرضا حافظی، مدیرعامل جامعه خیرین مدرسه‌ساز که در باغ‌موزه هنر ایرانی برگزار شد، با اشاره به ارزش امر خیر مدرسه‌سازی گفت: ماموریت و مسئولیت سازمان برنامه و بودجه کشور، توسعه است و به امر مدرسه‌سازی از این منظر نیز می‌نگرم.
وی افزود: ایران در گروه کشورهای با توسعه بالا قرار دارد و بویژه طی چهاردهه پیشرفت‌های بسزایی داشته است. راهبری و رصد توسعه کشور به سازمان برنامه سپرده شده و بنده نیز به همین علت است که در جمع شما خیرین مدرسه‌ساز حاضر شدم تا از کسانی که در مسیر توسعه اقدام می‌کنند تشویق و ترغیبی داشته باشم.
رئیس سازمان برنامه و بودجه با اشاره به پیشینه امر «توسعه» در جهان و توسعه انسانی به عنوان شاخصی مهم در ارزیابی کشورها اظهار کرد: افرادی چون محمدرضا حافظی و همه خیرین مدرسه‌ساز تلاش می‌کنند تا مولفه توسعه را در کشور محقق کنند و در جهت اعتلای ایران گام بردارند. آنها در این زمینه خدمت بزرگی انجام داده‌اند.
نوبخت با اشاره به مولفه‌های توسعه از جمله مولفه اقتصاد و آموزش ادامه داد: امروز ما در محاصره بزرگ اقتصادی قرار داریم و باید خودمان را تجهیز کنیم. موظفیم در جهت حفظ غرور ملی تلاش خود را بکار ببندیم. در مولفه اقتصادی توسعه، دچار مضیقه‌ایم که ان‌شاءالله از آن نیز عبور می‌کنیم.
وی با بیان اینکه آموزش یکی دیگر از مولفه‌های توسعه است که باید مولفه اقتصادی را در این تحریم و بحران جبران کند، گفت: از خیرین مدرسه‌ساز که در این راستا تلاش می‌کنند باید تقدیر و تشکر کنم. تجلیل از دکتر حافظی تجلیل از همه خیران است که ملت و دولت را در امر مدرسه‌سازی کمک و یاری می‌دهند.
رئیس سازمان برنامه و بودجه با بیان اینکه باید خودمان را برای بودجه‌ای با حداقل درآمد نفتی آماده می‌کردیم که مباحث تحریم، بودجه را تحت تاثیر قرار ندهد و ناچار در بازنگری در برخی اعداد و ارقام شدیم، خاطرنشان کرد: امروز در جمع شما باید بگویم که با هر وضعیتی که باشد و حتی اگر ناچار شویم در پاره‌ای ردیف‌ها صرفه‌جویی بیشتری کنیم اما عدد و ردیف اعتبار مدرسه‌سازی و تعهد دولت برای تکمیل پروژه‌های نیمه‌تمام خیرین تغییری نمی‌کند.
وی ادامه داد: همانطور که سال گذشته ۱۴ درصد بیشتر از تعهدمان، تخصیص دادیم، امسال هم متعهد می‌شوم اعتبار تکمیل مدارس خیرساز که با خیرین توافق کرده‌ایم را کامل به انجام برسانم.
نوبخت با بیان اینکه اولین بخش از این تعهد در قالب اعتبارات تملک‌دارایی و نوسازی مدارس را الساعه صحبت کردیم تا به خزانه ابلاغ و تا قبل از پایان خرداد تزریق شود، تصریح کرد: تا پایان سال تلاش می‌کنیم تعهد و تقبلی که دولت داشته را کامل به انجام برسانیم.
انتهای پیام
