جزئیات حرکت قطارهای مسافری تهران - آنکارا و تهران - وان  + قیمت
جزئیات حرکت قطارهای مسافری تهران - آنکارا و تهران - وان که قرار است از اوایل تیر سال جاری به تعداد هفته‌ای یکبار انجام شود، اعلام شد.


محمد رجبی - مدیرعامل شرکت حمل و نقل ریلی رجا - در گفت‌وگو با ایسنا، با اشاره به برنامه‌ریزی صورت گرفته برای سیر قطارهای مسافری در مسیرهای برون مرزی نظیر تهران - آنکارا و تهران - وان، اظهار کرد: سیر قطار مسافری تهران - وان تا دریاچه وان خواهد بود و سیر قطار مسافری تهران - آنکارا یک سفر کاملاً توریستی برای مسافران است.
وی ادامه داد: در مسیر تهران - آنکارا مسافرین قطار در محدوده دریاچه وان پیاده می‌شوند و پس از حضور چهار - پنج ساعته در کشتی‌های مسافری پیاده شده و در انتهای دریاچه با سوار شدن بر قطارهای ترکیه‌ای به آنکارا می‌روند و نحوه بازگشت از آنکارا تا تهران نیز به همین منوال است و مسافران پس از بازگشت از مرز رازی، خوی و تبریز به تهران باز خواهند گشت.
به گفته رجبی، بسیاری از مسافران می‌توانند با سفر از تهران به وان، با پروازهای داخلی ترکیه به شهرهای مختلف این کشور سفر کنند.
وی همچنین در پاسخ به اینکه قیمت بلیت قطار تهران - آنکارا ۴۳ یورو برآورد شده و به نظر می‌رسد رقم بالایی برای مسافران باشد، گفت: با توجه به طول مسیر و خدماتی که از طرف ترکیه‌ای دریافت می‌کنیم، بخشی از هزینه‌ها به صورت ارزی محاسبه می‌شود اما با این حال در تلاش هستیم با کاهش هزینه‌ها، قیمت‌ها را تعدیل کنیم و اگر از سوی راه‌آهن یارانه‌ای در نظر گرفته شود می‌توانیم این کاهش قیمت را در دستور کار قرار دهیم.
مدیرعامل شرکت راه آهن جمهوری اسلامی ایران از راه‌اندازی قطار تهران - آنکارا و تهران - وان به صورت رفت و برگشت از اوایل تیرماه سال جاری به تعداد هفته‌ای یک قطار خبر داد.
به گزارش ایسنا، ۱۲ خردادماه سال جاری بود که سعید رسولی - مدیرعامل شرکت راه آهن جمهوری اسلامی ایران - در نشستی خبری با بیان این‌که راه‌اندازی قطار تهران - آنکارا قطعی شده است و از اوایل تیرماه سال جاری به صورت هفته‌ای یک قطار از تهران به آنکارا و بالعکس اعزام می‌شود، اعلام کرد که قبل از این یک قطار از تبریز به وان سیر می‌کرد که در نشستی با طرف ترکیه‌ای به توافق رسیدیم از اوایل تیرماه سال جاری همزمان با قطار تهران - آنکارا هفته‌ای یک قطار نیز به صورت رفت و برگشت از تهران به وان تردد کند.
گفتنی است؛ بلیت قطار تهران - آنکارا ۴۳ یورو و با مجموع زمانی ۶۰ ساعت و بلیت قطار تهران - وان با ۲۰ یورو با مجموع زمانی ۲۲ ساعت برآورد شده است.
انتهای پیام
