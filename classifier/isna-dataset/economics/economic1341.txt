سقوط تولید نفت اوپک در پی کاهش بیشتر تولید عربستان
طبق نظرسنجی "اس اند پی گلوبال پلاتس"، تولید نفت اوپک در ماه مه با وجود تحریم‌های آمریکا علیه ایران و ونزوئلا به دلیل کاهش بیشتر تولید عربستان سعودی، کاهش یافت.
به گزارش ایسنا، اوپک با وجود این که تولید نفت ایران و ونزوئلا از تحریم‌های آمریکا متأثر شده است، هنوز با نبرد درون گروهی بر سر سهم بازار روبرو نشده است و تولید نفت عربستان سعودی که بزرگترین عضو این گروه است در ماه مه به پایین‌ترین حد در چهار و سال نیم گذشته سقوط کرد.
بنا بر یافته‌های نظرسنجی پلاتس از تولید اوپک، عربستان سعودی فعالیت برخی از میادین خود را متوقف کرد و ۹.۷۰ میلیون بشکه در روز در ماه مه نفت تولید کرد که ۱۲۰ هزار بشکه در روز کمتر از آوریل بود.
در مجموع اعضای اوپک که شامل ۱۴ کشور هستند در ماه مه ۳۰.۰۹ میلیون بشکه در روز نفت تولید کردند که ۱۷۰ هزار بشکه در روز نسبت به آوریل کاهش داشت و پایین‌ترین میزان از فوریه سال ۲۰۱۵ بود که گابن، گینه استوایی و جمهوری کنگو به اوپک نپیوسته بودند و قطر هنوز عضو این گروه بود.
با وجود فشار آمریکا برای عرضه بالاتر به بازار، عربستان سعودی تولید نفت خود را نسبتاً پایین نگه داشت و اعلام کرد نیازی به افزایش تولید مشاهده نمی‌کند. در واقع تولید نفت عربستان سعودی پایین سقف تولید ۱۰.۳۱ میلیون بشکه در روز تحت توافق کاهش تولید اوپک و غیراوپک ماند.
خالد الفالح، وزیر انرژی عربستان سعودی از پنج شنبه گذشته در مسکو به سر می‌برد و با الکساندر نواک، همتای روسی خود برای مذاکره درباره آینده توافق کاهش تولید که مدت آن در آخر ژوئن به پایان می‌رسد، دیدار کرده است.
فالح گفته است بر این باور است که توافق کاهش تولید تمدید خواهد شد با این حال مذاکرات درباره تسهیل سهمیه کاهش تولید روسیه و سایر تولیدکنندگان غیراوپک در جریان است. روسیه که دومین تولیدکننده بزرگ نفت جهان پس از آمریکا است، در ماه مه ۱۱.۱۱ میلیون بشکه در روز نفت تولید کرد که کمتر از سقف تولید ۱۱.۱۹ میلیون بشکه در روز این کشور تحت توافق با اوپک بود.
بر اساس گزارش پلاتس، اتحاد اوپک و غیراوپک تا چند هفته دیگر نشست نیم سالانه خود را در وین برگزار می‌کند اما تاریخ دقیق آن هنوز مشخص نیست. این دیدار برای روزهای ۲۵ و ۲۶ ژوئن برنامه‌ریزی شده بود با این حال برخی از کشورها خواستار تعویق برگزاری این نشست به روزهای سوم و چهارم ژوئیه شده‌اند.
انتهای پیام
