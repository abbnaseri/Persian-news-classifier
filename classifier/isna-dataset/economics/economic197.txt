قیمت نفت به ۷۵ دلار خواهد رسید
با وجود آنکه اوپک و متحدانش در هفته جاری برای تمدید توافق کاهش تولید تا پایان سه ماهه اول سال ۲۰۲۰ به توافق رسیدند، اما واکنش قیمت نفت مایوس کننده بود و بازار را در این فکر فرو برد که آیا قیمت نفت می تواند به بالاتر از سطح فعلی صعود کند؟
به گزارش ایسنا، اگرچه اکثر تحلیلگران با این نکته موافق بودند که بازار از قبل، تمدید توافق کاهش تولید اوپک و غیراوپک را پیش بینی کرده بود، اما انتظار نداشتند قیمت ها کاهش قابل توجهی پیدا کند. اما این اتفاق افتاد و قیمت نفت برنت تحت تاثیر دورنمای ضعیف تقاضا برای نفت، کاهش پیدا کرد و آخرین بار بالای ۶۳ دلار معامله شد. با این حال تنها عاملی که می تواند قیمت های نفت را از محدوده ۶۰ دلار بالا ببرد، پایان جنگ تجاری آمریکا و چین خواهد بود که به چشم انداز رشد تقاضا برای نفت لطمه زده است.
آمریتا سن، کارشناس بازار نفت در گفت و گو با شبکه سی ان بی سی گفت: مذاکرات تجاری میان آمریکا و چین امسال عامل تعیین کننده‌ای در دورنمای قیمت نفت خواهد بود. آتش بس اخیر میان آمریکا و چین ممکن است به بهبود تقاضا برای نفت کمک کند اما اگر تقاضا به سرعت بهبود پیدا نکند، قیمت ها تا پایان نیمه دوم سال ۲۰۱۹ پایین خواهند ماند.
وی در ادامه افزود: حتی اگر تقاضا برای نفت یک میلیون بشکه در روز رشد کند، قیمت نفت به راحتی می تواند به ۷۵ دلار صعود کند.
اداره اطلاعات انرژی آمریکا در گزارش ژوئن خود نرخ رشد تقاضا برای نفت در سال میلادی آینده را ۱.۴ میلیون بشکه در روز تخمین زد که بالاتر از ۱.۲ میلیون بشکه در روز مورد پیش‌بینی برای سال ۲۰۱۹ است.
آژانس بین المللی انرژی نیز نرخ رشد تقاضا برای نفت در سال ۲۰۲۰ را ۱.۴ میلیون بشکه در روز و سال ۲۰۱۹ را ۱.۲ میلیون بشکه در روز برآورد کرده است که کمتر از ارزیابی‌های پیشین این آژانس است. اوپک نیز پیش‌بینی خود از رشد تقاضا برای نفت در سال میلادی جاری را ۷۰ هزار بشکه در روز کم کرده و ۱.۱۴ میلیون بشکه در روز برآورد کرده است. این گروه اختلافات تجاری را عامل تجدیدنظر در این پیش‌بینی خوانده است.
بر اساس گزارش اویل پرایس، اگر قرار باشد قیمت نفت به ۷۵ دلار در هر بشکه صعود کند، پیش‌بینی‌های رشد تقاضا باید مورد تجدیدنظر قرار گیرند؛ مگر این که یکی از تولیدکنندگان بزرگ جهان دچار اختلال جدی تولید شود.
انتهای پیام
