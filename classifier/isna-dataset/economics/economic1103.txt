آمادگی فدراسیون روسیه برای ارائه ویزا به تجار ایرانی
سفیر فدراسیون روسیه در تهران از آمادگی فدراسیون روسیه برای ارائه ویزا به تجار ایرانی در چارچوب قراردادهای موجود خبر داد.
به گزارش ایسنا، ژاگاریان لوان سمونوویچ در پانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران در فدراسیون روسیه و دومین همایش چشم‌انداز همکاری‌های تجاری و فرهنگی ایران و ناحیه فدرال قفقاز شمالی فدراسیون روسیه که امروز در تهران برگزار شد، با تاکید بر این‌که انتظار می‌رود اجلاس و همایش مذکور نتایج عملی در پی داشته باشد، گفت: نمایندگی تجاری فدراسیون روسیه در ایران به کسب نتایج عملی خوب به دو طرف کمک می‌کند.
وی ادامه داد: سفارت ما آماده ارائه هر کمکی برای ارائه ویزا به تجار ایرانی در چارچوب قراردادهای موجود است.
سمونوویچ با تاکید بر اینکه روابط بین دو کشور راحت‌تر شده است، افزود: تجار ایرانی هر سوالی که داشته باشند، می‌توانند از نماینده بازرگانی ما بپرسند.
قفقاز و روسیه به برجام پایبند هستند
سفیر فدراسیون روسیه در تهران در ادامه با اشاره به تحریم‌های یکطرفه آمریکا علیه ایران گفت: همایش موجود در شرایطی برگزار شده است که تحریم‌های ظالمانه‌ای علیه ما وجود دارد. ما مخالف اقدامات یک جانبه علیه برجام و برنامه اتمی ایران هستیم.
وی ادامه داد: کشورهایی که در برجام باقی مانده‌اند، باید در زمینه‌های مختلف مخصوصاً اقتصادی با ایران همکاری کنند. طرف روسی این همکاری را می‌کند و از شرکای دیگر هم می‌خواهیم به این روند ادامه دهند.
انتهای پیام
