زمان تقسیط مالیات بنگاه‌های تولیدی از ۳ به ۵ سال افزایش یافت
معاون امور صنایع وزارت صنعت، معدن و تجارت از اصلاح ماده ۱۶۷ قانون مالیات‌های مستقیم و افزایش زمان تقسیط مالیات بنگاه‌های تولیدی از ۳ سال به ۵ سال خبر داد و گفت: همه ما وظیفه داریم با تمام توان زمینه اجرای فرمان مقام معظم رهبری در زمینه رونق تولید را فراهم کنیم.
به گزارش ایسنا به نقل از وزارت صنعت، معدن و تجارت، فرشاد مقیمی در جلسه کمیته رفع موانع تولید استان گیلان که در شهرستان رودسر برگزار شد، اظهار کرد: افزایش زمان تقسیط مالیات بنگاه‌های تولیدی از ۳ سال به ۵ سال از مصوبات سران سه قوه بوده و در راستای حمایت از بنگاه‌های تولیدی و ارتقا تولید و اشتغال صورت گرفته است.
به گفته وی، واحدهای تولیدی در صورت ارتقا وضعیت تولید و تأیید ستاد تسهیل و رفع موانع تولید می‌توانند نسبت به افزایش زمان تقسیط مالیات مطابق مصوبه اخیر سران سه قوه اقدام کنند.
معاون امور صنایع وزارت صنعت، معدن و تجارت در ادامه با تاکید بر این موضوع که مدیران دستگاه‌های مربوطه، راهکارهای پیشنهادی را در جلسات کمیته رفع موانع تولید ارائه کنند، گفت: وزارت کشور به تمامی استان‌ها ابلاغ کرد موضوع رونق تولید باید در اولویت کارها قرار گیرد و فقط به صدور مصوبات اکتفا نشود، بلکه باید جلسه پیگیری و اجرای مصوبات نیز به طور مستمر برگزار شود و کارها رو به جلو برود.
وی تاکید کرد: دستگاه‌هایی که به رونق تولید کمک می‌کنند باید حتماً مورد تشویق قرار گیرند و آن عده‌ای هم که در این شرایط انگیزه‌ای برای کمک ندارند نیز باید از نوع خودشان تشویق شوند.
معاون امور صنایع وزارت صنعت، معدن و تجارت با تاکید بر تسهیل موانع پیش روی تولید، خاطرنشان کرد: همه ما وظیفه داریم با تمام توان زمینه اجرای فرمان مقام معظم رهبری را فراهم کنیم.
وی تاکید کرد: برگزاری جلسات کنترل، نظارت و پایش از تصمیم‌گیری های جلسات کارگروه رفع موانع تولید در شهرستان و استان، یکی از مهمترین اقدامات در هر استان است.
مقیمی اظهار کرد: آن چه که دولت و قانون به ستاد تسهیل و رفع موانع تولید در وزارت صنعت تفویض کرده، عیناً به ستاد استان‌ها واگذار شده و ابلاغ استاندار، همان قابلیت اجرا را در شهرستان و استان دارد.
۲۰۰۰ واحد صنعتی راکد در سال جاری راه‌اندازی می‌شود
همچنین معاون امور صنایع وزارت صنعت، معدن و تجارت گفت: راه‌اندازی حدود ۲۰۰۰ واحد صنعتی راکد و دارای مشکل از سوی این وزارتخانه در سال جاری هدف‌گذاری شده است.
فرشاد مقیمی اظهار کرد: ۱۳۴۳ واحد از ۲۰۰۰ واحد در داخل شهرک‌های صنعتی و بقیه نیز در بیرون از این شهرک‌ها قرار دارند که شناسایی این واحدها توسط مدیران شهرک‌های صنعتی و سازمان‌های معدن، صنعت و تجارت استان‌ها انجام می‌شود.
وی ادامه داد: به منظور حمایت از تولیدات داخلی و رونق تولید ۱۵۲۱ تعرفه وارداتی که از قبل در کشور وجود داشت، هم‌اکنون ممنوع شده است و ۱۳۴۳ تعرفه هم داریم که ثبت سفارشی برای آن انجام نمی‌گیرد که در مجموع حدود ۵۴۰۰ تعرفه در حوزه تولید است که ۵۰ درصد ثبت سفارش‌ها و تعرفه‌هایی که قبلاً از خارج کشور تأمین می‌شدند؛ هم‌اکنون عملاً یا ممنوع هستند و یا ثبت سفارش نداریم مگر با شرایط و ادله خیلی خاص وارد شوند.
مقیمی خاطرنشان کرد: واردات کل محصولاتی که می‌توانند در داخل تولید شوند و نیازهای داخل کشور را تأمین کنند، ممنوع شده است.
معاون وزیر صنعت، معدن و تجارت با اشاره به تأثیر تحریم‌ها بر واحدهای صنعتی داخلی خاطرنشان کرد: ضریب همبستگی تحریم‌های کشور ضریبی منفی است و هرچه فشار تحریم‌ها را زیاد کنند، توانمندی داخلی بیشتر می‌تواند نمود پیدا کند و همچنان که برخی اتفاق‌های خوب در تحریم‌های گذشته افتاد، در این تحریم‌ها برنامه‌هایی در حال اجرایی شدن است که نتیجه آنها در آینده دیده خواهد شد.
وی افزود: دشمنان هدف‌گذاری کرده بودند که صنعت کشور را در بهمن ماه سال گذشته کاملاً فلج کنند و حال می‌بینیم که این اتفاق نیفتاد و حتماً با پیگیری‌ها و همکاری واحدهای صنعتی، مشکل این واحدها رفع خواهد شد و به برکت وجود و هدایت‌های رهبری انقلاب از این مراحل سخت نیز گذر خواهیم کرد.
انتهای پیام
