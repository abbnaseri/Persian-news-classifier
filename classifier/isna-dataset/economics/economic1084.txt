آمادگی ایران برای راه‌اندازی ابزارهای مالی مشترک با کشورهای اسلامی
رئیس سازمان بورس و اوراق بهادار با اشاره به انواع ابزارهای مالی اسلامی در بازار سرمایه ایران، گفت: بازار سرمایه ایران آمادگی دارد با تشکیل کمیته‌ای با دیگر کشورهای اسلامی ابزارهای مالی اسلامی مشترک را طراحی کند.
به گزارش ایسنا، شاپور محمدی - معاون وزیر امور اقتصادی و دارایی - امروز (یکشنبه) در یازدهمین دوره اجلاس بین‌المللی بازار سرمایه اسلامی که با حضور نمایندگان بازار سرمایه برخی کشورهای اسلامی برگزار شد، اظهار کرد: در تمام حوزه‌ها ابزارهای مالی ما بر اساس موازین شریعت طراحی شده و در مرحله اجرا نیز همینطور است. تلاش ما در سازمان بورس این است که ضوابط کمیته فقهی رعایت شود.
وی ادامه داد: در سال ۲۰۰۵ قوانینی درباره بازار سرمایه ایران تأیید شد و در سال ۲۰۰۹ قانون جدیدی به قانون سال ۲۰۰۵ اضافه شد که درباره ابزارهای مالی اسلامی بود. بر اساس آن تاکید شد که ابزارهای مالی اسلامی مورد توجه قرار گیرد تا ابزارها بررسی و تأیید شوند.
محمدی ادامه داد: کمیته فقهی هر دو هفته یکبار جلسه دارد و ابزارها را بررسی و اعلام نظر می‌کند. البته کارکرد کمیته فقهی محدود به ابزارهای مالی اسلامی نیست، بلکه همه امور بازار سرمایه در این کمیته بررسی می‌شود. حتی در مورد سهام و نحوه انجام معاملات هم اگر سوالی وجود داشته باشد در کمیته فقهی مطرح می‌کنیم و این کمیته اعلام نظر می‌کند. سازمان بورس در فرایند قبل از معاملات، حین معاملات و پس از معاملات از کمیته فقهی نظرخواهی می‌کند.
رئیس سازمان بورس و اوراق بهادار درباره انتشار اوراق مالی اسلامی در ایران گفت: در سال ۲۰۱۸ نزدیک به ۱۸ میلیارد دلار ابزارهای مالی اسلامی در ایران منتشر شد. عمده‌ترین اوراقی که در ایران به عنوان ابزار مالی اسلامی مورد معامله قرار می‌گیرد، ابزار مالی اسلامی است.
وی افزود: در سال‌های گذشته ابزار اختیار خرید و اختیار فروش را کمیته فقهی سازمان بورس تأیید کرد که استقبال خوبی هم از این اوراق شد. حجم معاملات این ابزار قابل توجه است. سال گذشته ابزار آتی سبد سهام را هم راه‌اندازی کردیم.
محمدی یادآور شد: ابزار فروش استقراضی در دنیا معروف است که برای انتشار آن در ایران باید این ابزار با اصول اسلام مطابقت پیدا می‌کرد که ما این کار را کردیم. در این نوع مالک سهام هم در فروش و هم در خرید به شخص مقابل وکالت می‌دهد. امسال این ابزار را برای بکار گرفتن در ایران عملیاتی و راه‌اندازی خواهیم کرد. اگر این ابزار راه‌اندازی شود ابزارهای مالی کلاسیک به جز ابزارهای معاوضه تکمیل می‌شود.
محمدی افزود: بررسی‌های اولیه نشان می‌دهد که روی بلاک‌چین می‌توانیم کار کنیم و برگزاری مجامع به صورت الکترونیکی با کمک بلاک‌چین امکانپذیر است اما هنوز در این مورد به جمع‌بندی و تأیید نهایی نرسیدیم.
وی درباره طراحی ابزارهای مالی اسلامی مشترک با کشورهای اسلامی گفت: اگر جایی لازم است با دیگر کشورها در طراحی ابزارهای مالی مشترک وارد شویم و روی ابزارهای مالی اسلامی مشترک کار کنیم، این آمادگی را داریم.


انتهای پیام
