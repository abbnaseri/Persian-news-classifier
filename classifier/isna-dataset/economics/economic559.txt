مالیات بر ارزش افزوده صنایع کوچک صرف توسعه زیرساخت‌ها شود
مدیرعامل سازمان صنایع کوچک و شهرک‌های صنعتی با اشاره به لزوم افزایش سرمایه صندوق ضمانت سرمایه گذاری صنایع کوچک و نیاز ۲۷۰ هزار میلیارد تومانی شهرک‌های صنعتی به تسهیلات، از آسیب ۱۶۰ میلیارد تومانی زیرساخت‌های شهرک‌های صنعتی در سیل خبر داد و گفت: به مجلس پیشنهاد کردیم که در لایحه جدید مالیات بر ارزش افزوده، مالیاتی که از صنایع کوچک دریافت می‌شود برای توسعه زیرساخت‌های این بخش مورد استفاده قرار گیرد.
به گزارش ایسنا، محسن صالحی‌نیا - مدیرعامل سازمان صنایع کوچک و شهرک‌های صنعتی - در نشستی به مناسبت روز ملی صنعت و معدن، با بیان اینکه رابطه شهرک‌های صنعتی و صنایع کوچک رابطه لازم و ملزوم است، اظهار کرد: تدوین برنامه راهبردی برای ایجاد و توسعه شهرک‌های فناوری، مرکز خدمات فناوری و کسب و کار و مجتمع‌های فناوری اطلاعات و خدمات نرم افزاری که به واحدهای دیگر خدمات‌رسانی می‌کنند و همچنین ایجاد ارتباط بین صنایع کوچک و متوسط و صنایع بزرگ برای تکمیل زنجیره تأمین از جمله برنامه‌ها و اهداف این سازمان است.
وی با اشاره به نقش توسعه خوشه‌های کسب و کار در ایجاد ارزش افزوده، دانش و فناوری، هم افزایی صنایع و توسعه بازارهای بین‌المللی و داخلی، برنامه‌ریزی و سیاست‌گذاری برای توسعه خوشه و شبکه‌های کسب و کار و صدور مجوزهای مورد نیاز آن را از جمله دیگر برنامه‌های این سازمان عنوان کرد.
به گفته این مقام مسئول یکی از اقدامات این سازمان در زمینه توسعه خوشه‌های کسب و کار، بررسی ارتباط شرکت‌ها و خوشه‌ها با شرکت‌های مشابه در سطح بین‌المللی است که به این منظور با یک شرکت آلمانی نیز تفاهم‌نامه‌ای امضا شده که با همکاری آن شرکت به دوره‌های آموزشی برای عرضه محصولات خود در سطح بین‌المللی تجهیز شدند.
صالحی‌نیا در ادامه با اشاره به بررسی طرحی در زمینه مالیات بر ارزش افزوده در مجلس شورای اسلامی، اظهار کرد: طی گفت‌وگوهایی با نمایندگان مجلس شورای اسلامی پیشنهاد کردیم که مالیات بر ارزش افزوده‌ای که از صنایع کوچک دریافت می‌شود برای توسعه زیرساخت‌های این بخش مورد استفاده قرار گیرد که این مسئله در لایحه مالیات بر ارزش افزوده مطرح خواهد شد.
وی افزود: به فراخور توسعه فناوری و تغییر نحوه تولید واحدهای مستقر در شهرک‌های صنعتی، باید زیرساخت‌های آنها تقویت و به روز رسانی شود.
مدیرعامل سازمان صنایع کوچک و شهرک‌های صنعتی در ادامه با اشاره به لزوم ساماندهی صنوف تولیدی که به صورت همگی با یکدیگر فعالیت می‌کنند، گفت که این موضوع بخشی از وظایف سازمان صنایع کوچک و شهرک‌های صنعتی است که در سال‌های اخیر به آن پرداخته شده و منجر به ایجاد ارزش افزوده بالاتر کاهش قیمت نهایی نیز می‌شود.
ظرفیت ۲۰ درصد واحدها در سطح مطلوب
مدیر عامل سازمان صنایع کوچک و شهرک‌های صنعتی ایران با اشاره به استقرار ۴۴ هزار شرکت در مجموعه شهرک‌های صنعتی و تاکید بر پایش مستمر این واحدها، تصریح کرد: در حال حاضر ۲۱ درصد واحدها در رکود هستند و با ظرفیت ۳۰ تا ۵۰ درصد فعالیت می‌کنند. همچنین ۳۰ تا ۳۲ درصد واحدها با ظرفیت ۵۰ تا ۷۰ درصد و ۲۰ درصد واحدها با ظرفیت بالای ۷۰ درصد فعالیت می‌کنند.
وی افزود: یکی از برنامه‌های این سازمان در زمینه رفع موانع تولید، ارائه تسهیلات، تأمین منابع مالی و ایجاد بازارهای بین‌المللی و داخلی برای ارتقا سطوح ظرفیت واحدهای تولیدی است.
این مقام مسئول با بیان اینکه در سال گذشته ۱۲۵۰ واحد تولیدی از حالت رکود خارج شدند، اظهار کرد: در سال جاری ۲۰۰۰ واحد برای خروج از رکود در نظر گرفته شده که مسئولیت ۱۳۵۰ واحد تولیدی با سازمان صنایع کوچک و و شهرک‌های صنعتی است و همچنین افزایش ظرفیت ۴۰۰۰ واحد صنعتی که با ظرفیت زیر ۵۰ درصد فعالیت می‌کند نیز در برنامه این سازمان در نظر گرفته شده است.
فعالیت بخش خصوصی در شهرک‌های صنعتی
این مقام مسئول در ادامه با بیان اینکه در بخش‌هایی که زیرساخت‌های مورد نیاز فراهم شده باشد، شهرک‌های صنعتی از سوی هیأت امنا اداره می‌شود، اظهار کرد: در حال حاضر مجوزهایی به بخش خصوصی اعطا می‌شود و این بخش می‌تواند شرکت‌هایی مانند شرکت‌های استانی زیر مجموعه سازمان صنایع کوچک و شهرک‌های صنعتی ایجاد و در راستای توسعه شهرک‌ها اقدام کند.
وی افزود: در حال حاضر مجوز بیش از ۶۰ شرکت که قرار است به بهره‌برداری برسد متعلق به بخش خصوصی است.
به گفته مدیرعامل سازمان صنایع کوچک و شهرک‌های صنعتی در حال حاضر ۹۹۳ شهرک و ناحیه صنعتی و منطقه ویژه اقتصادی در کشور وجود دارد که ۸۱۱ مورد در حال بهره‌برداری و باقی در حال ساخت و ساز هستند.
سرمایه صندوق ضمانت سرمایه‌گذاری صنایع کوچک باید افزایش یابد
صالحی نیا در ادامه در پاسخ به علت کاهش حدود ۴۸ درصدی صدور ضمانت نامه از سوی صندوق ضمانت سرمایه‌گذاری صنایع کوچک، اظهار کرد: صندوق ضمانت سرمایه‌گذاری صنایع کوچک در سال‌های گذشته از حداکثر ظرفیت خود برای تضمین استفاده کرده و در حال حاضر باید با بازیافت این تسهیلات به طور مجدد امکان تضمین را فراهم کند، اما طبق آمار برگشت سرمایه این صندوق نسبت به برنامه ریزی‌ها مناسب نبوده است.
وی با اشاره به لزوم افزایش سرمایه صندوق ضمانت سرمایه گذاری صنایع کوچک، تصریح کرد: ظرفیت این صندوق در مقایسه با سایر کشورها مقدار قابل توجهی نیست و پیشنهاد افزایش سرمایه آن به دولت ارائه شده است.
به گفته مدیرعامل سازمان صنایع کوچک و شهرک‌های صنعتی در صورت موافقت با افزایش سرمایه این صندوق، سرمایه آن به دو برابر شرایط فعلی افزایش خواهد یافت و محل پرداخت آن منابع یارانه در تبصره ۱۸ قانون بودجه خواهد بود.
۲۷۰ هزار میلیارد تومان؛ نیاز شهرک‌ها به سرمایه در گردش
این مقام مسئول در ادامه با اشاره به طرح تبصره ۱۸ قانون بودجه که در ادامه طرح رونق تولید در نظر گرفته شده و از نظر ماهوی مشابه آن است، اظهار کرد: این طرح در چهار محور سرمایه در گردش، نوسازی، تکمیل طرح‌هایی که بالای ۶۰ درصد پیشرفت فیزیکی دارند و خوشه‌های صنعتی و عارضه یابی برنامه‌ریزی شده است.
وی افزود: در این طرح ۱۰ هزار میلیارد تومان از منابع صندوق توسعه ملی و ۱۰ هزار میلیارد تومان از بانک‌ها به عنوان تسهیلات به استان‌های مختلف در چهار طرح مذکور در نظر گرفته شده است.
مدیرعامل سازمان صنایع کوچک و شهرک‌های صنعتی همچنین با بیان اینکه مجموع تسهیلات مورد نیاز و شهرک‌های صنعتی در سال جاری حدود ۲۷۰ هزار میلیارد تومان است، تأکید کرد که بر اساس قانون بودجه قرار است سهم تسهیلات بانکی که به صنعت و معدن تخصیص داده می‌شود از ۳۱ درصد به ۴۰ درصد افزایش یابد.
۱۶۰ میلیارد تومان خسارت سیل به زیرساخت‌های شهرک‌های صنعتی
صالحی‌نیا در ادامه درباره واحدهای آسیب‌دیده در سیل گفت: برخی زیرساخت‌های آسیب‌دیده نیاز به اقدام آنی دارد تا بهره برداری از آن به صورت موقت دچار اشکال نشود که برای این واحدها با استفاده از منابع داخلی استان‌ها اقداماتی انجام شده است.
وی افزود: در مجموع در اثر سیل حدود ۱۶۰ میلیارد تومان به زیرساخت آسیب رسیده که اصلاح آن‌ها مستلزم تخصیص این هزینه از منابع مدیریت بحران است.
این مقام مسئول همچنین درباره ارائه تسهیلات به واحدهای تولیدی در سیل نیز تصریح کرد که هیئت‌هایی متشکل از سازمان‌های صنعت، معدن و تجارت استانی، نمایندگان استان و شرکت‌های سازمان صنایع کوچک و شهرک‌های صنعتی خسارت‌ها را برآورد کرده، به بانک‌ها منعکس شده و پرداخت آنها در حال انجام است.
انتهای پیام
