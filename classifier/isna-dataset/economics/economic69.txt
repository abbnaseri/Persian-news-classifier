حمایت از صادرکنندگان افزایش یافته است
رئیس صندوق ضمانت صادرات اعلام کرد: با وجود محدودیت‌های اقتصادی که باعث شده صادرات ایران در سال جاری افزایش چشمگیری نداشته باشد اما این صندوق حمایت‌های خود از صادرکنندگان را افزایش داده و در این مدت ۱۰۲ درصد افزایش عملکرد داشته است.
به گزارش ایسنا، افروز بهرامی در دومین همایش ملی صادرات، بیمه و سرمایه‌گذاری، اظهار کرد: یکی از اصلی‌ترین مسائلی که برای یک اقتصاد تحت تحریم اهمیت زیادی دارد، افزایش تاب‌آوری در مقابل فشارهاست و در این زمینه صادرات اهمیتی ویژه دارد.
به گفته وی، با توجه به ساختار اقتصادی ایران در صورت اجرایی شدن هر تحریمی احتمالاً اقتصاد نفتی بیشترین فشار را تحمل می‌کند، اما برای عبور از این موضوع بهبود عملکرد در حوزه صادرات غیرنفتی اهمیت جدی دارد که صندوق ضمانت صادرات تلاش کرده در این حوزه فعالیت جدی داشته باشد.
رئیس صندوق ضمانت صادرات با بیان این‌که صادرات غیرنفتی در زمینه رونق تولید نیز اهمیت ویژه‌ای دارد، ادامه داد: یکی از مسائلی که در رونق تولید تأثیری جدی می‌گذارد، تحریک بازار تقاضاست که در این زمینه هرچه بازارهای صادراتی گسترش یابد، امکان فعالیت برای تولیدکنندگان نیز بالا می‌رود.
بهرامی خاطرنشان کرد: در ماه‌های گذشته با توجه به افزایش نرخ ارز جذابیت قاچاق برای قاچاقچیان کاهش یافته و از این فرصت نیز می‌توان برای بهبود تولید و افزایش صادرات استفاده کرد. صندوق ضمانت صادرات در شرایطی که بانک‌ها ایران را تهدید کردند، بهترین ابزار برای حمایت از صادرکنندگان است و ما تلاش کرده‌ایم با استفاده از تمام منابع مالی‌مان و البته ورود به عرصه‌هایی همچون بازار سرمایه، امکان حمایت حداکثری از صادرکنندگان را به وجود آوریم.
انتهای پیام
