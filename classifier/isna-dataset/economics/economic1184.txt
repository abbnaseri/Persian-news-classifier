حجم بسته‌های اینترنتی بیش‌تر می‌شود
اپراتورهای ارائه کننده خدمات اینترنت ثابت از اواخر این هفته ملزم شده‌اند که حداقل ۵ درصد به حجم مصرف منصفانه بسته‌های اینترنتی مشترکان اضافه کنند.
به گزارش ایسنا، محمدجواد آذری جهرمی - وزیر ارتباطات و فناوری اطلاعات - با انتشار عکسی با مضمون " قال الله تعالی: ویل للمطففین (وای بر کم‌فروشان) " اعلام کرده که باز هم پیگیری حقوق مشترکین شبکه‌های ارتباطی به سرانجام رسید. با ابلاغیه جدید سازمان تنظیم مقررات به شرکت‌های ارائه دهنده خدمات ارتباطی و برای مقابله با کم‌فروشی، ۵ درصد به حجم بسته‌ها افزوده شد و این ابلاغ از این هفته اجرایی می‌شود.
بر این اساس، رئیس سازمان تنظیم مقررات و ارتباطات رادیویی اعلام کرده است که در پی اطلاعیه‌های قبلی رگولاتوری درباره مغایرت بسته‌های اینترنتی فروخته شده با میزان تحویل شده به مشترکان، اپراتورهای ارائه کننده خدمات اینترنت ثابت از روز چهارشنبه حداقل ۵ درصد به حجم مصرف منصفانه بسته‌های اینترنتی مشترکان اضافه می‌کنند.
حسین فلاح جوشقانی با تاکید بر اینکه صیانت از حقوق مشترکان یکی از مهمترین اولویت‌های وزیر محترم ارتباطات و فناوری اطلاعات و رگولاتوری است، افزوده است که این افزایش بدون دریافت هزینه اضافی و به منظور جبران حقوق مشترکین در دستور کار اپراتورها قرار گرفته است.
وی درباره مغایرت حجم بسته‌های اینترنتی هم اظهار کرد: پس از اعلام قبلی رگولاتوری در این باره و با بررسی‌ها، وجود این مغایرت بطور میانگین حداقل ۵ درصد تأیید شد و علیرغم توضیح ارائه شده از سوی اپراتورها مبنی بر عوامل مؤثر بر این موضوع، مستندات ارائه شده به دلیل عدم ارتباط با مصرف کننده مورد قبول واقع نشد.
فلاح جوشقانی تصریح کرد: برخی اختلالات و اشکالات شبکه و سرباره‌های ناشی از پروتکل‌های اینترنتی باعث عدم تحویل کامل سرویس‌های خریداری شده به مشترکین شده و این موضوع به‌صورت عمدی و برنامه‌ریزی شده انجام نشده است.
بر این اساس، رگولاتوری به موضوع رسیدگی کرده و اپراتورهای ارائه کننده خدمات اینترنت ثابت ملزم شدند علاوه بر رفع این اشکالات، به منظور حمایت از حقوق مشترکان و جلب رضایت آنان، حجم مصرف منصفانه در خدمات اینترنتی خود را بدون دریافت هزینه، حداقل ۵ درصد افزایش دهند.
انتهای پیام

