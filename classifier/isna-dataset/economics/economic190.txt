بازار سوریه با عراق متفاوت است
رئیس اتاق بازرگانی استان کرمانشاه گفت: برای ورود به بازار سوریه نیازمند رویکرد خاص و متفاوت از بازار عراق هستیم.
به گزارش ایسنا، کیوان کاشفی در نشست خبری روز گذشته که به مناسبت هفته صنعت و معدن برگزار شد با بیان اینکه فضای سخت حاکم بر اقتصاد کشور حداقل در تاریخ معاصر بی‌سابقه بوده است، گفت: بخشی از مشکلات کنونی کشور ناشی از اقتصاد کلان از جمله سیاست‌های ارزی، بانکی و امثال آن است.
 وی با اشاره به پیگیری هایی که در بعد ملی برای حل این مشکلات در حال انجام است، خاطرنشان کرد: سعی می‌شود با استفاده از ظرفیت مجلس شورای اسلامی و امثال آن این موارد را اصلاح کنیم، اما نباید فراموش کرد که به دلیل بروکراسی عجیب و غریب و دشواری که داریم، اصلاحات اقتصادی در کشور با ترس و کندی پیش می‌رود.
کاشفی در ادامه با اشاره به وضعیت صادرات استان کرمانشاه، اظهار کرد: اگر چه در سال گذشته شاهد جهش خوبی در صادرات استان بودیم، اما در سه ماهه اول امسال نیز نسبت به سال گذشته همچنان در صادرات رشد داشتیم.
دو مشکل جدی پیش روی صادرات در کرمانشاه
وی از دو مشکل جدی که پیش روی صادرات استان قرار دارد یاد کرد و گفت: از یک طرف آمریکا به عراق فشار وارد می کند تا واردات برخی از کالاهای ایران را به ویژه با وضع تعرفه ها ممنوع یا محدود کند.  برای مثال هم اکنون صادرات محصولاتی مانند دوغ و ماست با محدودیت مواجه شده و ممنوعیت سیمان را نیز از قبل داشتیم.
او تاکید کرد: از سوی دیگر هنوز در زمینه بازگشت ارز حاصل از صادرات به عراق با مشکلاتی مواجهیم که تاکنون حل نشده است.
رئیس اتاق بازرگانی استان کرمانشاه با بیان اینکه هم اکنون نرخ بازگشت ارز حاصل از صادرات به عراق به سامانه نیما حداقل ۱۲ تا ۱۵ درصد است، اضافه کرد: به دنبال راهکارهایی هستیم که  بازگشت ارز حاصل از صادرات برای کشورهای عراق و افغانستان مقداری تسهیل شود یا حداقل بتوانیم از گزینه واردات در برابر صادرات استفاده کنیم.
بازار سوریه با عراق متفاوت است
وی در ادامه با اشاره به لزوم ورود به بازار های صادراتی سوریه، خاطرنشان کرد: البته باید بدانیم سوریه با عراق کاملا متفاوت است و این کشور سابقه خوب تولید در حوزه کشاورزی، صنعت و نظایر آن دارد.
به گفته رئیس اتاق بازرگانی استان کرمانشاه، سوریه قبل از جنگ یکی از رقبای اصلی ایران در بازار عراق بود و حتی سهم بیشتری نسبت به ایران در این بازار داشت.
کاشفی با بیان اینکه شرایط کنونی کشور سوریه نیازمند بازسازی در بخش‌های  زیرساختی، سدسازی، آب، برق، ساختمان سازی و امثال آن است، گفت: متاسفانه ما هلدینگ‌های بزرگ و مهمی برای ورود به این زمینه‌ها در استان نداریم.
وی با بیان اینکه سال ها پیگیر  کنسرسیوم سازی برای ورود به این حوزه‌ها بودیم، گفت: برای این منظور نیاز داریم بخش‌هایی مانند مسکن و شهرسازی و نظام مهندسی نیز در کنار ما باشند.
 عضو هیئت رئیسه اتاق بازرگانی ایران با اشاره به وجود حدود ۱۰ هزار تحصیل کننده رشته مهندسی در استان کرمانشاه، اضافه کرد: متاسفانه این افراد توان علمی و مالی منسجم برای ورود به بازار بازسازی سوریه ندارند.
مزایای راه‌اندازی مسیر ترانزیتی زمینی به سوریه از سمت عراق برای ایران
کاشفی اشاره‌ای هم به راه اندازی مسیر ترانزیتی زمینی به سوریه از سمت عراق داشت و با بیان اینکه بخش عمده ای از کار پیش رفته است، یادآور شد: اگر این مسیر راه‌اندازی شود، صادرات بخش زیادی از محصولات صنایع ساختمانی و کاشی استان کرمانشاه توجیه اقتصادی پیدا خواهد کرد.
وی همچنین از اعزام یک هیات اقتصادی و تجاری به کشور سوریه طی یک و نیم ماه آینده خبر داد و تاکید کرد: تلاش می‌کنیم حتما تعدادی از واحدهای تولیدی استان در این هیات حضور داشته باشد.
انتهای پیام
