وزیر خارجه انگلیس خواهان کپی برداری از لایحه مالیاتی ترامپ شد
جرمی هانت گفت در صورتی که نخست وزیر شود از لایحه مالیاتی ترامپ برای اصلاح نظام مالیاتی انگلیس استفاده خواهد کرد.
به گزارش ایسنا به نقل از اسکای نیوز، جرمی هانت که یکی از گزینه‌های جایگزینی ترزا می برای نخست وزیری انگلیس محسوب می‌شود در سخنانی از اتخاذ رویکرد سرسخت‌تر در قبال اتحادیه اروپا حمایت کرد. وی گفت می‌خواهد از لایحه کاهش مالیاتی ترامپ کپی برداری کند تا موتور رشد اقتصادی انگلیس را به حرکت درآورد.
وزیر خارجه انگلیس با اشاره به این که بودجه ۲۳ میلیارد پوندی احتیاطی دولت برای خروج بدون توافق از اتحادیه اروپا می‌تواند سپری برای محافظت از اقتصاد این کشور باشد افزود برگزیت تنها در صورتی موفقیت‌آمیز قلمداد می‌شود که رشد اقتصادی انگلیس از کشورهای عضو اتحادیه اروپا جلو بزند.
هانت که پیش‌تر خروج بدون توافق انگلیس از اتحادیه اروپا را خودکشی سیاسی خوانده بود با تغییر موضع قبلی خود گفت آماده خروج از اتحادیه اروپا بدون هر گونه توافقی هستیم و در نهایت فکر می‌کنم ریسک‌های برگزیت بیشتر دموکراتیک خواهند بود تا اقتصادی. وی افزود: بهترین کاری که می‌توانیم انجام دهیم روشن کردن موتور اقتصاد است و در این صورت هر چالشی به وجود آید کسب و کارهایمان آماده مواجهه با آن خواهند بود.
هانت با تمجید از لایحه کاهش مالیاتی ترامپ گفت که خواهان کاهش مالیات شرکت‌های انگلیسی از ۱۹ درصد فعلی به ۱۲.۵ درصد است تا آنها بتوانند بهتر با شرکت‌های ایرلندی رقابت کنند. وی افزود به جای توجه به ظاهر ترامپ بهتر است به این توجه کنیم که رشد اقتصادی آمریکا اکنون دو برابر ما است.
لازم به ذکر است رشد اقتصادی انگلیس در سه ماهه منتهی به مارس ۲۰۱۹ در شرایطی به ۰.۵ درصد رسید که در مقایسه با رشد سه ماهه پایانی سال قبل ۲.۵ برابر افزایش یافته و بالاترین رشد فصلی در طول یک سال و نیم اخیر است. رشد اقتصادی سالانه این کشور در دوازده ماه منتهی به ماه مارس نیز ۱.۸ درصد بوده که ۰.۴ درصد بیش‌تر از مدت مشابه دوره قبل است.
انتهای پیام
