شمارش معکوس برای افتتاح قطعه یک آزادراه تهران-شمال
پیشرفت فیزیکی قطعه یک آزادراه تهران-شمال به ۹۵ درصد رسیده است، با این حال درصورتی که ۲.۵ درصد دیگر به پیشرفت فیزیکی آن اضافه شود، طبق وعده مسئولان شاهد افتتاح این قطعه در تابستان سال جاری خواهیم بود.
به گزارش ایسنا، بهمن ماه سال گذشته بود که محمد اسلامی-وزیر راه و شهرسازی- اعلام کرد قطعه یک آزادراه تهران-شمال در تابستان سال ۱۳۹۸ به مرحله بهره برداری می‌رسد و شرکت ساخت و توسعه زیربناهای حمل‌ونقل نیز در مورد قطعه یک این آزادراه اعلام کرد که پروژه مذکور با پیشرفت فیزیکی ۹۴ درصدی همراه بوده و فقط بخش کمی از عملیات اجرایی آن باقی مانده است، با این وجود مدیرعامل شرکت ساخت و توسعه زیربناهای حمل‌ونقل کشور به تازگی اعلام کرد که پیشرفت فیزیکی این پروژه در چهار سال اخیر به ۹۵ درصد رسیده است و پس از آنکه چینی‌ها از این پروژه بیرون رفتند، منطقه یک توسط متخصصان داخلی به سرعت ساخته و تکمیل شد.
آخرین وضعیت قطعه یک و رقم عوارض
به گفته خادمی-معاون وزیر راه و شهرسازی- اغلب بخش‌های منطقه یک به پایان رسیده است و فقط اجرای طرح منظر راه و قالب بندی و وردی و خروجی برای ارتقای ایمنی که بعداً به پروژه اضافه شد باقیمانده است و کارهای فیزیکی و سازه‌ای منطقه یک از پیشرفت ۹۹ درصدی برخوردار است و پروژه مذکور در زمان برخورداری از پیشرفت فیزیکی ۹۷.۵ درصد نیز قابلیت افتتاح و بهره برداری را دارد.
وی در مورد رقم عوارضی در منطقه یک آزادراه تهران-شمال نیز اعلام کرد که با توجه به ابعاد این پروژه، برآوردی که بخش خصوصی درباره رقم صد هزار تومان در عوارضی این آزادراه دارد با هزینه‌های سنگین سرمایه‌گذاری منطقی است اما با توجه به آنچه باید رقمی باشد که مردم بتوانند استفاده کنند، پیش‌بینی می‌شود که رقم عوارضی آزادراه فعلاً حدود ۳۰ هزار تومان باشد هرچند که این موضوع باید توسط کمیته مربوطه بررسی و تعیین شود.
اختصاص ۶۰۰ میلیارد تومان به قطعه یک آزادراه تهران-شمال در سال جاری
محمد باقر نوبخت-رئیس سازمان برنامه بودجه- نیز به تازگی اعلام کرده است پس از توافق بین وزارت راه، سازمان برنامه و بودجه و شرکت ساخت مقرر شد ۶۰۰ میلیارد تومان در سال جاری به منطقه یک آزادراه تهران-شمال اختصاص یابد که در ماه‌های آینده محقق و با تکمیل منطقه یک، ۶۰ کیلومتر مسیر نسبت به جاده موجود کمتر می‌شود و پس از تکمیل مسیر آزادراه فاصله تا چالوس به یک ساعت و ۴۰ دقیقه کاهش می‌یابد.
ویژگی‌های آزادراه تهران-شمال
طول منطقه یک آزادراه تهران-شمال ۳۲ کیلومتر است و از پروژه‌های بزرگ عمرانی در کشور به شمار می‌آید و تمامی فناوری‌های روز جهان در این پروژه استفاده شده است، پروژه‌ای که عملیات اجرایی آن به صورت مشترک بین وزارت راه و شهرسازی، بنیاد مستضعفان و همچنین پیمانکاران داخلی به صورت هماهنگ و یکپارچه اجرا می‌شود.
بهره‌برداری از منطقه یک آزادراه تهران-شمال به طول ۳۲ کیلومتر باعث کاهش ۶۰ کیلومتری مسیر و ۲۰ دقیقه‌ای زمان تا سه‌راهی شهرستانک خواهد شد و بهره برداری آن از اهمیت بسیار بالایی برخوردار است.
آزادراه تهران - شمال، پروژه بزرگ راه‌سازی در کشور است که در چهار قطعه ۳۳، ۲۱، ۴۷ و ۲۰ کیلومتری شهر تهران را به شهرهای غربی استان مازندران متصل می‌کند. مسیر آزادراه از تقاطع غیر همسطح با بزرگراه شهید همت و بزرگراه آزادگان شروع و در امتداد دره کن، پس از گذشتن از حاشیه روستای سولقان به تدریج از منطقه کوهستانی توچال عبور کرده، سپس توسط تونل بلند تالون به طول ۴۸۵۰ متر این رشته کوه را قطع کرده و در دامنه‌های شمالی آن در منطقه دو آب شهرستانک قرار می‌گیرد.
از آن پس مسیر به موازات جاده قدیم کرج-چالوس امتداد می‌یابد و در دره سرهنگ وارد تونل البرز به طول ۶۴۰۰ متر شده و در پل زنگوله خارج، سپس با عبور از ارتفاعات البرز به موازات جاده موجود کرج-چالوس تا شهر چالوس ادامه یافته و درنهایت با یک تقاطع غیر همسطح به کمربندی چالوس-تنکابن متصل می‌شود.
قطعه چهارم این آزادراه حدفاصل سه‌راهی دشت نظیر مرزن‌آباد-چالوس به طول حدود ۲۰ کیلومتر است که دارای دو خط رفت و دو خط برگشت بوده و در قسمت‌های فراز، یک خط کندرو به مسیر اضافه می‌شود، در حالی که اجرای این قطعه از سال ۱۳۷۵ آغاز شد و در سال ۱۳۹۱ به بهره‌برداری رسید.
با اتمام پروژه آزادراه تهران-شمال شاهد کوتاه شدن ۶۴ کیلومتری مسیر، کاهش ۳ ساعته مدت زمان سفر و صرفه‌جویی ۶۰۰ میلیارد تومانی سالانه مصرف سوخت در قیاس با راه تهران-کرج-چالوس خواهیم بود. طول مسیر آزادراه تهران-شمال ۱۲۱ کیلومتر خواهد بود و در حالی که طول مسیر راه تهران-کرج-چالوس ۱۸۵ کیلومتر است، با پایان این پروژه شاهد کوتاه شدن ۶۴ کیلومتری مسیر مربوطه خواهیم بود که در نهایت موجب خواهد شد به میزان سالانه ۶۰۰ میلیارد تومان در مصرف سوخت صرفه‌جویی شود.
سرعت طرح آزادراه تهران-شمال ۱۰۰ کیلومتر بر ساعت است، در حالی که سرعت طرح راه تهران-کرج-چالوس ۵۰ کیلومتر بر ساعت است. علاوه بر این زمان سفر در آزادراه تهران-شمال یک ساعت و ۳۰ دقیقه پیش‌بینی شده است، در حالی که زمان سفر در راه تهران-کرج چالوس معادل چهار ساعت و سی دقیقه است.
انتهای پیام
