ادعای جدید عربستان علیه ایران
وزیر انرژی عربستان سعودی در اظهارات خصمانه‌ای مدعی شد ایران تهدیدی برای عرضه انرژی جهانی است و جامعه بین‌المللی باید مقابل تهدیداتش بایستد.
به گزارش ایسنا، این مقام سعودی در گفت و گو با شبکه خبری آمریکایی "سی ان ان" گفت: عربستان سعودی ظرفیت مازاد بالایی برای جبران بشکه‌های نفتی که به دلیل تحریم‌های آمریکا از بازار حذف شده‌اند دارد اما ریسک بزرگ‌تر مربوط به منازعه احتمالی در منطقه خواهد بود.
خالد الفالح در حاشیه نشست اوپک در وین به برنامه "سی ان ان بیزنس" گفت: من نگران امنیت عرضه نفت از تهدیدات عوامل دولتی و غیردولتی هستم که مشاهده کرده‌ایم.
وی با اشاره به حملات اخیر به نفتکش‌ها و خطوط لوله، ایران را مقصر خواند و گفت: این امر عرضه جهانی انرژی را به خطر انداخته است.
وزیر انرژی عربستان سعودی در بخش دیگری از اظهاراتش گفت: ما هر آنچه لازم باشد برای دفاع از سرزمین، دارایی‌ها و خطوط کشتیرانی انجام می‌دهیم و اطمینان حاصل می‌کنیم امنیت انرژی جهان توسط هیچ کس به مخاطره نمی‌افتد.
این اظهارات در حالی مطرح شده که ایران دست داشتن در این حملات را رد کرده و آنها را مشکوک خوانده است.
الفالح مدعی شد عربستان سعودی در برابر صدها اقدام برای هدف قراردادن زیرساخت انرژی این کشور موفق شده است دفاع کند و خواستار اقدام جمعی برای حمایت از عرضه انرژی شد.
قیمت نفت ممکن بود بیش از ۱۰۰ دلار شود
اگرچه قیمت نفت در هفته‌های اخیر به دلیل بالا گرفتن تنش‌ها در خاورمیانه صعود کرده اما این صعود، ملایم بوده است.
در واقع اوپک و متحدانش که در رأس آنها روسیه قرار دارد هفته جاری به منظور تقویت قیمت‌ها، توافق کاهش تولید خود را به مدت ۹ ماه دیگر تا پایان سه ماهه اول سال ۲۰۲۰ تمدید کردند. با این حال قیمت نفت آمریکا در معاملات روز سه شنبه ۴.۸ درصد کاهش پیدا کرد و به ۵۶ دلار و ۲۵ سنت در هر بشکه رسید.
الفالح در برابر این پرسش که چرا قیمت نفت افزایش بیشتری پیدا نکرده است گفت: این وضعیت رأی اعتماد به عربستان سعودی و توانایی این کشور برای دفاع از خود است. وی مدعی شد اظهارات عربستان سعودی بازار را آرام کرده است.
وزیر انرژی عربستان سعودی گفت: اگر ما اقدامات لازم را در پیش نمی‌گرفتیم قیمت نفت به راحتی سه رقمی می‌شد.
ما اوپک را حذف نمی‌کنیم
اوپک روز دوشنبه علاوه بر کاهش تولید، به سوی دائمی کردن اتحاد با روسیه و سایر کشورهای غیراوپک گام برداشت و پس از پنج ساعت گفت و گو، برای نهایی کردن منشور همکاری با تولیدکنندگان غیرعضو اوپک به توافق رسید.
الفالح اذعان کرد که این دیدار به دلیل اختلاف بر سر منشور به تعویق افتاد با این حال وی تاکید کرد که همکاری با غیراوپک، اوپک را حذف نمی‌کند.
ایران به این موضوع که عربستان سعودی و روسیه برای اوپک از قبل تصمیم‌گیری می‌کنند معترض بود و بیژن زنگنه، وزیر نفت ایران هشدار داده بود تصمیمات یکجانبه، حیات اوپک را تهدید می‌کند.
روزنامه فایننشیال تایمز به نقل از وی نوشته بود: اوپک ممکن است از بین برود.
انتهای پیام
