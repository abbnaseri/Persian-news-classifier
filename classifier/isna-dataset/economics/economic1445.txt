سطح مبارزه با آفت ملخ صحرایی به ۵۳۲ هزار هکتار رسید
تاکنون در ۵۳۱ هزار و ۸۸۰ هکتار از اراضی ۹ استان جنوبی کشور با آفت ملخ صحرایی مبارزه شده است.
به گزارش ایسنا به نقل از وزارت جهاد کشاورزی، رئیس سازمان حفظ نباتات کشور با اعلام این خبر، اظهار کرد: سازمان‌های جهاد کشاورزی ۹ استان هرمزگان، سیستان و بلوچستان، جنوب کرمان (جیرفت)، بوشهر، خوزستان، کرمان، کهگیلویه و بویراحمد و خراسان جنوبی طی ۴ ماهه گذشته درگیر مبارزه گسترده با آفت ملخ صحرایی هستند و جمع ریزش این نوع ملخ از بهمن ماه سال گذشته تا پایان روز گذشته (۱۷ خردادماه) تعداد ۱۵۳ ریزش بوده است.
محمدرضا درگاهی گفت: بر اساس این گزارش علیرغم کمبود برخی تجهیزات و منابع لازم، اقدامات پیشگیرانه و سم‌پاشی عرصه‌های درگیر با قدرت در این استان‌ها در حال انجام است و تا جای ممکن از ورود و خسارت گسترده ملخ صحرایی به اراضی زراعی و باغی کشور جلوگیری شده است.
وی اظهار کرد: تاکنون در استان سیستان و بلوچستان در سطح ۱۴۱ هزار و ۵۰۰ هکتار، در جنوب کرمان (جیرفت) ۱۲۷ هزار و ۴۶۲ هکتار و در استان هرمزگان در مساحتی به وسعت ۱۱۱ هزار و ۲۶۲ هکتار عملیات سمپاشی و مبارزه با کلنی‌های ملخ صحرایی انجام شده است.
درگاهی ادامه داد: سطح مبارزه با این آفت تا روز جمعه ۱۷ خردادماه در استان بوشهر ۸۶ هزار و ۲۷۰ هکتار، خوزستان ۲۷ هزار و ۲۸۷ هکتار، فارس ۲۴ هزار و ۲۰۴ هکتار، کرمان ۸۸۰۰ هکتار، کهگیلویه و بویراحمد ۴۹۰۰ هکتار و در خراسان جنوبی به ۱۹۵ هکتار رسیده است.
وی یادآور شد: براساس برنامه‌ریزی‌ها و پیش‌بینی‌های انجام شده، فاز اول عملیات مبارزه با آفت ملخ تا پایان مرداد ماه و در سطح ۷۵۰ هکتار از اراضی کشور ادامه خواهد داشت.
انتهای پیام
