پرطرفدارترین شبکه‌های اجتماعی در جهان
تازه‌ترین آمارهای منتشر شده نشان می‌دهد که فیس‌بوک همچنان در صدر پرطرفدارترین شبکه‌های اجتماعی و واتس‌اپ نیز به عنوان نخستین پیام‌رسان محبوب جهان ایستاده است.
به گزارش ایسنا، این روزها کمتر کسی را می‌توان یافت که از دنیای مجازی، پیام‌رسان‌ها و شبکه‌های اجتماعی به دور باشد یا در یکی از آن‌ها حساب کاربری نداشته باشد.
تازه‌ترین آمارها و گزارش‌های بدست آمده توسط مؤسسه تحقیقاتی statista نشان می‌دهد که فیس بوک، یوتیوب و واتس اپ به ترتیب بیشترین کاربرد و محبوبیت را در میان کاربران شبکه‌های اجتماعی و اپلیکیشن‌های ارتباط جمعی دارند.
بسیاری از تحلیلگران، استقبال بی‌نظیر و افزایش صعودی استفاده از شبکه‌های اجتماعی تا حد زیادی مرهون آمدن گوشی‌های هوشمند مجهز سیستم‌عامل پیشرفته و هم‌چنین پشتیبانی از اینترنت همراه و بی‌سیم وای فای پرسرعت است، چراکه کاربران برای اتصال به اینترنت و برقراری ارتباط با دوستان و آشنایان خود، دیگر نیازی نیست رایانه خود را روشن کنند، بلکه تنها با لمس انگشت خود برروی گوشی هوشمند قادر خواهند بود به راحتی وارد پروفایل شبکه‌های اجتماعی خود شوند و در آن فعالیت کنند.
بر اساس یافته‌های جدید محققان و پژوهشگران، سه سرویس فیس بوک، یوتیوب و اینستاگرام در صدر محبوب ترین و پرکاربرد ترین شبکه اجتماعی و سه اپلیکیشن واتس‌اپ، فیس‌بوک مسنجر و وی چت نیز در صدر محبوب ترین پیام رسان های جهان جای گرفته اند.
طبق گزارشی که در وب سایت digitalinformationworld آمده است، این تحقیقات که تنها استفاده کاربران از شبکه‌های اجتماعی و اپلیکیشن‌های پیام رسان را در نخستین ماه سال جاری میلادی یعنی ژانویه ۲۰۱۹ نشان می‌دهد، بر اساس تعداد کاربران فعال در ماه، تعداد حساب‌های کاربری و همچنین میزان بازدیدکنندگان آنلاین سایت و پلتفرم این شبکه‌های اجتماعی گزارش و اعلام شده است.
بر اساس نمودار زیر، از پرطرفدارترین شبکه‌های اجتماعی در ژانویه ۲۰۱۹ میلادی می‌توان به ترتیب به فیس بوک، یوتیوب، اینستاگرام، کیوزون، تیک تاک، ویبو، ردیت، توئیتر، دوبان، لینکدین، بایدو و پینترست اشاره کرد.
محبوب‌ترین و پرکاربردترین پیام رسان‌ها نیز در جهان در این ماه نیز به ترتیب واتس اپ، فیس بوک مسنجر، وی چت، کیوکیو، اسکایپ، اسنپ چت، وایبر و لاین هستند.


انتهای پیام
