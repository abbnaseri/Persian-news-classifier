درخواست پالایشگاه‌های آمریکایی برای معافیت نفت مکزیک
پالایشگاه‌ها و مصرف‌کنندگان آمریکایی با تصمیم ترامپ برای تعلیق قطعی وضع تعرفه‌ها روی واردات مکزیک، از اصابت ترکش جنگ تجاری میان دو کشور همسایه جان به دربردند.
به گزارش ایسنا، از زمانی که دونالد ترامپ، رئیس جمهور آمریکا اعلام کرده بود تعرفه ۵ درصدی روی واردات کالاهای مکزیکی وضع خواهد کرد و تا زمانی که مکزیک مانع مهاجرت غیرقانونی به آمریکا نشود این تعرفه هر ماه ۵ درصد افزایش پیدا خواهد کرد تا در اکتبر به ۲۵ درصد برسد، مدیران صنعت نفت به شدت سرگرم لابی با کاخ سفید، وزارت بازرگانی و وزارت خزانه داری بودند تا تعرفه‌های تنبیهی ترامپ مشمول واردات نفت از مکزیک نشود.
پالایشگاه‌های منطقه گلف کاست آمریکا نفت سنگین از مکزیک وارد می‌کنند و برای تولید بنزین و سایر فرآورده‌های نفتی، آن را با نفت سبک مخلوط می‌کنند. تعرفه‌هایی که ترامپ تهدید کرده بود اعمال می‌کند به معنای آن بود که پالایشگاه‌های آمریکایی ناچار خواهند بود پول بیشتری برای واردات نفت از مکزیک بپردازند. این تهدید با کمبود نفت سنگین در بازار جهانی به دلیل تحریم‌های آمریکا علیه ایران و ونزوئلا مصادف شده بود. از زمانی که واشنگتن نفت ونزوئلا را هدف تحریم قرار داد وارداتش از این کشور آمریکای لاتین از ۶۰۳ هزار بشکه در روز در هفته منتهی به ۲۵ ژانویه به ۱۲ هزار بشکه در روز در هفته منتهی به ۳۱ مه سقوط کرد، پالایشگاه‌های آمریکایی برای تأمین نفت سنگین مورد نیازشان با مشکل روبرو هستند.
طبق اعلام اداره اطلاعات انرژی آمریکا، واردات نفت آمریکا از مکزیک سال گذشته به طور میانگین ۶۶۵ هزار بشکه در روز بود و مکزیک با تأمین ۹ درصد از نفت مورد نیاز آمریکا، سومین صادرکننده بزرگ به این کشور پس از کانادا و عربستان سعودی بود.
چت تامپسون، مدیرعامل انجمن تجاری "تولیدکنندگان سوخت و پتروشیمی آمریکا" پس از اعلام تعرفه‌های تنبیهی علیه مکزیک اظهار کرده بود: اگر این تعرفه‌ها اعمال شوند و اگر به ۲۵ درصد افزایش پیدا کنند ممکن است روی رقابت پذیری صنعت پالایش آمریکا تأثیر منفی بگذارند. این گروه با دولت و کنگره در این باره به رایزنی پرداخته است.
بر اساس گزارش اویل پرایس، در هفته‌ای که گزینه تعرفه‌ها روی میز ترامپ بود، لابی کنندگان به شدت در تلاش بودند تا به دولت آمریکا توضیح دهند تعرفه‌های بالاتر روی واردات نفت سنگین مکزیک در شرایطی که کمبود عرضه در بازار نفت سنگین وجود دارد، قیمت‌های بنزین را در آغاز فصل تعطیلات تابستانی و افزایش رانندگی در جاده‌ها بالا خواهد برد.
انتهای پیام
