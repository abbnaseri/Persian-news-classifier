مقاوم‌ترین گوشی‌های هوشمند به کدام برند تعلق دارند؟
نتایج تازه‌ترین تحقیقات صورت گرفته نشان می‌دهد که گوشی‌های هوشمند ساخت اپل و هواوی نسبت به سایر برندهای موبایل سرسخت‌تر و مقاوم ترند.
به گزارش ایسنا، با اینکه مقاومت گوشی‌های هوشمند اپل یعنی سری‌های مختلف آیفون بر هیچکس پوشیده نیست و همواره کاربران گوشی‌های هوشمند از مقاومت آن اعلام رضایت و خشنودی می‌کنند، اما به نظر می‌رسد که یکی از بزرگترین رقبای آن یعنی شرکت چینی هواوی نیز توانسته است به خوبی در این زمینه با اپل رقابت کند و گوشی‌های مقاوم و باکیفیتی را به بازارهای جهانی عرضه کند.
حالا تازه‌ترین تحقیقات و بررسی‌های صورت گرفته توسط مؤسسه تحقیقاتی Harris Interactive نشان می‌دهد که دو شرکت هواوی و اپل از میان برندهای حاضر در بازارهای جهانی موفق شده‌اند بیشترین میزان رضایتمندی را در کاربران ایجاد کنند، چراکه کاربران بر این باورند گوشی‌های هوشمند ساخت این دو برند آمریکایی و چینی نسبت به سایر نمونه‌های مشابه، از مقاومت بیشتری برخوردار است.
البته در این رده بندی، برند زیرمجموعه هواوی، آنر (Honor) نیز توانسته است بعد از هواوی قرار بگیرد و از بسیاری دیگر از برندهای برتر موجود در بازار عملکرد بهتری را برای خود به ثبت برساند.
در بررسی و تحقیقات این مؤسسه، عوامل و فاکتورهای مختلفی نظیر مقاومت در برابر نفوذ آب و خاک، مقاومت در برابر ضربه‌های مختلف به بدنه و صفحه نمایش و در نهایت مقاومت صفحه و بدنه مقابل خراشیدگی در نظر گرفته شده‌اند.
انتهای پیام
