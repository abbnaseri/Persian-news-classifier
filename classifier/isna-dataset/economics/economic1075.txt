افزایش قیمت نفت در پی تشدید تنش‌های خاورمیانه
قیمت نفت روز دوشنبه پس از وقوع حمله به دو نفتکش در دریای عمان که تنش‌ها در خاورمیانه را تشدید کرد و نگرانی‌ها نسبت به احتمال مختل شدن عرضه را بالا برد، افزایش یافت.
به گزارش ایسنا، بهای معاملات آتی نفت برنت ۲۶ سنت یا ۰.۴ درصد افزایش یافت و به ۶۲.۲۷ دلار در هر بشکه رسید. نفت برنت روز جمعه ۱.۱ درصد افزایش قیمت داشت.
بهای معاملات آتی وست تگزاس اینترمدیت آمریکا با ۱۷ سنت یا ۰.۳ درصد افزایش، به ۵۲.۶۸ دلار در هر بشکه رسید. شاخص قیمت نفت آمریکا در معاملات قبل ۰.۴ درصد افزایش قیمت داشت.
قیمت‌های نفت روز پنج‌شنبه پس از انتشار خبر حمله به دو نفتکش در نزدیکی تنگه هرمز حداکثر ۴.۵ درصد افزایش پیدا کرده بودند. برای دومین بار در یک ماه گذشته است که نفتکش‌ها در مهم‌ترین منطقه جهان برای تأمین نفت، هدف حمله قرار می‌گیرند.
به گفته بنجامین لو، تحلیلگر شرکت فیلیپ فیوچرز، تشدید تنش‌ها در خاورمیانه مایه نگرانی مانده و معامله‌گران از این واهمه دارند که روند عرضه نفت براثر تشدید تنش‌ها و وقوع درگیری‌های احتمالی مختل شود.
عامل دیگری که از افزایش قیمت‌های نفت پشتیبانی کرد، اظهارات خالد الفالح، وزیر انرژی عربستان سعودی بود که در سفر خود به ژاپن اظهار کرد: اوپک احتمالاً در نخستین هفته ژوئیه دیدار خواهد کرد و ابراز امیدواری کرده بود که این گروه در خصوص تمدید محدودیت عرضه نفت به توافق دست پیدا کند.
فالح در حاشیه دیدار وزیران انرژی و محیط زیست گروه ۲۰ در ژاپن به خبرنگاران گفت: ما امیدوار هستیم برای تمدید توافق‌مان در دیدار وین به تفاهم دست پیدا کنیم.
اوپک به همراه روسیه و ۹ تولید کننده دیگر غیراوپک که به گروه اوپک پلاس معروف هستند، توافق کرده‌اند میزان تولیدشان را از اول ژانویه به میزان ۱.۲ میلیون بشکه در روز محدود کنند. مدت این پیمان در آخر ژوئن به پایان می‌رسد و این گروه برای تصمیم‌گیری درباره سیاست تولید خود دیدار خواهد کرد.
بر اساس گزارش رویترز، همچنین آمار شرکت بی کر هیوز نشان داد: شرکت‌های انرژی آمریکایی هفته گذشته شمار دکل‌های حفاری نفت فعال را برای دومین هفته متوالی کاهش داده‌اند که احتمالاً به کندی رشد تولید آنها در ماه‌های آینده به دلیل افت قیمت‌های نفت اشاره دارد.
انتهای پیام
