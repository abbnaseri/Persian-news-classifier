۴ شرکت هواپیمایی به کمک‌ ایران‌ایر می‌آیند
رئیس سازمان هواپیمایی کشوری با اشاره به محدودیت ایجاد شده بر روی شرکت هواپیمایی ایران‌ایر به منظور اعزام تمامی زائران حج تمتع در سال جاری از طریق این شرکت، از کمک‌رسانی شرکت‌های هواپیمایی قشم‌ایر، ایران‌ایر تور، ماهان و آسمان با هواپیمایی هما در مسیرهای دیگر مربوط به پروازهای این شرکت خبر داد.
به گزارش ایسنا، علی عابدزاده در آئین معنوی بدرقه زائران بیت‌الله الحرام که صبح امروز با حضور مقامات کشوری و لشگری در ترمینال گالری سلام شهر فرودگاهی امام خمینی (ره) برگزار شد با اشاره به این‌که در سال جاری محدود و موظف هستیم که اعزام زائران را صرفاً با پروازهای شرکت هواپیمایی هما انجام دهیم، گفت: پیش از این ایرلاین سعودی و شرکت‌های هواپیمایی دیگری با شرکت هواپیمایی ایران‌ایر همکاری می‌کردند، اما در سال جاری باید تمامی ۸۶ هزار و ۵۵۰ زائر توسط این شرکت هواپیمایی جابه‌جا شوند هرچند به دلیل ازدحام فعالیت‌ها شرکت‌های هواپیمایی دیگری نظیر قشم‌ایر، ایران‌ایر تور، ماهان و هواپیمایی آسمان در مسیرهای دیگری با هواپیمایی هما همکاری می‌کنند تا فعالیت‌ها به شکل مطلوبی پیش رود و کاری بر زمین نماند.
وی ادامه داد: انجام عملیات حج تمتع بخشی از ذات صنعت حمل و نقل هوایی کشور است و پس از آنکه آخرین پرواز حج تمتع انجام می‌شود با گذشت دو ماه، برنامه‌ریزی برای انجام عملیات حج سال آینده آغاز می‌شود و خدا را شکرگذار هستیم که مجموعه صنعت حمل و نقل هوایی این توفیق را دارد که در خدمت زائران حج تمتع باشد.
رئیس سازمان هواپیمایی کشوری با تاکید بر این‌که ایمنی پرواز یکی از اولویت‌های سازمان هواپیمایی کشوری است و با وجود همه محدودیت‌ها در امور فرودگاهی و پروازی هیچ کوتاهی در ایمنی پرواز پذیرفتنی نیست، بیان کرد: ما نباید نگران تأخیر پروازها باشیم چرا که ایمنی پروازها مسأله‌ای بسیار مهم‌تر است و ما به نمایندگی از جمهوری اسلامی ایران موظف هستیم امنیت فرودگاه‌ها را نیز ایجاد کنیم که امروزه با همکاری سپاه، نیروهای انتظامی و وزارت اطلاعات این امنیت در فرودگاه‌های ایران وجود دارد و اگر شاهد این امنیت در فرودگاه‌های خود نباشیم، در فرودگاه‌های مقصد نیز مجوز جابه‌جایی مسافر را نخواهیم داشت.
وی با اشاره به این‌که چهار میلیون زائر از تمامی کشورهای دنیا با هواپیما به فرودگاه‌های جده و مدینه می‌روند تا فریضه حج را انجام دهند، خاطر نشان کرد: این اتفاق نیازمند هماهنگی‌های زیادی است تا مشکلی رخ ندهد و علاوه بر این هماهنگی‌های بسیار دیگری به منظور انجام حج تمتع صورت می‌گیرد و هرگونه اقدام خارج از برنامه‌ریزی به عملیات حج خدشه وارد می‌کند.
انتهای پیام
