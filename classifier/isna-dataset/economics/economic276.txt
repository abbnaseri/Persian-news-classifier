پارس‌خودرو؛ تیبا، پراید و ساینا را جایگزین برلیانس کرد
پارس خودرو اعلام کرد که خریداران برلیانس می‌توانند در صورت تمایل پراید، تیبا و ساینا به جای این خودرو، تحویل بگیرند.
به گزارش ایسنا، پارس خودرو فراخوان دوم طرح‌های پیشنهادی برای ایفای تعهدات مشتریان خودروهای برلیانس را منتشر کرد. در این فراخوان سه پیشنهاد تبدیل مدل خودرو، انصراف و امضای الحاقیه قرارداد؛ به خریداران برلیانس ارائه شده است.
در طرح "تبدیل مدل خودرو"؛ خودروهای تیبا، پراید و ساینا به جای برلیانس، تحویل مشتریان خواهد شد.
در طرح "انصراف" نیز به مشتریان اعلام شده که در صورت تمایل می‌توانند نسبت به انصراف از دریافت خودرو اقدام کنند. در این روش سود انصراف با نرخ ۴۵ درصد از زمان ثبت‌نام اولیه، محاسبه خواهد شد و پس از انصراف، امکان فروش فوری یک دستگاه خودرو از محصولات قابل عرضه سایپا با قیمت " تیر ماه ۹۸ " با قابلیت خرید انصرافی برای مشتری فراهم می‌شود.
در طرح پیشنهادی "الحاقیه " قرارداد هم، مشتریان در صورت تمایل می‌توانند تا زمان آغاز مجدد تولید خودروی برلیانس صبر کنند. در این روش تا زمان آغاز مجدد تولید و تحویل خودروی برلیانس، سود مشارکت و جریمه تأخیر در تحویل طبق قرارداد به صورت در مجموع ۲۷ درصد پرداخت خواهد شد.
انتهای پیام
