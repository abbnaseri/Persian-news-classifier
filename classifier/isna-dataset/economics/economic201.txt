آیا طلا به رکورد ۱۷۰۰ دلار بازمی‌گردد؟
به نظر می‌رسد طلا پس از پنج سال ماندن در یک بازه قیمت محدود، آماده آغاز روند صعودی بوده و ممکن است دوباره به رکورد ۱۷۰۰ دلار سال ۲۰۰۳ بازگردد.
به گزارش ایسنا، مایک مک گلان، استراتژیست ارشد کالا در بلومبرگ اینتلیجنس در این باره اظهار کرد: طلا پس از پنج سال حبس بازه ای، عوامل ارزشمندی برای صعود چشمگیر قیمت دارد که شامل عدم توافق تجاری آمریکا و چین، انتظارات برای کاهش نرخ‌های بهره و نوسان فزاینده بازار سهام است.
وی در ادامه افزود: شکسته شدن قیمت ۱۴۰۰ دلار و صعود طلا به بالاترین حد در شش سال گذشته، به روند افزایشی این فلز که در مقطع فعلی پرقدرت است، رونق جدیدی داده است. انتظار می‌رود عملکرد مثبت طلا در نیمه دوم سال ۲۰۱۹ ادامه پیدا کند.
مک گلان خاطرنشان کرد: ماندن قیمت طلا در بالای مرز ۱۴۰۰ دلار نشانه تجدید روندی صعودی است و رکورد قیمت ۱۷۰۰ دلار هر اونس طلا در سال ۲۰۱۳، قیمت هدفی است که این فلز باید بشکند.
بر اساس گزارش کیتکونیوز، قیمت‌های بالاتر طلا به دلیل تئوری پیک ارزش دلار آمریکا و انتظارات برای کاهش نرخ‌های بهره از سوی بانک مرکزی آمریکا، احتمالی‌ترین اتفاقی است که برای نیمه دوم سال ۲۰۱۹ پیش بینی می‌شود.
قیمت طلا در ۱۵ ژوئن تحت تأثیر افت ارزش دلار و تشدید تنش‌های ژئوپلیتیکی در خاورمیانه، به مرز ۱۴۳۸ دلار و ۶۳ سنت صعود کرده بود که بالاترین قیمت از ۱۴ مه سال ۲۰۱۳ بود و همچنان بالای ۱۴۰۰ دلار معامله می‌شود.
کریس وستون، مدیر تحقیقات شرکت "پپراستون گروپ" نیز به کیتکونیوز گفت: اگر بانک‌های مرکزی نرخ‌های بهره را کاهش دهند، قیمت هر اونس طلا در میان مدت تا مرز ۱۵۲۰ دلار می‌تواند صعود کند.
انتهای پیام
