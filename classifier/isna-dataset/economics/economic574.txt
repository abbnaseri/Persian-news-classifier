افزایش قیمت نفت در پی سقوط ذخایر آمریکا
قیمت نفت در معاملات روز چهارشنبه بازار جهانی تحت تاثیر کاهش بیش از حد انتظار ذخایر نفت آمریکا و نگرانی‌ها نسبت به تنش‌های ژئوپلیتیکی در خاورمیانه، بیش از یک درصد افزایش یافت.
به گزارش ایسنا، بهای معاملات آتی نفت برنت ۱.۳ درصد افزایش یافت و به ۶۵ دلار و ۹۱ سنت در هر بشکه رسید.
بهای معاملات آتی نفت وست تگزاس اینترمدیت آمریکا ۱.۸ درصد نسبت به روز گذشته افزایش پیدا کرد و به ۵۸ دلار و ۹۸ سنت در هر بشکه رسید.
بر اساس گزارش رویترز، تحلیلگران می‌گویند افزایش قیمت معاملات روز جاری عمدتاً تحت تأثیر انتظار آمار مؤسسه امریکن پترولیوم روی داد که نشان داد ذخایر نفت آمریکا در هفته منتهی به ۲۱ ژوئن به میزان ۷.۵ میلیون بشکه کاهش پیدا کرده و به ۴۷۴.۵ میلیون بشکه رسیده است در حالی که تحلیلگران کاهش ذخایر به میزان ۲.۵ میلیون بشکه را پیش بینی کرده بودند. ذخایر کاشینگ اوکلاهاما که هاب تحویل معاملات نفت است نیز ۱.۳ میلیون بشکه کاهش داشت.
به گفته استفن اینس از شرکت ونگارد مارکتس، قیمت نفت تحت تأثیر تنش‌ها در خاورمیانه بالا رفته است اما پس از گزارش مؤسسه امریکن پترولیوم افزایش یافت زیرا سیگنال قوی برای بازارهای انرژی بود.
فعالان بازار همچنین به نظاره اظهارات سران گروه ۲۰ به خصوص چین و آمریکا نشسته‌اند که قرار است در حاشیه نشست این هفته در ژاپن با یکدیگر دیدار کنند.
انتهای پیام
