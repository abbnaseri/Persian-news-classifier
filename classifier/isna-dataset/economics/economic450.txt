احتمال خاموشی برنامه‌ریزی شده در تابستان امسال 
خاموشی تابستان هر سال قدم به قدم با بالا رفتن دما حرکت کرده و در برخی سال‌ها کشور را مغلوب خود می‌کند. موضوعی که انتظار می‌رود امسال پرونده آن به دلیل بارندگی‌های بهار و افزایش راندمان نیروهای برق‌آبی بسته شود؛ اما مسئولان عقیده دیگری در این مورد دارند و چندین پیش شرط برای آن تعیین کرده‌اند.
به گزارش ایسنا، یکی از دلایل بسته نشدن پرونده خاموشی، افزایش دما است. آمارها حاکی از آن است که پیک مصرف در اواسط هفته گذشته به مرز ۵۶ هزارمگاوات رسید. درواقع هرچند این تابستان بعد از یک بهار پرآب از راه رسید اما گرما زودتر شروع شده و فراگیر است و این موضوع تأثیر خود را روی پیک مصرف نشان می‌دهد؛ به طوریکه به ازای یک درجه افزایش دمای سراسری، اوج بار حدود ۱۳۹۰ مگاوات افزایش پیدا می‌کند.
خاموشی تابستان سال گذشته بر ایران سایه انداخت و به‌دلیل وجود بحران آب، کشور با خاموشی‌های برنامه‌ریزی شده مواجه شد. پرونده این چالش با این‌که امسال به دلیل بارندگی‌های اخیر که در سراسر کشور رخ داد، به پررنگی سال گذشته نیست، به صورت قطعی بسته نشده است و هنوز مسئولان به این سوال که آیا امسال تابستان را بدون خاموشی برنامه‌ریزی شده سپری خواهیم کرد یا نه پاسخ قطعی نمی‌دهند.
پاسخ اردکانیان به احتمال خاموشی برنامه‌ریزی شده در تابستان
اما رضا اردکانیان- وزیر نیرو- در حاشیه نخستین همایش سازگاری با کم آبی در پاسخ به سوال ایسنا مبنی بر این‌که آیا امسال هم مانند تابستان سال گذشته با خاموشی‌های برنامه‌ریزی شده مواجه خواهیم شد؟ گفت: از مردادماه سال گذشته برای تابستان سال ۱۳۹۸ برنامه‌ریزی کردیم و اساس را بر این گذاشتیم که شرایط آبی سال ۱۳۹۸-۱۳۹۷ مانند سال ۱۳۹۷-۱۳۹۶ باشد؛ یعنی حدود ۴۰۰۰ مگاوات کمبود تولید نیروگاه‌های برق آبی در تابستان ۱۳۹۸ داشته باشیم.
به گفته وی به دلیل کمبود بارش‌ها برای تابستان ۱۳۹۸ حدود ۸۰۰۰ مگاوات کمبود تولید پیش‌بینی کردیم که بارش‌های اخیر موجب شد حدود ۴۰۰۰ مگاوات کمبود ناشی از کم‌بارشی و در نتیجه کمبود تولید برق در سدهای مخزنی که عمدتاً در خوزستان قرار دارند، برطرف شوند؛ اما حدود ۴۰۰۰ مگاوات دیگر کمبود وجود دارد.
اردکانیان با اشاره به میزان مصرف برق در ایران اظهار کرد: علاوه بر ۴۰۰۰ مگاوات مذکور افزایش مصرف غیرمتعارفی که ممکن است امسال به دلیل نوعی خاطرجمعی از اینکه مشکلی نداریم، به وجود بیاید؛ در واقع این‌که دوباره برگردیم به عادت قبلی می‌تواند مشکل‌ساز باشد. البته سعی کردیم تعدادی از واحدها را زودتر به مدار بیاوریم. اگر مصرف را به همان عادات پرمصرفی قبلی برنگردانیم؛ یعنی اگر رشد مصرف‌مان نسبت به تابستان سال گذشته ۲.۵ درصد بیشتر نباشد، امیدواری زیادی داریم که تابستان با آسایش سپری شود.
انتهای پیام
