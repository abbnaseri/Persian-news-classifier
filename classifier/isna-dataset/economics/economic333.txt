بورس کاهشی ماند
امروز در بورس و فرابورس ایران ۲۶۲ نماد معاملاتی افت کرد و ۲۶۳ سهم رشد قیمت را تجربه کرد. از آنجاکه بیشتر سهم‌های بزرگ کاهشی بود کلیت این افت و خیزها سبب شد شاخص بورس ۱۴۱۰ واحد و شاخص فرابورس ۸.۷ واحد افت را تجربه کند که ادامه روند روز گذشته است.
به گزارش ایسنا، روز گذشته رشد شاخص کل بازده نقدی و قیمتی متوقف شد. امروز نیز این شاخص ۱۴۱۰ واحد افت کرد و تا رقم ۲۴۷ هزار و ۱۲۲ واحدی کاهش یافت.
علاوه بر این شاخص کل هم وزن نیز با ۹۷ واحد کاهش رقم ۵۸ هزار و ۴۹۳ واحدی را تجربه کرد. شاخص آزاد شناور در این مدت ۱۷۵۷ واحد کاهش یافت و به رقم ۲۷۸ هزار و ۳۳۴ واحدی رسید. از طرفی شاخص بازار اول و بازار دوم ۱۳۹۰ و ۱۲۰۹ واحد افت کردند.
امروز برخی نمادهای فلزی و پالایشی بیشترین تأثیر کاهنده را روی شاخص‌های بازار سهام داشتند به طوری که فولاد مبارکه اصفهان به تنهایی ۴۵۰ واحد تأثیر کاهنده روی شاخص‌ها داشت. پس از آن پالایش نفت اصفهان، پالایش نفت بندرعباس و پالایش نفت تبریز سعی کردند نماگرهای بازار را به سمت پایین هدایت کنند.
در طرف مقابل معدود نمادهایی همچون صنایع پتروشیمی خلیج فارس، سرمایه‌گذاری غدیر و سرمایه‌گذاری ملی ایران سه نمادی بودند که تلاش کردند شاخص‌های بازار سرمایه را تا حدودی به سمت بالا سوق دهند؛ هرچند که در نهایت این تلاش‌ها ناکام ماند و شاخص کل هم‌وزن با هم افت را تجربه کردند.
اما افت شاخص کل هم وزن تنها ۹۷ واحد بود در حالی که شاخص کل بازده نقدی و قیمتی بیش از ۱۴۰۰ واحد افت کرد این نشان می‌دهد که عرضه‌ها در سهم‌های بزرگ شدت بیشتری داشته و نقش سهم‌های بزرگ در کاهش شاخص کل بیشتر بوده است.
در گروه خودرو و ساخت قطعات ارزش معاملات به ۱۱۷ میلیارد تومان رسید که این رقم ناشی از حجم معاملات ۶۱۰ میلیون سهم و اوراق مالی بود. در عین حال خودرویی‌ها امروز عمدتاً کمتر از سه درصد نوسان قیمت را تجربه کردند هرچند که برخی از آنها توانستند بیش از چهار درصد افت یا رشد را داشته باشند.
گروه صنایع شیمیایی بعد از خودرویی‌ها بیشترین ارزش معاملات را به خود اختصاص داد و پس از این گروه سیمانی‌ها که روز گذشته بیشترین ارزش معاملات را داشتند امروز در رده سوم این آمار ایستادند. در گروه سیمان و آهک و گچ اکثریت نمادها بیش از چهار درصد افت قیمت را تجربه کردند.
تعدادی از کارشناسان معتقدند پس از رشد قیمت‌ها طی هفته‌ها و ماه‌های گذشته بورس به نقطه‌ای رسیده که باید در برخی از سهم‌ها اصلاح قیمت صورت گیرد. البته با توجه به این‌که رشد قیمت‌ها بر مبنای افزایش تولید یا فروش شرکت‌ها نبوده و بیشتر به موضوعات ارزی و کلان اقتصادی بستگی داشته شرایط کلی اقتصاد می‌تواند بر کلیت وضعیت بازار سهام تأثیر بسزایی بگذارد.
امروز در بورس تهران تعداد نمادهایی که با افت قیمت روبه‌رو شدند به ۱۷۳ رسید و همچنین ۱۶۰ نماد رشد قیمت را تجربه کردند. تعداد نمادهای مثبت فرابورسی عدد ۱۰۳ را فراهم کرد و تعداد نمادهای منفی ۸۹ نماد بود.
ارزش معاملات بورس تهران به رقم ۹۷۹ میلیارد تومان رسید و حجم معاملات آن از ۲.۸ میلیارد سهم و اوراق مالی بالاتر رفت. تعداد معاملات این بازار رقم ۲۷۹ هزار و ۳۱۷ نوبت را تجربه کرد.
آیفکس نیز با افت ۸.۷۸ واحدی عدد ۳۱۸۵ را تجربه کرد ارزش معاملات فرابورس ایران به رقم ۱,۰۱۸ میلیارد تومان رسید و حجم معاملات تا رقم ۱.۸ میلیارد سهم و اوراق مالی افزایش یافت.
انتهای پیام
