قابلیتی جدید به استوری اینستاگرام افزوده شد
اینستاگرام در آپدیت جدید خود، به بخش استوری قابلیت جدیدی را اضافه کرده تا کاربران را به شرکت در یک چت گروهی دعوت کند.
به گزارش ایسنا، اینستاگرام که یکی از محبوب‌ترین و پرطرفدارترین شبکه‌های اجتماعی در میان کاربران جهان به شمار می‌رود، هر از گاهی سعی دارد با ارائه یک به‌روزرسانی جدید، نظر خیل عظیمی از علاقه‌مندان و کاربرانش را به سمت و سوی خود جلب کند.
تازه‌ترین اخبار و گزارش‌ها حاکیست که این بار این شبکه اجتماعی استیکر و قابلیت جدیدی را به پلتفرم استوری‌های خود افزوده است تا کاربران را به شرکت در یک چت و مکالمه گروهی دعوت کند.
این استیکر جدید که Chat Sticker نام دارد، به کاربران امکان انتخاب شرکت‌کنندگان در این صفحه چت گروهی را به ارسال کننده آن می‌دهد.
بنابراین از این پس کاربرانی که به پست کردن و ارسال استوری اقدام می‌کنند، قادر خواهند بود در قسمت سایر استیکرهای کاربردی همچون قابلیت تگ (منشن) کردن، هشتگ، افزودن مکان جغرافیایی (لوکیشن) و همچنین شمارش معکوس، این چت استیکر را نیز مشاهده و در صورت تمایل و لزوم استفاده کنند.
بر اساس گزارش وب سایت theverge، در صورت قرار دادن این استیکر جدید بر روی استوری خود، مخاطبان شما قادر خواهند بود بر روی آن ضربه زده و درخواست ورود به چت گروهی را به شما بدهند و حالا شما می‌توانید با مشاهده و بررسی افرادی که درخواست چت گروهی از شما داشته‌اند، به آنها مجوز ورود به چت گروهی را بدهید و در محیط دایرکت اینستاگرام با آنها مکالمه داشته و در ارتباط باشید. کاربران همچنین هر زمان که بخواهند می‌توانند این چت را از صفحه دایرکت‌های خود حذف کنند.
به گفته کارشناسان، این قابلیت بیشتر برای کاربرانی که تعداد فالوورهای آنها واقعی و حقیقی است، کاربردی خواهد بود و آن دسته از افرادی که خیل عظیمی از فالوورهای ناشناس را دارند، این قابلیت برایشان بی کاربرد و بی معنی خواهد بود.


انتهای پیام
