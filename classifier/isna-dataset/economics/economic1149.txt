بازار پایه فرابورس چشم انتظار یک تصمیم
این هفته نقش وزیر اقتصاد به عنوان رئیس شورای عالی بورس در بازار سرمایه می‌تواند به مراتب تاثیرگذارتر از هر زمان دیگری باشد چرا که قرار است در شورای عالی بورس درباره قانون جدید بازار پایه فرابورس ایران تصمیم‌گیری شود.
به گزارش ایسنا مدتی است که مقرر شده که قوانین بازار پایه فرابورس تغییر کند. فرابورس ایران اعلام کرده بود که از اواخر خرداد ماه قانون جدید را به اجرا می‌گذارد اما این قانون موافقان و مخالفان خاص خود را داشته و دارد.
بر اساس این قوانین قرار بود سفارش‌های خرید و فروش از روی تابلو برداشته و معامله‌گران بازار پایه در هنگام سفارش‌گذاری از وضعیت سفارش‌های دیگران اطلاعی نداشته باشند این طور که مسئولان فرابورس اعلام کرده بودند این اقدام به این علت بود که سهامداران انتظارات خود را بر اساس تحلیل و تصمیم خود شکل دهند و تصمیم‌گیری درباره معاملات به دور از هیجانات کاذب و گمراه‌کننده باشد.
چندی پیش امیر هامونی - مدیرعامل فرابورس ایران - نمایش سفارش‌های خرید و فروش در بازار پایه را باعث فراهم کردن امکان سیگنال‌دهی برخی افراد و گروه‌ها در شبکه‌های اجتماعی و فضای مجازی دانست و تاکید کرد که "این موضوع سبب می‌شود تا دستکاری قیمت و القای ظاهر گمراه‌کننده از روند معاملات با استناد به صف خرید یا فروش سهام مورد نظر توسط سیگنال دهنده‌ها راحت‌تر شود، اما با عدم نمایش سفارش‌های خرید و فروش، سهامداران به مراتب کمتر تحت تأثیر هیجانات قرار می‌گیرند و ورود سفارش‌ها به میزان بیشتری در نتیجه تصمیم و تحلیل خود سرمایه‌گذاران خواهد بود".
اما این قانون با مخالفان سرسختی رو به رو است به طوری که در جلسه‌ای که چند روز پیش در کانون کارگزاران بورس اوراق بهادار تشکیل شد بیش از ۸۰ درصد فعالان بازار سرمایه که در این جلسه حضور داشتند با آن مخالفت کردند همین موضوع نگرانی‌هایی را به وجود آورده است.
هامونی در واکنش به اعتراضاتی که درباره دستورالعمل جدید مطرح شد با بیان اینکه فرابورس دنبال محدود کردن سوءاستفاده کنندگان از بازار پایه است، گفت: بعد از اینکه زمان بندی اجرایی این دستورالعمل را مطرح کردیم؛ سوءاستفاده کنندگان اعتراض‌هایی کردند مبنی بر اینکه شفافیت و نقدشوندگی با اجرای این قانون تحت تأثیر گذاشته می‌شود و سرمایه مردم به خطر می‌افتد و بعضاً فعالان بازار سرمایه هم با آنها همراه شدند.
اما مخالفان به این راحتی‌ها راضی نمی‌شوند حتی برخی از آنها از مراجع تقلید سوال پرسیدند که آیا نشان ندادن سفارش‌های خرید و فروش بر روی تابلو سبب نمی‌شود که معاملات غرری باشد؟ که در موردی یکی از مراجع این اقدام را جایز نشمارد اما بعد از این اتفاق کمیته فقهی سازمان بورس رسماً در این مورد اظهار نظر کرد و گفت که این اقدام موجب غرری شدن معامله نمی‌شود.
در عین حال مخالفان این قانون معتقدند که اگر قرار است که سفارش‌های خرید و فروش برای معامله‌گران مشخص نباشد چرا باید این معاملات در مکانیزم بازار متشکلی همچون فرابورس انجام شود؟ از طرفی عده‌ای معتقدند که تعداد روزهای معامله نمادها در تابلوی‌های مختلف بازار پایه جدید و مخصوصاً آن‌هایی که در تابلوی قرمز و نارنجی هستند، احتمالاً کم می‌شود و این موضوع نقدشوندگی سهم را به خطر می‌اندازد.
اما در این زمینه وزیر اقتصاد و دارایی به عنوان رئیس شورای عالی بورس می‌تواند نقش پررنگی داشته باشد. این موضوع قرار است بار دیگر این هفته در جلسه شورای عالی بورس مطرح شود. گفته می‌شود که دژپسند این روزها به خاطر این موضوعات تحت فشار قرار گرفته است اما چیزی که بسیار مهم است و باید به آن توجه شود این است که این تصمیم بدون توجه به حملات هر گروهی باید با تدبیر اتخاذ شود تا آسیبی به مکانیزم این بازار متشکل که سال‌ها برای آن تلاش شده، نرسد. همچنین نباید فراموش کرد که بیش از نیمی از شرکت‌هایی که سهامشان در فرابورس معامله می‌شود بازار پایه‌ای هستند.
انتهای پیام
