تورم ترکیه به کمترین سطح یک سال اخیر رسید
کاهش محسوس تورم اقلام غذایی باعث کاهش تورم ماه ژوئن ترکیه شد.
به گزارش ایسنا به نقل از دیلی صباح، با تداوم روند نزولی نرخ تورم در ترکیه که فضا را برای کاهش نرخ بهره در این کشور هموار تر کرده است، نرخ تورم ماه ژوئن ترکیه در پایین‌ترین سطح خود در طول یک سال اخیر قرار گرفت. طبق اعلام مرکز آمار ترکیه، تورم این کشور در دوازده ماه منتهی به ژوئن با کاهش محسوس نسبت به تورم ۱۸.۷۱ درصدی مدت مشابه ماه قبل آن به ۱۵.۷۲ درصد رسیده است.
برات البایراک، وزیر دارایی و خزانه‌داری ترکیه در واکنش به این آمار گفته است که روند نزولی تورم ادامه پیدا خواهد کرد: در ماه ژوئن به تورمی پایین‌تر از آن چه هدف گذاری کرده بودیم رسیدیم و با توجه به اقدامات اساسی انجام گرفته می‌توان امیدوار بود که نرخ تورم بسیار زود تر از چیزی که برنامه‌ریزی شده بود تک رقمی شود.
ژوئن سال گذشته نرخ تورم ترکیه به دلیل نوسانات بازار مالی و کاهش ارزش لیر در برابر دلار رو به افزایش گذاشت و این مساله باعث شد تا بانک مرکزی ترکیه نرخ بهره را به ۲۴ درصد افزایش دهد. کمیته پولی بانک مرکزی ترکیه بیست و پنجم ژوئیه جلسه خواهد داشت و انتظار زیادی می‌رود که در آن جلسه نرخ بهره کاهش یابد.
در بین بخش‌های مختلف، بیشترین کاهش قیمت در طول یک ماه اخیر مربوط به مواد غذایی و نوشیدنی با کاهش ۱.۶۵ درصدی و پوشاک با کاهش ۱.۵۷ درصدی بوده است. از سوی دیگر بیشترین تورم ماهانه مربوط به بخش رستوران و هتلداری با تورم ۲.۶۵ درصدی بوده است.
شاخص بهای مصرف کننده در ماه ژوئن تنها ۰.۰۳ درصد افزایش نسبت به ماه گذشته داشته است که نشان می‌دهد روند شتابان تورمی در ترکیه تا حد زیادی متوقف شده است. در طول یک دهه اخیر کم‌ترین تورم ترکیه مربوط به مارس ۲۰۱۱ با ۳.۹۹ درصد و بیشترین تورم مربوط به اکتبر ۲۰۱۸ با ۲۵.۲۴ درصد بوده است.
دولت ترکیه دستیابی به تورم ۱۵.۹ درصدی را برای سال جاری، ۹.۸ درصدی در سال ۲۰۲۰ و تورم ۶ درصدی را برای سال ۲۰۲۱ برنامه‌ریزی کرده است.
انتهای پیام
