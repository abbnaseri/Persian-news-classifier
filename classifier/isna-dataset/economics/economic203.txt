محبوبیت گوشی‌های اندروید از iOS سبقت می گیرد
تازه‌ترین تحقیقات نشان می‌دهد که روند استقبال از گوشی‌های اندرویدی با اندکی افزایش و گوشی‌های iOS با اندکی کاهش روبه رو خواهد شد. 
به گزارش ایسنا، به نظر می‌رسد که سهم دو سیستم عامل اندروید و آی او اس (iOS) که توانستند به خوبی سایر سیستم عامل‌های موبایلی را در جهان کنار بزنند و خود بر صنعت گوشی‌های هوشمند تسلط پیدا کنند، از بازارهای جهانی موبایل تا سال‌های آینده تقریباً بدون تغییر خاص و قابل توجهی ثابت باقی بماند و تغییر چندان زیادی نکند.
بر اساس جدیدترین تحقیقات و پژوهش‌های صورت گرفته توسط مؤسسه پژوهشی استاتیستا، سهم گوشی‌های هوشمند اندرویدی در سال ۲۰۱۷ میلادی معادل ۸۵.۱ درصد از بازارهای جهانی بوده که پیش بینی می‌شود در سال ۲۰۲۱ میلادی تنها با ۰.۴ درصد رشد به ۸۵.۵ درصد خواهد رسید.
سهم گوشی‌های آیفون مبتنی بر آی او اس نیز در سال ۲۰۱۷ میلادی ۱۴.۷ درصد از بازارهای جهانی بوده است که طبق برآوردها، با ۰.۲ درصد کاهش، در سال ۲۰۲۱ میلادی به ۱۴.۵ درصد خواهد رسید.
طبق گزارش وب سایت statista ، سایر سیستم عامل‌های موبایلی نیز در این بازه زمانی یک درصد کاهش پیدا خواهد کرد و این طور که به نظر می‌رسد، سلطه اندروید و آی او اس و یکه تازی آنها همچنان در سال‌های آتی نیز باقی خواهد ماند و سایر شرکت‌های توسعه دهنده و غول‌های تکنولوژی نیز قادر نخواهند بود به رقابت با آنها بپردازند؛ چراکه میزان استقبال کاربران از هر سیستم عاملی به جز این دو، کم بوده و رو به کاهش خواهد رفت.
نمودار زیر به وضوح موارد فوق را نشان می‌دهد:

انتهای پیام
