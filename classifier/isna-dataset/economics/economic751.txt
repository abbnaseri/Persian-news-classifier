وکیل‌زاده: اسناد قدیمی در وزارت نفت وجود دارد
مدیرعامل شرکت ملی پخش فرآورده‌های نفتی ایران گفت: من معتقدم وزارت نفت در آرشیو اسناد بسیار قوی عمل کرده است و اسناد بسیار قدیمی در مرکز اسناد وزارت نفت وجود دارد.
به گزارش ایسنا، امیر وکیل‌زاده در آئین گشایش نخستین موزه نفتی پایتخت با بیان اینکه وزارت نفت در اسناد بسیار قوی عمل کرده و از گذشته تاکنون توانسته اسناد خوبی را جمع‌آوری و نگهداری کند، گفت: به طور مثال تمام اسناد این جایگاه از بدو تأسیس تاکنون موجود است و در بقیه جایگاه‌ها نیز شرایط به همین منوال است.
وی با بیان اینکه وجود چنین موزه‌هایی موجب می‌شود گذشته و سیر تاریخ در کنار هم دیده شود، اظهار کرد: در جامعه امروز که بسیاری از جوانان تغییرات گذشته را ندیده‌اند وجود موزه موجب شناخت روند رشد تکنولوژی در عصر امروز می‌شود که این مساله می‌تواند تأثیرات بسیار زیادی داشته باشد.
مدیرعامل شرکت ملی پخش فرآورده‌های نفتی ایران افزود: توجه به تغییرات و تأثیر آن در زندگی افراد موضوعی است که می‌توان از موزه‌ها آموخت و وجود موزه نفت نیز می‌تواند تلاش وزارت نفت، شرکت پالایش پخش، جایگاه‌ها و تمام عناصر موجود در این عرصه را به نمایش بگذارد.
وکیل‌زاده با بیان اینکه شرکت ملی پخش از ایجاد موزه‌ها حمایت می‌کند، اظهار کرد: در جاهایی که قابلیت تبدیل به موزه را دارند، کمک می‌کنیم تا در شهرهای مختلف فضاهای اینچنینی ایجاد شود چراکه بر این باوریم ایجاد چنین فضاهایی می‌تواند تأثیرات زیادی در جامعه داشته باشد.
وی با اشاره به ۹۰ سالگی شرکت ملی پالایش پخش گفت: در طول این ۹۰ سال بنده توفیق داشتم تا ۳۱ سال در این بخش فعالیت کنم و با توجه به اینکه فعالیت این شرکت در حوزه گرمایش منازل است، اگر من سهم اندکی داشته باشم باعث افتخار من است.
انتهای پیام
