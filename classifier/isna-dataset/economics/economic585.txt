ترامپ: دلار بیش از حد گران است!
رئیس جمهور آمریکا بار دیگر با انتقاد از سیاست های بانک مرکزی این کشور گفت که قیمت دلار بالاتر از قیمتی است که باید باشد.
به گزارش ایسنا به نقل از رویترز، دونالد ترامپ در تازه‌ترین دور حملات خود به جروم پاول، رئیس بانک مرکزی آمریکا گفت که سیاست‌های بانک مرکزی باعث کاهش رشد اقتصادی این کشور شده است و کاهش نرخ بهره می‌تواند به بالا رفتن رشد اقتصادی کمک زیادی کند. ترامپ بار دیگر تاکید کرد که از نظر وی یورو بیش از حد ارزان و دلار بیش از حد گران است اما این وضعیت می‌تواند با کاهش نرخ بهره توسط فدرال رزرو تغییر کند.
رئیس جمهور آمریکا که بر دستاوردهای اقتصادی دوره اول ریاست جمهوری خود برای انتخاب مجدد در انتخابات سال ۲۰۲۰ حساب ویژه‌ای باز کرده است تاکنون بارها و بارها از سیاست‌های بانک مرکزی آمریکا انتقاد کرده و افزوده است کشورهای دیگر از سیاست‌های پولی برای دستکاری در نرخ ارز و کسب مزیت رقابتی در بازارهای جهانی استفاده می‌کنند.
اگرچه رئیس جمهور جمهوری خواه آمریکا اعلام کرده است که برنامه‌ای برای برکناری پاول ندارد اما در محافل خصوصی و عمومی انتقادات گسترده‌ای از وی کرده است. برخی کارشناسان نسبت به اختیارات ترامپ در برکناری پاول ابراز تردید کرده‌اند.
با این حال یک منبع آگاه که خواسته است نامش فاش نشود به رویترز اطلاع داد که انتظار می‌رود ترامپ در زمان بازگشت خود از ژاپن گزینه‌هایی را برای جانشینی پاول در نظر بگیرد. ترامپ هفته پیش گفته بود نمی‌تواند درک کند که مدیران بانک مرکزی دارند چه کار می‌کنند!
پیش تر ترامپ گفته بود شخصاً فکر می‌کند که فدرال رزرو باید نرخ بهره را کاهش دهد: در شرایطی که تورم بالا نیست، به جای سیاست‌های انقباضی باید به طرف سیاست‌های انبساطی حرکت کنیم. شما شاهد حرکت موشکی اقتصاد آمریکا هستید و داریم خیلی خوب کارها را جلو می‌بریم.
فشار ترامپ به بانک مرکزی باعث انتقاد برخی سیاستمداران آمریکایی از وی شده است. رون وایدن، سناتور ایالت اورگان در همین رابطه گفت: شکی نیست که ترامپ به دنبال بر هم زدن ثبات اقتصادی طولانی مدت آمریکا است و می‌خواهد برای اهداف انتخاباتی‌اش، آزادی بانک مرکزی را خدشه دار کند.
انتهای پیام
