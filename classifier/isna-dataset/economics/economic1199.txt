بهانه‌ای برای عدم افشای اطلاعات ناشران بورسی پذیرفته نیست
رئیس اداره نظارت بر ناشران بورسی سازمان بورس با اشاره به لزوم افشای به موقع و با کیفیت اطلاعات مالی ناشران بورسی و فرابورسی گفت: هیچ بهانه ای نباید باعث شود که ناشران اطلاعات خود را ناقص یا دیر به سهامداران اعلام کنند.
به گزارش ایسنا، مدتی است که قرار شده که شرکت‌های عرضه شده در بازار سرمایه علاوه بر افشای منظم صورت‌های مالی باید گزارش تفسیری مدیریت را نیز افشا کنند اما دیده می‌شود که تعدادی از ناشران بورسی و فرابورسی گزارش‌های تفسیری با کیفیتی منتشر نمی‌کنند، حتی تعدادی از این ناشران هنوز به اهمیت نگارش دقیق این گزارش‌ها پی نبرده‌اند و به طور دقیق نمی‌داند که در این گزارش‌ها چه مواردی باید بنویسند.
تعدادی از ناشران از معیارهای دقیق و قابل سنجشی برای نگارش گزارش‌های تفسیری استفاده نمی‌کنند و خواسته یا ناخواسته دچار تخلف می‌شوند. تعدادی نیز به موقع اطلاعات مالی خود را منتشر نمی‌کنند. ایسنا در این باره با وحید روشن قلب -رئیس اداره نظارت بر ناشران بورسی سازمان بورس - گفت‌وگویی داشته که در ادامه آن را می‌خوانید.
با توجه به اطلاعاتی که ناشران بورسی در سال گذشته منتشر کردند آیا از کیفیت افشای اطلاعات مالی آنها را مطلوب برآورد می‌کنید؟
در سال گذشته با توجه به پیگیری‌هایی که وجود داشت و اطلاع‌رسانی‌هایی که به اعضای هیأت مدیره شرکت‌ها صورت گرفت، روند ارائه اطلاعات بهتر از سال ۱۳۹۶ بود و تأخیر در اطلاعات کاهش قابل ملاحظه‌ای داشت که این روند در همه اطلاعات از جمله گزارش‌های ماهانه و صورت‌های مالی شرکت‌ها هم مشهود بود.
تعدادی از ناشران بورسی هنوز از دستورالعمل جدید افشا آگاهی کافی ندارند آیا اقداماتی برای افزایش دانش این ناشران در دستور کار وجود دارد؟
ما در سازمان بورس با همکاری بورس تهران و فرابورس ایران جلسات مستمری برای آموزش این دستورالعمل برگزار کردیم تا ناشران در جریان آخرین دستورالعمل‌ها باشند چرا که معتقدیم که آموزش باید انجام شود تا صرفاً به ابلاغ این دستورالعمل‌ها بسنده نشود. جلساتی برای بازآموزی تهیه گزارش تفسیری مدیریت برگزار می‌شود مقداری از آن جلسات است.
اگر ناشری در ارائه اطلاعات صورت‌های مالی یا گزارش تفسیری مدیریت تخلفی انجام دهد، سازمان بورس چه اقداماتی در این راستا خواهد داشت؟ آیا در سال گذشته با ناشران متخلف برخوردی هم شد؟
اگر از جانب ناشران تخلفی ازجمله عدم افشا اطلاعات یا انتشار اطلاعاتی که قابلیت اتکا نداشته باشد، صورت گیرد، آن ناشر به معاونت حقوقی سازمان بورس ارجاع داده می‌شود و در آنجا این تخلف پیگیری می‌شود. رای‌های مختلفی در این مورد در سال‌های گذشته و امسال صادر شده است. بیش از یک سال پیش سیستم پیامک کدال راه اندازی شد که با آن به منظور افشای اطلاعات به مدیران شرکت یادآوری می‌شود تا اطلاعات را در موعد مقرر ارسال کنند. در صورت عدم ارسال، به منظور هشدار پیامکی به تمام اعضای هیأت مدیره ارسال می‌شود تا اعضای هیأت مدیره پیگیر باشند.
تعدادی از ناشران بورسی می‌گفتند به دلیل این‌که تحریم‌ها وجود دارد، تمایل نداریم برخی از اطلاعات شرکت را منتشر کنیم. آیا شما با این استدلال برخی از ناشران مقابله می‌کنید؟
پروسه اطلاع رسانی به سهامداران شرکت‌ها باید انجام شود، هیچ دلیلی وجود ندارد که ناشری به این بهانه‌ها نخواهد که اطلاعات را به سهامداران دهد چرا که این اطلاعات مبنی تصمیم گیری سهامداران برای خرید و فروش سهام است.
کیفیت افشای گزارش‌های تفسیری ناشران را چطور ارزیابی می‌کنید؟
کیفیت گزارش‌های تفسیری مدیریت ناشران بورسی و فرابورسی در حال رصد است. اوایل کار خیلی از ناشران اطلاعات زیادی از گزارش تفسیری مدیریت نداشتند و کیفیت گزارش‌ها خیلی مناسب نبود. اما به مرور با پیگیری‌هایی که کارشناسان سازمان بورس داشتند و با برگزاری کارگاه‌های آموزشی این کیفیت در حال رشد است. امیدواریم کیفیت این گزارش‌ها به حداقل‌های مناسب می‌رسد.
انتهای پیام
