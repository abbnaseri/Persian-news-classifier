افتتاح واحد نیروگاه سردشت تا پایان هفته
مدیرعامل شرکت توسعه منابع آب و نیروی ایران از به مدار آمدن نخستین واحد نیروگاه سردشت تا پایان هفته خبر داد و گفت: بهره‌برداری از این واحد ٥٠ مگاوات به ظرفیت برق کشور اضافه خواهد کرد. 
به گزارش ایسنا، بهروز مرادی در نشست خبری که امروز برگزار شد، با اشاره به افتتاح طرح‌های توسعه منابع آب و خاک در ١٢ استان از ابتدای سال تاکنون، اظهار کرد: در این راستا ٦١ طرح و ١٢٠ پروژه در حال اجراست.
به گفته وی طرح‌های مذکور در شهرهای ایلام، کرمانشاه، آذربایجان غربی، آذربایجان شرقی، کردستان، اردبیل، گلستان، سیستان و بلوچستان، خوزستان، خراسان شمالی، خراسان جنوبی و خراسان رضوی در حال اجراست.
بهره‌برداری از نخستین واحد نیروگاه سردشت تا پایان هفته
مدیرعامل شرکت توسعه منابع آب و نیروی ایران از افتتاح نخستین واحد نیروگاه سردشت تا پایان هفته خبر داد و افزود: افتتاح این واحد ٥٠ مگاوات به ظرفیت برق کشور اضافه می‌کند. دو واحد دیگر این نیروگاه نیز بلافاصله وارد مدار شده و مجموعاً ١٥٠ مگاوات در تیر و مرداد جاری به بهره‌برداری می‌رسد.
مرادی با اشاره به بهره‌برداری و آبگیری کامل سد سردشت با حجم مخزن ٣٨٠ میلیون مترمکعب اظهار کرد: سد سرنی در بندرعباس نیز برای تأمین آب شرب میناب و بندرعباس آبگیری خواهد شد.
وی ادامه داد: هم‌چنین امیدواریم آبگیری چمشیر را از طریق فاینانس خارجی تا پایان سال آغاز کنیم، البته احتمالاً بهره برداری آن به سال آینده موکول شود.
بررسی راهکارها برای کاهش تبخیر آب پشت سدها
مدیرعامل شرکت توسعه منابع آب و نیروی ایران در ادامه درباره موضوع تبخیر آب پشت سدها توضیح داد: اکثر سدهایی که تبخیر دارند در خوزستان واقع شده‌اند. آمار تبخیر سالیانه سدهای خوزستان چهار تا هفت درصد است. درواقع هرچه مخزن سد در مناطق کوهستانی باشد، میزان تبخیر کم‌تر می‌شود. برای مثال میزان تبخیر سد کارون دو تا سه درصد حجم آب ورودی به سد است.
مرادی ادامه داد: در کشور سدهایی وجود دارد که میزان تبخیر آنها ١٥ تا ٢٠درصد است. مخصوصاً سدهایی که در فلات مرکزی ایران واقع شده‌اند.
وی درباره اقداماتی که برای کاهش تبخیر آب پشت سدها در حال انجام است توضیح داد: در این راستا با مراکز و مؤسسات مختلف در حال مذاکره هستیم. یکی از این راهکارها استفاده از مواد مصنوعی است که به صورت غشا روی سطح آب قرار می‌گیرند اما از آنجایی که این آب برای شرب مصرف می‌شود، باید سازمان‌های مربوطه سلامت مواد را تأیید کنند.
مدیرعامل شرکت توسعه منابع آب و نیروی ایران درباره راهکار دیگر توضیح داد: راهکار دیگر که کم‌تر از یک سال و نیم است که مطرح شده نصب پنل‌های شناور خورشیدی روی سدها است که هم برق تولید می‌کند و هم میزان تبخیر را کاهش می‌دهد. فعلاً در این فاز هستیم که احتمالاً کارون ٤ را به عنوان پایلوت برای این طرح انتخاب کنیم.
مرادی با بیان این‌که به طور کلی ١٢هزار و ٢٠مگاوات برق توسط نیروگاه‌های برق آبی کشور تولید می‌شود، گفت: از این میزان ٨٥٢٠ مگاوات توسط شرکت آب و نیرو تولید می‌شود و تا پایان سال ٩٩، ١٥٠مگاوات به ظرفیت نیروگاه سردشت و ٢١٠مگاوات به ظرفیت چمشیر اضافه می‌شود.
وی ادامه داد: طرح‌های دیگر توسط بخش خصوصی اجرا می‌شود و در این راستا برای نیروگاه برق آبی ارس فراخوان سرمایه‌گذار داده‌ایم. امیدواریم ٦٤٠مگاوات کارون دو را از طریق بخش خصوصی وارد فرایند اجرا کنیم.
تکمیل مطالعات سد و نیروگاه بختیاری
مدیرعامل شرکت توسعه منابع آب و نیروی ایران در ادامه با بیان این‌که مطالعات سد و نیروگاه بختیاری در حال تکمیل است، ادامه داد: این مطالعات با مشارکت مشاور ایرانی و خارجی وارد فاز دو شده است. اجرای آن به دو میلیارد یورو سرمایه نیاز دارد که امکان تأمین آن از منابع عمومی و دولتی امکان پذیر نیست.
به گفته وی طرح سد بختیار توسط مشاور داخلی و با نظارت یک مشاور سوئیسی در حال انجام است.
برنامه شرکت آب و نیرو برای استفاده از آب و خاک شور
مدیرعامل شرکت توسعه منابع آب و نیروی ایران در ادامه درباره استفاده از منابع آب و خاک شور توضیح داد: آب دریا به تنهایی نمی‌تواند برای کشاورزی مورد استفاده قرار بگیرد و باید به آن املاحی اضافه شود. برای این منظور یک چرخه باید طی شود و پرورش میگو در این راستا صورت می‌گیرد.
مرادی ادامه داد: در واقع بعد از این‌که در حوضچه پرورش میگو آب دریا غنی‌سازی شد، وارد شورورزی می‌شود و برای گیاهانی که مناسب هستند مورد استفاده قرار می‌گیرند.
وی با بیان این‌که برای طرح مذکور چندین مرحله تاکنون اجرا شده است، اظهار کرد: نتایج قابل قبولی هم در نوار جنوبی کشور به دست آمده، این طرح از خرمشهر تا چابهار به صورت پایلوت اجرا می‌شود، البته قرار نیست شرکت آب و نیرو آن را اجرا کند. این شرکت پایلوت را انجام می‌دهد و نتایج را به بخش خصوصی اعلام می‌کند. بخش خصوصی تاکنون در مکران اعلام آمادگی کرده است.
مرادی در ادامه با اشاره به طرح بازنگری سدها اظهار کرد: در راستای این طرح ارتفاع سد بختیاری با توجه به شرایط اقلیمی از ۳۳۰ متر به ۲۷۵ متر کاهش یافت. سد تنگه معشوره نیز بازنگری شد، اما سایر بازنگری‌ها را نتوانستیم انجام دهیم.
آخرین وضعیت انتقال آب خزر به سمنان
مدیرعامل شرکت توسعه منابع آب و نیروی ایران در ادامه در مورد آخرین وضعیت انتقال آب خزر به سمنان توضیح داد: این طرح امسال با ایجاد ردیف مطالعه و اجرا مجدداً در دستور کار قرار گرفت. در این راستا قرار است حدود ۲۰۰ میلیون مترمکعب آب از دریای خزر به شهرهای فلات مرکزی در استان سمنان برای شرب و صنعت منتقل شود.
وی با بیان این‌که اجرای طرح مذکور در سه فصل در حال انجام است، توضیح داد: فصل نخست مربوط به اکوسیستم دریایی و نحوه مدیریت پساب است. در واقع این موضوع در حال بررسی است که انتقال آب خزر چگونه اجرا شود که اکوسیستم دریا بهم نریزد. پایلوت تولید پساب خشک در دست اجراست و ۵۰ درصد پیشرفت دارد، در واقع این موضوع در حال بررسی است که چگونه پساب خشک در عمق بیشتر دریا و طبق استانداردهای بین‌المللی مدیریت شود.
مرادی ادامه داد: فصل دیگر جنگل و محیط زیست طبیعی است. مطالعاتی جامعی صورت گرفته که کمترین آسیب به جنگل وارد شود. در این راستا قرار است با موافقت شرکت نفت از خط انتقال نفت و گاز استفاده شود.
مدیرعامل شرکت توسعه منابع آب و نیروی ایران با بیان این‌که فصل دیگر بحث‌های اجتماعی، سیاسی و اقتصادی است، توضیح داد: در بحث‌های اجتماعی دو دانشگاه کاندید شده‌اند که این بحث‌ها را در مبدا و مقصد بررسی کنند. برای بحث‌های اقتصادی نیز با وزارت صنعت، معدن و تجارت جلساتی برگزار شده است و به این جمع‌بندی رسیده‌ایم که اگر آب قرار است توسط صنایع مورد استفاده قرار بگیرد صنایع مبدا باید هزینه را قبول کند.
وی ادامه داد: برای آب شرب وزارت نیرو تضمین خرید می‌دهد، اما هزینه آب مورد نیاز صنعت را صنایع مقصد باید برعهده بگیرند.
مرادی با بیان این‌که هنوز استارت اجرایی طرح انتقال آب خزر به سمنان نخورده است، اظهار کرد: فقط مطالعات اکوسیستم دریایی، جنگلی و محیط زیست تکمیل شده است.
مدیرعامل شرکت توسعه منابع آب و نیروی ایران تاکید کرد: از آنجایی که انتقال آب هزینه گزافی دارد، دولت نمی‌تواند تأمین مالی آن را برعهده بگیرد و منابع مالی آن ابتدا باید تکمیل و بعد وارد فاز اجرایی شود.
وی با بیان این‌که برای پروژه انتقال آب خزر به سمنان حدود ۹,۲۰۰ میلیارد تومان بر اساس قیمت‌های سال ۱۳۹۸ سرمایه نیاز است، گفت: از آنجا که اجرای این پروژه به چهار سال زمان نیاز دارد، احتمالاً هزینه مورد نیاز آن نیز بیشتر شود. در راستای این طرح سالانه ۲۰۰ میلیون مترمکعب آب در مسافت ۱۶۰ کیلومتر باید منتقل شود.
مرادی با اشاره به جلسه‌ای که روز شنبه بین شرکت آب و نیرو و سازمان محیط زیست برگزار شده است، اظهار کرد: محیط زیست باید این طرح را تأیید کند. بر اساس طرحی که مشاور ارائه کرده است، تصفیه باید در مبدا صورت بگیرد که البته برای مدیریت پساب هم دانشگاه بابل و هم مشاور طرحی را پیشنهاد دادند که باید این طرح‌ها بهم نزدیک شوند. پیشنهاد محیط زیست این است که پساب در عمق ۳۰۰ متری به صورت افقی مدیریت شود.
مدیرعامل شرکت توسعه منابع آب و نیروی ایران با تاکید بر این‌که برای تأمین آب سمنان همه راهکارها بررسی شده است، گفت: سمنان اولین استانی است که کلیه چاه‌های غیرمجاز آن مسدود شده و از آنجا که هیچ راهی برای تأمین آب این استان وجود ندارد، طرح انتقال آب تعریف شده است.
جمع‌آوری روان‌آب‌ها در حاشیه خلیج فارس و دریای عمان
وی در ادامه از آمادگی شرکت توسعه منابع آب و نیرو برای استفاده از روان‌آب‌ها خبر داد و گفت: این شرکت اعلام آمادگی کرده است از روان‌آب‌های حاشیه خلیج فارس و عمان استفاده کند، درواقع از روان‌آب‌هایی که از منطقه سرزمینی خارج شده و وارد آب‌های عمان به خلیج فارس می‌شود، می‌توانیم استفاده کنیم. در این راستا طرحی به شعاع ۱۰۰ کیلومتر از دریا که نوار ساحلی را شامل می‌شود اجرا خواهد شد و از آب شیرین‌ها در این منطقه استفاده می‌کنیم.
انتقال آب به ارومیه تا پایان سال جاری
مرادی در پایان در مورد آخرین وضعیت پروژه انتقال آب به دریاچه ارومیه توضیح داد: پیشرفت این پروژه ۷۸ درصد است و امیدواریم تا پایان سال جاری به پایان برسد.
انتهای پیام
