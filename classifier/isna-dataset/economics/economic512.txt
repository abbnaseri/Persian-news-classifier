رشد صادرات در بهار/ بازگشت ارز سریع می‌شود
وزیر امور اقتصادی و دارایی از رشد صادرات در سه‌ ماهه نخست امسال خبر داد و گفت: با بسته جدید ارزی، صادرکنندگان نسبت به بازگشت ارز ترغیب خواهند شد، چراکه در این بسته، بخشی از ارز در بازار سنا عرضه می‌شود و بخش دیگر نیز به‌صورت واردات در برابر صادرات برگردانده می‌شود. با این سیاست بودجه‌ای و همچنین مصوبات اخیر دولت، بازگشت ارز توسط صادرات کنندگان تسهیل شده است.
به گزارش ایسنا، فرهاد دژ پسند امروز در حاشیه بازدید از منطقه ویژه اقتصادی سلفچگان قم در گفت‌وگو با خبرنگاران با بیان اینکه به زودی جمع‌بندی نهایی از افزایش و جهش صادرات کشور از ابتدای سال جاری اعلام خواهد شد، عنوان کرد: در سه ماهه نخست سال جاری میزان صادرات در مقایسه با سه ماهه پایانی سال گذشته افزایش وزنی و ریالی داشته است.
وی با بیان اینکه کمیته پنج نفره تصمیمات ارزی متشکل از وزیر اقتصاد و دارایی، وزیر صمت، وزیر نفت، رئیس سازمان برنامه و بودجه و رئیس بانک مرکزی است، افزود: روند صادرات کشور در سه‌ماهه نخست امسال با جهش و رشد بسیار مطلوب روبرو بوده است.
دژپسند با اشاره به رشد تولید در برخی واحدهای صنعتی منطقه ویژه اقتصادی سلفچگان قم در سال جاری نسبت به سال گذشته عنوان کرد: بسیاری از واحدهای صنعتی این منطقه به دنبال این هستند که شیفت کاری خود را تا سه شیفت افزایش دهند.
وزیر امور اقتصاد و دارایی این رشد تولید را نشان دهنده تولید محصولاتی دانست که در داخل و خارج کشور متقاضی دارند و گفت: یکی از مسائلی که در بخش صادرات از سوی صادرکنندگان قم مطرح می‌شود مسئله بازگشت ارز به کشور است اما تولید کنندگان فعال در منطقه ویژه اقتصادی سلفچگان می‌توانند بدون دغدغه نسبت به افزایش صادرات اقدام کنند.
وی با بیان اینکه با بسته جدید ارزی دولت، صادرکنندگان نسبت به بازگشت ارز ترغیب خواهند شد، گفت: در این بسته، بخشی از ارز در بازار سنا عرضه می‌شود و بخش دیگر نیز به‌صورت واردات در برابر صادرات برگردانده می‌شود. با این سیاست بودجه‌ای و همچنین مصوبات اخیر دولت، بازگشت ارز توسط صادرات کنندگان تسهیل شده است.
دژپسند در ادامه با قابل قبول خواندن اقدامات مجموعه مدیریت استان در رابطه با منطقه ویژه اقتصادی سلفچگان، افزود: با توجه به ظرفیت بزرگی که در رابطه با تولید و صادرات وجود دارد و همکاری مدیریت منطقه، استان و وزارت اقتصاد می‌توان فاز سوم توسعه این منطقه اقتصادی را به زودی آغاز کرد.
انتهای پیام
