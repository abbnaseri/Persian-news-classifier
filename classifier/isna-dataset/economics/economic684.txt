آمریکا هواوی را قلع و قمع می‌کند؟
به نظر می‌رسد که دولت آمریکا تصمیم گرفته تمام زیرساخت‌های مخابراتی و ارتباطی این کشور را از تجهیزات چینی شرکت هواوی بی نیاز کند.
به گزارش ایسنا، بدون شک مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد. هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از این نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود و نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آن‌ها نیز به همکاری با این شرکت چینی خاتمه بخشند که بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
در طول یک سال اخیر، تنش‌های سیاسی و جنگ تجاری میان چین و آمریکا موجب شد رابطه هواوی با این کشور از هر زمان دیگری بیشتر آسیب ببیند و تیره و تار شود تا جایی که حتی شرکت پستی فدکس آمریکا نیز نتواند یک بسته پستی حاوی گوشی هوشمند هواوی خریداری شده توسط یک کاربر آمریکایی را به وی تحویل دهد.
بدین ترتیب می‌توان گفت که هواوی تاکنون یکی از بزرگترین قربانیان جنگ تجاری چین و آمریکا بوده و از آنجا که سهم بزرگ و قابل توجهی از بازارهای جهانی فروش موبایل را در جهان به خود اختصاص داده است، اهرم فشار خوبی برای آمریکا به شمار می‌رود تا از این طریق به اقتصاد چین ضربه مهلکی بزند و دولت این کشور پهناور آسیای شرقی را تحت فشار بگذارد.
حالا تازه‌ترین گزارش‌های منتشر شده در وب سایت the verge به نقل از منابع آگاه حاکیست که دولت ایالات متحده آمریکا تصمیم گرفته است تمامی زیرساخت‌های مخابراتی و اینترنتی این کشور را از تجهیزات چینی نصب شده توسط هواوی برهاند و بی نیاز سازد.
چندی پیش بود که اخباری مبنی بر آسیب شهرهای کوچک و روستاهای آمریکا از تحریم و عدم فعالیت هواوی در این کشور منتشر و ارائه شد که در آن زمان تحلیلگران پیش‌بینی کردند در صورتی که هواوی به کلی فعالیتش در آمریکا ممنوع شود، شهرهای کوچک‌تر و روستاها صدمات و خسارات جبران ناپذیری را متحمل خواهند شد چراکه بالغ بر ۹۰ درصد زیرساخت‌های مخابراتی آن‌ها با استفاده از تجهیزات هواوی نصب و راه اندازی شده است.
اما حالا به نظر می‌رسد که دولت آمریکا قصد دارد برای همیشه زیرساخت‌های مخابراتی کشورش را از تجهیزات این غول تکنولوژی چینی بی نیاز سازد و در این رابطه با سایر شرکت‌های خارجی همچون نوکیا و اریکسون وارد همکاری و مذاکره شود.
البته بر اساس گزارش وال استریت ژورنال، هنوز معلوم نیست که رویکرد جدید دولت ترامپ، ریاست جمهوری آمریکا تا چه اندازه قابل اجرا و عملی شدن خواهد بود اما در حد همین فرضیه و احتمال نیز از سوی بسیاری از تحلیلگران، بسیار محتاطانه خوانده شده است.
بدون شک محدودیت‌های جدیدی که آمریکا برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط گوگل را استفاده کند و استفاده از سیستم عامل اندروید توسط هواوی تنها محدود به لایسنس‌های متن باز و AOSP خواهد بود. بعد از آن شرکت‌های بزرگی همچون گوگل، مایکروسافت ، کوالکام ، اینتل، برودکام ، پاناسونیک در کنار بسیاری از اپراتورهای مخابراتی فعال در کشورهای جهان اعلام کردند که به قطع همکاری با هواوی خواهند پرداخت تا شامل جریمه‌های سنگین واشنگتن نشوند.
لغو لایسنس اندروید برای برند هواوی، به معنای عدم انتشار نسخه‌های جدید آپدیت اندروید نظیر به‌روزرسانی‌های نرم افزاری و امنیتی که هر از گاهی منتشر شده و به منظور جلوگیری از آسیب پذیری‌های امنیتی و برطرف شدن مشکلات کوچک و بزرگی که کاربران با آن‌ها مواجه می‌شوند، همچنین عدم دسترسی کاربران به تمام سرویس‌های ارائه شده از سوی گوگل نظیر فروشگاه اینترنتی گوگل پلی استور و دانلود اپلیکیشن‌های موردنظر از آن خواهد بود.
با این‌که دولت چین و شرکت هواوی همه این اتهامات و نگرانی‌های امنیتی را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
از طرفی دیگر، جنگ تجاری چین و آمریکا نیز به نگرانی‌های امنیتی علیه هواوی در توسعه زیرساخت‌های مربوط به شبکه ۵G مزید بر علت شده و در حال حاضر آتش اختلافات آنها را شعله‌ورتر از قبل کرده است.
انتهای پیام
