۲۱ میلیارد تومان سفته و برات برگشت خورد
در دو ماه ابتدایی امسال بیش از ۲۱ میلیارد تومان سفته و برات در تهران برگشت خورده است.
به گزارش ایسنا، بررسی شاخص‌های اقتصادی در ابتدای سال جاری و طبق آماری که بانک مرکزی منتشر کرده است، نشان می‌دهد که در دو ماه ابتدای سال جاری حدود هشت میلیارد و ۷۰۰ میلیون تومان سفته و برات در تهران فروخته شده که در مقایسه با همین مدت در سال گذشته ۴۱ درصد افزایش دارد.
این در حالی است در این مدت ۱۰۰۰ برگ سفته و برات برگشت خورده که ۰.۳ درصد افزایش نشان می‌دهد. همچنین مبلغ سفته و برات برگشت خورده به ۲۱ میلیارد تومان می‌رسد که در مقایسه با دو ماه ابتدایی سال گذشته ۳.۷ درصد کاهش دارد.
اما در اردیبهشت‌ماه بالغ بر شش میلیارد و ۵۰۰ میلیون تومان سفته و برات در تهران فروخته شده که نسبت به فروردین‌ماه ۱۹۵.۹ درصد و اردیبهشت‌ماه سال گذشته ۴۶.۴ درصد افزایش یافته است.
آمار برگشتی‌های اردیبهشت‌ماه از این حکایت دارد که ۷۰۰ برگ سفته و برات به مبلغی حدود ۱۴ میلیارد تومان برگشت خورده که از نظر تعداد در مقایسه با فروردین‌ماه ۷۶.۹ و اریبهشت ماه سال گذشته ۹۵.۴ درصد رشد دارد. همچنین مبلغ برگشتی‌های سفته و برات در دومین ماه امسال نسبت به فروردین‌ماه ۴.۲ درصد و ماه مشابه سال قبل ۱۱.۵ درصد کاهش داشته است.

تغییرات سفته و برات

 انتهای پیام
