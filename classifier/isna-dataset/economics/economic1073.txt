امضای ۱۰ تفاهم‌نامه بین ایران و روسیه
کارگروه استانی بین ایران و روسیه با حضور وزیر قفقاز شمالی روسیه، وزیر نیرو و معاون وزیر کشور آغاز به کار کرد که در این مراسم ضمن تاکید بر توسعه روابط بین دو طرف به امضای ۱۰ تفاهم‌نامه اشاره و پیشنهاداتی از قبیل انتخاب یک نماینده از سوی هر کشور برای ارتباط مداوم مطرح شد.
به گزارش ایسنا، سومین کارگروه همکاری‌های استانی ایران و روسیه امروز در حاشیه اجلاس کمیسیون مشترک اقتصادی دو کشور در تهران برگزار شد. در این کارگروه، معاون نخست وزیر جمهوری داغستان و هشت وزیر منطقه‌ای (وزرای اقتصادی جمهوری‌های اوستیای شمالی، قره چای چرکسیا، کاباردینو بالکاریا، چواش، استاورپل، آستاراخان، اولیانفسک و اورلفسک) حضور دارند.
دین پرست - دبیر کارگروه طرف ایرانی - در این مراسم با تاکید بر این‌که تسریع در اجرای تفاهمات صورت گرفته باعث تقویت روابط دو طرف می‌شود، اظهار کرد: اراده مقامات سیاسی دو کشور نیز افزایش مبادلات تجاری است که بستر را برای ارتقای روابط فراهم می‌کند.
وی ادامه داد: پیشنهاد شده است که برخی از مواردی که از سوی دو طرف تاکنون مطرح شده اگرچه مورد تأیید کارگروه‌ها است در سطح وزرا نیز مورد بررسی قرار بگیرد.
حمایت ۶۱ استان روسیه از همکاری‌های استانی بین ایران و روسیه
در ادامه مراسم، اولک خاتسایف - رئیس کارگروه استانی همکاری‌های دوجانبه در طرف روس - با بیان این‌که همکاری‌های منطقه‌ای و استانی یک نوع نقطه عطف و کلیدی برای گسترش روابط دو طرف است، گفت: علاقه‌مندی زیادی از طرف استان‌های روسیه وجود دارد که با کلیه مناطق جمهوری اسلامی ایران همکاری داشته باشند.
وی اضافه کرد: حدود ۶۱ استان روسیه از همکاری‌های استانی بین فدراسیون روسیه و جمهوری اسلامی ایران حمایت کرده‌اند.
باید میدان در اختیار استان‌ها و مسئولین بخش خصوصی قرار بگیرد
بر اساس این گزارش، رضا اردکانیان - وزیر نیرو - نیز در این مراسم با اشاره به سفری که چند ماه گذشته به روسیه داشته، اظهار کرد: در این سفر که به دعوت آقای الکساندر نواک - وزیر انرژی روسیه - صورت گرفت برای نخستین بار با وزیر قفقاز شمالی آشنا شدم.
وی ادامه داد: در این سفر متوجه شدم که وزیر قفقاز شمالی فردی بسیار علاقه‌مند در زمینه‌ی توسعه همکاری‌ها و روابط اقتصادی – تجاری و فرهنگی بین استان‌های قفقاز شمالی و ایران است که مسئولیت این کار را نیز برعهده دارند.
وزیر نیرو با تاکید بر این‌که بدون اراده سیاسی مشترک طرح‌ها به جایی نخواهد رسید، ادامه داد: اراده سیاسی یک پیش‌نیاز ضروری بوده و بدون اراده سیاسی مشترک طرح‌هایی که مطرح می‌شود به جایی نخواهد رسید. در زمینه فعالیت‌های اقتصادی – تجاری و فرهنگی باید میدان را در اختیار طرف‌های اصلی قرار دهیم.
اردکانیان تاکید کرد: باید روابط استان‌ها و مسئولین بخش خصوصی دو طرف توسعه یابد و کار مسئولین ارشد دو دولت حمایت کردن از این بخش‌ها است.
وزیر نیرو تاکید کرد: تردید ندارم وزارت کشور ایران سعی خواهد داشت هرچه زودتر ارتباطات دوجانبه بین کشورها را توسعه دهد. از سمت قفقاز شمالی اطلاعی ندارم، اما در ایران در سطح افکار عمومی انتظارات زیادی برای به نتیجه رسیدن یادداشت‌های تفاهم‌نامه ایجاد شده است.
وی از حضور ۱۰ تن از معاونان اقتصادی استاندارها در جلسه خبر داد و گفت: قطعاً هر کدام از افراد در محدوده استان خود طرح‌ها و برنامه‌هایی برای همکاری مشترک آماده کرده‌اند و حتی اجرای یک پروژه می‌تواند به اندازه ۱۰ جلسه گفت‌وگو تأثیرگذار باشد.
اردکانیان با اشاره به تحریم‌های آمریکا علیه دو کشور، اظهار کرد: اجرای یک پروژه در شرایطی که دو کشور تحت تحریم قرار گرفتند این امیدواری را ایجاد می‌کند که از تحریم برای ایجاد فرصت برای توسعه با همسایگان استفاده کنیم.
امضای ۱۰ یادداشت تفاهم‌نامه همکاری بین دو طرف
در ادامه‌ی مراسم سرگی ویکتوروویچ - وزیر ناحیه فدراسیون قفقاز شمالی - از امضای بیش از ۱۰ یادداشت تفاهم‌نامه همکاری از روز گذشته تا امروز خبر داد و گفت: امیدوارم شاهد به ثمررسیدن تفاهمات بین دو طرف باشیم.
وی با تاکید بر این‌که همکاری‌های منطقه‌ای قفقاز شمالی و ایران توسعه و گسترش خواهد یافت، اضافه کرد: پیشنهاد می‌کنم برای این‌که همکاری‌ها جهش بهتری در آینده داشته باشد، در طول سال یک تا دو بار مسائل مربوط به همکاری‌های منطقه‌ای مورد بررسی قرار گیرد. همچنین یک نماینده از هر طرف انتخاب شود تا به صورت مستمر با یکدیگر در اجرایی کردن توافقات همکاری داشته باشند.
به گفته وزیر ناحیه فدراسیون قفقاز شمالی برای به ثمر رساندن همکاری‌ها باید از همکاری‌های نمایندگی‌های سیاسی دو کشور استفاده کنیم.
انتهای پیام
