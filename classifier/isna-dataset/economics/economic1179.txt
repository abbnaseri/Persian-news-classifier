معرفی نخستین مرورگر اینترنتی گیمینگ در جهان 
شرکت اوپرا نخستین مرورگر اینترنتی گیمینگ در جهان را مخصوص علاقمندان به بازی‌های آنلاین و رایانه‌ای معرفی و رونمایی کرد.
به گزارش ایسنا، با توجه به افزایش محبوبیت و استقبال بی‌نظیر کاربران از بازی‌های آنلاین و رایانه‌ای در سراسر جهان، بسیاری از غول‌های تکنولوژی و شرکت‌های فعال در این حوزه به فکر ارائه سرویس و خدمات بهتر برای علاقمندان به گیمینگ افتاده‌اند و به همین دلیل نیز در سال‌های اخیر هر از گاهی، یک یا چند شرکت از محصولات و خدمات جدیدی که مخصوص گیمرها توسعه داده است، رونمایی و پرده‌برداری می‌کند.
حالا در تازه‌ترین اخبار منتشره در وب سایت gadgets.ndtv ، به نظر می‌رسد که شرکت اوپرا نیز که یکی از محبوب‌ترین مرورگرهای جهان است به تازگی به منظور تسهیل استفاده کاربران از بازی‌های آنلاین و رایانه‌ای اعلام کرده که قصد دارد یک مرورگر ویژه معرفی کند تا گیمرها بتوانند به راحتی و با سرعت بالا به پلتفرم‌های ارائه دهنده بازی‌های آنلاین مراجعه کرده و بازی کنند.
این مرورگر اختصاصی که اوپرا جی ایکس (Opera GX ) نام دارد، هم اکنون به صورت نسخه آزمایشی برای کاربران داوطلب و محدود در سراسر جهان منتشر شده است و انتظار می‌رود تا پایان سال نسخه اصلی و نهایی آن در دسترس گیمرها قرار بگیرد. این نسخه تمامی قابلیت‌های کنونی مرورگر اینترنتی اوپرا را داراست با این تفاوت که برخی دیگر از امکانات مخصوص گیمینگ نیز در آن وجود داشته و تجهیز شده است.
در آخرین آمارها معلوم شد که بالغ بر یک میلیارد گیمر در جهان به بازی‌های آنلاین و رایانه‌ای مشغولند بنابراین صنعت گیمینگ نیز انتظار می‌رود که آینده رو به رشد و موفقیت آمیزی را تجربه خواهد کرد.

انتهای پیام
