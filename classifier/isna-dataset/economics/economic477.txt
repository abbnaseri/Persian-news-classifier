کاهش درآمد بوفه‌داران سینماها 
رییس اتحادیه بوفه‌داران سینما و مجامع عمومی گفت: به دلیل کاهش قدرت خرید مردم، وضعیت نامناسب سینما و فروش فیلم، میزان درآمد و کسب و کار واحدهای بوفه‌داری با کاهش قابل توجهی روبه‌رو شده است.

احمد رادان کوپایی در گفت‌وگو با ایسنا، در رابطه با وضعیت بوفه‌داران سینماها، اظهار کرد: اکثر فعالان و واحدهای فعال در زمینه‌ بوفه‌داری سینماها به واسطه شرایط بد سینماها و کاهش قدرت خرید، کسب‌وکار خود را تعطیل یا بسیار محدود کرده‌اند.
رییس اتحادیه بوفه‌داران سینما و مجامع عمومی، تصریح کرد: شرایط بوفه‌داران بنا بر موقعیت سینماها متفاوت است که البته موضوع فیلم و میزان فروش فیلم‌ها بر فعالیت و درآمد بوفه‌داران نیز تاثیرگذار است. از این‌رو می‌توان گفت شرایط بوفه‌داران فعال در پردیس‌های سینمایی و مراکز مهم تجاری بهتر از سینماهای تک‌سالن و دوسالن است.
وی یادآور شد: درشرایط فعلی سینماهای تک سالن و دو سالن عموماً رو به تعطیلی هستند و این موضوع تاثیر قابل توجهی بر درآمد بوفه‌داران گذاشته است و بسیاری از این افراد برای گذران فعالیت واحد بوفه‌ای خود مجبور به هزینه‌کرد از جیب و درآمدهای گذشته هستند.
رادان در پاسخ به این سوال که تهیه بوفه از چه طریقی انجام می‌شود؟ گفت: عموماً در مرحله‌ی اول بوفه سینما به اعضای خانواده و آشنایان اختصاص می‌یابد و در صورتی که بوفه‌ها از سوی نزدیکان انتخاب و دریافت نشود، از طریق مزایده عرضه می‌شود.
رییس اتحادیه بوفه‌داران سینما و مجامع عمومی تاکید کرد: میزان درآمد و فروش بوفه‌داران به شرایط اقتصادی جامعه، میزان فروش فیلم و سانس برگزاری فیلم بستگی دارد.
انتهای پیام
