 تشکیل پرونده برای بیش از ۳۰۰۰ واحد صنفی متخلف در حوزه روغن نباتی
 مدیرکل بازرسی ویژه سازمان حمایت مصرف‌کنندگان و تولیدگنندگان اعلام کرد: در پی اهداف ستاد تنظیم بازار بر کنترل و رصد مستمر زنجیره تولید تا عرضه اقلام ضروری به منظور جلوگیری از هر نوع اجحاف و سوءاستفاده در حق مصرف‌کنندگان، در سال ۱۳۹۷ بیش از ۳۰۰۰ پرونده تخلف در حوزه روغن نباتی تشکیل شده است.
به گزارش ایسنا به نقل از وزارت صنعت، معدن و تجارت، مجتبی ماجد با اشاره به اقدامات نظارتی و بازرسی در بازار روغن نباتی در سال گذشته گفت: در این مدت جمعاً تعداد ۱۱۱ هزار و ۶۲۶ مورد بازرسی در پی کنترل و بررسی نحوه عملکرد زنجیره تولید، پخش و عرضه صورت گرفته که از این تعداد ۴۵۶ مورد بازرسی مربوط به واحدهای تولیدی، ۴ هزار و ۲۲۱ مورد مربوط به شرکتهای پخش، ۲۱ هزار و ۹۲۷ مورد مربوط به واحدهای عمده فروشی و در نهایت ۸۵ هزار و ۲۲ مورد مربوط به نظارت بر عملکرد واحدهای خرده فروشی اختصاص داشته که حاصل آن تشکیل ۳۷۹۸ فقره پرونده تخلف به ارزش قریب به ۱۲۰ میلیارد ریال و انعکاس جهت رسیدگی به ادارات کل تعزیرات حکومتی بوده است.
ماجد افزود: گزارش‌های یاد شده در اسرع وقت توسط بازرسان بررسی و در صورت احراز تخلف، پرونده مربوطه تشکیل و جهت رسیدگی و صدور رأی به سازمان تعزیرات حکومتی ارسال می‌شود، ضمناً نتایج بررسی متعاقباً به شاکیان اعلام خواهد شد. هموطنان می‌توانند در صورت مشاهده هرگونه تخلف به سامانه ۱۲۴ اطلاع دهند.
انتهای پیام
