وام ۲.۵ میلیون تومانی به همه اختصاص می‌یابد
چندی پیش طرح اختصاص وام ۲.۵ میلیون تومانی برای دوگانه‌سوز کردن خودروها به دو میلیون متقاضی تصویب شد اما پس از رایزنی‌های شرکت ملی پخش فراورده‌های نفتی، اکنون شرایطی فراهم شده که این وام به تمام متقاضیان اختصاص یابد و هیچ گونه محدودیتی برای اخذ این وام وجود نخواهد داشت.
به‌گزارش ایسنا، در حال حاضر ظرفیت جایگزینی بیش از ۴۰ میلیون لیتر بنزین با سی‌ان‌جی در خودروها وجود دارد، اما بنا بر اعلام، تاکنون ۲۱ میلیون مترمکعب سی‌ان‌جی جایگزین بنزین شده و به‌نظر می‌رسد که طرح جدید دولت بتواند نقش این منبع را در سبد انرژی کشور پررنگ‌تر کند.
چهار بانک آماده پرداخت وام
در این باره حمید قاسمی - مدیر طرح سی ان جی شرکت ملی پخش فرآورده‌های نفتی - به ایسنا گفت: به تازگی دولت طرحی را به عنوان طرح توسعه جایگاه گاز در سبد انرژی در نظر گرفت که در پی آن ۲.۵ میلیون تومان وام به تمام افراد متقاضی به منظور دوگانه‌سوز کردن خودروهایشان تعلق می‌گیرد و برای این مهم با دو بانک قرض‌الحسنه مهر ایران و قرض‌الحسنه رسالت مذاکره کرده‌ایم، بانک رفاه، پست بانک نیز از قبل مورد مذاکره قرار گرفته بودند و اکنون هر چهار بانک آماده تخصیص وام به همه مردم هستند.
به گفته وی، سیستم‌ها را آماده کرده‌ایم تا وام به تمام مردم، قطعه‌ساز و نصاب تعلق گیرد و به طور کلی همه افراد به صورت شبکه‌ای بتوانند از این وام استفاده کنند، چرا که هدف ما توسعه ساخت کالای داخل و حمایت از ساخت داخل با مکانیزم حمایت بانکی است.
تمام زیرساخت‌ها آماده است
مدیر طرح سی ان جی شرکت ملی پخش فرآورده‌های نفتی با تاکید بر این مساله که اکنون تمام زیرساخت‌ها برای تخصیص وام آماده است، ادامه داد: در حال حاضر پست بانک و سامانه فعال شده، اما این‌که چه بانکی به اشخاص تعلق گیرد، بر اساس نیاز تقسیم‌بندی می‌شود، اما باید بگوییم که ۱۰۰ درصد آمادگی داریم تا پاسخگوی تمام متقاضیان باشیم.
قاسمی در پاسخ به این سوال که طبق گفته‌های پیشین شما ظرفیت تقاضا تنها دو میلیون نفر بود، اظهار کرد: با مذاکراتی که با بانک قرض‌الحسنه رسالت صورت گرفت، توانستیم شرایطی را ایجاد کنیم که فضا برای همه متقاضیان باز شود و اکنون به هر کسی که متقاضی باشد، می‌توانیم پاسخگو باشیم.
ایجاد حمایت بیشتر برای خودروهای وانت، تاکسی و تریلی
وی از درخواست مصوبه از شورای اقتصاد برای خودروهای وانت، تاکسی و تریلی خبر داد و گفت: در تلاشیم مصوبه‌ای را از دولت اخذ کنیم که بر اساس آن هزینه‌ها را دولت پرداخت کند تا بتوانیم تسهیلات بهتری را برای این دسته از خودروها در نظر بگیریم.
مدیر طرح سی‌ان‌جی شرکت ملی پخش فرآورده‌های نفتی با بیان این‌که درخواست ما پرداخت ۱۰۰ درصدی از سمت دولت برای انجام این کار بوده است، تاکید کرد: به نظر می‌رسد که ۵۰ درصد هزینه‌ها از سمت دولت پذیرفته شود و امیدواریم که این درخواست به زودی به نتیجه برسد.
قاسمی درباره میزان استقبال از این طرح، اظهار کرد: تاکنون ۳۶ هزار رکورد داشته‌ایم، اما امیدواریم این عدد توسعه پیدا کند چرا که زیرساخت‌ها آماده است و انتظار می‌رود که این عدد بیش از این باشد.
بر اساس این گزارش متقاضیان می‌توانند با مراجعه به سایت www.irngv.ir و پر کردن فرم ثبت نام به‌راحتی تمام مراحل را انجام دهند. بدین‌گونه که پس از ورود به سایت وارد قسمت تبدیل خودرو گازسوز شده و در همین صفحه روی لینک "ثبت نام در سامانه" کلیک و با ورود مشخصات فردی خود در سامانه ثبت نام کنند.
انتهای پیام
