دستورالعمل تولید بدون کارخانه به‌زودی نهایی می‌شود
معاون طرح و برنامه وزارت صنعت، معدن و تجارت گفت: دستورالعمل تولید بدون کارخانه پس از جمع‌بندی نهایی، ابلاغ می‌شود.
به گزارش ایسنا به نقل از وزارت صنعت، معدن و تجارت، سعید زرندی در جمع انجمن‌های صنعت آسانسور و پله برقی گفت: برخی صنایع مثل صنعت آسانسور، دارای واحد تولیدی مرسوم نیستند، لذا برای حمایت از این صنایع، نیازمند دستورالعملی برای این نوع صنایع به عنوان تولید بدون کارخانه هستیم تا مشکلات حقوقی و اجرایی آنها مرتفع شود.
وی افزود: با توجه به رکود در ساخت و ساز، این صنعت باید به سمت صادرات خصوصاً به کشورهای همسایه برود که شرط موفقیت آن، ارتقا سطح استاندارد است.
زرندی تصریح کرد: یکی از مهمترین موضوعات وزارتخانه در سال جاری، تعمیق ساخت داخل و توسعه صادرات خصوصاً به کشورهای همسایه است.
وی گفت: قطعاتی که امکان واردات ندارند باید شناسایی شده و امکان ساخت داخل آن بررسی شود و ما از انجمن‌ها می‌خواهیم در این زمینه اقدام کنند.
انتهای پیام
