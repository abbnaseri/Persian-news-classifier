مزیت شبکه اینترنت 5G فقط سرعت نیست!
کارشناسان فعال در حوزه فناوری در پاسخ به سوالات خیل عظیمی از کاربران در مورد شبکه نسل پنجم اینترنت همراه، از ویژگی‌های بارز شبکه 5G سخن گفتند.
به گزارش ایسنا، اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به‌دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
بر اساس گزارش وب سایت زد دی نت، کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.
بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینت و غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
تماس صوتی باکیفیت
یکی از ویژگی‌های شبکه نسل پنجم اینترنت 5G کیفیت بسیار بالاتر در تماس‌های صوتی و تصویری اپلیکیشن‌های پیام رسان همچون واتس اپ است که به کاربران این امکان را می‌دهد صدای به مراتب با وضوح و کیفیت بالاتری را به مخاطب خود برسانند و خود نیز تجربه لذت بخشی از ارتباط با دوستان و خانواده خود داشته باشند. کارشناسان در این خصوص برآورد و اعلام کرده‌اند که کیفیت صدا و تماس‌های تصویری به شدت بهبود پیدا خواهد کرد.
ظرفیت بالاتر
یکی از ویژگی‌های بارز شبکه اینترنت 5G ، mMTC یا همان massive machine type communications است که ظرفیت بیشتری را برای کاربران و دستگاه‌های الکترونیکی و هوشمند آنها نیز فراهم می‌آورد. دستگاه‌های متصل به شبکه غالباً حجم بالایی از اطلاعات را تولید ، پردازش و ارسال می‌کنند در نسل‌های پیشین شبکه، موجب تراکم و ترافیک در شبکه می‌شد. اما اینترنت 5G قابلیت و ظرفیت بالایی دارد که به واسطه آن در هر کیلومتر مربع، تا یک میلیون دستگاه هوشمند متصل به شبکه قادر است به راحتی در ارتباط باشد و هیچ مشکلی نیز برای برقراری اتصال آنها با شبکه ایجاد نشود.
پایداری
یکی دیگر از قابلیت‌های شبکه 5G، ارتباطات فوق پایدار و با تأخیر بسیار کم ( URLLC ) است که کلمه اختصاری ultra reliable and low latency communications است. این قابلیت ارتباط پایدار و ارتباطات سریع میان شبکه و دستگاه‌های متصل به آن را ممکن می‌کند. در واقع کارشناسان تاکید کرده‌اند که این قابلیت دقیقاً همان چیزی است که برای اتصال خودروهای خودران ضروری و لازم به نظر می‌رسد چراکه این گونه وسایل نقلیه نیاز دارند بدون ذره‌ای درنگ و تأخیر با یکدیگر و همچنین شبکه در ارتباط باشند تا بر اساس هوش مصنوعی و یادگیری ماشینی تصمیم بگیرند که چه عملکردی از خود نشان بدهند. در غیر این صورت، با اختلالات گسترده‌ای روبرو خواهند شد که تصادفات و سوانح مرگبار را در پی خواهد داشت.
پخش موبایلی
این ویژگی نیز به کاربران اجازه می‌دهد تا از پخش ویدئوهای واقعیت مجازی ۳۶۰ درجه بر روی شبکه‌های اجتماعی به صورت آنلاین بهره مند شوند و با کیفیت و سرعت بالایی از فناوری‌های مذکور لذت ببرند. همچنین رسانه‌های خبری و تصویری نیز که معمولاً با وضوح پایینی برای مخاطبان خود محتوا پخش و ارسال می‌کنند، قادر خواهند بود با استفاده از این امکان شبکه نسل پنجم اینترنت 5G به افزایش میزان رضایت‌مندی مخاطبان و همچنین کیفیت تصویری رسانه خود کمک بسزایی کنند.
انتهای پیام
