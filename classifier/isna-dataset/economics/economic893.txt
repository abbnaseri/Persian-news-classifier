قیمت نفت جهانی بالا رفت
قیمت نفت در معاملات روز پنج شنبه بازار جهانی در پی کاهش هفتگی ذخایر نفت آمریکا و توافق اوپک بر سر تاریخ نشست رسمی خود، بیش از یک درصد صعود کرد.
به گزارش ایسنا، بهای معاملات آتی وست نفت برنت با ۸۲ سنت یا ۱.۳ درصد افزایش، به ۶۲ دلار و ۶۴ سنت در هر بشکه رسید. نفت برنت روز چهارشنبه ۰.۵ درصد کاهش پیدا کرده بود.
بهای معاملات آتی وست تگزاس اینترمدیت آمریکا ۷۹ سنت یا ۱.۵ درصد افزایش یافت و به ۵۴ دلار و ۵۵ سنت در هر بشکه رسید در حالی که روز گذشته با ۰.۲۶ درصد کاهش بسته شده بود.
آمار اداره اطلاعات انرژی آمریکا نشان داد ذخایر نفت آمریکا هفته گذشته ۳.۱ میلیون بشکه کاهش پیدا کرده است در حالی که تحلیلگران کاهش ذخایر به میزان ۱.۱ میلیون بشکه را پیش بینی کرده بودند.
سطح ذخایر فرآورده‌های نفتی نیز به دلیل رشد صادرات نفت خام و محصولات نفتی افت غیرمنتظره‌ای را نشان داد.
در این بین کشورهای عضو اوپک پس از هفته‌ها اختلاف با تاریخ اول ژوئیه برای نشست رسمی اعضای اوپک و دوم ژوئیه برای دیدار اوپک و متحدانش موافقت کردند.
این تولیدکنندگان قرار است درباره سرنوشت توافق کاهش تولید ۱.۲ میلیون بشکه در روز که آخر ژوئن منقضی می‌شود مذاکره کنند.
وزیر انرژی امارات متحده عربی به روزنامه البیان گفت: به نظر می‌رسد تفاهم در میان اعضای اوپک درباره تمدید توافق کاهش تولید حاصل می‌شود.
استفن اینس از شرکت ونگارد مارکتس در این باره گفت: نوسان قیمت نفت احتمالاً ادامه خواهد یافت اما نشست آتی اوپک از قیمت‌های نفت پشتیبانی خواهد کرد.
بر اساس گزارش رویترز، عامل دیگری که از قیمت نفت پشتیبانی کرد انتظارات برای کاهش نرخ‌های بهره آمریکا در نشست آینده بانک مرکزی این کشور و تأیید دیدار رئیس مذاکره کنندگان تجاری آمریکا با همتای چینی خود پیش از دیدار میان رؤسای جمهور دو کشور در نشست هفته آینده گروه ۲۰ بود.
تنش‌ها در خاورمیانه پس از حمله هفته گذشته به دو نفتکش در خلیج عمان بالا مانده است. اصابت یک موشک به پالایشگاه در جنوب عراق که توسط شرکت‌های نفتی خارجی از جمله شرکت نفتی آمریکایی اکسون موبیل استفاده می‌شود، سه مجروح بر جای گذاشت.
انتهای پیام
