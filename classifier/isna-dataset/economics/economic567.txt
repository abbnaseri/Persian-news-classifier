چرا حقوق‌ها در سامانه حقوق و مزایا ثبت نمی‌شود؟
درپی انتشار لیست حقوق برخی مدیران صندوق بازنشستگی در فضای مجازی، انتقادات از حقوق‌های نجومی و مهم‌تر از آن، شفاف نشدن حقوق‌ها علیرغم قانون شدن آن زیر سوال است، چراکه طبق قانون دولت موظف است سامانه ثبت حقوق و مزایا را تعیین تکلیف کند تا فیش‌های حقوقق مدیران شفاف باشد اما هنوز این قانون اجرایی نشده است. 
به گزارش ایسنا، به تازگی لیستی از حقوق برخی مدیران سازمان بازنشستگی در فضای مجازی منتشر شده که باعث بروز انتقادات و مقایسه‌های بسیاری در فضای مجازی شده است.
به نظر می‌رسد مساله حقوق‌های نجومی برخی مدیران هنوز به طور کامل حل نشده که در این میان عدم تعیین تکلیف سامانه ثبت حقوق و مزایا هم بر ابهامات اضافه می‌کند.
سامانه ثبت حقوق و مزایا اهمیت بسیار زیادی در ایجاد عدالت اداری یا حتی همسان‌سازی حقوق‌ها می‌تواند داشته باشد. اما اخیراً این سامانه از نهادی به نهاد دیگر منتقل شده که با این جابجایی‌ها به حاشیه رفته است. چراکه بر اساس قانون برنامه ششم توسعه، دولت مسئول راه‌اندازی سامانه ثبت حقوق و مزایا است و نسبت به جمع‌آوری و شفاف‌سازی کلیه پرداخت‌های مورد نظر مکلف شده است.
دولت نیز در ابتدا سازمان امور استخدامی را مسئول این کار کرد اما در ادامه و در جریان بررسی لایحه بودجه سال ۱۳۹۸، مجلس تشخیص داد که این سامانه به وزارت اقتصاد منتقل شود.
مسئولیت شفاف‌سازی حقوق و مزایای مدیران و ثبت آن در سامانه در حالی بر عهده وزارت امور اقتصادی و دارایی قرار می‌گیرد که این وزارت‌خانه هنوز هیچ واکنشی به این قضیه نشان نداده است و در سامانه‌های این وزارتخانه نیز هیچ خبری از تمایل برای دریافت این سامانه جنجال‌برانگیز منتشر نشده است.
این در حالی است که رئیس سازمان اداری و استخدامی کشور نیز اخیراً گفته است که ما طی نامه‌ای به وزارت امور اقتصادی و دارایی، آمادگی خود را برای تحویل سامانه حقوق و مزایای مدیران اعلام کردیم، اما هنوز اقدامی از سوی این وزارتخانه صورت نگرفته است.

پیش از این فراکسیون شفاف‌سازی مجلس در آخرین روزهای سال ۱۳۹۷ در نشستی با رئیس سازمان اداری استخدامی کشور به بررسی وضعیت سامانه ثبت حقوق و مزایای مدیران پرداخته و در آن جلسه از همکاری ضعیف بسیاری از دستگاه‌ها برای ثبت اطلاعات حقوقی انتقاد کرده بودند.
با اینکه مجلس در قانون بودجه سال جاری مسئولیت اداره سامانه حقوق و مزایا را به وزارت اقتصاد سپرده است، اما ظاهراً این وزارتخانه بعد از گذشت یک فصل از سال جدید چندان از تحویل گرفتن این سامانه جنجال برانگیز خرسند نیست. از سوی دیگر جدای از حقوق‌های نجومی، مساله دیگری که این روزها در فضای ادارات وجود دارد شکاف درآمدی بین مدیران و کارمندان است که تنها با ایجاد شفافیت است که می‌توان قدمی در راه اصلاح آن برداشت.
انتهای پیام
