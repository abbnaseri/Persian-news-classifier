نوکیا؛ پیروز میدان تحریم‌های آمریکایی علیه هواوی
تحلیلگران معتقدند که در تحریم‌های کاخ سفید علیه شرکت چینی هواوی، ورق تسلط بر بازارهای جهانی برای توسعه زیرساخت‌های مخابراتی و برقراری شبکه 5G به سمت و سوی نوکیا بازخواهد گشت.
به گزارش ایسنا، بعد از تشدید نگرانی‌های امنیتی کاخ سفید علیه هواوی و تلاش دولت ترامپ، ریاست جمهوری ایالات متحده آمریکا برای متقاعد کردن متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی، کمتر از یک ماه پیش بود که با انتشار فهرست جدیدی از سوی واشنگتن، نام هواوی در میان نام شرکت‌های ممنوعه برای تجارت قرائت شد و بدین ترتیب تمامی شرکت‌های آمریکایی و بین‌المللی از هرگونه همکاری و تجارت با این غول تکنولوژی چینی منع شدند.
به دنبال اعمال محدودیت و تحریم‌های جدید آمریکا، بسیاری از کارشناسان و تحلیلگران فعال در حوزه فناوری برآورد و اعلام کردند که سنگ اندازی های ایالات متحده جلوی هواوی موجب خواهد شد سایر اپراتورهای بزرگ جهان که تاکنون از استقبال کمتری نسبت به رقیب چینی خود برخوردار بودند، مجال بیشتری برای فعالیت و همکاری با دولت کشورهای مختلف پیدا کنند.
حالا به تازگی یکی از مقامات ارشد در شرکت فنلاندی نوکیا در مصاحبه و گفتگویی با گزارشگر بلومبرگ خاطرنشان کرده است: ما تا قبل از اعمال محدودیت‌های جدید برای هواوی، تنها یک سوم پروژه‌های مخابراتی و شبکه‌های اینترنتی در جهان را در اختیار داشتیم اما حالا بالغ بر دو سوم پروژه‌های مذکور در دستان ماست.
بر اساس گزارش‌های منتشر شده، دولت کشورهای مختلف تاکنون از آنجایی که همکاری با هواوی صرفه و توجیه اقتصادی بیشتری برای آنها داشته، همواره ترجیح داده‌اند که توسعه زیرساخت‌های لازم برای برقراری شبکه‌های مخابراتی و اینترنتی خود علی‌الخصوص شبکه نسل پنجم اینترنت 5G خود را به دست هواوی بسپارند اما حالا به نظر می‌رسد که ورق به نفع سایر رقبای اروپایی آن یعنی شرکت فنلاندی نوکیا و همچنین اریکسون برگشته و آنها به شدت در تلاشند با در اختیار گرفتن پروژه‌های نیمه‌کاره این شرکت چینی و همچنین عقد قراردادهای جدید با کشورهای مختلف، از فرصت موجود بیشترین و بهترین استفاده را کرده و جای خالی هواوی را بگیرند.
پیش‌تر نیز بسیاری از تحلیلگران برآورد کرده بودند که سه شرکت سامسونگ، نوکیا و اریکسون از تحریم‌های آمریکا علیه هواوی سود و منفعت زیادی عایدشان خواهد شد چراکه هواوی هم اکنون بزرگترین شرکت مخابراتی فعال در توسعه تجهیزات و زیرساخت‌های فناوری شبکه ۵G در جهان به شمار می‌رود و سهم عظیمی از بازارهای جهانی مربوطه را به خود اختصاص داده است. بنابراین در صورتی که این سهم حذف شود، مسلم است که شرکت‌های جایگزین و رقبای آنکه از مهم‌ترین آن‌ها می‌توان به نوکیا، اریکسون و سامسونگ نام برد، فرصت بهتری برای عرض اندام و توسعه فعالیت‌های مخابراتی پیدا خواهند کرد.
به باور این کارشناسان، در این میان شرکت آسیایی و کره‌ای سامسونگ فرصت بهتری در میان سایر رقبای هواوی خواهد داشت که در حوزه فناوری شبکه اینترنت ۵G نیز به موفقیت و دستاوردهای بزرگ و قابل توجهی دست پیدا کند.
ماجرا از اوایل سال ۲۰۱۸ میلادی آغاز شد که دونالد ترامپ، رئیس جمهور آمریکا اعلام کرد که گوشی‌های هوشمند ساخت شرکت‌های چینی نظیر هواوی و زدتی‌ای از شهروندان و مقامات آمریکایی جاسوسی می‌کنند و اطلاعات شخصی و محرمانه بسیاری را تحویل دولت چین می‌دهد که علیه ایالات متحده از آن‌ها استفاده کند.
هواوی که بزرگترین تولیدکننده و توسعه دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ و بسیاری از کشورهای هم پیمانش به شدت تحت فشارهای سیاسی و تجاری قرار گرفته است و بسیاری از این کشورها اعم از آمریکا، کانادا، استرالیا، نیوزلند، ژاپن و برخی از کشورهای اروپایی استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین و نقض حریم خصوصی کاربران، ممنوع اعلام کرده‌اند.
از طرفی دیگر، با توجه به افزایش روزافزون محبوبیت فناوری‌های نوین و گسترش تلاش و فعالیت شرکت‌های مختلف تکنولوژی و اپراتورهای بین‌المللی برای برقراری و توسعه زیرساخت‌های لازم برای فناوری نسل پنجم اینترنت ۵G، می‌توان گفت که یک ماراتن و رقابت تنگاتنگ میان این غول‌های تکنولوژی درگرفته است و هر یک از آن‌ها در تلاشند نخستین اپراتور و شرکت مخابراتی باشند که امکان دسترسی و بهره‌برداری از جدیدترین نسل اینترنت را در اختیار کاربرانشان قرار می‌دهند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
انتهای پیام
