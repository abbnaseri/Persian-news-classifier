 واردات کالاهای اساسی رشد قابل توجهی داشته است
وزیر اقتصاد و دارایی گفت: در سه ماهه ابتدایی امسال در مقایسه با مدت مشابه سال گذشته واردات کالای اساسی رشد قابل توجهی داشته است و حتی در برخی از اقلام شاهد واردات بیش از دو برابری نسبت به مدت مشابه سال گذشته هستیم.
به گزارش ایسنا، فرهاد دژپسند امروز ۲۳ خردادماه در حاشیه بازدید از بندر امام خمینی (ره) در جمع خبرنگاران با اشاره به اینکه امسال سال رونق تولید نامگذاری شده است، اظهار کرد: یکی از مولفه‌هایی که در بحث رونق تولید دارای اهمیت بسیار است، بحث بهبود فضای کسب و کار است.  وی افزود: در اقتصاد ایران حدود ۸۵ درصد از واردات، مربوط به واردات کالاهای سرمایه‌ای، واسطه‌ای و مواد اولیه است و بنابراین تجارت فرامرزی در ایران دارای اهمیت بسیار زیادی است. گاهاً شاید تلقی شود که واردات کالا به رونق تولید آسیب بزند اما با شرایطی که در ایران با توجه به نوع کالاهای وارداتی مواجه هستیم، این مساله به تولید آسیب نمی‌زند.  وزیر اقتصاد و دارایی با بیان اینکه به دلیل تحریم‌ها، بحث تأمین کالای اساسی دارای اهمیت ویژه ای برای ما است، تصریح کرد: مساله تأمین کالای اساسی و اهمیت واردات برخی از کالاها باعث شد تا در بندر امام خمینی حاضر شوم و از نزدیک روند این مسائل را مورد بررسی و ارزیابی قرار دهم.  دژپسند با بیان اینکه بندر امام خمینی (ره) هاب کالای اساسی تلقی می‌شود، عنوان کرد: روند فعالیت‌های این بندر برای کشور بسیار حائز اهمیت است و باید بر روند واردات و تخلیه کالای اساسی از این بندر نظارت و مشکلات حل شود تا شاهد مسأله‌ای در این زمینه نباشیم.  وی ادامه داد: در سه ماهه ابتدایی امسال در مقایسه با مدت مشابه سال گذشته واردات کالای اساسی رشد قابل توجهی داشته است و حتی در برخی از اقلام شاهد واردات بیش از دو برابری نسبت به مدت مشابه سال گذشته هستیم.  وزیر اقتصاد و دارایی گفت: در بندر امام خمینی میزان واردات کالای اساسی در سه ماهه نخست امسال در مقایسه با مدت مشابه سال گذشته، حدود ۷۸ درصد رشد داشته و این مساله بسیار برای ما امید بخش است و اطمینان خاطر خوبی را در بحث تأمین کالای اساسی میان مردم ایجاد می‌کند.  دژپسند ادامه داد: با توجه به شرایطی که در بندر امام خمینی مشاهده کردیم، وضعیت واردات کالا به خوبی در حال انجام است و روند، یک روند رو به رشد است. مسئولان در این بندر در تلاش هستند تا آنچه وارد می‌شود، گرفتار رسوب نشود.  وی با بیان اینکه هر موجودی ای را در بنادر نمی‌توان رسوب تلقی کرد، گفت: رسوب کالا پس از اظهار صورت می‌گیرد. اگر ماندگاری کالا را پس از اظهار به وارد شدن آن، داشته باشیم، یک مساله منفی است. در غیر این صورت نمی‌توان گفت که شاهد رسوب کالا در بنادر هستیم.  وزیر اقتصادی خاطرنشان کرد: کالای اساسی با جان مردم سر و کار دارد و نمی‌توانیم به بحث کنترل کیفی کالای اساسی وارد شده از بنادر بی توجه باشیم. این دقت باید برای سلامت مردم اعمال شود تا شاهد مسأله‌ای خاصی نباشیم.  
 انتهای پیام
