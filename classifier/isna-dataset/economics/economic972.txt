قیمت طلای جهانی بالا رفت
قیمت طلا در معاملات روز سه‌شنبه بازار جهانی تحت تاثیر عقب‌نشینی دلار در آستانه نشست دو روزه بانک مرکزی آمریکا، اندکی بالا رفت.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۲ درصد افزایش یافت و به ۱۳۴۱ دلار و ۳۸ سنت رسید.
در بازار معاملات آتی آمریکا، هر اونس طلا ۰.۲ درصد رشد کرد و به ۱۳۴۵ دلار و ۲۰ سنت رسید.
به گفته هلن لو، تحلیل‌گر شرکت آرگونات سکیوریتیز، فضای کلی در بازار طلا مثبت است و انتظاراتی برای کاهش نرخ‌های بهره از سوی بانک مرزی آمریکا وجود دارد که ارزش دلار را ضعیف کرده و عامل اصلی رشد قیمت طلا بوده است. با این حال وی خاطرنشان کرد در سطح فعلی ممکن است قیمت طلا اندکی نوسان داشته باشد، زیرا نظرات مختلفی درباره کاهش نرخ‌های بهره وجود دارد و برخی از سرمایه‌گذاران در آستانه تصمیم بانک مرکزی آمریکا محتاط هستند.
شاخص دلار در برابر سبدی از ارزهای بزرگ روز سه‌شنبه ۰.۱ درصد افت کرد و طلا را برای خریداران غیرآمریکایی ارزان‌تر ساخت. دلار از افت چشمگیر شاخص تجاری بانک فدرال رزرو نیویورک در ماه جاری تضعیف شد.
بانک فدرال نیویورک روز دوشنبه اعلام کرده بود شاخص رشد تجاری در ایالت نیویورک ماه جاری افت کم‌سابقه‌ای را تجربه کرده و به پایین‌ترین حد در بیش از دو سال و نیم گذشته رسیده که انقباض یکباره فعالیت منطقه‌ای را نشان می‌دهد.
بر اساس گزارش رویترز، نشست سیاست‌گذاری دو روزه بانک مرکزی آمریکا روز سه‌شنبه آغاز می‌شود و بعد از ظهر روز چهارشنبه با انتشار بیانیه‌ای به پایان می‌رسد. بازارها روی دو کاهش ۲۵ واحدی نرخ‌های بهره تا پایان امسال حساب باز کرده‌اند. چنین برآوردی برخلاف پیش‌بینی مقامات بانک مرکزی آمریکا است که در مارس انتظار داشتند اقدام بعدی افزایش نرخ‌های بهره باشد.
انتظارات برای کاهش نرخ‌های بهره در پی تشدید تنش‌های تجاری آمریکا و چین و نشانه‌های کندی رشد اقتصاد آمریکا به تدریج افزایش پیدا کرده است. تمامی این عوامل جذابیت طلا را بالا برده و بهای این فلز ارزشمند از رکورد پایین ۱۲۶۵ دلار و ۸۵ سنت که در اوایل ماه مه به آن سقوط کرده بود، حدود شش درصد رشد کرده است.
وانگ تائو، تحلیلگر فنی رویترز، پیش‌بینی کرد: هر اونس طلا برای تحویل فوری ممکن است حمایت در سطح ۱۳۳۷ دلار را شکسته و تا مرز ۱۳۲۴ دلار که سطح حمایتی بعدی به شمار می‌رود، سقوط کند.
در بازار سایر فلزات ارزشمند، هر اونس نقره برای تحویل فوری ۰.۱ درصد کاهش یافت و به ۱۴ دلار و ۸۴ سنت رسید. هر اونس پالادیم برای تحویل فوری ۰.۵ درصد افزایش یافت و به ۱۴۵۷ دلار و ۷۵ سنت رسید. هر اونس پلاتین برای تحویل فوری ۰.۱ درصد کاهش یافت و به ۷۹۱ دلار و ۵۹ سنت رسید.
انتهای پیام
