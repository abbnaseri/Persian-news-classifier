فریب دروغ‌های وسوسه‌انگیز را نخورید!
برخی کاربران فضای مجازی قربانی روشی از کلاهبرداری شده و با از دست دادن مبالغ بسیار، متضرر شده‌اند؛ شیوه‌ای که سودجویان در آن، قربانیان را متقاعد می‌کنند در سایت آن‌ها سرمایه‌گذاری کنند.
به گزارش ایسنا، شاید خبر داشته باشید این روزها شیوه‌های مختلفی از کلاهبرداری به روش‌های اینترنتی انجام می‌شود؛ یکی از این روش‌ها که متأسفانه خیلی از کاربران داخل ایران هم قربانی آن شده‌اند، کلاهبرداری به روش پانزی است.
با توجه به پیام‌ها، صحبت‌ها و شواهدی که از هم‌وطنان مشاهده شده است؛ قربانیان این روش از کلاهبرداری مبالغ زیادی را از دست دادند و متضرر شده‌اند، شیوه‌ای که افراد سود جو در این روش از کلاهبرداری مورد استفاده می‌کنند، اینگونه است که قربانیان را متقاعد می‌کنند در سایت آن‌ها سرمایه گذاری کنند. این افراد سودجو به قربانیان وعده دریافت سود زیادی در ابتدای سرمایه‌گذاری می‌دهند و حتی آن سود را در ابتدا پرداخت می‌کنند، در واقع این سایت‌ها هیچ خدماتی را انجام نمی‌دهند و با دریافت سرمایه از کاربران فعالیت می‌کنند.
به این صورت که شما با سرمایه گذاری اولیه باید تعدادی از دوستان و آشنایان خودتان را به این مجموعه معرفی کنید و در قبال این معرفی به شما سود پرداخت می‌شود؛ پرداخت این سود، ماهیانه و منظم نیستند و شما برای دریافت سود بیشتر باید افراد بیشتری را دعوت کنید.
درباره روش عملکرد صاحبان این سایت‌ها علی اصغر زارعی - مدرس دانشگاه - در گفت‌وگو با ایسنا، اینگونه توضیح می‌دهند: در اصل گردانندگان این سایت‌ها خودشان هیچ سرمایه گذاری نکردند. این سرمایه کاربران است که در دست آن‌هاست و در قبال معرفی تعداد زیادی از افراد توسط کاربران و سرمایه گذاران همان مبلغی که به گردانندگان سایت‌ها ارسال می‌شود، بخش کوچک آن به عنوان سود به قربانیان پرداخت می‌کنند. به این شکل سرمایه‌گذار، یا قربانی بیش‌تر تشویق می‌شود تا مبلغ سرمایه‌گذاری کرده را افزایش دهد و افراد بیش‌تری را دعوت و تشویق کند که سرمایه گذاری کنند تا بتوانند سود بیش‌تری دریافت کند.
وابستگی کلاهبرداران به قربانیان جدید
به گفته این کارشناس، در این روش کلاهبرداران وابسته به قربانیان جدید هستند تا بتوانند پول بیشتری جمع کنند و در نهایت هم توسط پلیس دستگیر می‌شوند یا بعد از جمع کردن پول هنگفتی پا به فرار می‌گذارند. اخیراً سایتی کشف شد که میلیاردها تومان پول و سرمایه کاربران ایرانی و خارجی‌شان را به همین روش کلاهبرداری به جیب زدند و صاحبانشان هم فرار کردند.
وی تصریح کرد: جالب است بدانید اسم این طرح از شخص به نام Richard Ponzi گرفته شده که در سال ۱۹۲۰ برای اولین بار با قرض گرفتن از یک صرافی معتبر کار خودش را شروع کرد و در مدت کوتاهی به یکی از ثروتمندترین‌های آمریکا تبدیل شد.
این کارشناس به کاربران توصیه کرده که هرگز فریب اینگونه کسب و کارهای اینترنتی را نخورند و بدون این‌که شناختی از آن شرکت‌ها و صاحبانشان داشته باشند، پول و سرمایه خود را با وعده چند برابر شدن و دریافت سود زیاد از دست ندهند. اخیراً در خیلی از کانال‌های تلگرامی و صفحات اینستاگرام و سایت‌ها شاهد تبلیغات برای سرمایه گذاری در این نوع شرکت‌ها و سایت‌ها هستیم و باید هوشیار بوده و فریب این دروغ‌های وسوسه‌انگیز را نخورند.
انتهای پیام
