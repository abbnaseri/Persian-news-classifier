حباب سکه کوچک‌تر از گذشته
یک کارشناس بازار طلا و سکه با بیان اینکه کاهش ارزش ارز در بازار داخلی، حباب منفی برای طلای داخلی به همراه داشته است گفت: در هفته گذشته میزان تقاضا به شدت کاهش یافت و این موضوع تخلیه حباب سکه را رقم زد.
محمدرضا کشتی آرای در گفت‌وگو با ایسنا، در رابطه با وضعیت یک هفته اخیر بازار طلا و سکه گفت: طی یک هفته اخیر قیمت اونس جهانی در روز دوشنبه رشد قابل توجهی داشت و با افزایش ۳۰ دلاری به ۱۴۳۷ دلار رسید.
این کارشناس بازار طلا و سکه ادامه داد: اما این رشد قیمت اونس جهانی پایدار نبود و ارزش اونس طی هفته به محدوده ۱۴۰۵ تا ۱۴۱۰ دلار رسید.
وی بیان کرد: قیمت طلا و سکه در این مدت با توجه به کاهش قیمت دلار در بازار داخلی روند نزولی به خود گرفته و این موضوع با کاهش سطح تقاضا همراه بود.
کشتی آرای خاطرنشان کرد: افت سطح تقاضا طی هفته گذشته به حدی بود که میزان عرضه بیش از تقاضا بود و این موضوع تخلیه حباب سکه را به دنبال داشت.
این کارشناس بازار طلا و سکه ادامه داد: نکته قابل توجه در هفته گذشته آن بود که قیمت طلا با حباب منفی همراه بود و به نسبت نرخ جهانی رشد نداشت.
وی با اشاره به حباب ۳۴۰ هزار تومانی سکه گفت: کاهش حباب سکه در هفته آینده ادامه خواهد داشت و این در حالی است که سکه‌های ثبت نامی بانک مرکزی در حال تزریق به بازار است.
کشتی آرای گفت: هر قطعه سکه تمام طرح قدیم ۴ میلیون و ۴۱۰ هزار، تمام طرح جدید ۴ میلیون و ۶۲۰ هزار، نیم سکه ۲ میلیون ۳۷۰ هزار، ربع سکه ۱ میلیون و ۵۷۰ هزار، سکه یک گرمی ۱ میلیون و ۱۰ هزار، هر مثقال طلای خام ۱۷ عیار ۱ میلیون و ۸۸۹ هزار و هر گرم طلای خام ۱۸ عیار ۴۳۶ هزار تومان ارزش گذاری شده است.
انتهای پیام
