 ۳ مشکل اصلی بخش صنعت
 نایب رئیس خانه صنعت، معدن و تجارت ایران گفت: مالیات بر ارزش افزوده، بخشنامه‌ها و وجوهی که سازمان تأمین اجتماعی دریافت می‌کند، از مشکلات بخش صنعت کشور است.
به گزارش ایسنا به نقل از وزارت صنعت، معدن و تجارت، حسن حسینی اظهار کرد: مشکل صنعت کشور فقط نقدینگی نیست و شاید مشکل نقدینگی در استان‌هایی همچون خراسان رضوی در مرتبه دوم، سوم یا چهارم قرار بگیرد.
وی گفت: مشکل بخش صنعت غیر از نقدینگی، سه مشکل اصلی دیگر از جمله مالیات بر ارزش افزوده را هم شامل می‌شود که باید دستگاه‌های ذیربط در رفع آن تلاش کنند.
حسینی به بحث تحریم‌ها اشاره کرد و گفت: مشکل تحریم‌ها جدی است و با وجود آنکه سه ماه از سال رونق تولید سپری می‌شود اما باید حرکت جدی‌تری در این زمینه آغاز شود.
وی افزود: برای رونق تولید باید برنامه‌ریزی کرد زیرا تولید در یک پروسه و فرآیند معینی حاصل می‌شود و براساس این فرآیند باید تولید شکل بگیرد و در غیر این صورت نمی‌توان منتظر موفقیت زیادی در این زمینه بود.
حسینی دیوان‌سالاری را از دیگر مسائل بخش صنعت ذکر کرد و گفت: برای رونق تولید باید اختیار کافی به استان‌ها داد تا آن‌ها در این زمینه مستقل عمل کنند.
وی تصریح کرد: در بخش صنعت استان‌ها برای انجام خیلی از فعالیت‌ها به موافقت مرکز و تهران نیازمند هستند و این می‌تواند روند انجام فعالیت‌ها را با دشواری روبرو کند.
نایب رئیس خانه صنعت، معدن و تجارت ایران گفت: برای مثال مسائل تولیدکنندگان و صادرکنندگان استان‌های گلستان، مازندران، گیلان، تهران و سیستان و بلوچستان با هم تفاوت دارد و نمی‌توان با یک دستورالعمل نسبت به رفع مشکلات آن‌ها اقدام کرد.
وی افزود: باید در این زمینه به استان‌ها اختیار کافی داد و بحث تفویض اختیار به استان‌ها مورد توجه قرار گیرد تا استان‌ها خود تصمیم بگیرند و به طور مستقل عمل کنند.
حسینی تصریح کرد: بخش صنعت به بانک و بهره‌های یارانه‌ای وابسته است و باید با دستیابی به خودکفایی، بخش تولید را به طور جدی تقویت کرد.
انتهای پیام
