افزایش وام خرید خانه منتفی شد!
طرح بانک مسکن برای تعیین سقف تسهیلات خرید مسکن بسته به توانایی بازپرداخت افراد، قرار بود در شورای پول و اعتبار مطرح شود، اما وزیر راه و شهرسازی گفته که سقف وام خرید مسکن افزایش نخواهد یافت.
به گزارش ایسنا، با توجه به افزایش قیمت مسکن در سال گذشته و کاهش قدرت خرید مردم، چندی پیش بانک مسکن از ارائه طرحی به شورای پول و اعتبار برای افزایش سقف تسهیلات خرید مسکن بسته به توانایی بازپرداخت افراد مختلف خبر داد که گفته می‌شد این طرح منتظر تأیید شورای پول و اعتبار است و در صورت تأیید، نهایی می‌شود.
در حال حاضر همه متقاضیان دهک‌های سه تا هفت درآمدی که گروه هدف بانک مسکن برای پرداخت تسهیلات مسکن هستند، از سقف ۸۰ میلیون تومانی وام استفاده می‌کنند. اما بانک مسکن پیشنهاد داده بود که بر اساس قدرت خرید و توان بازپرداخت افراد، سقف‌های تسهیلاتی به صورت متغیر تعیین شود و افراد بر اساس قدرت خرید و بازپرداخت اقساط خود بتوانند از تسهیلات متناسب با شرایط خود استفاده کند.
مدیرعامل بانک مسکن گفته بود که اجرایی شدن این پیشنهاد، نیازمند مصوبه شورای پول و اعتبار است.
این در حالی است که با گذشت حدود دو ماه از این ماجرا، محمد اسلامی - وزیر راه و شهرسازی - صراحتاً اعلام کرده که مبلغ وام خرید مسکن افزایش نمی‌یابد، چراکه اعتقادی به افزایش مبلغ وام خرید مسکن ندارد.
وی امروز با حضور در یک برنامه تلویزیونی، درباره افزایش قیمت مسکن، گفت: بررسی‌ها نشان می‌دهد تحولات در بخش مسکن و التهابات قیمتی هیچ تناسبی با تقاضای مسکن ندارد، بلکه نوسانات ارزی سبب شده مردم کالای خود را به قیمت ارز، تجدید ارزیابی کنند که عمدتاً برای حفظ ارزش دارایی‌های خود آن را به ملک تبدیل کرده‌اند و همین موضوع، سبب افزایش قیمت مسکن شده است.
طبق اعلام وزیر راه و شهرسازی، قرار نیست وام مسکن افزایش یابد. بلکه مسئولان به وام عرضه مسکن معتقد هستند تا زمین را در اختیار سازنده بگذارند و بانک نیز ۸۰ درصد رقم سرمایه‌گذاری سازنده را به صورت تسهیلات پرداخت کند و زمانی که توانست واحد خود را به فروش برساند، این وام به خریدار منتقل خواهد شد.
به این ترتیب، به نظر می‌رسد که فعلاً برنامه‌ای برای افزایش مبلغ تسهیلات خرید مسکن وجود ندارد و ممکن است شورای پول و اعتبار نیز با آن موافقت نکرده باشد.
با این حال بانک مسکن طرح دیگری را برای کاهش قیمت ساخت مسکن از طریق ایجاد یک زنجیره اعتباری تأمین مصالح مورد نیاز این بخش در دست اجرا دارد که رحیمی انارکی، مدیرعامل بانک مسکن در سال گذشته اجرایی شدن این موضوع را تا پایان شهریور ماه سال جاری اعلام کرده بود، اما به نظر می‌رسد که هنوز اقدام جدی مشخصی در این باره صورت نگرفته است.
به گفته وی، قرار است با اجرای این طرح قیمت تمام شده ساخت مسکن تا ۳۰ درصد کاهش یابد، اما باید دید که در شرایط فعلی، این بانک موفق به اجرای صحیح این طرح خواهد بود؟
انتهای پیام
