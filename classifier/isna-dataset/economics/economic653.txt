قیمت طلای جهانی رکورد جدیدی زد
قیمت طلا در معاملات روز سه‌شنبه بازار جهانی تحت تأثیر چشم‌انداز تسهیل سیاست پولی بانک مرکزی آمریکا و افت ارزش دلار بیش از یک درصد جهش یافت و به بالاترین رکورد خود در شش سال اخیر رسید.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۱.۲ درصد افزایش یافت و به ۱۴۳۵ دلار و ۴۵ سنت رسید. بهای معاملات این بازار در ساعت اولیه تا مرز ۱۴۳۸ دلار و ۶۳ سنت پیش رفته بود که بالاترین قیمت از ۱۴ ماه مه سال ۲۰۱۳ بود. طلا به سوی ششمین افزایش روزانه متوالی پیش می‌رود.
در بازار معاملات آتی آمریکا، هر اونس طلا ۱.۶ درصد افزایش یافت و به ۱۴۴۰ دلار و ۲۰ سنت رسید. به گفته مایکل مک کارتی، استراتژیست ارشد بازار در شرکت "سی ام سی مارکتس، احتمال کاهش نرخ‌های بهره، ضعیف شدن ارزش دلار آمریکا و تنش‌ها در خاورمیانه فضای ایده‌آلی برای افزایش قیمت طلا فراهم کرده است.
جذابیت طلا با ضعیف شدن ارزش دلار که روز سه‌شنبه به پایین‌ترین حد در سه ماه اخیر سقوط کرد، تقویت شد. بانک مرکزی آمریکا تحت تأثیر نگرانی‌ها نسبت به پیامدهای جنگ تجاری ممکن است پیش از پایان سال نرخ‌های بهره را کاهش دهد و بالا رفتن انتظارات بازار در خصوص تسهیل سیاست پولی آمریکا، دلار را با فشارهای کاهشی روبه‌رو کرده است.
موجودی طلای "اس پی دی آی گلد تراست" که بزرگترین صندوق سرمایه گذاری تحت پشتوانه طلا در جهان است، پس از این که روز جمعه شاهد بزرگترین رشد درصدی خود در حدود ۱۱ سال گذشته بود، روز دوشنبه نیز ۰.۳۷ درصد افزایش یافت.
بر اساس گزارش رویترز، در این بین سرمایه گذاران منتظر دیدار رؤسای جمهور آمریکا و چین در حاشیه دیدار سران گروه ۲۰ در ژاپن هستند که فعلاً در جنگ تجاری خود آتش‌بس داده‌اند.
آلفون سو اسپارزا ، تحلیلگر ارشد بازار در شرکت OANDA در یادداشتی نوشت: رویداد مهم هفته جاری دیدار میان ترامپ و همتای چینی وی خواهد بود که ممکن است در صورت مثبت بودن، این دیدار به توقف روند صعودی طلا منجر شود، اما از سوی دیگر اگر دولت ترامپ رویکرد خصمانه‌ای در پیش گیرد قیمت طلا با افزایش تقاضای سرمایه‌گذاران برای دارایی مطمئن، افزایش بیشتری پیدا خواهد کرد.
به گفته وانگ تائو، تحلیلگر فنی رویترز، هر اونس طلا برای تحویل فوری در سطح ۱۴۳۹ دلار با مقاومت روبه‌روست و اگر این قیمت شکسته شود طلا می‌تواند تا مرز ۱۴۶۱ دلار پیش‌روی کند.
در بازار سایر فلزات ارزشمند، هر اونس نقره برای تحویل فوری ۰.۳ درصد افزایش یافت و به ۱۵ دلار و ۴۷ سنت رسید هر اونس پلاتین برای تحویل فوری ۰.۳ درصد افزایش یافت و ۸۱۲ دلار معامله شد. هر اونس پالادیم برای تحویل فوری با ۰.۲ درصد افزایش، در ۱۵۳۷ دلار و ۷۵ سنت ایستاد.
 انتهای پیام
