اقتصاد انگلیس کوچک شد
رشد اقتصادی انگلیس به دلیل مشکلات حاد بخش خودروسازی منفی شد.
به گزارش ایسنا به نقل از گاردین، مرکز آمار انگلیس اعلام کرد اقتصاد انگلیس در ماه آوریل ۰.۴ درصد کوچک‌تر شده است که مهم‌ترین دلیل آن، خروج بسیاری از شرکت‌ها و تعطیلی کارخانه‌های خودروسازی خارجی در انگلیس به دلیل نگرانی از خروج بدون توافق این کشور از اتحادیه اروپا بوده است.
از زمان استعفای ترزا می، نخست وزیر سابق انگلیس که طرفدار خروج همراه توافق از اتحادیه اروپا بود، موج جدیدی از نگرانی‌ها در بین سرمایه گذاران خارجی انگلیسی ایجاد شده است.
این افراد نگرانند که فعالیت‌های تولیدی به دنبال خروج از بازار واحد اروپایی با اخلال در تأمین مواد اولیه مواجه شود. رشد اقتصادی منفی ماه آوریل که بدترین عملکرد ماهانه اقتصاد این کشور از مارس ۲۰۱۶ محسوب می‌شود بیش از همه تحت تأثیر کاهش شدید فعالیت کارخانه‌های خودروسازی در این کشور قرار گرفته است. راب کنت اسمیت، مدیر بخش تولید ناخالص داخلی در مرکز آمار انگلیس گفت نگرانی‌ها از چگونگی خروج انگلیس از اتحادیه اروپا و کاهش شدید تولیدات کارخانه‌های خودروسازی این کشور به ضعف گسترده در بخش تولید منجر شده است.
رشد بخش تولید در ماه آوریل منفی ۳.۹ درصد بوده است که در این بین تولید خودرو ۲۴ درصد کاهش داشته است. مشکل در تأمین قطعه و کاهش تقاضای واردات از جانب چین که یکی از بزرگ‌ترین بازارهای خودروهای انگلیسی است از جمله دلایل اصلی این مشکل عنوان شده است. متوسط نرخ رشد ماهانه انگلیس در بازه زمانی ۱۹۹۷ تا ۲۰۱۹ معادل ۰.۴۹ درصد بوده است که کمترین آنها مربوط به رشد منفی ۲.۱ درصدی ژانویه ۲۰۰۹ و بیشترین آنها مربوط به رشد ۱.۹ درصدی سپتامبر ۱۹۹۹ بوده است.
انتهای پیام
