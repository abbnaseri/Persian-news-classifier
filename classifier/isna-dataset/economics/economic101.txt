عینک آفتابی را در گروه کالاهای لوکس قرار داده‌اند!
رئیس اتحادیه سازندگان و فروشندگان عینک تهران با بیان این‌که سرانه مصرف عینک آفتابی در ایران به ازای هر سه نفر یک عینک است، اظهار کرد: متأسفانه عینک آفتابی که جزو کالاهای سلامت‌محور است را در گروه کالاهای لوکس قرار داده‌اند.

حمید ثابت‌قدم در گفت‌وگو با ایسنا، در رابطه با بازار عینک طبی و آفتابی گفت: با وجود آنکه قیمت ارز در یک سال اخیر رشد قابل توجهی به ثبت رسانده و واردات عینک آفتابی با ممنوعیت روبه‌رو است، قیمت کالاهای عرضه شده نسبت به گذشته آنچنان تغییری نکرده و عموم فروشندگان محصولات گذشته را با قیمت قدیم عرضه می‌کنند.
رئیس اتحادیه سازندگان و فروشندگان عینک تهران، اظهار کرد: متأسفانه عینک آفتابی که جزو دسته کالاهای سلامت‌محور است در اولویت چهارم قرار گرفته و ثبت سفارش برای آن انجام نمی‌شود و در کنار آن عینک طبی نیز در اولویت سه قرار گرفته که ثبت سفارش برای آن انجام می‌شود، اما ارز ۴۲۰۰ تومانی و ارز نیمایی به آن تعلق نگرفته است.
وی خاطرنشان کرد: برخی از لابرآتوارها توانسته‌اند ارز نیمایی و ۴۲۰۰ تومانی دریافت کنند که این تنها برای تأمین مواد اولیه بوده است و به فرم عینک، ارز دولتی یا نیمایی تعلق نمی‌گیرد.
ثابت‌قدم اظهار کرد: استفاده از عینک آفتابی جزو ملزومات برای حفظ سلامتی چشم است و جای سوال دارد که چرا این کالا در زمره کالاهای لوکس قرار گرفته است.
رئیس اتحادیه سازندگان و فروشندگان عینک تهران با بیان این‌که سرانه مصرف عینک آفتابی در ایران به ازای هر سه نفر یک عینک است، یادآور شد: در پی کاهش قدرت خرید مردم حجم فعالیت دست‌فروشان عینک افزایش یافته و متأسفانه احتمال آسیب رسیدن به چشم افراد از طریق خرید عینک‌های دست‌فروشان و عینک‌های غیراستاندارد، به شدت افزایش یافته است.
وی تاکید کرد: متأسفانه برخی افراد آنچنان به سلامت چشم خود اهمیت نمی‌دهند و هزینه‌های پیشگیری و سلامت چشم را به دیگر اولویت‌های زندگی تخصیص داده‌اند.
انتهای پیام
