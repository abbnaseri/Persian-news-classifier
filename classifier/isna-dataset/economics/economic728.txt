عرضه ۶۰ هزار خودرو در کمتر از ۲ ماه آینده


قائم مقام مدیرعامل ایران خودرو از برنامه تجاری‌سازی و عرضه حدود ۶۰ هزار دستگاه خودرو ظرف کمتر از دو ماه آینده خبر داد و گفت: با افزایش عرضه، قیمت در بازار به شرایط واقعی نزدیک خواهد شد.


به گزارش ایسنا به نقل از گروه صنعتی ایران‌خودرو، مدیران ایران خودرو در حوزه بازاریابی و فروش با مدیرکل دفتر بازرسی، ارزیابی عملکرد و پاسخگویی به شکایات وزارت صنعت، معدن و تجارت (صمت) دیدار کردند.
در این دیدار مدیرکل دفتر بازرسی وزارت صنعت، معدن و تجارت گفت: به دنبال ایجاد رونق در تولید، ارتقای ساخت داخل و خودکفایی هستیم.
اکبر صادقی افزود: تلاش می‌کنیم تا با تصمیمات شایسته به رونق تولید کمک کنیم. خودروسازان نیز باید مشکلات خود را ارائه کنند تا همه مسئولان در جریان مشکلات و محدودیت‌های صنعت خودرو کشور قرار گیرند.
وی اظهار کرد: در بازدیدی که از پارکینگ‌های شرکت ایران خودرو داشتیم، خودروهای متعددی به صورت تصادفی انتخاب و مورد بازرسی قرار گرفت و هیچ‌گونه تخلفی مبنی بر احتکار خودرو از سوی خودروساز مشاهده نشد.
همچنین قائم مقام مدیرعامل در بازاریابی، فروش و امور مشتریان ایران خودرو نیز در این جلسه با بیان اینکه تمهیدات مختلفی برای تنظیم و تعدیل بازار انجام شده است، گفت: علی رغم تمام مشکلات، برای اجرای تعهدات معوق با کمترین تأخیر، برنامه‌ریزی‌های گسترده‌ای انجام داده‌ایم و تمام تلاشمان را در جهت دستیابی به این هدف به کار می‌بندیم.
مصطفی خان کرمی افزود: در سال گذشته پرداخت تسهیلات ۴۰۰۰ میلیاردی به شبکه قطعه‌سازان سبب رونق در خطوط تولید قطعه سازان و بهبود شرایط تولید شد.
طبق اعلام ایران خودرو، وی تاکید کرد: با در نظر گرفتن ظرفیت تولید امسال، تمامی خودروهای معوق را تحویل مشتریان خواهیم داد و نگرانی در این زمینه وجود ندارد.
قائم مقام مدیرعامل در بازاریابی، فروش و امور مشتریان ایران خودرو همچنین کاهش تولید ناقص، تکمیل خودروهای ناقص کف پارکینگ و افزایش عرضه به بازار را سه رویکرد جدید ایران خودرو عنوان کرد و گفت: به جای تولید بیشتر خودروهای ناقص و خواب سرمایه در کف پارکینگ‌ها، در عمل با تجاری سازی خودروهای ناقص، روزانه تحویل را به میانگین حدود ۱۵۰۰ دستگاه رسانده‌ایم.
وی تصریح کرد: بازار با افزایش عرضه منجر به تحویل (نه تولید مکانیکی و ناقص بیشتر) به شرایط متعادل حرکت می‌کند.
خان کرمی ضمن تشریح برنامه تکمیل و عرضه خودروهای ناقص کف کارخانه گفت: فروش اعتباری نیز از دیگر روش‌هایی است که به تازگی صرفاً برای تنظیم بازار و نه جذب نقدینگی به اجرا گذاشته‌ایم. فروش اعتباری هرچند گردش مالی را کاهش می‌دهد، اما در جهت تعادل بازار مؤثر خواهد بود.
انتهای پیام
