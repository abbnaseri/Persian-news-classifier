انتقاد از عدم واگذاری‌ها به بخش تعاون 
برگزاری یکصد و هشتمین اجلاس سازمان جهانی کار،حمایت از تشکیل و توسعه تعاونی‌های دانش بنیان و  انتقاد از عدم واگذاری‌ها به بخش تعاون از مهمترین خبرهای این هفته حوزه کار و تعاون بود.
به گزارش ایسنا، وزیر تعاون، کار و رفاه اجتماعی این هفته عازم ژنو شد تا در یکصد و هشتمین اجلاس سازمان جهانی کار حضور یابد. در این اجلاس که با یکصدمین سالگرد تأسیس سازمان بین‌المللی کار مصادف شده ۷۵۰۰ نفر از نمایندگان دولت‌ها و سازمان‌های کارگری و کارفرمایی از سراسر جهان شرکت کرده‌اند. موضوعات مهمی که در این اجلاس مورد توجه و بحث قرار خواهد گرفت، تبیین تحولات آینده کار، گسترش حمایت‌های اجتماعی، گزارش سال ۲۰۱۹ بانک جهانی و توصیه این بانک به دولت‌ها جهت سرمایه‌گذاری در مهارت‌های جدید و افزایش درآمدها است.
دیدار با وزیران کار جنبش عدم تعهد، وزیران کار آسیا و اقیانوسیه و وزیران کشورهای عراق، بلغارستان، آذربایجان و سوریه از جمله برنامه‌های جانبی پیش‌بینی شده در سفر وزیر کار به اجلاس جهانی کار است.
حل تغییرات جهان کار با مشارکت همه‌جانبه
محمد شریعتمداری در سخنرانی خود در مجمع عمومی سازمان جهانی کار همکاری بیشتر دولت‌ها برای دستیابی به آینده‌ای روشن را خواستار شد و بر لزوم حل و فصل تغییرات جهان کار با مشارکت و تقویت همه‌جانبه تاکید کرد.
وی تحریم‌های یکجانبه و غیرقانونی را در تضاد با اهداف متعالی سازمان بین‌المللی کار و مانع تحقق عدالت اجتماعی و کار شایسته دانست و گفت: تحمیل تحریم‌های یکجانبه و غیرقانونی بر ایران موجب لطمه به زندگی مردم به ویژه معیشت کارگران و فعالیت اقتصادی کارفرمایان شده است اما این تحریم‌ها نه تنها عزم و اراده برای گسترش رفاه اجتماعی، ارتقای کار شایسته و توسعه پایدار را تضعیف نکرده بلکه موجب غلبه ملت و دولت جمهوری اسلامی ایران بر همه بدخواهی‌ها شده است.
تشکیل و توسعه شرکت‌های تعاونی دانش بنیان و تجاری سازی آنها
در هفته‌ای که گذشت معاون وزیر تعاون از اختصاص تسهیلات و صدور ضمانت‌نامه‌های لازم برای تعاونی‌های دانش بنیان خبر داد و گفت: بر اساس تفاهم نامه‌ای که اخیراً به امضا رسیده حمایت‌های لازم از تشکیل و توسعه شرکت‌های تعاونی دانش بنیان و تجاری سازی آنها صورت می‌گیرد.
وی گفت: جذب سرمایه‌های خرد مردمی کمک به ارزش افزوده بیشتر برای تعاونی‌ها است و ما برای بهره‌مندی تعاونی‌های دانش بنیان از تسهیلات ضمانت‌نامه‌های لازم را صادر کرده‌ایم.
کبیری، با اشاره به اشتغالزایی تعاونی‌ها و کاهش نرخ بیکاری، حفظ اشتغال موجود را از ضرورت‌های جامعه برشمرد و ارزش افزوده بالا و هزینه پایین اشتغال را از ویژگی‌های مهم تعاونی‌های دانش بنیان ذکر کرد.
نایب رئیس اتاق تعاون ایران در هفته‌ای که گذشت با تاکید بر ظرفیت‌های بالای بخش تعاون از اینکه نامی از تعاونی‌ها و مشارکت آنها در برنامه‌های اقتصادی برده نمی‌شود، انتقاد کرد.
وی گفت: با وجود آنکه شبکه تعاونی‌ها در جریان توزیع گوشت و مرغ شب عید و توزیع بی واسطه اقلام مورد نیاز مردم، نقش آفرینی بسزایی داشتند ولی متأسفانه هیچ نامی از آنها در اخبار و رسانه‌ها برده نمی‌شود.
انتقاد از عدم واگذاری‌ها دولتی به بخش تعاون
اسماعیل خلیل‌زاده درباره واگذاری‌ها به بخش تعاون، گفت: قرار بود ۳۰ درصد از درآمدهای حاصل از واگذاری‌ها به بخش تعاون اختصاص یابد ولی با وجود صراحت و تاکید قانون، تاکنون شرکت‌های بسیار کمی واگذار شده‌اند و ما مشکلاتی در این زمینه داشتیم که ظرف چند هفته آینده در این زمینه اطلاع رسانی خواهیم کرد.
نایب رئیس اتاق تعاون ایران همچنین اعلام کرد که اعتماد صددرصدی به واگذاری برخی شرکت‌های شستا به بخش تعاون ندارد چون نامه نگاری‌هایی که در این زمینه صورت گرفته به نتیجه نرسیده و شرکت‌های شستا تمایلی به افتتاح حساب و سرمایه‌گذاری در بانک توسعه تعاون نشان نداده‌اند.
انتهای پیام
