نابسمانی در بازار مواد اولیه مبلمان
رئیس اتحادیه تولیدکنندگان و صادرکنندگان مبلمان ایران، تامین مواد اولیه و برگزاری نمایشگاه‌ها را دو مشکل کلیدی صنعت مبلمان اعلام کرد.
حسن احمدیان در گفتگو با ایسنا، اظهار کرد: ممنوعیت واردات برخی از مواد اولیه مانند ام دی اف روکش دار و برخی از یراق آلات تولید کنندگان را دچار مشکل کرده است؛ چرا که برای مثال بالغ بر ۸۰ درصد یراق‌آلات وارداتی هستند.
رئیس اتحادیه تولیدکنندگان و صادرکنندگان مبلمان ایران با بیان اینکه در این زمینه به وزارت صنعت معدن و تجارت اطلاع رسانی شده است، تصریح کرد: از طرف دیگر نوسانات نرخ ارز و مشکلاتی که در زمینه ثبت سفارش وجود دارد باعث شده که واردکنندگان مواد اولیه این بخش تجارت خود را متوقف کنند یا با نگرانی واردات را انجام دهند.
وی افزود: از طرف دیگر برخی از تأمین کنندگان مواد اولیه به دلیل نوسانات نرخ ارز از فروش محصولاتی که از قبل تهیه کرده بودند، خودداری می‌کنند.
احمدیان با اشاره به نابسامانی در بازار مواد اولیه مبلمان، تصریح کرد: در مواردی بالا بودن یا پایین بودن نرخ ارز باعث شده واردات مواد اولیه برای برخی تجار توجیه اقتصادی نداشته باشد.
برگزاری نمایشگاه مبل باید به تشکل‌های مربوطه واگذار شود
رئیس اتحادیه تولیدکنندگان و صادرکنندگان مبلمان ایران، برگزاری نمایشگاه‌های مبلمان را نابسامان توصیف کرد و گفت: ورود دولت در این زمینه نیز به صورت نادرست اتفاق افتاده است، چرا که دولت می‌خواهد خودش در این زمینه تصمیم‌گیری کند.
وی با تاکید بر اینکه برگزاری نمایشگاه مبل باید به تشکل‌های مربوطه واگذار شود، اظهار کرد: نمایشگاه‌هایی که به موازات نمایشگاه بین‌المللی در سطح شهر برگزار می‌شود بدون هماهنگی بوده و تمام تولیدکنندگان را با مشکل مواجه کرده است.
احمدیان با اشاره به اینکه طی سال‌های قبل نمایشگاه بین‌المللی مبل تهران از سوی اتحادیه تولید کنندگان و صادر کنندگان مبلمان ایران با رویکرد توسعه صادرات، شنیدن صدای مشتری و ارتباط با تجار خارجی برگزار می‌شد، تصریح کرد: سال گذشته مجوز برگزاری نمایشگاه مبل به یک مجری که در صنعت مبلمان فعالیتی ندارد داده شد و این موضوع برنامه‌ها، اهداف و عملکرد اتحادیه را زیر سوال برد و برنامه‌های صادراتی اتحادیه برای افغانستان، قطر و عمان و راهکارهای برقراری ارتباطات بین هیئت‌های خارجی و تولیدکنندگان را دچار مشکل کرد.
انتهای پیام
