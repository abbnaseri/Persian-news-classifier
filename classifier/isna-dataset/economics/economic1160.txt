درخواست گازپروم نفت از اوپک برای افزایش تولید
رئیس شرکت گازپروم نفت روسیه اعلام کرد تولیدکنندگان اوپک و غیراوپک برای متعادل کردن بازار و حفظ قیمت‌ها در سطح قابل قبول باید از نیمه دوم سال تولیدشان را افزایش دهند.
به گزارش ایسنا، الکساندر دیوکوف گفت: قیمت نفت ۵۵ تا ۶۵ دلار در هر بشکه برای تولیدکنندگان روسی قابل قبول است و این شرکت آماده است تولید نفت خود را که به دلیل توافق جهانی محدودیت عرضه، پایین نگه داشته است به سرعت افزایش دهد.
اظهارات وی به فشار روی الکساندر نواک، وزیر انرژی روسیه اضافه می‌کند. نواک دوشنبه گذشته گفته بود اگر توافق جهانی برای محدودیت عرضه تمدید نشود، سناریوی سقوط قیمت‌های نفت به ۳۰ دلار در هر بشکه را نمی‌تواند منتفی بداند.
اوپک، روسیه و شماری دیگر از تولیدکنندگان غیراوپک توافق کرده‌اند تولیدشان را به میزان ۱.۲ میلیون بشکه در روز از اول ژانویه تا آخر ژوئن محدود نگه دارند. این گروه که به اوپک پلاس معروف است قرار است به منظور بازنگری در سیاست تولید خود، روزهای ۲۵ و ۲۶ ژوئن یا اوایل ماه میلادی آینده در وین دیدار کند.
مدیرعامل گازپروم نفت گفت: تصور می‌کنم برخی افزایش سهمیه تولید برای کشورهایی که در پیمان اوپک پلاس مشارکت دارند قابل قبول خواهد بود. گازپروم نفت می‌تواند تولیدش را به یک میلیون تن در سال یا معادل ۲۰ هزار بشکه در روز احیا کند و تا پایان سال یک میلیون تن دیگر به تولیدش اضافه کند.
بر اساس گزارش رویترز، گازپروم نفت که زیرمجموعه شرکت گازپروم است از نظر تولید، سریع‌ترین نرخ رشد را در میان شرکت‌های نفتی روسیه دارد.
انتهای پیام
