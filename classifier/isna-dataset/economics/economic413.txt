کالاهای تولید شده با کاغذ دولتی مشمول قیمت‌گذاری شد
در جدیدترین جلسه ستاد تنظیم بازار مقرر شد در صورت تخصیص سهمیه کاغذ با ارز ۴,۲۰۰ تومانی به متقاضیان از جمله تولیدکنندگان کتب دانشگاهی، روزنامه و… فروش محصول بعدی مشمول نرخ‌گذاری باشد.
به گزارش ایسنا به نقل از وزارت صنعت، معدن و تجارت، ستاد تنظیم بازار در نشست اخیر خود گزارشی از کمیته ساماندهی کاغذ دریافت و مقرر کرد وزارت فرهنگ و ارشاد اسلامی با اخذ فهرست دریافت‌کنندگان ارز برای واردات کاغذ در سال گذشته تاکنون، نسبت به کنترل عملکرد آنها و ارائه گزارشی از رفع تعهد ارزی و تحویل کالا در شبکه تحت نظارت به تفکیک شرکت اقدام کند.
بر این اساس پیش‌بینی شده است فهرست شرکت‌های متخلف به دستگاه‌های مسئول و دبیرخانه ستاد تنظیم بازار ارائه شود.
در این راستا ستاد تنظیم بازار مسئولیت‌های بانک مرکزی در راستای رفع تعهد ارزی و آزادسازی تضامین دریافت‌کنندگان ارز ۴,۲۰۰ تومان کاغذ در سال ۹۷ و ۹۸ را تعیین کرد.
به این ترتیب ثبت سفارش‌های تأمین ارز شده با نرخ ۴۲۰۰ که قبل از شانزدهم مرداد ماه سال گذشته ترخیص شده‌اند، منوط به ارائه تأییدیه سازمان حمایت مصرف‌کنندگان و تولیدکنندگان شد.
تمام ترخیص‌کنندگان کاغذ ۴,۲۰۰ تومان قبل از تاریخ فوق لازم است با مراجعه به سازمان حمایت مصرف‌کنندگان و تولیدکنندگان و ارائه فاکتور فروش و فهرست توزیع نسبت به اخذ تأییدیه اقدام کنند.
در این نشست که به ریاست عباس قبادی - دبیر ستاد تنظیم بازار - برگزار شد، مقرر شد تمام ترخیص‌های کاغذ با ارز ۴,۲۰۰ تومان بعد از شانزدهم مرداد سال گذشته منوط به ارائه تأییدیه تحویل و توزیع کالا با نرخ مصوب از وزارت فرهنگ و ارشاد اسلامی باشد.
در این نشست اعضای ستاد تنظیم بازار با اشاره به مسئولیت وزارت فرهنگ و ارشاد اسلامی در خصوص سهم ۸۰ میلیون دلاری کاغذ روزنامه، چاپ و تحریر در سال ۹۸ با نرخ ارز ۴۲۰۰ تومان، مقرر کردند کمیته ساماندهی کاغذ از این پس نیز با مسئولیت وزارت مذکور، تمام فرآیندهای لازم برای اطمینان از تأمین به موقع کاغذ چاپ و تحریر و روزنامه و رسیدن آن به دست مصرف‌کنندگان را از مرحله ثبت سفارش تا ترخیص و توزیع به قیمت مصوب پیش‌بینی کند.
در این راستا گزارش مربوطه در این خصوص لازم است به دبیرخانه کارگروه تنظیم بازار ارائه شود.
در صورت تخصیص سهمیه کاغذ با ارز ۴,۲۰۰ تومان از سوی کمیته ساماندهی به متقاضیان از جمله تولیدکنندگان کتب دانشگاهی، روزنامه و… مقرر شد فروش محصول بعدی مشمول نرخ‌گذاری باشد.
پیش‌بینی شده است نرخ کالای تولید شده از کاغذ وارداتی با ارز ۴۲۰۰ تومانی، با درج بر روی کالا و یا اطلاع‌رسانی فراگیر به اطلاع مصرف‌کنندگان نهایی برسد.
انتهای پیام
