واکنش منفی بورس های آسیایی به اقدامات روز گذشته ترامپ
پس از سخنان ترامپ در خصوص تامین امنیت مسیر نفت و اعمال تحریم های جدید بر ضد ایران، بورس های آسیایی ریزش کردند.
به گزارش ایسنا به نقل از خبرگزاری فرانسه، معاملات روز سه شنبه بورس‌های آسیایی نیز به مانند روزهای گذشته تحت تأثیر تحولات خاورمیانه قرار داشت و تشدید تنش‌های ژئوپلتیکی به نگرانی معامله گران دامن زد. تقابل بین واشنگتن و تهران دیشب با اعمال تحریم‌های جدید آمریکا بر ضد برخی مسئولان عالی‌رتبه ایرانی به برافروخته شدن آتش اختلافات بین این دو دشمن قدیمی منجر شد. اکنون چشم معامله گران به دیدار رؤسای جمهور چین و آمریکا در حاشیه اجلاس سران گروه بیست در ژاپن دوخته شده است.
خبرگزاری دولتی چین گزارش داده است که یک هیأت چینی با همتای آمریکایی خود در خصوص مقدمات نشست بین رؤسای جمهور دو کشور دیدار کرده است. آلفونسو اسپرزا، تحلیل‌گر ارشد بازار در مؤسسه "اواندا" گفت: دیدار بین سران چین و آمریکا اواسط هفته برگزار خواهد شد اما بازارها به حدس زدن ادامه می‌دهند. امیدواری‌ها نسبت به کاهش تنش‌ها بالا است اما باید منتظر جزئیات بیشتری بود تا مشخص شود طرفین چه قدر برای توافق آماده هستند.
امروز شاخص "هانگ سنگ" بورس هنگ کنگ با ۰.۷ درصد ریزش در سطح ۲۸ هزار و ۳۰۵.۳۱ واحد بسته شد و شاخص شانگهای "کامپوزیت" با ریزش مشابه تا سطح ۲۹۸۶.۴۷ واحد عقب نشست. پس از آن که ترامپ گفت کشورهای مثل ژاپن که وابستگی زیادی برای تأمین نفت خود از خلیج فارس دارند باید هزینه بیشتری برای امنیت این مسیر بپردازند، شاخص "نیک کی ۲۲۵" بورس توکیو با ۰.۲ درصد کاهش به ۲۱ هزار و ۲۴۱.۲۸ واحد رسید.
در بازار نفت اکنون معامله گران منتظر دیدار اعضای گروه اوپک با یکدیگر هستند. هر بشکه نفت "وست تگزاس اینتر مدیت" با ۱۲ سنت کاهش به ۵۷.۷۸ دلار و نفت برنت با ۸ سنت کاهش به ۶۴.۷۸ دلار در هر بشکه رسیدند.
انتهای پیام
