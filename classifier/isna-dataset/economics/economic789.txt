عرضه دو میلیون بشکه میعانات گازی در بورس انرژی
 اطلاعیه عرضه ۲ میلیون بشکه میعانات گازی پارس جنوبی در رینگ بین‌الملل بورس انرژی برای تاریخ چهارم تیر منتشر شد.
به گزارش ایسنا، بر اساس اطلاعیه جدید عرضه میعانات گازی در بورس انرژی، در این مرحله ۲ میلیون بشکه میعانات گازی پارس جنوبی در رینگ بین‌الملل بورس انرژی با قیمت پایه ۵۸ دلار و۴۳ سنت برای هر بشکه عرضه می‌شود.
این هفتمین عرضه از سال گذشته و دومین عرضه میعانات گازی در رینگ بین‌الملل بر اساس شیوه‌نامه ابلاغی از سوی وزیر نفت در سال ۱۳۹۸ است.
طبق اعلام شرکت ملی نفت ایران، حداقل مقدار بارگیری برای حمل زمینی هزار بشکه معادل ۱۱۰ تن است. خریداران می‌توانند تا سه ماه پس از انجام معامله، محموله را تحویل بگیرند و تحویل محموله در دیگر مناطق منوط به تأیید شرکت ملی نفت ایران امکان‌پذیر است.
بر اساس این گزارش، عرضه نفت خام در بورس انرژی ایران به منظور تحقق سیاست‌های اقتصاد مقاومتی مبتنی بر ایجاد تنوع در روش‌های فروش نفت و استفاده از ظرفیت‌های بخش غیردولتی به‌منظور صادرات نفت‌خام در دستور کار قرار گرفته است.
انتهای پیام
