افزایش ظرفیت تولید برق برای عبور از پیک تابستان 
 مدیرعامل شرکت تولید نیروی برق حرارتی گفت: بر اساس برنامه‌ریزی صورت گرفته هفته آینده یک هزار و ۳۰۰ مگاوات نیروگاه جدید وارد مدار شده و به شبکه برق کشور متصل خواهند شد.
به گزارش ایسنا، محسن طرزطلب با اشاره به افزایش درجه حرارت محیطی در کشور، گفت: هم‌زمان با گرم‌تر شدن هوا مصرف برق کشور نیز افزایش پیدا می‌کند، بر این اساس در تلاشیم تا ظرف هفته آینده ظرفیت تولید برق کشور را برای عبور موافق از پیک تابستان ۹۸ افزایش بدهیم. وی افزود: بر اساس برنامه‌ریزی صورت گرفته مقرر شده است تا هفته آینده نیروگاه‌های هریس، گل‌گهر، شیروان، طرشت، پرند، غرب‌کارون و… با ظرفیت بیش از ۱۳۰۰ مگاوات وارد مدار شده و به شبکه برق کشور متصل شوند. بنا بر اعلام وزارت نیرو، مدیرعامل شرکت تولید نیروی برق حرارتی تاکید کرد: همچنین با بهره‌برداری از واحدهای یاد شده ذخیره برق نیروگاه‌های کشور نیز در زمان پیک مصرف افزایش خواهد یافت.
انتهای پیام
