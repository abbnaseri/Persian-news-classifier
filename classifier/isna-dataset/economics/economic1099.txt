شافعی دوباره رئیس اتاق بازرگانی ایران شد + اسامی نواب رئیس
غلامحسین شافعی رئیس دوره هشتم اتاق بازرگانی ایران برای دوره نهم نیز به عنوان رئیس این اتاق برگزیده شد. چهار نواب رئیس هم انتخاب شدند.
به گزارش ایسنا، صبح امروز (یکشنبه) با حضور اعضای هیئت نمایندگان اتاق‌های بازرگانی کشور در نخستین جلسه از نهمین دوره اتاق بازرگانی ایران اولین دستور کار نمایندگان، انتخاب اعضای هیئت رئیسه است.
غلامحسین شافعی _ رئیس دوره قبل اتاق بازرگانی ایران _ و یونس ژائله سعدآباد _ رئیس اتاق بازرگانی تبریز _ تنها نامزدهای ریاست اتاق هستند.
ریاست سنی جلسه نیز بر عهده علا میرمحمد صادقی است.
اعضای اتاق پس از شنیدن برنامه‌های دو نامزد، رأی گیری برای انتخاب رئیس اتاق را آغاز کردند.
شافعی ابقاء شد
در نهایت پس از رأی گیری انجام شده از اعضای هیئت نمایندگان اتاق‌های بازرگانی کشور، شافعی مجدداً برای یک دوره چهار ساله ریاست پارلمان بخش خصوصی را در اختیار گرفت.
طبق اعلام علا میرمحمد صادقی، رئیس سنی جلسه، تعداد حاضران در این جلسه ٤٥٨ نفر بود که از این تعداد، ٤٤٨ رأی اخذ شد.
شافعی در این رأی گیری ٣٠٢ رأی و یونس ژائله دیگر کاندیدای ریاست اتاق، ١٤٠ رأی آورد. ۶ رأی نیز باطل اعلام شد.
به این ترتیب و با مشخص شدن تکلیف ریاست اتاق، اعضای این تشکل برای انتخاب نواب رئیس وارد مرحله رأی گیری خواهند شد.
تکلیف نواب رئیس اتاق هم مشخص شد
اما پس از نهایی شدن انتخاب رئیس اتاق بازرگانی ایران، اعضای اتاق برای انتخاب نواب رئیس وارد مرحله رأی‌گیری شدند که پس از چند انصراف سرانجام هفت نفر برای رسیدن به چهار کرسی نایب رئیسی اتاق، رقابت خود را آغاز کردند.
پس از شمارش نهایی آرا حسین سلاح‌ورزی با ۳۵۳، مسعود خوانساری با ۳۲۰، محمد امیرزاده با ۲۷۶ و محمدرضا انصاری با ۲۷۹ رأی به عنوان نایبان رئیس اتاق بازرگانی ایران انتخاب شدند.
در این رقابت رازقی جهرمی، شیرازی و بخشنده نیز کاندید بودند که رأی نیاوردند.
برای کرسی خزانه‌داری اتاق بازرگانی ایران نیز حسین پیرموذن و غلامحسین جمیلی کاندید شدند که با شمارش آرا غلامحسین جمیلی با ۲۲۲ رأی به عنوان خزانه‌دار اتاق بازرگانی به کار خود ادامه خواهد داد.
برای سمت منشی هیأت رئیسه نیز کیوان کاشفی بدون هیچ رقیبی کاندید شد و در سمت پیشین خود ابقاء شد.
انتهای پیام
