رکوردشکنی‌ به بازار سرمایه برگشت
امروز ۲۶۲ نماد از نماد شرکت‌های بورس اوراق بهادار تهران با روند افزایش قیمت روبرو شدند. این موضوع سبب شد که نماگر اصلی بازار سرمایه بار دیگر با رشدی فزاینده‌ای همراه شود و رکورد جدیدی را ثبت کند. همچنین شاخص فرابورس ایران نیز با رشد ۵۷ واحدی شاهد رکوردی جدید بود.
به گزارش ایسنا، علیرغم اینکه در ابتدای هفته قیمت سهم‌ها در بورس تهران با کاهش مواجه شد امروز و روز گذشته باز هم روند قیمت سهم‌ها صعودی شد و نماگر اصلی بازار امروز توانست رکورد جدید را به ثبت برساند.
شاخص کل بازده نقدی و قیمتی بورس تهران امروز ۵۱۰۸ واحد رشد کرد و برای اولین بار در تاریخ بازار سرمایه در تراز ۲۴۲ هزار و ۵۶۸ واحدی ایستاد. شاخص کل هم وزن نیز با ۱۲۶۹ واحد افزایش به عدد ۵۷ هزار و ۷۱۰ را تجربه کرد.
شاخص بازار اول امروز ۴۰۸۴ و شاخص بازار دوم ۸۷۰۱ واحد رشد کردند.
روند رشد قیمت‌ها در بورس تهران امروز به نحوی بود که ۲۶۲ نماد با افزایش قیمت و ۷۴ نماد با کاهش قیمت روبرو شدند. همچنین تعداد نمادهای مثبت فرابورس ایران ۱۲۷ و تعداد نماد منفی ۶۱ نماد بودند.
پلی پروپیلن جم امروز به تنهایی ۴۳۲ واحد تأثیر افزایشی روی شاخص‌های بازار داشت پس از این نماد معدنی و صنعتی گل‌گهر، صنایع فولاد مبارکه اصفهان و ملی صنایع مس ایران پس از جم پیلن، هر کدام به ترتیب ۳۸۲، ۳۷۹ و ۳۴۲ واحد تأثیر افزایشی داشتند.
سرمایه گذاری صنایع شیمایی ایران، صنایع پتروشیمی خلیج فارس و به پرداخت ملت، از محدود نمادهای بودند که سعی کردند شاخص‌های بازار را به سمت پایین هدایت کنند.
در گروه محصولات شیمیایی حجم معاملات به رقم ۳۰۳ میلیون سهم و اوراق مالی رسید و ارزش معاملات رقم ۲۴۵ میلیون تومان را تجربه کرد. در این گروه بیشترین نمادها با افزایش قیمت رو به رو شدند. در گروه فلزات اساسی ارزش معاملات به رقم ۷۰۲ میلیارد تومان رسید که این رقم ناشی از دست به دست شدن حدود ۱۹۶ میلیارد سهم و اوراق مالی بود.
در این گروه بیشتر سهم‌ها با رشد قیمت روبرو شدند و برخی با صف خرید رو به رو بودند.
پس از نمادهای شیمیایی و فلزات اساسی، خودرویی‌ها بیشترین ارزش را در معاملات امروز داشتند به طوری که در گروه خودرو و ساخت قطعات ۵۸۲ میلیون سهم به ارزش بیش از ۹۷ میلیارد تومان مورد داد و ستد قرار گرفت برخی از نمادهای این گروه با صف خرید و بسیاری از این نمادها با رشد بیش از ۱۴ درصد در قیمت پایانی رو به رو بودند.
بانکی‌ها امروز ارزش معاملات حدود ۶۲ میلیون تومان را تجربه کردند و سه سهم از این گروه شاهد رشد بیش از چهار درصد بودند مابقی عمدتاً نوسان قیمتی کمتر از دو درصد را تجربه کردند.
ارزش معاملات بورس تهران به رقم حدود ۱,۳۶۹ میلیارد تومان رسید که این رقم ناشی دست به دست شدن ۳۴۰۰ میلیارد سهم و اوراق مالی بود. همچنین تعداد معاملات این بازار به رقم ۳۲۱ هزار و ۸۸۵ نوبت رسید.
آیفکس نیز با رشد ۵۷ واحدی تا تراز ۳۱۰۳ واحدی بالا رفت و رکورد جدید را به ثبت رساندن ارزش معاملات فرابورس ایران به رقم ۶۶۳ میلیارد تومان رسید و حجم معاملات عدد ۱.۴ میلیارد سهم و اوراق مالی را رد کرد.
انتهای پیام
