نظر وزیر ارتباطات درباره کاهش قیمت موبایل در بازار
وزیر ارتباطات از سوءاستفاده توزیع کنندگان موبایل به دلیل عدم اتصال گمرک و ناجا به سامانه دولت الکترونیک در یک مقطع زمانی خبر داد و گفت: در حال حاضر واردات موبایل از کانال‌های رسمی انجام می‌گیرد.
به گزارش ایسنا، محمد جواد آذری جهرمی - وزیر ارتباطات و فناوری اطلاعات، درباره رجیستری موبایل مسافرتی، گفت: در قانون جاری هر مسافر می‌تواند بار به ارزش ۸۰ دلار با خود به همراه داشته باشد، این قانون گمرک است و ارتباطی با سایر حوزه‌ها ندارد.
وزیر ارتباطات و فناوری اطلاعات افزود: گمرک نمی‌تواند حقی که قانون به مردم داده را از آنها دریغ کند؛ اگرچه در قانون ذکر شده مسافر می‌تواند ۸۰ دلار بار مسافرتی با خود به همراه داشته باشد اما در این قانون درباره کالاهایی وارداتی صحبتی نشده است، بنابراین افراد می‌توانند از این ۸۰ دلار برای واردات گوشی همراه استفاده کنند.
وی با بیان این‌که واردات کالا به ارزش ۸۰ دلار توسط مسافران محدودیتی ندارد، اظهار کرد: باید مابه التفاوت بار مسافرتی بیش از ۸۰ دلار محاسبه و مسافر آن را پرداخت کند، در این موضوع باید به دو نکته توجه شود؛ نخست آنکه فرد باید مسافر باشد دوم آنکه تا ۸۰ دلار معافیت دارد.
این عضو کابینه دوازدهم با بیان این‌که برای رعایت حق قانونی مردم، شرایط رجیستری گوشی‌های مسافری فراهم شد، خاطرنشان کرد: در برهه‌ای اتصال میان گمرک و ناجا در دولت الکترونیک برقرار نبود که با پیگیری‌های انجام گرفته این اتصال برقرار شد.
بازار رسمی قدرت واردات نداشت
آذری جهرمی ادامه داد: بازار رسمی واردات به دلیل مشکلات ارزی، ثبت سفارش و… قدرت واردات نداشت در نتیجه توزیع‌کنندگان گوشی همراه از ظرفیت ایجاد شده به دلیل عدم اتصال ناجا و گمرک استفاده کرده و به اسم مسافری-که عملاً مسافری نیست- گوشی وارد کردند.
واردات موبایل از کانال‌های رسمی انجام می‌گیرد
بنا بر اعلام خانه ملت، آذری جهرمی تصریح کرد: با تلاش وزارت صنعت، معدن و تجارت و بانک مرکزی مشکلات بازار رسمی حل شد و در حال حاضر واردات گوشی همراه انجام می‌شود، از سوی دیگر با تلاش گمرک و نیروی انتظامی سامانه رجیستری به این مراکز متصل شد. در نتیجه در شرایط کنونی از یک سو واردات از کانال‌های رسمی انجام می‌گیرد و از سوی دیگر رجیستری موبایل مسافرتی نیز بر اساس قانون-واردات ۸۰ دلاری- انجام می‌شود.
وزیر ارتباطات و فناوری اطلاعات در پاسخ به اینکه برخی خبرها از کاهش قیمت موبایل در بازار خبر می‌دهد نظر شما چیست، گفت: ایده‌ای در این زمینه ندارم چراکه مسئول بازار و تجارت موبایل وزارت ارتباطات و فناوری اطلاعات نیست.
انتهای پیام
