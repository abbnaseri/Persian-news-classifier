اینستکس بدون واریز پول نفت پاسخگو نیست/اوپک را ترک نمی‌کنیم
وزیر نفت گفت: اگر اینستکس را به عنوان یک عملیات در نظر بگیرند، بدون واریز مطمئن پول به آن و یا با واریز سه یا چهار میلیون دلار یا یورو، این سازوکار پاسخگو نیست؛ باید پول نفت به آن واریز شود.
به گزارش ایسنا، بیژن زنگنه امروز در بدو ورود به هتل کوبورگ وین، در جمع خبرنگاران حاضر شد و در پاسخ به سوالی درباره اینکه آیا ایران با تمدید توافق کاهش تولید برای ۹ ماه دیگر موافق است؟ گفت: من مشکلی با کاهش تولید ندارم؛ مشکل و گرفتاری اصلی اوپک در حال حاضر، یکجانبه‌گرایی است.
بزرگترین خطر اوپک چیست؟
وی در توضیح بیشتر عنوان کرد: اوپک به صحبت، مشورت و تصمیم‌گیری جمعی برای مسائل نیاز دارد؛ این روال اوپک نبوده است که یکی دو نفر خارج از اوپک توافق کنند و بر توافق خود در اوپک مهر تأیید بزنند. این بزرگ‌ترین خطری است که اوپک با آن روبه‌روست.
وزیر نفت با بیان این‌که اوپک ۱۴ عضو دارد و همه مسائل باید در جمع اوپکی‌ها بررسی و تصمیم‌گیری شود، تاکید کرد: اوپک باید به عنوان اوپک وجود داشته باشد، اما الان به‌شدت تضعیف شده است.
زنگنه در پاسخ به این پرسش که چرا برای تمدید کاهش تولید، توافق در ژاپن انجام شد نه در وین؟ گفت: این سوال من هم هست.
وی اظهار کرد: ما اینجا نیستیم تا تصمیم‌هایی را که در بیرون گرفته می‌شود، اجرا کنیم. معتقدم اگر اوپک می‌خواهد زنده بماند، باید تصمیماتش را در داخل اوپک بگیرد، نه اینکه دستورالعمل را از خارج اوپک دریافت کند.
به گفته وزیر نفت، در حال حاضر، فقط یکجانبه گرایی ترامپ نیست که دنیا را تهدید می‌کند، بلکه برخی یکجانبه گرایی‌های دیگر هم وجود دارد؛ اوپک جایی برای تصمیم‌گیری‌های جمعی است و فکر می‌کنم اعضای اوپک هم در مقابل رویه‌ای غیر از این مقاومت می‌کنند.
باید پول نفت به اینستکس واریز شود
زنگنه در پاسخ به سوال دیگری درباره سازوکار اینستکس عنوان کرد: اگر اینستکس را به عنوان یک عملیات در نظر بگیرند، بدون واریز مطمئن پول به آن و یا با واریز سه یا چهار میلیون دلار یا یورو، این سازوکار پاسخگو نیست؛ باید پول نفت به آن واریز شود.
وزیر نفت در پاسخ به این سوال که آیا شما با تمدید ۱۲ ماهه توافق کاهش تولید هم موافق هستید؟ عنوان کرد: حتی اگر سه سال هم بخواهد تمدید شود، مشکلی نیست اما همانطور که قبلاً هم گفتم، هر وقت تحریم‌ها برداشته شود، تا هر میزانی که بتوانم نفت بفروشم، کوتاهی نخواهم کرد.
وی در پاسخ به سوالی مبنی بر اینکه آیا می‌خواهید اوپک درباره آمریکا و تحریم‌ها بیانیه بدهد، عنوان کرد: تحریم‌های ما در اوپک نیست؛ بعضی اعضای اوپک می‌خواهند بگویند اوپک یک سازمان غیرسیاسی است. اما از اوپک به عنوان ابزار بزرگ ضد ایران و یک ابزار سیاسی استفاده می‌کنند.
چه کسی بیشترین سود را از تنش در منطقه می‌برد؟
زنگنه به سوالی درباره اینکه آیا ایران مسئولیت ساقط کردن پهباد آمریکایی یا حمله‌ها در دریای عمان و تنگه هرمز را می‌پذیرد، اینگونه پاسخ داد: باید ببینیم که چه کسی بیش‌ترین سود را از تنش‌های بیش‌تر در منطقه ما می‌برد. ما می‌خواهیم در وضعیتی صلح‌آمیز زندگی کنیم؛ اما آمریکا و برخی از کشورهای همسایه در خلیج فارس می‌خواهند به ما فشار وارد کنند. این ناعادلانه است، زیرا ما هیچ مشکلی با توافق جهانی که امضا کرده‌ایم نداریم. آمریکا توافق را به خطر انداخت و ما می‌خواهیم همه قدرت‌های جهانی به توافقی که امضا کردیم، پایبند باشند.
زنگنه در پاسخ به سوالی مبنی بر اینکه آیا ملاقاتی با وزیر انرژی روسیه خواهد داشت، گفت: مشکلی برای دیدار با هیچکدام از وزرا ندارم. جلسات دیگری نیز امروز خواهم داشت.
وی در پاسخ به سوال دیگری مبنی بر اینکه آیا فکر می‌کنید دیگر وزرای اوپک هم نگرانی‌های شما را دارند، گفت: نمی‌دانم اما این‌طور فکر می‌کنم.
زنگنه در پاسخ به پرسشی درباره این‌که آیا در حال حاضر به اروپا نفت می‌فروشید، گفت: به شکل رسمی؛ هیچ.
وی در پاسخ به این پرسش که آیا انتظار دارید صادرات نفت به چین در ماه‌های آینده افزایش یابد، نیز یادآور شد: نمی‌توانم چیزی درباره تحریم‌ها بگویم.
طرح همکاری اوپک و غیراوپک در حال حاضر موضوعیت ندارد
زنگنه در بخش دیگری از صحبت‌های خود، درباره طرح همکاری کشورهای عضو و غیرعضو اوپک گفت: اساسنامه همکاری در این زمینه، یکی از موارد برنامه مذاکرات است که آن را رد می‌کنم. فکر می‌کنم اکنون زمان بحث درباره این نوع مسائل نیست، زیرا زمانی که درون اوپک چالش‌های بسیار داریم، نمی‌توانیم به شکلی معنادار درباره همکاری‌های جدید میان اوپک و غیراوپک بحث کنیم. بهتر است ابتدا همکاری میان اعضای اوپک را شکل دهیم.
بنا بر اعلام وزارت نفت، وی در پاسخ به پرسش مجددی با این مضمون که آیا در آینده اساسنامه همکاری اوپک و غیر اوپک را امضا خواهید کرد، نیز اظهار کرد: فکر نمی‌کنم اکنون زمان بحث درباره این مسئله باشد، زیرا پیش از هر چیز، اوپک باید اتحاد در داخل را ایجاد کند و این برای اعضای اوپک قابل قبول نیست برخی اعضا با دیگر اعضای اوپک بجنگند.
وزیر نفت به این پرسش که آیا پیامی برای رئیس جمهوری آمریکا دارید، گفت: فکر می‌کنم اگر آن‌ها می‌خواهند چیزی را تغییر دهند، این است که باید به مردم و حکومت ایران احترام بگذارند. این بسیار مهم است. با افزایش فشار خیلی روشن است که ما موضع خود را تغییر نمی‌دهیم. بهتر است به مردم، رهبری و دولت ایران احترام بگذارند. به عنوان نخستین گام قابل قبول، فکر می‌کنم لازم است تحریم‌های ضد ایران برداشته شود و آنگاه تغییرات زیادی در شرایط رخ خواهد داد.
ایران اوپک را ترک نمی‌کند
زنگنه به پرسش یک خبرنگار مبنی بر اینکه اگر این رویه ادامه یابد و عربستان و روسیه به طور یکجانبه سیاست اوپک را تعیین کنند، آیا ایران تهدید می‌کند که اوپک را ترک خواهد کرد؟ گفت: نه. ایران اوپک را ترک نمی‌کند، اما باور دارم اوپک خواهد مرد. با این فرایندها، اوپک خواهد مرد.
وی در پاسخ به این پرسش که آیا شما اصرار خواهید کرد اوپک در بیانیه خود، موضع‌گیری خاصی، مثلاً اظهارنظری درباره شرایط سیاسی کند تا شما آن را امضا کنید، گفت: موضع ما بسیار شفاف است. قبلاً هم به شما گفتم من هیچ مشکلی با تمدید توافق کاهش تولید یا کاهش بیش‌تر آن ندارم و نمی‌خواهم جلوی کاهش تولید گرفته شود.
زنگنه در پاسخ به این‌که چگونه می‌خواهید با یکجانبه گرایی مقابله کنید، گفت: این مأموریت من به تنهایی نیست. این مشکل اوپک به‌طور کلی است. این یکجانبه‌گرایی‌ها، کلیت اوپک را تهدید می‌کند، نه فقط ایران را. یکجانبه‌گرایی ضد ایران نیست، بلکه ضد موجودیت اوپک، اتحاد و همدلی اوپک است. من به دیگران می‌گویم و اطلاع می‌دهم و فکر می‌کنم دیگران به خوبی این موضوع را درک می‌کنند. اما چگونگی آن، بستگی به بحث‌ها دارد.
وزیر نفت در پاسخ به این پرسش که آیا با دیگر اعضای اوپک به جز عربستان اجماع دارید، عنوان کرد: من هیچ مشکلی برای بحث با عربستان ندارم.
زنگنه همچنین در پاسخ به این پرسش که آیا می‌خواهید روسیه به‌طور رسمی به اوپک بپیوندد، گفت: ما هیچ درخواستی از روسیه دریافت نکرده‌ایم.
به گزارش ایسنا، بیژن زنگنه، بامداد امروز (دوشنبه، ۱۰ تیرماه) پیش از عزیمت به وین هم تاکید کرده بود: بیشتر اعضای اوپک دوستان ما هستند، اما در حالی که ما با کشوری دشمنی نکرده‌ایم، چند عضو اوپک راه دشمنی با ملت بزرگ ایران را در پیش گرفته‌اند.
وی افزود: ایران از همکاری با صادرکنندگان نفت خارج از اوپک حمایت می‌کند، اما تا زمانی که برخی اعضای اوپک علیه اعضای دیگر از جمله ایران تنش‌آفرینی می‌کنند، تفاهم اوپک با غیراوپک بی‌معنی می‌شود و هیچ فضایی برای همکاری باقی نمی‌ماند، لذا هیچ‌کس حسن‌نیت اعضای ستیزه‌جوی اوپک را باور نمی‌کند.
زنگنه با یادآوری این‌که بهتر است اوپک ابتدا در میان اعضای خود تفاهم ایجاد کند، ادامه داد: بهتر است برخی همسایگان ما دست از ستیزه‌جویی علیه ایران بردارند و دست دوستی ما را بفشارند؛ در غیر این صورت و بدون وحدت درونی اوپک، هر بحث دیگری یک ژست بی‌خاصیت خواهد بود.
به گفته وزیر نفت، وقتی دو عضو اوپک به دنبال ضربه زدن به منافع سایر اعضا باشند، اوپک رو به فروپاشی می‌رود و صحبت از تفاهم اعضای اوپک و غیراوپک بی‌معنا می‌شود.
یکصدوهفتادوششمین نشست سازمان کشورهای صادرکننده نفت (اوپک)، امروز بعدازظهر در مقر دائمی این سازمان در وین آغاز به کار می‌کند.
این خبر تکمیل شده است
انتهای پیام
