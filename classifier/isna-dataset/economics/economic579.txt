اپل به تصاحب استارتاپ‌های خارجی روی آورد
اپل روز سه شنبه تایید و اعلام کرده است که یک شرکت وسائل نقلیه خودران مستقر در دوبی را خریداری و تصاحب کرده است.
به گزارش ایسنا، از آنجایی که شرکت‌های متعددی از جمله اپل در سال‌های اخیر به خصوص در طول یک سال گذشته تلاش و تمرکز زیادی بر توسعه و تولید وسایل نقلیه خودران و مجهز به فناوری هوش مصنوعی و یادگیری ماشینی داشته‌اند، حالا به نظر می‌رسد که اپل عزم خود را برای گسترش تکنولوژی‌های مربوطه و اختصاص سهم بزرگی از بازار خودروهای خودران جزم کرده تا بتواند در سال‌های آینده حرفی برای گفتن داشته باشد.
بر اساس تازه‌ترین گزارش‌های منتشر شده در رویترز، اپل به عنوان یکی از بزرگترین غول‌های تکنولوژی در جهان، تأیید و اعلام کرده است که یک شرکت فعال در حوزه هوش مصنوعی و خودروهای خودران مستقر در دوبی را خریداری و تصاحب کرده است تا بتواند از دانش و تکنولوژی‌های جدید آن بهره مند شود.
در سیلیکون ولی، اینکه شرکت‌های بزرگ فعال در حوزه فناوری استارتاپ های کوچک مرتبط با حیطه فعالیت خود را خریداری کنند، مرسوم است و همین امر نیز موجب شده است این غول‌های تکنولوژی علاوه بر خاک ایالات متحده، به تکنولوژی‌های نوین توسعه داده شده توسط شرکت‌ها و استارتاپ های خارجی نیز چشم بدوزند و در صورت نیاز و تمایل، سهام آنها را خریداری کنند.
خودروهای خودران با بهره‌گیری از فناوری‌های نوین و پیشرفته‌ای نظیر یادگیری ماشینی و هوش مصنوعی قادر خواهند بود بدون نیاز به راننده، در خیابان و جاده‌ها تردد و سرنشینان خود را جابجا کنند.
غول‌های تکنولوژی متعددی در سراسر جهان از جمله تسلاموتورز، اپل و مایکروسافت و همچنین شرکت‌های بزرگ فعال در حوزه خودروسازی در طول چندسال اخیر تمرکز خود را بر روی توسعه سیستم خودروهای خودران گذاشته‌اند تا به مشتریان و علاقمندان این حوزه اجازه دهند که در سال‌های پیش رو، هر چه سریع‌تر به این فناوری دسترسی پیدا کرده و از امنیت بیشتری نیز در خودروهای خودران برخوردار شوند.
هنوز فناوری وسایل نقلیه خودران به مرحله تکامل و پیشرفت نرسیده است و به همین دلیل نیز بسیاری از مهندسین فعال در صنعت خودروسازی و همچنین غول‌های تکنولوژی با همکاری یکدیگر در تلاشند تا امنیت کامل را برای این فناوری به ارمغان بیاورند.
اخبار و گزارش‌های متعددی از سوی رسانه‌ها و فضای مجازی منتشر شده بود که نشان می‌داد خودروهای مبتنی بر فناوری خودران همچنان با مشکل مواجهند و در بسیاری از موارد نیز موجب بروز تصادف در خیابان و جاده‌های در حال آزمایش می‌شوند.
انتهای پیام
