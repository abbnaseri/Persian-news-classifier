شاخص بورس به رشد ادامه داد
امروز نیز بیشتر سهم‌ها در بورس و فرابورس ایران با افزایش قیمت رو به رو شدند همچنین شاخص کل توانست ۶۶۸ واحد رشد کند.
به گزارش ایسنا، امروز شاخص کل بازده نقدی و قیمتی بورس اوراق بهادار تهران ۶۶۸ واحد رشد کرد و به رقم ۲۴۸ هزار و ۹۴۳ رسید. همچنین شاخص کل هم وزن ۶۶۵ واحد رشد کرد و تا عدد ۵۹ هزار ۸۷۲ واحدی بالا رفت.
شاخص آزاد شناور نیز بارشد ۲۲۲ واحدی به عدد ۲۷۹ هزار و ۳۶۳ را تجربه کرد و شاخص بازار اول و دوم هر کدام به ترتیب ۵۸ و ۳۲۷۳ واحد رشد کردند.
صنایع پتروشیمی خلیج فارس، مخابرات ایران، سرمایه گذاری صندوق بازنشستگی هر کدام ۳۴۸، ۱۴۲ و ۱۰۷ واحد تأثیر افزاینده روی شاخص‌های بازار داشتند اما در طرف مقابل فولاد مبارکه اصفهان، ملی صنایع مس ایران و معدنی و صنعتی چادرملو هر کدام به ترتیب ۲۹۱، ۲۱۴ و ۱۱۰ واحد تأثیر کاهشی روی شاخص‌های بازار سرمایه داشتند.
گروه خودرو و ساخت قطعات امروز بیشترین ارزش معاملات را به خود اختصاص داد که این ارزش معادل ۱۲۷ میلیارد تومان بود. همچنین حجم معاملات این گروه به ۶۴۳ میلیون سهم و اوراق مالی رسید.
گروه محصولات شیمایی دومین گروهی بود که بیشترین ارزش معاملات را تجربه کرد که این ارزش معادل ۱۲۴ میلیارد و ۶۰۰ میلیون تومان بود. حجم معاملات شیمیایی‌ها امروز به رقم ۲۱۵ میلیارد سهم و اوراق مالی رسید.
مواد دارویی، فلزات اساسی و بانک‌ها پس از دو گروه یاد شده بیشترین ارزش معاملات را به خود اختصاص دادند.
ارزش معاملات بورس تهران امروز در مجموع به رقم ۱,۰۲۴ میلیارد تومان رسید که این رقم ناشی از دست به دست شدن ۳.۲ میلیارد سهم و اوراق مالی بود.
آیفکس نیز با ۱۵.۶۶ واحد رشد رقم ۳۲۱۳ را تجربه کرد و ارزش معاملات فرابورس ایران به رقم ۷۲۶ میلیارد تومان رسید که این رقم ناشی از دست به دست شدن حدود ۱.۸ میلیارد سهم و اوراق مالی بود.
امروز در بورس تهران ۲۰۵ سهم با رشد قیمت و ۱۳۴ سهم با افت قیمت مواجه شدند. همچنین در فرابورس ایران تعداد نمادهای مثبت به ۱۲۰ رسید و تعداد نمادهای منفی به تعداد ۶۶ سهم رسید.
انتهای پیام

