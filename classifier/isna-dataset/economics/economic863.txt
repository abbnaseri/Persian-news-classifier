رشته‌های دانشگاهی را حذف کنیم یا ظرفیت پذیرش را کم؟
یک فعال حوزه کار بر لزوم شناخت بازار کار بر مبنای کار کارشناسی تاکید کرد و گفت: باید قوانین زائد را از پیش پای کارآفرینان برداریم و نخبگان را به مهاجرت و خروج از کشور ترغیب نکنیم.
عبداله مختاری در گفت‌وگو با ایسنا، اظهار کرد: در شرایط کنونی ابتدا باید مشاغل موجود را حفظ کنیم و حفظ مشاغل موجود مدیریت می‌خواهد از آن طرف، نمی‌توان ایجاد شغل برای کارجویان را فراموش کرد چون جامعه به انحراف کشیده می‌شود و با توجه به افزایش روز افزون بیکاران تبعات زیان‌باری به دنبال دارد.
جلوگیری از مهاجرت نخبگان با حفظ اشتغال موجود
وی تاکید کرد: حفظ اشتغال موجود باید به گونه‌ای باشد که نخبگان را از کشور نرانیم و آنها را به خارج ترغیب نکنیم بلکه از تجربیات و ایده‌های خلاقانه آنها در داخل مملکت استفاده کنیم و قوانین زائد و بروکراسی‌های پیچیده اداری را از پیش پای کارآفرینان برداریم.
این فعال حوزه کار در ادامه با تاکید بر ضرورت شناسایی بازار کار، گفت: این همه برگزاری همایش و ارائه مقاله کدامیک به نتیجه رسیده و راهگشا بوده است؟ ما به طور حتم برای شناخت بازار کار نیاز به کار کارشناسی و برنامه جامع داریم.
مختاری افزود: در بحث عرضه و تقاضای بازار کار با دو دسته از فارغ‌التحصیلان مواجه هستیم؛ یکی حجم انبوه فارغ‌التحصیلان در بعضی رشته‌ها و یکی، رشته‌های پر تقاضا اما کم ظرفیت. مثلاً فوق لیسانس کشاورزی در کشور زیاد است ولی آیا فارغ‌التحصیل کشاورزی حاضر است سر زمین برود و کار زراعی انجام دهد؟ چنین کسی دست‌کم به فکر کار در یک دستگاه دولتی است.
وی ادامه داد: از آن طرف سونوگراف و رادیولوژیست کم داریم مخصوصاً در بیمارستان‌های تأمین اجتماعی که دستگاه دارند ولی فاقد نیروی کافی هستند. دلیلش هم این است که کسی که در دانشگاه دولتی درس خوانده و از بودجه سرانه دولتی استفاده کرده حاضر نیست بعد از فارغ‌التحصیلی در بیمارستان دولتی یا حتی خصوصی مشغول کار شود. برای خودش مطب می‌زند یا در زیر پله ساختمانی رادیولوژی و سونوگرافی می‌زند تا پول و درآمد بیشتری داشته باشد.
کاهش ظرفیت پذیرش به جای حذف رشته‌های دانشگاهی
این فعال حوزه کار با بیان اینکه به جای حذف برخی از رشته‌های دانشگاهی از بازار کار بهتر است ظرفیت پذیرش آنها را کم کنیم، گفت: حذف برخی از رشته‌ها را توصیه نمی‌کنم و معتقدم به جای آنکه این رشته‌ها را از بین ببریم می‌توانیم ظرفیت پذیرش دانشجو در آنها را کاهش دهیم؛ در مقابل رشته‌هایی که به شدت مورد نیاز بازار است گسترش و ظرفیت پذیرش آنها را افزایش دهیم.
به گفته مختاری، دانشگاه‌ها در کنار دروس تئوری باید واحدهای عملی و کاربردی را هم برای دانشجویان پیش‌بینی کنند تا فرد همزمان با تحصیل با مهارت‌های کار عملی و محیط کسب و کار آشنا شود.
به گزارش ایسنا، کارشناسان معتقدند بسیاری از رشته‌های دانشگاهی بدون توجه به ملاحظات بازار کار و توجه به ظرفیت پذیرش در لیست رشته‌های دانشگاهی قرار می‌گیرند و این امر موجب می‌شود تا دانشجویان پس از فارغ‌التحصیلی نتوانند شغل مورد نظر خود را پیدا کنند. در حالی که بخش اعظمی از فارغ‌التحصیلان با چالش بی مهارتی در بازار کار مواجه هستند، آمارها نشان می‌دهد ۴۰ تا ۵۰ درصد افرادی که به قصد اشتغال وارد دوره‌های مهارتی می‌شوند، در راهیابی به بازار کار موفق‌ترند.
انتهای پیام
