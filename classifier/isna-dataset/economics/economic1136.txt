سقوط کم‌سابقه واردات نفت آمریکا از اوپک
واردات نفت آمریکا از اوپک در مارس به پایینترین میزان در ۳۰ سال گذشته رسید و میزان واردات به ۱.۵ میلیون بشکه در روز رسید و حدود ۷۵ درصد نسبت به یک دهه اخیر کاهش پیدا کرد.
به گزارش ایسنا، این افت به دلیل سه عامل مهم شامل رونق تولید نفت آمریکا، تشدید تحریم‌های آمریکا علیه ونزوئلا و کاهش شدید عرضه از سوی عربستان سعودی بوده است.
باب مک نالی، رئیس شرکت مشاوره "راپیدان انرژی گروپ" در این باره گفت: این روند منعکس کننده انقلاب شیل آمریکا و تمایل تولیدکنندگان نفت خاورمیانه برای فروش به بازارهای آسیایی است.
آمریکا همواره به دنبال کاهش وابستگی به نفت خارجی بوده است. بسیاری از آمریکایی‌ها هنوز صف‌های طولانی در پمپ بنزین‌ها و جهش قیمت‌ها را که در پی تحریم نفتی اوپک در دهه ۱۹۷۰ ایجاد شده بود به خاطر دارند.
در این بین، وابستگی چین به نفت اوپک بیشتر شده است. طبق گزارش اس اند پی گلوبال پلاتس، چین که دومین اقتصاد بزرگ جهان است، رکورد بالایی نفت از اوپک وارد کرده است. اوپک نیز از تغییر فروش از آمریکا به چین و سایر اقتصادهای آسیایی برخوردار از نرخ رشد سریع خشنود بوده است.
طبق جدیدترین گزارش ماهانه اوپک، تقاضای چین برای نفت در سال میلادی گذشته سه درصد رشد کرد که دو برابر نرخ رشد جهانی بود. انتظار می‌رود نرخ رشد تقاضای چین برای نفت با وجود تنش‌های تجاری و استفاده فزاینده از خودروهای برقی، امسال نیز به همین میزان باشد.
آمریکا برخلاف سابق نیاز چندانی به نفت اوپک ندارد. طبق اعلام اداره اطلاعات انرژی آمریکا، در یک دهه گذشته نه تنها مجموع واردات نفت این کشور کاهش پیدا کرده بلکه سهم اوپک از واردات نفت آمریکا نیز افت کرده است.
بخشی از نفت مورد نیاز اکنون در آمریکا به ویژه در تگزاس تولید می‌شود. تولید نفت آمریکا در بیش از یک دهه اخیر بیش از دو برابر افزایش پیدا کرده است و آمریکا از عربستان سعودی و روسیه به عنوان بزرگترین تولیدکننده جهان سبقت گرفته است و انتظار می‌رود این روند ادامه پیدا کند. تگزاس به تنهایی نفت بیشتری از هر کدام از اعضای اوپک به غیر از عربستان سعودی تولید می‌کند.
اخیراً دولت ترامپ تحریم‌های شدیدی را علیه ونزوئلا وضع کرده که مدت‌ها منبع تأمین نفت سنگین مورد نیاز پالایشگاه‌ها در منطقه گلف کاست بوده است. آمریکا در سال میلادی گذشته ۵۰۵ هزار بشکه در روز نفت از ونزوئلا وارد کرده بود که برابر با مجموعاً یک پنجم خرید از اوپک بود. اما این آمار در مارس به تنها ۴۷ هزار بشکه در روز سقوط کرد و چند هفته بعد صفر شد.
بر اساس گزارش شبکه سی ان ان، عامل دیگری که در کاهش واردات آمریکا از اوپک تأثیر داشت پیمان کاهش تولید این گروه بود که تحت این پیمان، عربستان سعودی میزان صادراتش به آمریکا را عامدانه کمتر کرد تا مانع از رشد ذخایر این کشور شود. طبق اعلام اداره اطلاعات انرژی آمریکا، واردات آمریکا از عربستان سعودی از ابتدای امسال تاکنون حدود یک چهارم کاهش پیدا کرده است.
انتهای پیام
