محدودیت سه ساله برای کشت برنج در استان‌های غیرشمالی
معاون آب و خاک وزیر جهاد کشاورزی اعلام کرد: طرح ممنوعیت کشت برنج در استان‌های غیر شمالی در هیأت دولت مصوب و به استان‌ها ابلاغ شده است و در همین زمینه تا سه سال به استان‌های غیرشمالی که برنج کشت کنند، مزایایی نمی‌دهیم.
به گزارش ایسنا، علی‌مراد اکبری امروز در همایش کارگروه ملی سازگاری با کم‌آبی در وزارت نیرو درباره این‌که چرا با وجود این‌که آمارهای هواشناسی بارش‌های امسال را در طول ۵۰ سال اخیر بی‌سابقه می‌داند، مجوز کشت در استان‌های غیر شمالی داده نمی‌شود؟، اظهار کرد: ایران کشوری خشک و بالا و پایین بودن میزان بارش‌ها جزو رفتارهای مناطق خشک است، ضمن این‌که در مسیر تغییر اقلیم قرار داریم و برنامه‌های کشت که تدوین می‌شود باید با توجه به افق‌های طولانی مدت باشد. در کارگروه مذکور تصمیم گرفتیم تا کشت برنج جز در دو استان شمالی گیلان و مازندران ممنوع شود.
بنا بر اعلام وزارت جهاد کشاورزی، وی افزود: به هر حال ایران کشور خشک است و در مسیر تغییر اقلیم قرار دارد و ما باید برنامه‌های کشت ما با در نظر گرفتن افق‌های طولانی‌مدت باشد. این کارگروه هم‌چنین تصویب کرده که در استان‌های هرمزگان و بوشهر تحویل حجمی آب اجرایی شود که این طرح قرار است هفته آینده مصوب و ابلاغ شود.
معاون وزیر جهاد کشاورزی درباره وضعیت بلاتکلیف طرح الگوی کشت محصولات کشاورزی گفت: این طرح در حال تدوین بوده و در کمیته‌ای تخصصی در حال بررسی است. بخش‌های مختلف این طرح آماده است و پیش‌بینی می‌شود که تا آخر امسال یا اوایل سال آینده به مرحله اجرا برسد. البته مشکلاتی در زمینه الگوی کشت وجود دارد و یکی از آن‌ها این است که کشاورزان کشت خود را بر اساس میزان درآمدی که آن کشت دارد، تعیین کنند.
انتهای پیام
