رونمایی نخستین نفتکش هوشمند جهان در چین
چین نخستین نفتکش (VLCC) هوشمند جهان با ظرفیت حمل بیش از ۲.۲۵۷ میلیون بشکه نفت را رونمایی کرد.
به گزارش ایسنا، پایگاه چاینا نیوز سرویس اعلام کرد این کشتی که "نیو جورنی" نام دارد به شرکت کشتیرانی CMESC در دالیان تحویل داده شد.
معاون سرمهندس شرکت کشتی‌سازی صنعتی دالیان که این کشتی را ساخته است اظهار کرد: در حال حاضر کشورها در سراسر جهان در حال ترویج ناوبری هوشمند و طراحی فناوری‌های هوشمند برای کشتی‌ها هستند که نقش مهمی در بهبود ایمنی ترافیک دریایی، حفظ انرژی، کاهش آلایندگی و بهره‌وری اقتصادی ایفا می‌کند.
بر اساس گزارش اویل پرایس، در میان ویژگی‌های هوشمند این کشتی می‌توان به دستیار ناوبری اتوپایلت، مدیریت محموله هوشمند، مدیریت بهره‌وری انرژی جامع، فعالیت و تعمیرات تجهیزات و ارتباط کشتی به ساحل یکپارچه اشاره کرد.
چین بزرگترین واردکننده نفت جهان است که سال گذشته بیش از ۲۰ درصد از واردات نفت جهان از نظر ارزش پولی را به خود اختصاص داد. انتظار می‌رود با رشد ظرفیت پالایش نفت در چین، واردات نفت این کشور در سال‌های آینده افزایش بیش‌تری پیدا کند.
در حال حاضر پالایشگاه‌های چینی با نرخ بالایی به پالایش نفت خام مشغول هستند که میانگین آن در آوریل ۱۲.۷ میلیون بشکه در روز بود. انتظار می‌رود امسال حدود ۸۹۰ هزار بشکه در روز به ظرفیت پالایش نفت خام چین افزوده شود که نصف آن مربوط به پالایشگاه‌های مستقل خواهد بود. در سال ۲۰۲۰ حدود ۱.۰۸ میلیون بشکه در روز دیگر به ظرفیت پالایش این کشور افزوده می‌شود که نیاز به واردات را افزایش می‌دهد زیرا تولید داخلی به دلیل فرسودگی میادین همچنان رو به کاهش خواهد بود.
انتهای پیام
