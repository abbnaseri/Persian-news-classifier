مظنه‌های تابلوی فرابورس حذف شود، شفافیت می‌رود
مدیرعامل اسبق شرکت بورس ضمن تاکید بر اینکه مظنه‌ها نباید از تابلو بازار پایه فرابورس ایران حذف شوند، گفت: در تمام بورس‌های دنیا برای حرفه‌ای‌ها بازار برتر وجود دارد و در این بازار شرکت‌ها طبقه‌بندی می‌شوند؛ لذا نگران بازارگردانی وجود ندارد.
علی رحمانی در گفت‌وگو با ایسنا، درباره مخالفت برخی با حذف مظنه‌ها در بازار پایه فرابورس ایران اظهار کرد: مظنه‌ها نباید حذف شوند، چون باید شفافیت اطلاعاتی و معاملاتی را در بازار سرمایه حفظ کنیم.
وی درباره شرکت‌های حاضر در بازار پایه نیز گفت: لازم است در بازار پایه نظارت بهتری صورت گیرد.
بورس‌های دنیا بازار مخصوص برای حرفه‌ای‌ها دارند
مدیرعامل اسبق بورس اوراق بهادار تهران ضمن تاکید بر تشکیل بازار برتر در بورس، گفت: در بورس‌های دنیا هم بازار حرفه‌ای‌ها وجود دارد. در ایران هم برخی از شرکت‌ها بازار کارهای اطلاعاتی دارند که می‌توانند در بازار برتر فعالیت کنند.
رحمانی درباره اینکه هنوز سازمان بورس با بازار برتر موافقت نکرده است، اظهار کرد: ایده‌هایی که مطرح می‌شود تا زمانی که عملیاتی شود زمان بر است. ابعاد این موضوع باید کارشناسی شود؛ مطمئناً سازمان بورس هم استقبال خواهد کرد.
وی درباره وجود بازار گردان در بازار برتر گفت: در بازار برتر شرکت‌ها باید شرایط خاصی داشته باشند که در این بازار طبقه‌بندی شوند، در نتیجه نباید نگران بازارگردانی در این بازار باشیم.
به گزارش ایسنا، در ماه‌های گذشته اعلام شد که قوانین بازار پایه فرابورس ایران قرار است تغییر کند و این بازار با توجه به مقدار شفافیت شرکت‌ها در سه تابلو به رنگ‌های زرد، نارنجی و قرمز دسته‌بندی شود.
طبق این قانون، قرار بود سفارش‌های خرید و فروش (مظنه‌ها) مخفی باشد و معامله‌گران در زمان معامله از مظنه‌ها آگاهی نداشته باشند.
آن طور که مسئولان فرابورس ایران اعلام کردند، این قانون به این علت گذاشته شده که سهامداران انتظارات خود را بر اساس تحلیل و تصمیم خود شکل دهند و تصمیم‌گیری درباره معاملات به دور از هیجانات کاذب و گمراه‌کننده باشد.
اما فعالان این بازار به تغییر این قانون واکنش نشان داده و آن را خلاف دو اصل شفافیت و نقدشوندگی سهام دانستند.
همچنین بورس اوراق بهادار تهران به تازگی اعلام کرده که قرار است بازاری با نام بازار برتر راه اندازی کند که در این بازار حد نوسان قیمت‌ها ۱۰ درصد باشد.
انتهای پیام
