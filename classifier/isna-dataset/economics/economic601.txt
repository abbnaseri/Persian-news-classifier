انرژی‌های نو مانع انتشار ۲ میلیون تن گاز گلخانه‌ای در ایران شد
تاکنون سه میلیارد و ۲۵۵ میلیون کیلووات ساعت از منابع تجدیدپذیر، انرژی تولید شده که این میزان تولید برق از محل انرژی‌های تجدیدپذیر توانسته از انتشار حدود دو میلیون و ۲۴۶ هزار تن گاز گلخانه‌ای بکاهد.
به‌گزارش ایسنا، از تیرماه سال ۱۳۸۸ تا ابتدای خردادماه سال جاری، این میزان تولید انرژی‌های نو باعث شده ۹۲۴ میلیون مترمکعب از مصرف سوخت‌های فسیلی در ایران که جزو عوامل اصلی آلایندگی هواست، کاسته و بیش از ۷۱۶ میلیون لیتر در مصرف آب نیز صرفه‌جویی شود. هم‌اکنون ۴۰۲ مگاوات نیروگاه تجدیدپذیر درون کشور در حال احداث است و ظرفیت نصب شده انرژی‌های نو کشور به ۷۳۹ مگاوات رسیده است. هم‌چنین تاکنون ۱۱۲ نیروگاه تجدیدپذیر مگاواتی در کشور نصب شده و ۳۵ نیروگاه مگاواتی دیگر نیز در حال احداث است. براساس اعلام وزارت نیرو، انرژی‌های تجدیدپذیر موجب اشتغال ۴۳ هزار و ۴۷۰ نفر به صورت مستقیم و غیرمستقیم در ایران شده و حجم سرمایه‌گذاری غیردولتی در این بخش به بیش از ۱۲۴ هزار میلیارد ریال رسیده است. بررسی اعداد و ارقام موجود در این بخش حکایت از آن دارد که ۴۵ درصد نیروگاه‌های تجدیدپذیر کشور از نوع خورشیدی، ۴۰ درصد از نوع بادی، ۱۲ درصد از نوع برق‌آبی کوچک، دو درصد از نوع بازیافت حرارتی و یک درصد نیز از نوع زیست توده است.
انتهای پیام
