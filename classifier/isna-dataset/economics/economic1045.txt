معیشت مردم آمریکا نسبت به ۱۰ سال پیش تغییری نکرده‌است
نتایج یک نظرسنجی جدید نشان می‌دهد که بسیاری از مردم آمریکا شاهد تغییر در وضعیت معیشتی خود نبوده‌اند.
به گزارش ایسنا به نقل از سی‌ان‌بی‌سی، حدود یک دهه از رکود بزرگ می‌گذرد اما برای بسیاری از امریکایی‌ها چیز زیادی برای جشن گرفتن وجود ندارد. مؤسسه " بنک ریت" در نظرسنجی جدید خود دریافته است که بیش از نیمی از مردم آمریکا شاهد هیچ گونه پیشرفتی در وضعیت معیشتی خود نبوده‌اند و با وجود ۱۰ سال رشد مثبت اقتصادی، نتایج این رشد بر وضعیت بسیاری از خانوارهای این کشور تقریباً ناملموس بوده است.
مارک همریک، تحلیلگر مسائل اقتصادی گفت: برای میلیون‌ها امریکایی‌ها نه تنها پیشرفتی حاصل نشده است بلکه آن ها آرزو دارند دوباره به (وضعیت) ۱۰ سال پیش بازگردند.
نیمی از ۲۷۰۰ شرکت کننده در این نظرسنجی گفته‌اند وضعیت مالی شأن نسبت به قبل از رکود بزرگ سال ۲۰۰۸ بدتر شده است. بیش از یک سوم شرکت کنندگان نیز گفته‌اند که در دوره رکود بزرگ کار خود را از دست داده‌اند و یا شاهد کاهش محسوس دستمزدشان بوده‌اند.
متوسط درآمد تعدیل شده با تورم خانوارهای آمریکایی‌ها در سال ۲۰۱۶ برابر با ۵۹ هزار و ۳۹ دلار در سال بوده است که تنها اندکی بیشتر از درآمد ۵۸ هزار و ۵۴۴ دلاری سال ۲۰۰۰ میلادی است و این در شرایطی اتفاق می‌افتد که هزینه‌ها نظیر هزینه‌های درمانی و تحصیلی بسیار افزایش یافته‌اند.
اگر چه نرخ بیکاری از ۱۰ درصد سال ۲۰۰۹ به تنها ۳.۶ درصد در سال ۲۰۱۹ کاهش یافته است اما این کاهش نرخ بیکاری قدرت خرید مردم را به شکل چشمگیری افزایش نداده است. به گفته همریک، محل زندگی افراد بیش از هر عامل دیگری در تعیین میزان تغییر سطح زندگی آن‌ها نسبت به زمان رکود بزرگ تأثیر داشته است و در بسیاری از ایالت‌ها شاهد تغییر محسوس نبوده‌ایم. وی افزود که اگر رکود دیگری اتفاق بیافتد، به دلیل آن که بسیاری از آمریکایی‌ها هنوز نتوانسته‌اند با پس لرزه‌های رکود سال ۲۰۰۸ مقابله کنند، آسیب بیشتری به وضعیت مالی شهروندان این کشور وارد خواهد شد.
انتهای پیام
