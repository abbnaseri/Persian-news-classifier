ارزهای دیجیتالی در کدام کشورها محبوبیت بیش‌تری دارند؟
آمارها حاکیست که ارزهای دیجیتال رمزنگاری شده همچون بیت کوین در ترکیه و منطقه آمریکای لاتین از محبوبیت بیش‌تری برخوردار شده‌اند.
به گزارش ایسنا، تازه‌ترین آمارهای مؤسسه تحقیقاتی استاتیستا (statista) نشان می‌دهد که کاربران ترکیه و کشورهای آمریکای لاتین نسبت به سایر نقاط جهان از خریداری، استخراج و سرمایه گذاری در ارزهای دیجیتال رمزنگاری شده استقبال بیش‌تری نشان داده‌اند.
با توجه به اهمیت روزافزون ارزهای دیجیتال رمزنگاری شده در جهان، کاربران زیادی به استخراج و سرمایه‌گذاری در آنها روی آورده و از این طریق سعی دارند که ثروت هنگفتی را به جیب بزنند.
فناوری ارزهای دیجیتالی رمز پایه همچون بیت‌کوین یک پول رمزنگاری شده است، این امکان را به کاربران می‌دهد که بدون نیاز به هیچ بانکی مبادلات مالی خود را انجام دهند و هم‌چنین هویت طرفین معامله نیز ناشناس باقی می‌مانند. ارزهای دیجیتالی رمزنگاری شده باید توسط سخت‌افزارهای قدرتمندی که معمولاً کارت گرافیک موجود در ابر رایانه‌هاست، استخراج یا به اصطلاح ماینینگ شوند.
گفته می‌شود ارزهای دیجیتالی رمز پایه غیرقابل هک هستند و باید به‌صورت ناشناس و با استفاده از سخت‌افزارهای قدرتمندی از پلت فرم‌های مخصوص استخراج این نوع ارزهای مجازی، استخراج یا به اصطلاح ماینینگ شوند.
بسیاری از کشورهای جهان در ابتدا در تلاش بودند تا این پول بی افسار را کنترل کرده و معاملات با آن را تا حد امکان محدود کنند؛ چراکه آن‌ها بر این باورند بیت کوین به تجارت‌های غیرقانونی و غیرمجاز هم‌چون تجارت اسلحه، تجهیزات تروریستی، قاچاق دارو و مواد مخدر دامن‌زده و به علت آنکه مقامات قضائی و پلیس نمی‌توانند طرفین معامله را شناسایی و ردگیری کنند، باعث سهولت استفاده از آن می‌شود. این در حالیست که برخی دیگر از کشورها با وضع قوانین دقیق و درست، استفاده از این ارزهای دیجیتالی رمزنگاری شده را مجاز اعلام کرده‌اند.
بر اساس نمودار زیر که در وب سایت dashnews آمده است، کشورهایی که در آنها ارزهای دیجیتال رمزنگاری شده همچون بیت کوین از محبوبیت و استقبال بیش‌تری نسبت به سایر نقاط جهان برخوردار شده است، به چشم می‌خورد:

طبق نمودار بالا، ترکیه، برزیل، کلمبیا، آرژانتین، آفریقای جنوبی، مکزیک، شیلی، چین، اندونزی، اسپانیا، روسیه، دانمارک، استرالیا، انگلستان، ایالات متحده آمریکا، فرانسه، آلمان و ژاپن به ترتیب کشورهایی از جهان بوده‌اند که در آنها بیش‌ترین آمار استقبال از ارزهای دیجیتال رمزنگاری شده همچون بیت کوین به ثبت رسیده است.
طی چند سال اخیر ارزهای دیجیتالی رمزنگاری شده بسیاری هم‌چون بیت‌کوین، مونرو، ریپل و اتریوم از محبوبیت و استقبال بی‌نظیری برخوردار شده و کاربران بسیاری در جهان به‌دنبال استخراج و تبدیل پول‌های خود به ارزهای دیجیتالی هستند؛ چراکه این روزها بسیاری از افراد با خرید و استخراج این ارز توانسته‌اند به پول زیادی دست پیدا کنند. چندی پیش بود که کارشناسان پیش‌بینی کرده بودند با شکوفایی فناوری بلاک‌چین، روند استخراج ارزهای دیجیتالی رمزنگاری شده نیز صعودی خواهد شد و رشد قابل ملاحظه‌ای را تجربه خواهد کرد.
انتهای پیام
