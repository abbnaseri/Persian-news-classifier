ضرورت تمرکز بر پیشنهادات بخش خصوصی برای مقابله با مشکلات
رئیس اتاق ایران گفت: باید برای مقابله با مشکلات، بر پیشنهادات مطرح شده از سوی بخش خصوصی و تعاونی تمرکز کنیم.
به گزارش ایسنا، غلامحسین شافعی ظهر امروز در شصت و ششمین شورای گفت‌وگوی دولت و بخش خصوصی در اتاق بازرگانی، اظهار کرد: بعد از صحبتی که در مراسم افطاری رئیس‌جمهوری در خصوص بهبود مستمر فضای کسب و کار مطرح شد، ایشان مأموریتی را به دبیرخانه ستاد هماهنگی سران سه قوا دادند. در دبیرخانه ستاد هماهنگی فضای جدیدی برای اجرای قانون کسب و کار ایجاد شد و قرار است که معاونتی در حوزه کاری آقای نهاوندیان صرفاً به این موضوع بپردازد.
رئیس اتاق بازرگانی ایران خاطرنشان کرد: طی جلسه‌ای که دکتر لاریجانی با استاندار خراسان رضوی داشتند، از کار ارائه شده در استان ابراز خشنودی و توصیه کردند که این اقدام در تمام استان‌های کشور مانند خراسان اجرا شود. باید قوانین مزاحم فضای کسب و کار در کشور استخراج شود و در این ارتباط هماهنگی‌های لازم صورت گیرد.
شافعی تاکید کرد: با توجه به حجم بالای معاملات پایاپای کالای کشور ما با پاکستان و ظرفیت خوبی که در این زمینه وجود دارد، از سوی اتاق این پیشنهاد مطرح شد که کمیته مشترکی در خصوص تمرکز بر بازار پاکستان ایجاد شود تا میان سه استان خراسان رضوی، جنوبی و سیستان و بلوچستان اقدامات خوبی در خصوص تعاملات و رشد آن‌ها صورت گیرد.
وی با بیان اینکه ما در شورای گفت‌وگو به طور مرتب مسائل و مشکلات خود را مطرح می‌کنیم، عنوان کرد: مسائل و مشکلات موجود بر تمام مسئولان کشور شناخته شده است. باید پیش از آنکه طرح مشکل کنیم، طرح پیشنهاد سازنده را مطرح نموده و آن را به شورای گفت‌وگو ارائه کنیم.
رئیس اتاق ایران خاطرنشان کرد: باید بر پیشنهادات مطرح شده از سوی بخش خصوصی و تعاونی برای مقابله با مشکلات تمرکز کنیم. اینجا شورای گفت‌وگوی دولت و بخش خصوصی است؛ بخش خصوصی به طور مرتب اشکالات و ایرادات را عنوان می‌کند که عمدتاً مخاطب آن دولت و سایر قوا هستند، دولت و سایر قوا نیز باید مشکلات بخش خصوصی را به ما یادآوری کنند تا این رابطه دو طرفه به مطلوبیت خوبی برسد.
انتهای پیام
