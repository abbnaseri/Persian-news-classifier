پالایشگاه‌های نفت چین کوتاه آمدند
تولیدکنندگان سوخت چین محدودیت‌های تولید خود را در پی اشباع عرضه بازار، در سه ماهه سوم امسال ادامه می‌دهند که ممکن است روی تقاضای این کشور برای واردات نفت خام تأثیر بگذارد.
به گزارش ایسنا، پالایشگاه خصوصی هنگلی پتروکمیکال ظرفیت خود در شمال شرقی چین را در ماه مه ۴۰۰ هزار بشکه در روز افزایش داد و ژیجیانگ پتروکمیکال فعالیت آزمایشی را در کارخانه‌ای با ظرفیت مشابه همزمان آغاز کرد.
به گفته منابع صنعتی و تحلیلگران، در پی موج جدید عرضه و کندی تقاضای داخلی برای سوخت‌هایی مانند بنزین و دیزل، پالایشگاه‌های چین فرآوری نفت خام یا تولیدشان را کاهش داده‌اند.
این وضعیت ممکن است تمایل آنها برای واردات نفت خام را کمتر کرده و روی قیمت‌های نفت جهانی تأثیر گذاشته و پایین بیاورد.
همچنین ظرفیت مازاد فرآورده‌های نفتی ممکن است صادرات سوخت چین را به رکورد بالای جدیدی برساند و به سود پالایش آسیا آسیب بیشتری وارد کند.
به گفته تحلیلگران، پالایشگاه‌های کوچک که در استان شاندونگ قرار دارند تحت فشار فزاینده‌ای قرار گرفتند تا تولیدشان را بیشتر کاهش دهند و محدودیت‌هایی که در ماه‌های مه و ژوئن داشتند ادامه دهند.
پالایشگاه‌های خصوصی از سال ۲۰۱۵ که برای نخستین بار واردکننده نفت خام شدند عامل رشد تقاضای نفتی چین بوده‌اند. آنها اکنون در یک پنجم از کل واردات نفت چین سهم دارند.
گروه دانگ مینگ پتروکمیکال که بزرگترین پالایشگاه خصوصی استان شاندونگ است هفته جاری پالایشگاه خود به ظرفیت ۲۴۰ هزار بشکه در روز را در پی حاشیه سود ضعیف برای مدت دو ماه تعطیل کرد.
به گفته شیء لین لین، تحلیلگر شرکت مشاوره جی ال سی، پالایشگاه‌ها در هر تن نفت خامی که در ژوئن پالایش کردند، ۳۰۰ تا ۳۵۰ یوان (۴۴ تا ۵۱ دلار) ضرر کردند که بزرگترین ضرر در حدود چهار سال گذشته بود.
بر اساس گزارش رویترز، هفت پالایشگاه در شاندونگ با مجموع ظرفیت پالایش ۴۷۰ هزار بشکه در روز در ژوئیه برای تعمیرات تعطیل خواهند شد که معادل ۱۴ میلیون بشکه نفت خام در ژوئن یا معادل چهار درصد از ظرفیت فرآوری چین در ماه مه است.
در این بین، دو پالایشگاه بزرگ متعلق به سینوپک که بزرگترین پالایشگاه آسیا است، قصد دارند تولیدشان را در سه ماهه سوم نسبت به سه ماهه قبل، حدود ۲ درصد یا حدود ۱۰ هزار و ۴۰۰ بشکه در روز محدود کنند. این اقدام پس از این روی داد که دو پالایشگاه در ژوئن برای نخستین بار در سال میلادی جاری متحمل ضرر پالایش شدند.
انتهای پیام
