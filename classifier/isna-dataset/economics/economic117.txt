آی‌پد تاشو یا آیفون تاشو؛ کدامیک روانه بازار می‌شوند؟
به نظر می‌رسد که اپل در حال توسعه یک مدل تبلت آیپد جدید با قابلیت پشتیبانی از شبکه ۵G و نمایشگر تاشو و انعطاف پذیر است.
به گزارش ایسنا، با توجه به آنکه در سال‌های اخیر بازار گوشی‌های هوشمند و سایر محصولات مرتبط همچون تبلت با رکود و کاهش قابل توجهی از لحاظ میزان فروش و درآمدزایی برای شرکت‌های توسعه دهنده و غول‌های تکنولوژی مواجه شده‌اند، در طول یک سال گذشته تمرکز ویژه‌ای بر روی توسعه محصولات مجهز به فناوری‌های نوین همچون شبکه نسل پنجم اینترنت ۵G کرده‌اند تا بدین ترتیب بتوانند نظر و توجه خیل عظیمی از کاربران و علاقمندان به دنیای تکنولوژی را جلب کنند و سهم چشمگیری از بازارهای جهانی را به خود اختصاص دهند.
در طول یک سال گذشته رقابت تنگاتنگی میان شرکت‌های تکنولوژی همچون سامسونگ، اپل، هواوی و سایر تولیدکنندگان موبایل برای توسعه گوشی‌ها و محصولات مجهز به فناوری پشتیبانی از شبکه ۵G در گرفته است به گونه‌ای که اخبار و گزارش‌های متعددی از سوی منابع مختلف خبری منتشر می‌شود که نشان دهنده تلاش بی وقفه آنها برای تولید و عرضه چنین محصولاتی است.
حالا تازه‌ترین گزارش‌های منتشر شده از سوی IHS Markit که در وب سایت اکونومیک دیلی نیوز نیز آمده است، نشان می‌دهد که اپل در حال توسعه و طراحی یک مدل تبلت آی‌پد جدید است که به فناوری پشتیبانی از شبکه نسل پنجم اینترنت ۵G تجهیز خواهد شد و به کاربرانش امکان بهره‌مندی از خدمات شبکه نسل پنجم اینترنت همراه را می‌دهد.
همچنین این گزارش‌ها نشان می‌دهد که اپل تصمیم گرفته این آی‌پد جدید را به نمایشگرهای اولد تاشو و انعطاف پذیر نیز مجهز کند تا به رقابت با سایر تولیدکنندگان گوشی‌های تاشو همچون سامسونگ و هواوی بپردازد.
برخی از کارشناسان در تشریح و توصیف این محصول پیش بینی و خاطرنشان کرده‌اند که آی‌پد تاشوی اپل همانند گوشی‌های تاشو و انعطاف پذیر گلکسی فولد سامسونگ و هواوی میت ایکس خواهد بود که از وسط صفحه نمایش به دو قسمت تقسیم و خم می‌شود و امکان استفاده از نسخه کوچک‌تر را به کاربر می‌دهد.
این در حالیست که برخی دیگر از کارشناسان و تحلیلگران فعال در حوزه فناوری بر این باورند که این محصول بیشتر شبیه به یک لپ تاپ خواهد بود که دو صفحه نمایش خواهد داشت و به یک صفحه کلید فیزیکی نیز مجهز است. آنها همچنین عنوان کرده‌اند که سایز نمایشگر این آی‌پد تاشوی اپل در حالت گسترده همچون سایز نمایشگرهای مک بوک خواهد بود.
پیش‌تر اخبار منتشر شده از توسعه و عرضه یک مدل گوشی هوشمند آیفون تاشو و مجهز به ۵G خبر می‌دادند که حالا باید تا توسعه و عرضه این محصولات منتظر باشیم تا ببینیم اپل می‌خواهد تنها یک محصول تاشو مجهز به نمایشگر تاشو و انعطاف پذیر را روانه بازارهای جهانی کند یا علاوه بر گوشی آیفون، یک تبلت آی‌پد تاشو نیز توسعه داده و عرضه می‌کند.
انتهای پیام
