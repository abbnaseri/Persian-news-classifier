ورود یک عضو جدید به باشگاه کشورهای با درآمد بالا
مالزی به زودی به جمع کشورهای دارای درآمد سرانه بالا خواهد پیوست.
به گزارش ایسنا به نقل از استار، هر چند که با افزایش ریسک‌های موجود بر سر راه اقتصاد جهانی رشد اقتصادی مالزی نیز تحت تأثیر قرار گرفته است اما بانک جهانی در گزارش جدید خود از مالزی اعلام کرد که با توجه به رشد سالانه ۴ درصدی درآمد سرانه شهروندان مالزی، این کشور در سال ۲۰۲۴ به عنوان عضو جدید به باشگاه کشورهایی که درآمد سرانه بالایی دارند، خواهد پیوست.
بانک جهانی اعلام کرد که شرط تحقق رؤیای تبدیل مالزی به یک کشور دارای درآمد سرانه بالا این است که نظام برابری نرخ ارز در وضعیت کنترل شده باقی بماند. در حال حاضر متوسط درآمد سرانه شهروندان مالزی معادل ۱۰ هزار و ۴۶۰ دلار در سال است که ۱۹۱۵ دلار کمتر از سطح ۱۲ هزار و ۳۷۵ دلاری در نظر گرفته شده توسط بانک جهانی است.
بانک جهانی همچنین پیش‌بینی کرده است که رشد اقتصادی امسال مالزی به جای ۴.۷ درصد قبلی، ۴.۶ درصد باشد و این نرخ در سال‌های ۲۰۲۰ و ۲۰۲۱ نیز در همین حد باقی بماند. این کاهش رشد بیش از همه متأثر از کاهش سرمایه‌گذاری‌های خارجی در مالزی بوده است.
داتوک سری محمد، وزیر امور اقتصادی مالزی در واکنش به گزارش بانک جهانی گفت که دولت تمام تلاش خود را برای حفظ روند رو به رشد اقتصادی به کار خواهد بست و امسال ۴۰۰۰ پروژه توسعه اقتصادی به ارزش ۴۵ میلیارد رینگت (حدود ۱۰ میلیارد دلار) را اجرا خواهد کرد تا از اقتصاد این کشور در برابر شوک‌های خارجی بیشتر محافظت کند.
وی افزود که این پروژه‌ها موتور رشد اقتصاد مالزی در سال‌های بعد خواهند بود.
رانجی باج پای، کارشناس اقتصادی مسائل مالزی در بانک جهانی گفت که بخش دولتی اقتصاد مالزی عملکردی فراتر از سطح متوسط منطقه جنوب شرق آسیا داشته است اما تبدیل مالزی به یک کشور با درآمد سرانه بالا نیازمند اصلاحات ساختاری بیشتر است چرا که هنوز چالش‌های زیادی بر سر راه این کشور وجود دارد که باید با آنها مقابله شود.
انتهای پیام
