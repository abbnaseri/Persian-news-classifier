درخواست عراقی‌ها برای اتصال هر چه سریعتر خط آهن شلمچه - بصره


مدیرعامل راه آهن جمهوری عراق خواستار اتصال هر چه سریع‌تر خط ریلی شلمچه – بصره شد.


به گزارش ایسنا، طالب جواد کاظم در نشست سه جانبه همکاری‌های حمل و نقل جمهوری اسلامی ایران – جمهوری عراق و جمهوری سوریه که ظهر امروز در محل شرکت راه آهن جمهوری اسلامی ایران برگزار شد با تاکید بر اینکه اتصال خط آهن شلمچه – بصره باید هر چه سریع‌تر مد نظر قرار گیرد، اظهار کرد: هدف اتصال شبکه ریلی در منطقه، خط آهن شلمچه – بصره است و جمهوری عراق تمایل دارد این کشور به خطوط ریلی ایران و سوریه متصل شود.
وی ادامه داد: تحریم باعث موفقیت‌های بزرگی برای ایران شده است به همین جهت همکاری‌های ریلی بسیاری بین ایران و عراق شکل گرفته که می‌توان از امکانات دو کشور در راستای ارتقای همکاری‌ها استفاده کرد و ما به دنبال آن هستیم تا سریع‌تر اتصال ریلی بین ایران و عراق با تکمیل خطوط مرزی صورت پذیرد.
مدیر راه آهن جمهوری عراق با درخواست از راه آهن جمهوری اسلامی ایران مبنی بر اینکه قبل از امضای قرارداد با بنیاد مستضعفان با راه آهن عراق مشورت شود گفت: ما پیش از این تجربه‌هایی را داشته‌ایم و نمی‌خواهیم دوباره با شرکتی قرارداد ببندیم که سبب عدم پیشبرد فعالیت‌ها شود.
طالب جواد کاظم افزود: به لحاظ مسائل اجرایی باید اهمیت ابعاد فنی و مالی برای دو طرف محرز باشد و این پروژه نسبت به پروژه‌هایی که در داخل خاک عراق انجام می‌شود باید با کیفیت بهتری انجام گیرد. چرا که این یک پروژه مرزی است و ما علاقمندیم با بهترین کیفیت ممکن نهایی شود.
به گزارش ایسنا، سعید رسولی مدیرعامل شرکت راه آهن جمهوری اسلامی ایران در واکنش به اظهارات طرف عراقی خاطرنشان کرد: بنیاد مستضعفان، اسمش مستضعفان است اما یکی از بزرگترین و قوی‌ترین شرکت‌ها در ایران است و به عنوان بزرگترین بنگاه اقتصادی متعلق به مستضعفان فعالیت می‌کند و راه آهن به عنوان بهره بردار ضمانت این پروژه را پذیرفته است.
گفتنی است نجیب الفارس - مدیرعامل راه آهن جمهوری عربی سوریه - نیز در این نشست بیان کرد: با اتصال ریلی بین ایران، عراق و سوریه شاهد گسترش روابط تجاری بین سه کشور خالی بود و باید گام‌های واقعی به منظور این اتصال ریلی برداشته شود و در عین حال باید برای عملکرد بهتر این پروژه بازاریابی گسترده‌ای صورت گیرد تا سرمایه گذاران با جدیت بیشتری به منظور انجام فعالیت‌های اقتصادی ورود کنند.
انتهای پیام
