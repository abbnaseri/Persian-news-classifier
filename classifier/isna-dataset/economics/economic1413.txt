آغاز رسمی حذف قبوض کاغذی در سراسر کشور
طرح ملی قبض سبز امروز توسط وزیر نیرو رونمایی و فرایند حذف قبوض کاغذی در سراسر کشور به صورت رسمی آغاز شد.
به‌گزارش ایسنا، رضا اردکانیان در نشست مدیریت مصرف که امروز با حضور جمعی از مدیران صنعت برق در توانیر برگزار شد، از طرح ملی قبض سبز رونمایی کرد.
وی در این نوشت: "سبز، یعنی رویش، یعنی صلح و یعنی زندگی و توسعه پایدار. امیدواریم همکاران صنعت برق در این برنامه و سایر توصیه‌ها و تأکیدات رئیس جمهور محترم سربلند باشند."
بر اساس این گزارش، طرح ملی قبض سبز در راستای تحول دیجیتال در خدمات مشترکین اجرایی شده است. ارتقای سطح خدمات و رفاه مشترکین، بهره‌مندی از فناوری‌های نو، صرفه‌جویی اقتصادی، توسعه دولت الکترونیک، ارتباط دوسویه با مشترکین، ارائه خدمات غیرحضوری، نظارت مؤثر، مدیریت کارآمد و حفظ محیط زیست از اهداف این طرح به شمار می‌رود.
پیش از این زمزمه‌های حذف قبوض کاغذی به گوش رسیده بود و حسین صبوری مدیر عامل شرکت توزیع نیروی برق تهران بزرگ - به ایسنا گفته بود مشترک باید شماره شناسه خود را به همراه ستاره یک (۱*) به شماره ۱۰۰۰۱۵۲۱ پیامک کند. چنانچه فردی هم مالک خانه نیست و مستأجر است، بعد از آنکه از محل مورد نظر نقل مکان کرد باید شناسه قبض به همراه ستاره دو را به همان شماره پیامک کند تا فرآیند ارسال قبض آن شماره شناسه متوقف شود. سپس شناسه قبض منزل جدید خود به همراه ستاره یک را مجدد پیامک کند.
به گفته وی، اگر مشترکی چند قبض برق دارد می‌تواند شناسه همه را به صورت جداگانه به همراه ستاره یک به شماره مذکور پیامک کند.
مدیر عامل شرکت توزیع نیروی برق تهران بزرگ با بیان اینکه طبق برنامه‌ریزی صورت گرفته تا پایان تابستان سال جاری باید اطلاعات همه مشترکان شهر تهران اخذ شود، اظهار کرد: در شهر تهران ۴.۵ میلیون مشترک وجود دارد. یعنی باید شماره همراه ۴.۵ میلیون اخذ، شماره‌های قبلی اصلاح و بازنگری شود. سایر زیرساخت‌ها و برنامه‌ها نیز در حال اجرا است و تهیه است و به محض اینکه انجام شد، این تصمیم به صورت فازبندی شده انجام خواهد شد.
صبوری تاکید کرده بود: حذف قبوض کاغذی برای مشترکان برق سراسر کشور صورت خواهد گرفت.
انتهای پیام
