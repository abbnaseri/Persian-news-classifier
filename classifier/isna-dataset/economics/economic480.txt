استقبال از مشاغل جدید به شرط حفظ مشاغل سنتی
یک فعال کارگری معتقد است ضمن پذیرش مشاغل جدید در آینده باید مشاغل سنتی و قدیمی خود را که با آداب و رسوم کهن و فرهنگ اصیل ایرانی آمیخته شده حفظ کنیم.
فتح اله بیات در گفت وگو با ایسنا، اظهار کرد: در آینده نزدیک ناگزیریم مشاغل جدید را بپذیریم و هرقدر مقاومت کنیم ناگزیریم مشاغل جدید را بپذیریم، چون دنیا دهکده جهانی است و باید خود را با اتفاقاتی که در آن می‌افتد وفق دهیم و به سمتی برویم که جهان به آن سو حرکت می‌کند.
وی ادامه داد: در اجلاس امسال سازمان جهانی کار بر اهمیت آینده کار و ظهور مشاغل جدید تاکید شد، بنابر این نمی‌توانیم از مشاغل جدید با سبک و سیاق جدید فاصله بگیریم، چون یک‌سری از کسب و کارها با شیوه‌ای جدید در حال پیشروی هستند که ما باید خود را به آنها نزدیک کنیم تا بتوانیم وارد دنیای رقابتی شویم.
رئیس اتحادیه کارگران قراردادی و پیمانی در عین حال تصریح کرد: مشاغل سنتی شاید قدیمی شوند ولی در فرهنگ و آداب و رسوم کهن و اصیل ایرانی ریشه دوانده و نمی‌توان آنها را به فراموشی سپرد؛ لذا معتقدم در عین حال که باید مشاغل سنتی و قدیمی خود را حفظ کنیم، به استقبال مشاغل جدید برویم و خود را با تکنولوژی‌های روز و فناوری‌های جدید منطبق کنیم.
بیات گفت: سرعت دسترسی به اطلاعات با رشد فناوری‌های اطلاعاتی و ارتباطی به شدت گسترش یافته و بسیاری از نیازمندی‌های انسان را تحت تأثیر فناوری‌های روز قرار داده است؛ بنابر این برای حضور در بازارهای جهانی و رقابتی ناچاریم که مشاغل جدید را بپذیریم و جوانان و فارغ التحصیلان خود را با آموزش‌ها و مهارتهای جدید و به روز آشنا کنیم؛ چرا که آینده متعلق به جوانان خلاق و کارآفرینی است که سهم بزرگی در کسب و کارهای جدید دارند.
به گزارش ایسنا، باوجود تغییراتی که طی سال‌های آینده در ماهیت کار به وجود خواهد آمد بسیاری از شغل‌ها و کسب و کارها دچار تحول خواهند شد و این تغییرات نیازمند پذیرش مسئولیت‌های بیشتر از جانب نیروهای کار است. کارشناسان معتقدند در بسیاری از مشاغل آینده، مهارت‌های امروز دیگر کاربردی نیست و از حالا باید به فکر کسب مهارت‌های جدیدتر باشیم.
انتهای پیام
