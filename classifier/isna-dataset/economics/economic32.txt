عرضه سنگ قبرهای بی‌کیفیت چینی در بازار داخل
رئیس اتحادیه سنگ‌بر و سنگ‌تراش با بیان اینکه سنگ قبرهای چینی کیفیت مناسبی ندارند، گفت: این سنگ‌ها عمر مفید بسیار کمی دارند و در اثر تابش نور آفتاب و بارندگی، کیفیت و رنگ خود را از دست می‌دهند.
مهدی ملک‌زاده در گفت‌وگو با ایسنا، در رابطه با وضعیت بازار سنگ، اظهار کرد: به دلیل رکود بازار مسکن و ساخت و ساز، بازار سنگ همچون دیگر بازارهای مرتبط با مسکن، در رکود قرار گرفته است.
رئیس اتحادیه سنگ‌بر و سنگ‌تراش بیان کرد: بدون توجه به شرایط رکود بازار و از گذشته، بازار سنگ کشور نیازی به واردات نداشته و تنها برخی از محصولات سفارشی که مشتری خواهان خرید آن است، از طریق واردات در کشور تأمین می‌شود.
وی خاطرنشان کرد: ۹۹ درصد از نیاز بازار داخلی از طریق تولید تأمین می‌شود و تا زمانی که درهای صادراتی کشور باز نشود، بازار سنگ از رکود خارج نخواهد شد و این در حالی است که تنها سنگ خام به دیگر بازارها صادر می‌شود.
رئیس اتحادیه سنگ‌بر و سنگ‌تراش با بیان اینکه سنگ خام به بازارهای عراق و افغانستان صادر می‌شود، تاکید کرد: صادرات منطقی، اقتصادی و اصولی به معنای آن است که کار به صورت سفارشی در ابعاد قابل توجه و آماده مصرف به بازارهای هدف ارسال شود.
ملک‌زاده گفت: ۸۰ درصد تولید داخلی به عنوان مازاد مصرف داخلی شناخته می‌شود که باید این میزان از تولید به صادرات اختصاص یابد که متأسفانه شرایط تحریمی و داد و ستدهای مالی شرایط صادرات به صورت منطقی را تحت تأثیر قرار داده است.
وی خاطرنشان کرد: هزینه قابل توجه بازاریابی و شرایط تحریمی بر بازار صادراتی سنگ تأثیر قابل توجهی داشته و این موارد دستیابی به بازارهای صادراتی را زمان‌بر و سخت کرده است.
رئیس اتحادیه سنگ‌بر و سنگ‌تراش در رابطه با بازار سنگ قبر گفت: بخشی از عرضه سنگ قبر از طریق واردات تأمین می‌شود که کیفیت محصولات چینی به مراتب ضعیف‌تر از محصولات داخلی است و بررسی‌ها حکایت از آن دارد که سنگ‌های چینی از سنگ ریزه و چسب تولید شده که تحت فشار دستگاه قرار گرفته است.
وی تاکید کرد: سنگ قبرهای وارداتی به خصوص سنگ‌های چینی عمر مفید بسیار کمی دارند و در اثر تابش نور آفتاب و بارندگی، کیفیت و رنگ خود را از دست می‌دهند.
ملک‌زاده یادآور شد: قیمت‌گذاری سنگ قبر به مولفه‌هایی همچون کیفیت، طراحی و خدمات ارائه شده بر روی سنگ و قطر سنگ بستگی دارد و معمولی‌ترین سنگ تولید داخل قیمتی در حدود ۱ تا ۱.۵ میلیون تومان دارد.
انتهای پیام
