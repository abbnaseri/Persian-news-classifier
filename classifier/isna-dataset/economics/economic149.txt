خام‌فروشی ۲۰۰ هزار تن کاغذ در سال گذشته
مدیرعامل انجمن مدیران صنایع کارتن و ورق کشور با اشاره به فعالیت ۱۶۷ واحد کارتن‌سازی بزرگ در سطح کشور و اشتغال ۵۰ هزار نفر در این صنعت، از صادرات ۲۰۰ هزار تن کاغذ به صورت خام در سال گذشته خبر داد و گفت که در حال حاضر یک سوم ظرفیت صنایع کارتن و مقوای کشور فعال است.
به گزارش ایسنا، علیقلی حُسنی اعظمی امروز (شنبه) در نشستی خبری از فعالیت ۱۶۷ واحد کارتن‌سازی بزرگ در سطح کشور خبر داد و گفت: همچنین حدود ۴۰۰۰ واحد تبدیلی در این زمینه فعالیت دارند که مواد مورد نیازشان را از ۱۶۷ واحد یاد شده گرفته، به سایر محصولات نهایی تبدیل کرده، به فروش می‌رسانند.
وی از اشتغال ۵۰ هزار نفر به طور مستقیم یا غیر مستقیم در این صنف خبر داد و اظهار کرد: از مجموع سه میلیون تن ظرفیت ایجاد شده صنایع کارتن و مقوای کشور در سال‌های گذشته، فقط یک میلیون تن آن فعال است.
مدیرعامل انجمن مدیران صنایع کارتن و ورق کشور ادامه داد: فعالان این صنف از دولت می‌خواهند که مجوز صادرات کاغذ را فقط معادل یک چهارم حجم کارتن باطله وارداتی و نه بیشتر صادر کند، زیرا در غیر این صورت با کمبود کارتن در داخل و افزایش قیمت‌ها مواجه خواهیم شد.
اعظمی با بیان اینکه قیمت‌های فروش صادراتی به ازای هر تن کارتن، حدود ۸۰۰ دلار است، تصریح کرد: این در حالی است که دولت انتظار دارد فعالان این صنعت برای هر تن صادرات، ۸۶۰ دلار بازگشت ارز داشته باشند و این موضوع از انگیزه صادرکنندگان کاسته است.
وی افزود: برای مثال امروز ثابت شده که آب‌های بسته‌بندی در ظروف پلاستیکی در معرض آفتاب خواص مضرری برای سلامت مصرف‌کنندگان پیدا می‌کنند که خواستار ایجاد بسته‌بندی‌های اجباری و بهداشتی از سوی سازمان ملی استاندارد برای آنها هستیم.
مدیرعامل انجمن مدیران صنایع کارتن و ورق کشور با اشاره به تولید حدود یک میلیون تن کاغذ بسته‌بندی در سال گذشته، تصریح کرد: مواد اولیه تولید سال گذشته از یکی از سه طریق چوب درختان جنگلی، واردات خمیر کاغذ از خارج یا آخال (ضایعات کارتن و کاغذ) تأمین شد.
به گفته وی سال گذشته مشکلات تأمین مواد اولیه و افزایش نرخ ارز باعث شد که ۲۰۰ هزار تن کاغذ به خارج کشور صادر شود که خام فروشی محسوب می‌شود.
کمبود آخال؛ مشکل صنعت بسته‌بندی
مدیرعامل انجمن مدیران صنایع کارتن و ورق کشور با بیان اینکه از مجموع یک میلیون تن کاغذ بسته‌بندی تولید شده در سال گذشته، ۱۵۰ هزار تن آن صرف بسته‌بندی محصولات کشاورزی صادراتی و ۱۵۰ هزار تن دیگر صرف بسته‌بندی کاشی، سرامیک و لوازم ساختمانی شده، گفت: در حالیکه برای تولید هر تن کاغذ بسته‌بندی ۱.۴ برابر آن آخال مورد نیاز است، اما سختگیری‌های محیط زیست سبب شد تا با وجود مجوز واردات ۲۳۰ هزار تنی، در نهایت فقط ۳۰ هزار تن آخال وارد کشور شود.
وی با اشاره به ممنوعیت واردات در مقاطعی در سال گذشته از سوی وزارت صمت با هدف بهبود کیفیت تولید داخل، گفت: وقتی واحدهای کارتن‌سازی در حال برنامه‌ ریزی برای این موضوع بودند طی ۲۷ روز مجدداً مصوبه قبلی ملغی شد و این مساله مشکلات زیادی برای واحدهای کارتن‌سازی به ویژه کارتن خرما و کارتن شانه تخم مرغ ایجاد کرد.
تاکنون ارزی به کاغذهای بسته‌بندی و کارتن تخصیص داده نشده است
اعظمی در ادامه خاطرنشان کرد که تاکنون هیچ ارزی برای تأمین کاغذهای صنعتی به منظور تولید کاغذهای بسته‌بندی و کارتن داده نشده و عمده ارز به کاغذ تحریر و روزنامه اختصاص داده شده است.
مدیرعامل انجمن مدیران صنایع کارتن و ورق کشور در ادامه با بیان اینکه در سال گذشته ارز برای تولید کاغذهای خاص مورد استفاده در صنایع غذایی و کیسه‌های مواد غذایی که در داخل تولید نمی‌شوند، تخصیص داده نشده است، گفت: سالانه حدود ۲۰ هزار تن کاغذهای فود گرید و ویرجین کرافت در کشور مورد نیاز است، در حالیکه حداکثر ۷۰ درصد کارتن‌های مورد استفاده در بازار بهداشتی و سالم است، زیرا کاغذ بهداشتی کاغذی است که از چوب تولید می‌شود اما اجازه واردات چوب یا خمیر کاغذ داده نمی‌شود.
وی افزود: حوزه‌های کشاورزی، لوازم خانگی، تولید پیتزا و غیره به شدت به این بسته‌ ‌بندی‌ها وابسته‌اند و از آنجایی که این موضوع با سلامت مردم ارتباط دارد، موضوع بسیار مهمی است.
مدیرعامل انجمن مدیران صنایع کارتن و و ورق کشور در پایان از برگزاری دومین نمایشگاه تخصصی بین‌ ‌المللی کاغذ مقوا و صنایع سلولزی از ۱۵ تا ۱۸ مرداد خبر داد و اظهار کرد: طبق ثبت نام‌هایی که تاکنون صورت گرفته، حضور ۵۰ شرکت داخلی و هفت شرکت خارجی از چین، هند و روسیه در این دوره از نمایشگاه قطعی شده است.
وی همچنین ارائه توانمندی‌ها از سوی شرکت‌کنندگان داخلی و برنامه‌ریزی برای تأمین مواد اولیه و ماشین‌آلات مورد نیاز از سوی شرکت‌کنندگان خارجی را از جمله اهداف اصلی برپایی این دوره از نمایشگاه عنوان کرد.
انتهای پیام
