قیمت نفت ثابت ماند
قیمت نفت در معاملات روز دوشنبه که معامله‌گران به ارزیابی ریسک‌های ژئوپلتیکی در برابر تاثیر جنگ تجاری آمریکا و چین روی اقتصاد جهانی پرداختند، تغییر چندانی نداشت.
به گزارش ایسنا، بهای معاملات آتی نفت برنت سه سنت کاهش یافت و به ۶۴ دلار و ۲۰ سنت در هر بشکه رسید.
بهای معاملات آتی وست تگزاس اینترمدیت آمریکا با شش سنت افزایش، به ۵۷ دلار و ۵۷ سنت در هر بشکه رسید.
به گفته استفن اینس از شرکت وانگارد مارکتس، بازار نفت تحت تأثیر آمار اشتغال بهتر از حد انتظار در آمریکا در معاملات روز جاری محتاطانه آغاز به کار کرد و معامله‌گران نسبت به دورنمای تیره اقتصاد جهانی فوق‌العاده محتاط ماندند.
آماری که روز جمعه منتشر شد نشان داد اقتصاد آمریکا در ژوئن ۲۲۴ هزار شغل ایجاد کرده که بیشترین میزان در پنج ماه گذشته بوده است در حالی که اقتصاددانان ایجاد ۱۶۰ هزار شغل جدید را پیش بینی کرده بودند. این آمار انتظارات برای کاهش نرخ‌های بهره در نشست ژوئن بانک مرکزی آمریکا را تعدیل کرد.
هر دو شاخص قیمت هفته گذشته به دلیل نگرانی‌ها نسبت به کندی اقتصاد جهانی که ریسک‌های مربوط به عرضه را تحت‌الشعاع قرار داد کاهش داشتند. بهای نفت برنت بیش از سه درصد و وست تگزاس اینترمدیت بیش از ۱.۵ درصد کاهش داشت.
بر اساس گزارش رویترز، جنگ تجاری آمریکا و چین، چشم‌انداز رشد اقتصادی جهانی و تقاضا برای نفت را تیره کرده است. عدم پیشرفت قابل توجه در حل اختلافات تجاری میان آمریکا و چین به معنای آن است که بانک مرکزی آمریکا برای کاهش هزینه‌های استقراض در نشست سیاست پولی ماه جاری خود تحت فشار قرار دارد.
با این حال نفت از کاهش تنش‌های ژئوپلتیکی در خاورمیانه و تردید ۹ ماهه توافق کاهش تولید مورد حمایت قرار گرفت. اعضای اوپک و متحدانشان در نشست هفته گذشته وین با تمدید توافق کاهش تولید ۱.۲ میلیون بشکه در روز تا پایان مارس سال ۲۰۲۰ موافقت کردند.
همچنین آماری که روز جمعه از سوی شرکت خدمات انرژی بیکرهیوز منتشر شده بود نشان داد شمار دکل‌های حفاری نفت فعال آمریکا هفته گذشته پنج حلقه کاهش یافته و به ۷۸۷ حلقه رسیده که نخستین کاهش پس از دو هفته افزایش متوالی بوده است.
انتهای پیام
