نسخه دیگری از مرورگر مایکروسافت در راه است؟
به‌نظر می‌رسد که مرورگر اینترنتی مایکروسافت اج به‌زودی به محیط و پلت‌فرم سیستم عامل لینوکس نیز قدم خواهد گذاشت. 
به گزارش ایسنا، این روزها که جدال میان مرورگرهای اینترنتی از هر زمان دیگری بیش‌تر و پررنگ‌تر شده است، مایکروسافت به عنوان شرکت توسعه دهنده مرورگر اینترنتی مایکروسافت اج (Microsoft Edge) به تازگی اعلام کرده است که قابلیت جدیدی را به پلت‌فرم سیستم عامل لینوکس اضافه خواهد کرد تا کاربران رایانه‌های مبتنی بر این سیستم عامل نیز بتوانند به سادگی از خدمات ، قابلیت و امکانات جدید و پیشرفته آن بهره‌مند شوند.
مایکروسافت اج (Microsoft Edge) یکی از مرورگرهای اینترنتی است که خیلی زود مورد محبوبیت و استقبال بی نظیر کاربران رایانه و موبایل قرار گرفت و توانست با رقبای قدرتمند خود همچون گوگل کروم و فایرفاکس موزیلا به رقابت بپردازد.
بر اساس گزارش وب سایت زد دی نت، حالا در شبکه اجتماعی ردیت (Reddit) کارشناسان از احتمال قوی ارائه و انتشار نسخه لینوکس این مرورگر اینترنتی محبوب و پرطرفدار سخن گفته‌اند.
چندی پیش بود که اخباری مبنی بر موفقیت آن در فضای مجازی منتشر و اعلام شد که تعداد دفعات دانلود آن از بیش از ۵ میلیون بار نیز عبور کرده و به زودی مرز ۱۰ میلیون بار دانلود را نیز پشت سر خواهد گذاشت.
نسخه موبایل مرورگر مایکروسافت اج در اواخر سال گذشته ۲۰۱۷ میلادی بود که منتشر شد و قابلیت و ویژگی‌های جدیدی را برای استفاده بهتر و بیش‌تر کاربران ارائه می‌داد. یکی از مهمترین قابلیت‌های آن به‌طور قطع همگام‌سازی رایانه ویندوزی و موبایل کاربران بود و این بدان معناست که کاربران می‌توانند ادامه وب‌گردی‌های خود را بر روی رایانه یا بالعکس انجام دهند.
انتهای پیام
