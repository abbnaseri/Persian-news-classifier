آخرین مهلت ارائه اظهارنامه‌های مالیاتی اعلام شد
 به دلیل مصادف شدن ۳۱ خردادماه با روز تعطیل جمعه، امروز (شنبه) یکم تیرماه آخرین مهلت ارائه اظهارنامه‌های مالیاتی در سایت سازمان امور مالیاتی است.
به گزارش ایسنا، مهلت ارائه اظهارنامه‌های مالیاتی صاحبان مشاغل تا ۳۱ خردادماه است که به دلیل تقارن با روز تعطیل جمعه، مودیان مالیاتی می‌توانند تا پایان امروز نسبت به پر کردن اظهارنامه مالیاتی خود اقدام کنند. پیش از این نیز معاون مالیات‌های مستقیم سازمان امور مالیاتی آخرین مهلت ارائه اظهارنامه‌های مالیاتی را تا امروز (شنبه) یکم تیرماه اعلام کرده بود.
نادر جنتی همچنین با بیان اینکه بر اساس قوانین و مقررات مالیاتی شرط برخورداری از هر نوع تسهیلات و معافیت‌های مالیاتی منوط به تسلیم اظهارنامه مالیاتی در موعد مقرر قانونی است گفته است که فعالان اقتصادی به منظور بهره‌مندی از مشوق‌های قانونی نرخ صفر و یا هرگونه تسهیلات دیگر، باید اظهارنامه مالیاتی خود را در مهلت مقرر قانونی ارائه کنند.
به گزارش ایسنا، مطابق مقررات موضوع ماده ۱۹۲ قانون مالیات‌های مستقیم در صورتی که مودیان اظهارنامه مالیاتی خود را به موقع تسلیم نکنند به میزان ۳۰ درصد مالیات متعلق، مشمول جریمه غیرقابل بخشش می‌شوند. مودیان مالیاتی می‌توانند با مراجعه به سایت www.tax.gov.ir نسبت به ارائه اظهارنامه و پرداخت مالیات خود اقدام کنند.
انتهای پیام
