تراکنش‌های بین بانکی ۱۰ برابر نقدینگی!
رئیس کل بانک مرکزی اعلام کرد: پارسال بیش از ۲۱۰ میلیون میلیارد تراکنش‌های بین بانکی انجام شده که ۱۰ برابر بیشتر از حجم نقدینگی در همان سال است.
به گزارش ایسنا، عبدالناصر همتی در پیامی اینستاگرامی اعلام کرد که آمارهای سامانه حاکمیتی بانک مرکزی حاکی از روند بسیار شتابان میزان و مبلغ تراکنش‌های بانکی در سال گذشته است.
به گفته همتی، یکی از برنامه‌های مهم بانک مرکزی توسعه بانکداری نوین و ایجاد و توسعه زیرساخت‌های فناورانه بانکی و نظام‌های پرداخت است.
وی افزود: مجموع تراکنش‌های سامانه‌های شتاب و شاپرک حدود ۸۰ میلیارد تراکنش و جمع رقم تراکنش‌های آنها بیش از ۶۵ میلیون و ۵۰۰ هزار میلیارد ریال است.
رئیس کل بانک مرکزی اظهار کرد: خدمات پایا نیز ۱.۴ میلیارد تراکنش به مبلغ ۳۳ میلیون میلیارد ریال بوده است.
همتی خدمات ساتنا را ۱۹ میلیون تراکنش به مبلغ ۷۵ میلیون و ۵۰۰ هزار میلیارد ریال برای سال گذشته عنوان کرد.
وی افزود: در سال گذشته در بخش خدمات چکاوک ۱۱۰ میلیون چک به مبلغ ۳۹ میلیون و ۸۰۰ هزار میلیارد ریال به ثبت رسیده است. همچنین در بخش خدمات صیاد نیز ۵۳ میلیون تراکنش مربوط به صدور چک انجام شده است.
انتهای پیام
