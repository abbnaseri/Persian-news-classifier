جهش ۴ درصدی قیمت نفت پس از حادثه برای نفت‌کش‌ها
قیمت نفت‌خام پس از انتشار گزارش‌هایی از حمله به نفت‌کش‌های جدیدی در دریای عمان بیش از چهار درصد افزایش یافت.
به گزارش ایسنا، دو نفتکش سنگاپوری و نروژی صبح امروز (پنج‌شنبه) در آب‌های خلیج عمان دچار حادثه شده و در پی آن انفجارها و آتش سوزی‌هایی در این دو نفتکش رخ داد. بعد از این حادثه کادر این دو نفتکش تخلیه شدند.
گروه انگلیسی امنیت دریایی نسبت به وقوع حادثه‌ای نامشخص در خلیج عمان هشدار داده و خواستار رعایت جانب احتیاط شد.
باوجودی که قیمت نفت‌خام سبک شیرین آمریکا در پایین‌ترین محدوده پنج ماه اخیر خود در نوسان بود، پس از این حادثه با جهشی قابل توجه به ۵۲ دلار و ۲۵ سنت رسید.
هربشکه نفت‌خام برنت دریای شمال نیز با افزایشی ۲.۴ درصدی به ۶۱ دلار و ۳۷ سنت رسیده است.
این در حالی است که ماه گذشته نیز چهار کشتی در آب‌های منطقه‌ای امارات و نزدیکی بندر الفجیره در معرض "عملیات خرابکارانه" قرار گرفتند.
وزیر انرژی عربستان نیز درباره حادثه الفجیره اعلام کرد، دو کشتی سعودی نیز در این حادثه مورد هدف قرار گرفتند.
انتهای پیام
