بیش از ۱۶ هزار خودروی ناقص تکمیل و تحویل مشتریان شد
نماینده مدیرعامل گروه صنعتی ایران خودرو اعلام کرد: به منظور تأمین نیاز بازار و افزایش عرضه، تکمیل محصولات دارای کسری آغاز شده و در روزهای اخیر ۱۶ هزار و ۲۵۵ دستگاه خودرو تحویل مشتریان شده است.
به گزارش ایسنا به نقل از گروه صنعتی ایران خودرو، علیرضا بخت آزما با اعلام این خبر خاطرنشان کرد: با توجه به آغاز فصل افزایش تقاضا در بازار خودرو و ضرورت تأمین نیاز مشتریان از سویی و ایجاد گردش نقدینگی در زنجیره تولید خودرو از سویی دیگر، با دستور مدیرعامل این گروه صنعتی تمامی گروه‌های تأمین، تولید، برنامه‌ریزی و سازندگان، بر تجاری‌سازی خودروهای ناقص و تحویل به مشتریان تمرکز کرده‌اند.
وی با اشاره به مشکلات تحمیلی ایجاد شده به دلیل تحریم‌های ظالمانه، گفت: در حال حاضر سازندگان نیز با شرایط جدید منطبق شده و با تمهیداتی که اندیشیده شد، زنجیره تأمین در حال بازگشت به شرایط عادی است.
او با بیان اینکه کارگروه‌های ویژه‌ای برای هم‌افزایی و همکاری در تمامی زمینه‌های تأمین، برنامه‌ریزی و شرکت‌های قطعه‌سازی تشکیل شده است، اظهار کرد: در روزهای تعطیل اخیر کارکنان در واحدهای مرتبط به صورت سه شیفت در محل کار حاضر شدند و توانستند عدد تجاری‌سازی خودروهای ناقص را به بیش از ۱۶ هزار دستگاه خودرو افزایش دهند به‌گونه‌ای که در روز عید سعید فطر تعداد ۲۵۰۰ دستگاه خودرو تکمیل و تحویل مشتریان داده شده است.
طبق اعلام ایران خودرو، بخت آزما با تاکید بر رعایت تمامی شاخص‌های استانداردی و کیفیت در فرآیند تجاری‌سازی خودروها گفت: به مشتریان اطمینان می‌دهیم که با برنامه‌ریزی منسجم، قطعات تأمین و بر روی خودروها نصب شده و فرآیند تجاری‌سازی بدون هرگونه تخطی از استانداردهای کیفی انجام شده است.
وی به حداقل رساندن تولید خودروی ناقص را از اهداف تعیین شده دانست و اظهار کرد: با تثبیت تجاری‌سازی روزانه ۲۰۰۰ دستگاه؛ در هفته‌های آینده تیراژ تکمیل و تجاری‌سازی و تحویل خودرو را روزانه به ۲۵۰۰ دستگاه و در نهایت ۳۰۰۰ دستگاه خواهیم رساند و خودروهای کف کارخانه در زمان مناسب و با کیفیت مطلوبی به دست مشتریان خواهد رسید.
او با بیان اینکه به زودی تعهدات معوق به مشتریان به روز خواهد شد گفت: با عبور از مسیر بحرانی و با تأمین قطعات، خودروها بدون درنگ تکمیل و به دست مشتریان می‌رسد.
طبق اعلام ایران خودرو، خودروهای تجاری‌سازی شده شامل گروه ۲۰۶، دنا، دنا پلاس، رانا، پژو ۲۰۷، تندر ۹۰ پلاس و اتوماتیک، تندر ۹۰، سمند، سورن، آریسان، گروه پارس، پژو ۴۰۵ و پژو ۲۰۰۸ بوده که در روزهای اخیر به مشتریان تحویل داده شده است.
انتهای پیام
