بی اعتنایی بورس‌های آسیا به تهدیدات جدید آمریکا
با وجود تهدید آمریکا به اعمال تعرفه بر ۳۰۰ میلیارد دلار دیگر از محصولات چینی، بورس‌های آسیایی در معاملات امروز به صعود خود ادامه دادند.
به گزارش ایسنا به نقل از سی ان بی سی، هر چند که انتظار می‌رفت سخنان دیشب رئیس جمهور آمریکا بر روند معاملات امروز بازارهای مالی تأثیر بگذارد اما شاخص‌های بورسی آسیایی در معاملات امروز صعودی بودند. ترامپ دیشب و پس از آنکه اعلام شد رئیس جمهور چین احتمالاً در نشست سران گروه ۲۰ شرکت نخواهد کرد تهدید کرد بر ۳۰۰ میلیارد دلار دیگر از محصولات وارداتی این کشور تعرفه ۲۵ درصدی اعمال خواهد کرد.
در معاملات روز سه شنبه بورس‌های آسیایی، شاخص "نیک کی ۲۲۵" با جبران زیان معاملات اولیه خود موفق شد در نهایت با ۰.۲۲ درصد افزایش و رسیدن به سطح ۲۱ هزار و ۱۹۳.۳۸ واحدی به کار خود خاتمه دهد. در چین شاخص "شانگهای کامپوزیت" ۰.۴۹ درصد بالا رفت و در سطح ۲۹۰۵.۴۵ واحد بسته شد. شاخص "شنژن کامپوزیت" نیز نسبت به روز قبل با ۰.۵۴ درصد افزایش بسته شد. در هنگ کنگ شاخص "هانگ سنگ" با جهش ۰.۷۶ درصدی خود را به ۲۷ هزار و ۷۸۹.۰۵ واحد رساند.
ری آتریل، مدیر مرکز مبادلات ارز بانک ملی استرالیا گفت: اجلاس سران گروه ۲۰ می‌تواند ریسکی دیگر بر سر راه بازارهای مالی جهان باشد. تصمیمات بانک مرکزی آمریکا در هفته‌های آینده نیز با توجه به کاهش رشد اقتصادی آمریکا مهم خواهند بود.
در کره جنوبی رشد محسوس نماد "ال جی" در نهایت شاخص "کسپی" را ۰.۱۵ درصد بالا کشید. دراسترالیا شاخص "ای اس ایکس" با رشد محسوس ۱.۲۴ درصدی و رسیدن به سطح ۶۵۲۵ واحدی به کار خود خاتمه داد.
در شرایطی که رئیس جمهور آمریکا مواضع سرسختانه‌تری علیه چین اتخاذ کرده است، جروم پاول، رئیس بانک مرکزی آمریکا گفته است که این بانک اقدامات لازم برای حفظ رشد اقتصادی را مد نظر خواهد داشت و روند مذاکرات تجاری را به دقت زیر نظر دارد.
از دیگر سو بهای هر بشکه نفت برنت در معاملات امروز با ۰.۲۲ درصد افزایش به ۶۲.۴۳ دلار و نفت خام آمریکا با ۰.۴۳ درصد افزایش به ۵۳.۴۹ دلار رسید.
انتهای پیام
