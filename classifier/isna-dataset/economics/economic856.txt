گام سران اوپک برای تمدید توافق نفتی
اوپک در دیدار ماه آینده که برای بازنگری در سیاست تولید این گروه برگزار می‌شود، درصدد تمدید توافق کاهش تولید تا پایان سال ۲۰۱۹ است.
به گزارش ایسنا، عربستان سعودی، عراق و امارات متحده عربی که سه عضو بزرگ این گروه هستند همگی خواهان حفظ محدودیت تولید برای مقابله با افت قیمت‌ها در بحبوحه نشانه‌های ضعیف شدن تقاضا هستند. اوپک و متحدانش پس از این که اختلاف نظر یک ماهه بر سر زمان نشست رسمی خود را حل کردند اکنون سرگرم بررسی تمدید توافق کاهش تولید در نشست اول و دوم ژوئیه در وین هستند.
سهیل المزروعی، وزیر انرژی امارات متحده عربی در ابوظبی گفت: من انتظار پروسه دشوار در تأیید تمدید توافق کاهش تولید را ندارم. مذاکرات در نشست ژوئیه به مدت توافق بعدی متمرکز خواهد بود.
اظهارات المزروعی منعکس کننده دیدگاه خالد الفالح، وزیر انرژی عربستان سعودی و ثامر غضبان، وزیر نفت عراق است. روسیه که بزرگترین تولیدکننده غیراوپک مشارکت کننده در این توافق است، همچنان یک علامت سوال باقی مانده و هنوز موضع خود در خصوص هر گونه کاهش تولید را روشن نکرده است.
بر اساس گزارش بلومبرگ، این گروه تولیدکننده نفت که به اوپک پلاس معروف است، روز چهارشنبه موافقت کرد در اول ژوئیه دیدار کند. با این حال دشواری این گروه برای انتخاب زمان دیدار، منعکس کننده اختلافات سیاسی در میان اعضای این گروه است و این امر تنش‌ها در بازارها را درست چند هفته پیش از پایان مدت توافق کاهش تولید فعلی برانگیخته است.
انتهای پیام
