 کلاهبرداری یک صرافی در سامانه نیما
یک عضو اتاق بازرگانی تهران با اشاره به لزوم اعتبارسنجی دوباره صرافی‌های فعال در سامانه نیما، از کلاهبرداری یکی از این صرافی‌ها از تعدادی از واردکنندگان خبر داد.
عباس آرگون در گفت‌وگو با ایسنا، اظهار کرد: متأسفانه با وجود آنکه صرافی‌های فعال در سامانه نیما از سوی بانک مرکزی اعتبارسنجی شده‌اند اما چند ماه پس از آغاز به کار این سامانه به نظر می‌رسد بار دیگر ضرورت اعتبارسنجی وجود دارد، زیرا گزارش‌هایی از تعدادی از فعالان اقتصادی رسیده که از کلاهبرداری در این سامانه حکایت می‌کند.
به گفته وی، در هفته‌های گذشته تعدادی از واردکنندگان به منظور دریافت ارز مورد نیازشان، به واریز مبلغ ریالی به حساب یکی از صرافی‌های سامانه نیما اقدام کردند، اما با گذشت چند روز نه تنها ارزی دریافت نشده که حتی صرافی مذکور مغازه خود را تعطیل کرده و متواری شده است.
عضو اتاق بازرگانی تهران ادامه داد: با گزارش‌های رسیده به نظر می‌رسد این صرافی حدود ۳۰۰ میلیارد تومان منابع مالی از واردکنندگان دریافت کرده و به جای عمل به تعهد خود صرافی‌اش را تعطیل کرده است.
آرگون با بیان این‌که در شرایط فعلی حفظ اعتماد و ثبات برای فعالان اقتصادی بیش‌ترین اهمیت را دارد، توضیح داد: وقتی فعالان اقتصادی با وجود تمام انتقادهایی که به سامانه نیما داشتند، در آن حاضر می‌شوند لااقل باید فضای اجرایی این سامانه طوری اعتمادسازی شود که مشکلاتی مانند کلاهبرداری‌های این‌چنینی به وجود نیاید.
وی خاطر نشان کرد: به نظر می‌رسد با توجه به شرایط به وجود آمده، بانک مرکزی باید دوباره نسبت به اعتبارسنجی از صرافی‌های فعال در سامانه نیما اقدام کند و در صورت تأیید مجدد اعتبار امکان تبادل ارز به وجود آید.
به گزارش ایسنا، از ماه‌های ابتدایی سال گذشته و با توجه به افزایش قابل توجه نرخ ارز دولت تصمیم گرفت با ارز چند نرخی بازار را مدیریت کند که سامانه نیما بخشی از این نرخ‌ها به‌شمار می‌رود. بر اساس آخرین دستورالعمل ارزی بانک مرکزی صادرکنندگان ایرانی باید ۵۰ درصد از کل ارز حاصل از صادراتشان را وارد این سامانه کنند.
انتهای پیام
