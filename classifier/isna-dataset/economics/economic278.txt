اخاذی از نوع مالیات!
دادستان انتظامی مالیاتی سازمان امور مالیاتی کشور به مؤدیان مالیاتی در خصوص احتمال سوء استفاده برخی افراد سودجو و فرصت طلب به شیوه‌های مختلف هشدار داد.
به گزارش ایسنا، عباس بهزاد اظهار کرد: برخی افراد سودجو تحت عنوان مأمور مالیاتی یا با عناوینی همچون واسطه، دلال، کارچاق کن و… با استفاده از مدارک شناسایی جعلی و با به نمایش گذاشتن مبالغه‎آمیز سربرگ‌های آرم‌دار سازمان امور مالیاتی کشور و با آگاهی از نقاط ضعف افراد به واحدهای کسبی شهروندان مراجعه می‌کنند.
وی گفت: این افراد با ذکر وعده و طرح مسائلی در زمینه تسهیل در امور مالیاتی آنها و برخورداری از تخفیفات مالیاتی، بخشودگی جرایم و غیره، به صورت مستقیم یا غیرمستقیم (ارائه شماره حساب شخصی خود به مؤدیان) اقدام به اخاذی از مردم می‌کنند.
دادستان انتظامی مالیاتی سازمان امور مالیاتی کشور با تاکید بر اینکه کلیه امور مربوط به ارائه اظهارنامه و پرداخت مالیات به صورت الکترونیکی است، گفت: بر این اساس، مأموران مالیاتی نمی‌توانند از مؤدیان درخواست وجه نقد کنند و شهروندان در نظر داشته باشند که هرگونه واریز مالیات باید با استفاده از دستگاه‌های کارتخوان بانکی مستقر در ادارات مالیاتی، درگاه‌های الکترونیکی اینترنتی یا مراجعه به شعب بانک‌های اعلام شده، به حساب‌های خزانه‌ای ادارات کل امور مالیاتی انجام گیرد.
وی در ادامه خاطرنشان کرد: لازم است مؤدیان قبل از ارائه هرگونه پاسخ یا توضیح، از مأمورانی که به شکل مشکوک مراجعه می‌کنند، کارت شناسایی مطالبه کنند و به دقت مندرجات کارت را ملاحظه و ضمن تطبیق عکس با صاحب کارت، به تاریخ اعتبار آن نیز توجه کنند.
بهزاد همچنین اعلام کرد: این سازمان هیچ گونه پیامک، نامه، نمابر یا رایانامه، متضمن درخواست اطلاعات شخصی حساب‌های بانکی (از قبیل شماره حساب یا شماره کارت، تاریخ انقضا و رمز دوم کارت بانکی) به مؤدیان ارسال نکرده و اصولاً تقاضای چنین اطلاعات محرمانه مالی، حاکی از اقدام به کلاهبرداری است.
دادستانی انتظامی مالیاتی از مؤدیان مالیاتی و فعالان اقتصادی درخواست کرد: مؤدیان در مواجهه با افرادی که چنین خواسته‌هایی را مطرح می‌کنند، هوشیار باشند و موارد مشکوک را به سرعت به دادستانی انتظامی مالیاتی به شماره تلفن ۳۹۹۰۳۵۴۴ یا دفتر مرکزی حراست سازمان به شماره تلفن (۳۵۰۱۹) اطلاع دهند.
طبق اعلام سازمان امور مالیاتی، وی از شهروندان خواست که از پرداخت هرگونه وجهی به سودجویان خودداری و سعی کنند ضمن به خاطر سپردن چهره این افراد، مشخصات دیگر از قبیل شماره پلاک خودرو یا موتور سیکلت را یادداشت و در مواقع لزوم به مراجع قانونی اعلام کنند.
بهزاد گفت: با توجه به لزوم ارتقای سلامت نظام اداری و تحقق همه جانبه مبارزه با فساد اداری و اقتصادی، از عموم هموطنان تقاضا می‌شود چنانچه در زمینه‌های نقض قوانین، عدم انجام وظیفه، اطاله رسیدگی و عدم پاسخگویی کارکنان این دستگاه، انتقاد یا گله‌ای دارند، موارد مورد نظر را از طریق سامانه رسیدگی به شکایات سازمان امور مالیاتی کشور که در پورتال اطلاع رسانی سازمان امور مالیاتی کشور به نشانی www.intamedia.ir پیش بینی شده، به سازمان اعلام تا برابر مقررات به آنها رسیدگی شود.
وی اضافه کرد: ارائه اطلاعات و شکایات همچنین به صورت مراجعه حضوری به نمایندگان دادستانی انتظامی مالیاتی یا دفاتر حراست مستقر در ادارات امور مالیاتی، تماس با مرکز ارتباط مردمی سازمان به شماره (۱۵۲۶) مربوط به شهر و استان تهران و کلیه استان‌ها و نیز تماس با ستاد خبری دفتر مرکزی حراست سازمان به شماره (۳۵۰۱۹) امکان پذیر است.
انتهای پیام
