هزینه خانوارهای ایرانی ۵۰ درصد بیشتر شد
هزینه خانوارهای ایرانی برای خرید مجموعه‌ای از کالا و خدمات در خردادماه سال جاری ۵۰ درصد بیشتر شده است.
به گزارش ایسنا، گزارش‌های رسمی مرکز آمار از این حکایت داشت که تورم بار دیگر افزایش یافته و به روند رو به رشد خود در ماه‌های گذشته ادامه داده است. آنچه که اتفاق افتاده در نهایت به این منتهی شده که تورم سالانه با رشد ۳.۴ درصدی نسبت به اردیبهشت‌ماه به ۳۷.۶ درصد در خرداد ماه رسیده است.
این در حالی است که بررسی وضعیت هزینه‌ای خانوارهای ایرانی در خردادماه امسال نسبت به همین ماه در سال گذشته نشان داد که به طور میانگین ۵۰.۴ درصد هزینه‌های آنها افزایش یافته است.
در بین کالا و خدماتی که مردم در ماه گذشته مورد استفاده قرار داده‌اند، بالاترین سطح تورم نسبت به خردادماه سال گذشته مربوط به دخانیات با ۱۰۹ درصد بوده است.
اما تورم در گروه خوراکی‌ها بیش از ۷۴ درصد گزارش شده که در این گروه "گوشت قرمز و سفید و فرآورده‌های آن" با ۹۶.۴ و "گوشت قرمز و گوشت ماکیان" ۹۵ و "ماهی‌ها و صدف‌داران" با ۱۰۷ درصد بالاترین تورم را داشته‌اند.
همچنین مسکن در مقایسه با خردادماه سال گذشته ۲۶ درصد، " شکر، مربا، عسل، شکلات و شیرینی" با ۸۵ درصد و" لوازم خانگی" با ۸۳ درصد، "تفریح و فرهنگ" ۷۵ درصد افزایش هزینه دارند.
در بررسی تورم سالانه باید گفت که بالاترین سطح تورم به دخانیات با ۱۲۴ درصد اختصاص دارد و بعد از آن گوشت قرمز و گوشت سفید با بیش از ۷۰ درصد در رده‌های بعدی قرار دارد.

 انتهای پیام

