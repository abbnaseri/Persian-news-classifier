صدور ۲۵۰۰ کارت بازرگانی جدید در سال ۱۳۹۷
در سال ۱۳۹۷ با وجود آنکه بازگشت تحریم‌های آمریکا کار را برای بسیاری از فعالان اقتصادی ایران با مشکلات مواجه کرد، اما بررسی عملکرد اقتصادی تهران نشان می‌دهد که در بخش‌های مختلف فعالیت‌ها ادامه یافته است.
fه گزارش ایسنا، بر اساس آمارهای ارائه شده از سوی اتاق بازرگانی تهران در سالی که گذشت ۹۵۹ مجوز تأسیس بخش صنعتی جدید در تهران صادر شد که این عدد در قیاس با سال ۱۳۹۶ افزایش ۷۱ عددی را نشان می‌دهد.
بر اساس پیش‌بینی‌های انجام شده برای تأسیس این واحدهای صنعتی نیاز به حدود ۴,۵۰۰ میلیارد تومان سرمایه گذاری وجود داشته که این عدد نیز در قیاس با سال ۱۳۹۶ افزایش ۴۳ درصدی داشته است.
در حوزه اشتغالزایی نیز عملکرد فعالان اقتصادی تهرانی مثبت بوده و با ایجاد حدود ۳۱ هزار فرصت شغلی جدید نسبت به عملکرد سال قبل‌شان افزایشی ۱۶.۶ درصدی را به ثبت رساندند.
با وجود این عملکرد مثبت سهم واحدهای صنعتی جدید تأسیس شده در تهران کمتر از چهار درصد سهم کل واحدهای صنعتی کشور بوده است.
بر اساس آمارهای وزارت صنعت، معدن و تجارت در سال ۱۳۹۷ مجوز تأسیس بیش از ۲۴ هزار واحد صنعتی جدید در کشور صادر شده است.
در حوزه بهره‌برداری صنعتی نیز در سالی که گذشت ۴۰۳ واحد جدید در تهران به بهره‌برداری رسیدند که در قیاس با سال ۱۳۹۶ کاهش ۱۲ درصدی را نشان می‌دهد. سرمایه گذاری در این واحدها حدوداً ۳,۰۰۰ میلیارد تومان بوده و ۵۰۰۰ فرصت شغلی نیز ایجاد کردند که هر دو در قیاس با مدت مشابه سال قبل کاهش یافتند.
در تفکیک این واحدهای بهره‌برداری شده ۱۵۴ واحد مربوط به بهره‌برداری ایجادی و ۲۴۹ واحد مربوط به بهره‌برداری توسعه‌ای می‌شود. از کل اشتغال ایجاد شده در این زمینه نیز ۵۱ درصد به پروژه‌های ایجادی و ۴۹ درصد به پروژه‌های توسعه‌ای اختصاص یافته است.
بر اساس آمارهای ارائه شده از سوی اتاق بازرگانی که به تأیید وزارت صمت رسیده در سال ۱۳۹۷ حدود ۲۵۰۰ کارت بازرگانی جدید در اتاق تهران صادر شده که ۳۰۴ فقره آن به اسفندماه سال گذشته مربوط می‌شود.
با وجود آن صدور کارت بازرگانی در سال ۱۳۹۷ نسبت به سال ۱۳۹۶ کاهشی ۲۵ درصدی را تجربه کردند. این عدد برای کل اتاق‌های کشور کاهشی شش درصدی را نشان می‌دهد.
با این وجود با توجه به میزان گستردگی فعالیت‌های اتاق تهران ۳۲ درصد از کارت‌های بازرگانی صادر شده در کل کشور مربوط به این اتاق می‌شود و همچنین این اتاق در سالی که گذشت حدود ۹۵۰۰ کارت بازرگانی را نیز تمدید کرده است.
در سالی که گذشت بیش از ۲۵ هزار فقره گواهی امضای الکترونیکی در اتاق بازرگانی تهران انجام شد که نسبت به سال قبل از آن افزایشی ۱۰ درصدی را نشان می‌دهد. این اتاق بازرگانی ۲۳ درصد از کل این گواهی‌ها در سطح کشور را صادر کرده است.
انتهای پیام
