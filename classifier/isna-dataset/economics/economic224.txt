 پتروشیمی قیمت مواد اولیه لوازم‌التحریر را ۵ برابر کرده است
دبیر انجمن صنفی- کارفرمایی تولیدکنندگان نوشت‌افزار کشور با بیان اینکه بخشی از افزایش قیمت مواد اولیه مربوط به آن دسته از موادی است که تهیه و تولیدشان در اختیار دولت است، گفت: قیمت محصولات پتروشیمی بیش از پنج برابر شده، در حالیکه نرخ ارز سه برابر شده و مهم‌تر از آن پتروشیمی صنعت وابسته به ارز نیست.
به گزارش ایسنا، ششمین نمایشگاه نوشت‌افزار و تجهیزات مهندسی روز گذشته (سه‌شنبه) در محل نمایشگاه بین‌المللی شهر آفتاب افتتاح شد و امروز (چهارشنبه) نشست خبری اسفندیاری - معاون دفتر صنایع نساجی و پوشاک وزارت صنعت، معدن و تجارت - و محمودرضا صنعتکار - دبیر انجمن صنفی کارفرمایی تولیدکنندگان نوشت‌افزار کشور - در حاشیه این نمایشگاه برگزار شد.
در ابتدای این نشست اسفندیاری اظهار کرد: ظرفیت تولید مداد کشور ۵ میلیون و ۷۰۰ هزار قراص در سال است که معادل ۸۲۰ میلیون عدد است، اما نیاز سالانه کشور ۲ میلیون و ۵۰۰ هزار قراص معادل ۳۲۰ میلیون عدد مداد است.
وی با اشاره به فعالیت شش واحد تولیدکننده مداد در کشور، گفت: این واحدها قادر به تأمین همه نیازهای کشور هستند به همین دلیل از خرداد ماه سال گذشته واردات این کالا ممنوع شد. همچنین اولویت تولیدکنندگان مداد، تأمین بازار داخلی است زیرا برای تولید این محصول باید چوب و مغز مداد از خارج وارد شود.
معاون دفتر صنایع نساجی و پوشاک وزارت صنعت، معدن و تجارت ادامه داد: شرایط اکولوژیکی کشورمان به گونه‌ای است که باید چوب مداد را از خارج وارد کنیم، همچنین مغز مداد مشکی از خارج وارد می‌شود اما مغز سایر رنگ‌ها داخلی است.
به گفته این مقام مسئول، در زمینه دفترچه مشق به عنوان دومین لوازم‌التحریر پرمصرف کشور، ۱۲۶ واحد مجوز صنعتی دارند و سالیانه ۱۶۶ هزار تن تولید می‌کنند، در حالی که مصرف کشور در این زمینه ۴۰ هزار تن در سال است.
در ادامه این نشست دبیر انجمن صنفی- کارفرمایی تولیدکنندگان نوشت‌افزار کشور محدودیت‌های ثبت سفارش مواد اولیه و همچنین حمل و نقل بین‌المللی را یکی از مهمترین معضلات واردکنندگان مواد اولیه این صنعت عنوان کرد و گفت: تهیه و تأمین ارز مورد نیاز فعالان این بخش نیز از سوی بانک مرکزی با مشکلاتی مواجه است به طوری که برای تبدیل ارز مورد نیاز خود متحمل هزینه اضافی می‌شویم.
صنعتکار با بیان اینکه چوب و مغز مداد پارسال ارز رسمی ۴۲۰۰ تومانی دریافت می‌کردند، اما از ابتدای امسال ارز آنها نیمایی شده است، اظهار کرد: با وجود مسائل ارزی و مشکلات تحریم‌ها، قیمت مواد اولیه تقریباً سه برابر شده اما قیمت فروش محصولات نهایی حداکثر ۶۰ درصد افزایش داشته و در نتیجه بسیاری از واحدهای تولیدی با حاشیه سود پایین تولید می‌کنند.
وی با بیان کاهش قدرت خرید مردم در این بازار، اظهار کرد: بسیاری از واحدها پیش از تحریم‌ها مواد اولیه مورد نیازشان را تهیه و انبار کرده بودند و با مشکل چندانی مواجه نیستند، اما وقتی موجودی انبارها تمام شود و خرید شرکت‌ها به‌روز انجام شود، قطعاً با افزایش چند برابری قیمت‌ها مواجه خواهیم شد.
دبیر انجمن صنفی- کارفرمایی تولیدکنندگان نوشت‌افزار کشور با بیان اینکه بخشی از افزایش قیمت مواد اولیه مربوط به آن دسته از موادی است که تهیه و تولیدشان در اختیار دولت است، گفت: سال گذشته در برخی مقاطع مواد اولیه مورد نیاز این صنعت از سوی پتروشیمی‌ها در بورس وارد شد، اما عده‌ای دلال با خرید هر آنچه در بورس عرضه شده بود و پس از آن فروش به قیمت‌های دلخواه به تولیدکنندگان، افزایش قیمت‌ها را رقم زدند. از طرف دیگر قیمت محصولات پتروشیمی بیش از پنج برابر شده، در حالی که نرخ ارز سه برابر شده و مهم‌تر از آن پتروشیمی صنعت وابسته به ارز نیست.
وی مدعی شد: امروز قیمت ارز نیمایی به حدود قیمت ارز در بازار آزاد رسیده است که در نهایت افزایش بیشتر قیمت‌ها را به دنبال خواهد داشت.
انتهای پیام
