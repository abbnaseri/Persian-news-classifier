صعود بورس های اروپا و آمریکا
بورس های آسیایی بر خلاف همتایان غربی خود عمدتا نزولی بودند.
به گزارش ایسنا به نقل از خبرگزاری فرانسه، در معاملات روز چهارشنبه بورس‌های جهانی شاهد دو عملکرد متفاوت بودیم به گونه‌ای که شاخص‌های بورسی در اروپا و آمریکا افزایشی اما در آسیا کاهشی بودند. به نظر می‌رسد امید معامله‌گران به حل و فصل مسالمت‌آمیز مناقشه تجاری آمریکا و چین در کشورهای غربی بیشتر از کشورهای آسیایی است.
پس از آن که اظهارات مقامات بانک مرکزی چین هرگونه امیدی را برای اتخاذ سیاست‌های انبساطی بیشتر در کوتاه مدت از بین برد، شاخص "شانگهای کامپوزیت" با یک درصد کاهش به ۳۰۱۳.۵۱ واحد رسید و شاخص "هانگ سنگ" بورس هنگ کنگ با کاهش ۰.۳ درصدی تا محدوده ۲۸ هزار و ۷۱۸.۸۸ واحد عقب نشست.
روند نزولی شاخص‌ها در جاکارتا اندونزی، سئول کره جنوبی، ولینگتون نیوزلند و مانیل فیلیپین نیز مشهود بود. در ژاپن شاخص "نیک کی ۲۲۵" بورس توکیو با ۰.۷ درصد کاهش به ۲۱ هزار و ۶۰۸.۷۳ واحد رسید.
از سوی دیگر اما شاخص‌های بورسی در اروپا و آمریکا مسیری کاملاً متفاوت را در پیش گرفتند: شاخص "فوتسی ۱۰۰" در لندن ۰.۸ درصد بالا رفت و در سطح ۷۵۵۹.۱۹ واحد بسته شد و شاخص "داو جونز اینداستریال اوریج" بورس وال استریت آمریکا با صعود ۰.۲ درصدی، خود را به ۲۶ هزار و ۷۸۶.۶۸ واحد رساند.
دونالد ترامپ، رئیس جمهور آمریکا دیروز اعلام کرد که دو فرد جدید را برای عضویت در هیأت مدیره بانک مرکزی آمریکا معرفی کرد که هر دو از جمله طرفداران کاهش نرخ بهره هستند و این مساله احتمالاً عرصه را بیش از پیش برای جروم پاول، رئیس این بانک برای مقاومت در برابر کاهش نرخ بهره تنگ خواهد کرد.
قیمت نفت در معاملات امروز اندکی افزایش یافت به گونه‌ای که هر بشکه نفت برنت با ۴۷ سنت افزایش به ۵۶.۷۲ دلار و هر بشکه نفت "وست تگزاس اینتر مدیت" با ۵۲ سنت افزایش به ۶۲.۹۲ دلار رسید.
انتهای پیام
