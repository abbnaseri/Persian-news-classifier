اقتصاد کره جنوبی جانی تازه گرفت
افزایش نشانه‌های مثبت از فعالیت های اقتصادی باعث افزایش امیدواری ها نسبت به چهارمین اقتصاد بزرگ آسیا شده است.
به گزارش ایسنا به نقل از شین هوا، بانک مرکزی کره جنوبی اعلام کرد حجم سپرده‌های ارزی اشخاص حقیقی و حقوقی خارجی در کره جنوبی تا پایان ماه می به ۶۵.۶۱ میلیارد دلار رسیده است که در مقایسه با ماه گذشته بیانگر افزایش ۲.۴۱ درصدی است. تقویت دلار در بازارهای جهانی و تضعیف ارزش وون، پول ملی کره جنوبی باعث شده است تا تمایل شرکت‌های بزرگ به نگهداری ارز افزایش یابد.
طبق اعلام این بانک، پس از دلار بیشترین سپرده‌های ارزی این کشور بر حسب ین ژاپن بوده است هر چند که حجم این سپرده‌ها در مقایسه با ماه قبل ۹۰ میلیون دلار کاهش یافته و به ۳.۸۷ میلیارد دلار سریده است. سپرده‌های ارزی بر حسب یورو با ۱۴۰ میلیون دلار افزایش به ۳.۱۷ میلیارد دلار رسیده است. یوان چین نیز چهارمین ارز محبوب سپرده گذاران در کره جنوبی بوده است و تا پایان ماه می حجم این سپرده‌ها با ۲۹۰ میلیون دلار افزایش نسبت به ماه گذشته به ۱.۴۴ میلیارد دلار رسیده است.
طبق تعریف بانک مرکزی کره جنوبی، سپرده‌های ارزی به مجموع سپرده‌های مبتنی بر ارزهای خارجی افراد و شرکت‌های خارجی مقیم این کشور اطلاق می‌شود.
از سوی دیگر گمرک کره جنوبی اعلام کرد تراز تجاری این کشور برای هشتاد هشتمین ماه متوالی مثبت بوده است و این کشور در ماه می به مازاد تجاری ۲.۳ میلیارد دلاری دست یافته است. در مقایسه با مدت مشابه سال قبل صادرات کره جنوبی با ۹.۵ درصد کاهش به ۴۵.۹ میلیارد دلار و واردات با ۱.۸ درصد کاهش به ۴۳.۶ میلیارد دلار رسیده است.
مؤسس رتبه‌بندی "مودی" در گزارش جدید خود از اقتصاد کره جنوبی پیش‌بینی کرده است رشد اقتصادی امسال کره جنوبی به ۲.۱ درصد کاهش یابد که ۰.۲ درصد کمتر از پیش‌بینی قبلی آن است. کاهش رشد اقتصادی جهان، کاهش تقاضا برای کالاهای کره‌ای در بین واردکنندگان بزرگ از این کشور و کاهش حجم سرمایه گذاری‌های داخلی و خارجی، از جمله عوامل ذکر شده توسط مؤسسه مودی برای کاهش رشد اقتصادی کره جنوبی بوده است.
انتهای پیام
