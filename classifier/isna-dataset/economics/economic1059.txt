 می‌توانیم در تولید گوشت قرمز به خودکفایی برسیم
معاون تولیدات دامی وزارت جهاد کشاورزی اصلاح نژاد جمعیت دامی را بهترین گزینه توسعه و افزایش درآمد در بخش دامپروری کشور اعلام کرد و گفت: می‌توانیم در تولید گوشت قرمز به خودکفایی برسیم.
به گزارش ایسنا به نقل از وزارت جهاد کشاورزی، مرتضی رضایی افزود: با تلاش‌های انجام شده در سال‌های اخیر شاهد تولید پروتئین‌های دامی و شیلات بیش از میانگین جهانی برای مصرف هستیم، اما همچنان جای پیشرفت وجود دارد.
وی ادامه داد: با توجه به پتانسیلی که در کشور وجود دارد می‌توانیم در زمینه تولید گوشت قرمز به خودکفایی کامل برسیم به علاوه دنیا ارزش گوشت قرمز کشور ما را می‌داند پس اگر در این خصوص همت جدی کنیم، فرصت صادرات را نیز خواهیم داشت.
رضایی خاطرنشان کرد: باید علاوه بر شناسایی بازار فروش و مصرف از تکنولوژی‌های روز دنیا برای بهره‌وری بیشتر استفاده کنیم، البته میانگین گاوداری‌های کشور از میانگین در کشورهای اروپایی بالاتر است.
معاون امور تولیدات دامی وزارت جهاد کشاورزی تاکید کرد: از آنجایی که هم در کشور و هم در خارج از آن به ارزش پروتئین دامی واقف هستند، لذا باید در این زمینه مجهز به دانش روز شویم.
وی وظیفه اصلی جهاد کشاورزی را انتقال دانش به‌روز به دامداران و دامپروران دانست و خاطرنشان کرد: باید از ظرفیت بالای این صنعت که اولین صنعت بعد از نفت محسوب می‌شود، استفاده کنیم.
رضایی اصلاح نژاد در جمعیت دامی را بهترین گزینه توسعه و افزایش درآمد در بخش دامپروری کشور دانست و تصریح کرد: چهارمحال و بختیاری امسال به عنوان پایلوت در پروژه ترکیب اصلاح نژاد در دام سبک روستایی برگزیده شده است.
انتهای پیام
