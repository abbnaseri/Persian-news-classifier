افزایش ۲۰۰ درصدی قیمت گاز در پاکستان
پاکستان در آستانه دریافت وام از صندوق بین المللی پول، قیمت گاز طبیعی را حداکثر ۲۰۰ درصد افزایش داد.
به گزارش ایسنا، سازمان تنظیم مقررات نفت و گاز پاکستان قیمت‌های جدید را که سومین افزایش قیمت از زمان به قدرت رسیدن عمران خان در اوت سال گذشته است، اعلام کرد.
افزایش اخیر قیمت‌های گاز و نفت و همچنین افزایش مالیات‌ها که در بودجه به تصویب رسیده است، در واقع یارانه‌های دولتی پرهزینه را کاهش می‌دهند.
صندوق بین‌المللی پول پیش از تصمیم‌گیری برای اعطای وام شش میلیارد دلاری، از پاکستان خواسته است اقدامات بیشتری برای متوازن کردن حساب‌های خود انجام دهد.
دولت پاکستان اعلام کرده است افزایش قیمت گاز به کاهش کسری بیش از یک میلیارد دلاری در شرکت‌های تأمین کننده گاز دولتی کمک می‌کند. با این حال چنین افزایش قیمتی در پاکستان که به مدت چندین دهه گاز ارزان داشته است، از نظر سیاسی حساس به شمار می‌رود.
در یک دهه گذشته ذخایر گاز پاکستان افت کرده و این کشور را با کمبود مواجه ساخته است و در نتیجه پاکستان به واردات گاز طبیعی مایع روی آورده که گران‌تر از گاز داخلی است.
بر اساس گزارش رویترز، دورنمای اقتصادی پاکستان در یک سال اخیر وخامت پیدا کرده است و انتظار می‌رود رشد اقتصادی این کشور در سال مالی ۲۰۱۹-۲۰۱۸ که در ۳۰ ژوئن به پایان رسید، ۳.۳ درصد سقوط کند.
انتهای پیام
