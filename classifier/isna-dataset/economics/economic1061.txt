گروه ۲۰ خواستار همکاری بیشتر در تضمین امنیت انرژی شد
وزیران انرژی گروه جی ۲۰ در بیانیه نهایی دیدارشان در ژاپن، به حملات اخیر به نفتکش‌ها در نزدیکی تنگه هرمز واکنش نشان دادند و بر ضرورت همکاری بین‌المللی بیشتر برای تضمین امنیت انرژی تاکید کردند.
به گزارش ایسنا، هیروشیگه سیکو، وزیر اقتصاد، بازرگانی و صنعت ژاپن در یک کنفرانس مطبوعاتی پس از پایان دیدار وزیران انرژی گروه جی ۲۰ اظهار کرد: در پی حملات اخیر به نفتکش‌ها در نزدیکی تنگه هرمز، ضرورت بالایی برای همکاری جامعه بین‌المللی در زمینه امنیت انرژی وجود دارد.
در بیانیه نهایی که مورد تأیید همه وزیران انرژی گروه جی ۲۰ بود، این حملات مورد اشاره قرار نگرفتند اما بر اهمیت زیرساخت انرژی مطمئن برای جلوگیری از اختلالات عرضه انرژی و متنوع شدن منابع انرژی، تأمین کنندگان و مسیرها و تسهیل بازارهای باز، انعطاف پذیر، شفاف، رقابتی، باثبات و مطمئن تاکید شد.
سیکو در دیدار روز یکشنبه خود با وزیران انرژی استرالیا و ترکیه همچنین بر ضرورت همکاری بین‌المللی در پاسخ به حملات اخیر به کشتی‌ها که آن را مایه نگرانی جدی برای امنیت انرژی جهانی خواند، تاکید کرد.
در زمان وقوع این حملات در پنج شنبه گذشته، نفتکش‌های فرونت آلتایر و کوکوکا کوریجیس حامل محموله‌هایی شامل نفتا بودند. این حملات حدود یک ماه پس از وقوع حمله به چهار نفتکش در نزدیکی بندر فجیره امارات متحده عربی روی داد.
بر اساس گزارش پلاتس، خالد الفالح، وزیر انرژی عربستان سعودی روز شنبه اظهار کرد که این حملات به اعتماد جهانی به امنیت نفت خلل وارد کرده و خواستار واکنش سریع و قاطع به تهدیدات متوجه تأمین انرژی شد.
انتهای پیام
