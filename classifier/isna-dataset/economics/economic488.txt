در اجلاس سران گروه ۲۰ چه گذشت؟
شینزو آبه از رهبران جهان خواست تا نسبت به حفظ ثبات و رشد اقتصادی در سطح جهان متعهد باشند.
به گزارش ایسنا به نقل از اسوشیتدپرس، در شرایطی که رهبران ۲۰ اقتصاد برتر جهان برای رایزنی در خصوص مسائل مختلف در شهر اوزاکا گرد هم آمده‌اند، نخست وزیر ژاپن با ابراز نگرانی نسبت به تنش‌های رو به افزایش کنونی گفت که هیچ کس از منازعات فعلی سود نخواهد برد. آبه خواستار ایجاد نظامی آزاد و باز در اقتصاد جهانی شد.
اختلاف تجاری بین چین و ژاپن بر سر مسائل تجاری یکی از اصلی‌ترین دغدغه‌های رهبران جهان است و بسیاری از کشورها از جمله ژاپن و فرانسه که ارتباط اقتصادی زیادی با هر دو طرف دارند خواهان کاهش تنش‌ها و رسیدن به یک توافق شده‌اند. از سوی دیگر اما رئیس جمهور چین در اقدامی که می‌تواند به نوعی یارگیری علیه واشنگتن تعبیر شود، دیداری با دیگر سران گروه بریکس (روسیه، هند، آفریقای جنوبی و برزیل) داشت و با آنها در خصوص لزوم پاسخ واحد به یکجانبه گرایی آمریکا صحبت کرد.
از سوی دیگر آنتونیو گوترش، دبیر کل سازمان ملل اعلام کرد نامه‌ای به سران گروه ۲۰ نوشته است و در آن از کشورهای جهان خواسته است تا به روند نگران کننده تنش‌زای فعلی خاتمه دهند. وی از سران گروه ۲۰ خواسته است تا با اجرای اصلاحات مناسب و فوری، امنیت اقتصادی جهان را افزایش دهند و به توسعه آن کمک کنند.
گوترش گفت که خبرهای خوبی وجود دارد اما چیزی که به آن نیاز داریم تسریع در اقدامات است نه بیانیه‌های بیشتر. وی افزود که رشد اقتصادی کشورهای جهان باید عادلانه تر و سریع‌تر به پیش رود تا همه مردم جهان امکان یابند که از مزایای توسعه اقتصادی بهره مند شوند.
انتهای پیام
