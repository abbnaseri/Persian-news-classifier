مقایسه درآمد فروشگاه‌های آنلاین از دانلود بازی‌های موبایلی
دو فروشگاه آنلاین گوگل پلی‌استور و اپ استور اپل که بزرگترین پلت‌فرم‌های دانلود اپلیکیشن‌های موبایلی بازی به شمار می‌روند، درآمدهای متفاوتی از ارائه برنامه های مشابه دارند.
به گزارش ایسنا، اپلیکیشن‌های بازی و گیمینگ که در سال‌های اخیر از استقبال و محبوبیت بی سابقه‌ای برخوردار شده است، به گفته کارشناسان فعال در مؤسسه تحقیقاتی و آماری سنسور تاور (Sensor Tower) در پلت‌فرم سیستم عامل موبایلی آی‌اواس با اقبال عمومی بیشتری مواجه شده است به گونه‌ای که شرکت‌های توسعه‌دهنده متعددی در این زمینه فعالیت کرده و سعی دارند با توسعه، طراحی و ارائه اپلیکیشن‌های بازی با کیفیت و جذابیت بالا نظر و توجه خیل عظیمی از کاربران و علاقمندان به صنعت گیمینگ را به سمت و سوی خود جلب کنند.
طبق وب سایت gsmarena، با توجه به افزایش محبوبیت و استقبال کاربران از اپلیکیشن‌های گیمینگ و بازی‌های موبایلی موجود در پلتفرم فروشگاه‌های آنلاین و اینترنتی برای دانلود و استفاده، دو فروشگاه گوگل پلی استور و اپ‌استور اپل در سال‌های اخیر با قرار دادن تعداد کثیری از برنامه‌های مربوط به بخش سرگرمی و اپلیکیشن‌های بازی و گیمینگ، نظر خیل عظیمی از کاربران و علاقمندان به این صنعت پرطرفدار را به سمت و سوی خود جلب کرده‌اند به گونه‌ای که بخش عظیمی از درآمد و سودآوری آنها به ارائه بازی‌های موبایلی تعلق دارد.
بر اساس نمودار زیر، به وضوح می‌توان دریافت که کسب و کار فروشگاه اپ‌استور اپل نسبت به گوگل پلی استور بسیار موفقیت‌آمیزتر و بالاتر بوده است به گونه‌ای که اپ‌استور در نیمه نخست سال ۲۰۱۹ میلادی، ۱۷.۶ میلیارد دلار از فروش و دانلود اپلیکیشن‌های بازی در این پلتفرم کسب کرده است این در حالیست که گوگل پلی استور در همین بازه زمانی توانسته است تنها درآمدی معادل ۱۲ میلیارد دلار را برای خود به دست بیاورد.
درآمد اپ‌استور در نیمه نخست سال گذشته میلادی از فروش و دانلود بازی‌های موبایلی، ۱۶.۳ میلیارد دلار بوده در حالی که پلی استور توانسته تنها ۱۰.۳ میلیارد دلار از فروش و دانلود اپلیکیشن‌های گیمینگ در پلتفرم خود کسب کند.

بر اساس این نمودار، میزان رشد درآمدهای این دو فروشگاه آنلاین گوگل پلی استور و اپ‌استور اپل از فروش و دانلود اپلیکیشن‌های موبایلی بازی و گیمینگ به ترتیب ۱۶.۸ درصد و ۷.۸ درصد در مدت مشابه دو سال متوالی بوده است و بدین ترتیب می‌توان نتیجه گرفت گوگل توانسته است در افزایش درآمدهایش در این بخش به موفقیت و رشد بیشتر و قابل توجهی نسبت به بزرگترین رقیب خود، اپ‌استور اپل، دست یابد.
گزارش‌های پیشین نیز همواره نشان می‌داد که اپ‌استور به لطف ارائه اپلیکیشن‌های مربوط به بخش بازی و سرگرمی، همواره خیل عظیمی از کاربران را به سمت و سوی خود جذب کرده و در بسیاری از موارد، برای دانلود و نصب اپلیکیشن‌های مذکور و پرطرفدار، از آنها پول دریافت می‌کند. به عبارتی دیگر، تعداد برنامه‌های پولی اپ‌استور به میزان قابل توجهی از گوگل پلی استور بیشتر است و همین مساله نیز همواره موجب شده است اپ‌استور درآمدزایی و سودآوری بسیار بیشتری نسبت به رقیب دیرینه خود گوگل، برای اپل به ارمغان بیاورد.
انتهای پیام
