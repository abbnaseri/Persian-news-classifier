پیگیری خسارات وارده به کسب‌وکارها از محل خلاءهای قانونی
سازمان نظام صنفی رایانه‌ای از کسب‌وکارهای اینترنتی و استارت‌آپ‌ها دعوت کرده تا مستندات مربوط به خسارات‌های وارده از محل سیم‌کارت‌ها یا حساب‌های بانکی فاقد هویت واقعی، یا اجبار به پذیرش توافق‌های غیرواقعی از طرف سازمان امور مالیاتی کشور را جهت احقاق حقوق خود برای این سازمان ارسال کنند.
به گزارش ایسنا، سازمان نظام صنفی رایانه‌ای با همکاری معاونت فضای مجازی دادستانی کل کشور در نظر دارد تا از کسب‌وکارهای فضای مجازی کشور در مقابل خلاءهای موجود در قوانین و مقررات مرتبط با احراز هویت و هم چنین عدم اجرای مناسب برخی قوانین جرایم رایانه‌ای حمایت کند. در این راستا از کسب‌وکارهای این حوزه دعوت کرده است مستندات رسمی چالش‌های قانونی اخیری که با آن مواجه شده‌اند را برای این سازمان ارسال کنند. موارد دریافتی تجمیع شده و برای شناسایی، پیگیری و رفع به دادستانی کل کشور ارجاع داده خواهند شد.
خلاءهای موجود، کسب‌وکارها را با مشکل مواجه کرد
در حال حاضر نقشه راهی برای استقرار یک سیستم یکپارچه احراز هویت حاکمیتی وجود نداشته و مشاهده می‌شود که برخی نهادهای حاکمیتی، دولتی و نظارتی به دنبال آن هستند تا با استفاده از خلاءهای قانونی موجود، این وظیفه را بر عهده کسب‌وکارها قرار دهند؛ در حالی که هنوز ابزاری برای این کار در اختیار آن‌ها قرار داده نشده است. در نتیجه همین اتفاق، مشاهده شده است که برخی از مشتریان کسب‌وکارهای اینترنتی به سیم‌کارت‌ها یا حساب‌های بانکی بدون هویت و یا شماره کارت‌های بانکی سرقت‌شده دسترسی داشته و با دریافت خدمات از کسب‌وکارها، آنها را با مشکلات جدی مواجه کرده‌اند.
در بسیاری از مواقع کسب‌وکار تعهدات قانونی خود را در قبال این شرایط به‌درستی انجام داده و هویت مشتری خود را از طریق اعتبارسنجی سیم‌کارت یا شماره حساب بانکی احراز می‌کند، با این وجود تعهداتی فراقانونی از وی درخواست شده و به دلیل عدم امکان انجام، دچار مشکلات قضائی و قانونی می‌شود.
مشکلات مالیاتی کسب‌وکارها پیگیری می‌شود
همچنین گزارش‌های دریافتی سازمان حاکی از آن است که برخی از کسب‌وکارهای فعال در فضای مجازی با مشکلاتی از سوی سازمان امور مالیاتی کشور روبه‌رو هستند. در این موارد، اظهارنامه مالیاتی کسب‌وکار پذیرفته نشده و ملزم به پذیرش توافقی غیرعادلانه می‌شود. این موضوع نیز یکی دیگر از محورهای مورد نظر سازمان نظام صنفی رایانه‌ای برای حل با کمک دادستانی کل کشور است.
بر همین اساس، از تمام کسب‌وکارهای اینترنتی که با یکی از این موارد یا سایر موارد مشابه روبرو بوده‌اند دعوت می‌شود تا شرح مورد خود را به همراه مستندات رسمی به ایمیل ecom@tehrannsr.org ارسال کنند تا سازمان نظام صنفی رایانه‌ای اقدامات لازم را در این خصوص انجام داده و برای حل همیشگی این معضلات اقدام کند.
انتهای پیام
