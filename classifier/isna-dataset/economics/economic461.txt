هواوی رکورد زد
آماری که به تازگی هواوی منتشر کرده است نشان می‌دهد که این شرکت چینی تنها در ۸۵ روز موفق شده است بالغ بر ۱۰ میلیون دستگاه گوشی مدل P۳۰ و P۳۰ pro را به فروش برساند.
به گزارش ایسنا، بعد از ماجراهای متعددی که برای هواوی پیش آمد و دولت ترامپ، ریاست جمهوری ایالات متحده آمریکا برای ادامه فعالیت و فروش آن محدودیت و تحریم‌های جدیدی را وضغ و اعمال کرد، این غول تکنولوژی چینی که دومین تولیدکننده و عرضه کننده بزرگ در جهان بعد از سامسونگ و قبل از اپل به شمار می‌رود و یکی از بزرگترین شرکت‌های مخابراتی و توسعه دهنده تجهیزات اینترنتی و ارتباطی در جهان به شمار می‌رود، تلاش کرد که سهم خود را در بازارهای فروش موبایل در جهان از دست ندهد و بدین ترتیب تمرکز خود را بر روی بازارهای کم ریسک همچون چین و برخی دیگر از کشورهای هم پیمانش گذاشت تا متحمل ضرر و زیان و کاهش سودآوری و درآمدزایی نشود.
اما حالا بر اساس گزارش و آمارهای جدید منتشر شده در وب سایت GSMArena، هواوی تنها در عرض مدت ۸۵ روز توانسته است بالغ بر ۱۰ میلیون دستگاه گوشی هوشمند و پرچمدار خود یعنی P۳۰ و P۳۰ Pro را به فروش برساند . کارشناسان و تحلیلگران فعال در بازارهای موبایل بر این باورند این ارقام خود به تنهایی نشان دهنده موفقیت این شرکت است و به وضوح به واشنگتن نشان می‌دهد که هواوی به سادگی در برابر فشارهای سیاسی و تحریم‌های تجاری سر خم نمی‌آورد و نمی‌شکند.
این بدان معناست که هواوی دو ماه زودتر از رکورد قبلی خود یعنی فروش گوشی‌های سری P۲۰ به این رکورد جدید دست یافته‌ که به عقیده کارشناسان، تبدیل به بهترین رکورد تاریخ فعالیت هواوی در مدت کمتر از سه ماه خواهد شد.
همچنین طبق آماری که این شرکت ارائه داده است، هواوی تا پایان ماه مه ۲۰۱۹ میلادی در مجموع ۱۰۰ میلیون دستگاه گوشی هوشمند به بازارهای خارج از چین فروخته و صادر کرده است و زودتر از سال قبل به رکورد فروش ۱۰۰ میلیون دستگاه گوشی رسیده است که همه این مسائل نشان دهنده پیشرفت تجاری و گسترش بازارهای فروش آن خواهد بود.
گوشی هوشمند هواوی P۳۰ Pro در جریان برگزاری رویداد سخت افزارهای اروپا (EHA) توانست عنوان بهترین گوشی هوشمند سال را به خود اختصاص دهد و مراسم آن، از فناوری‌های نوین به کار رفته در آن همچون دوربین‌های سوپر زوم و SuperSpectrum نیز تقدیر و تشکر شد.
از مهم‌ترین قابلیت و ویژگی‌های گوشی هوشمند هواوی P۳۰ Pro می‌توان به صفحه نمایش اولد ۶.۴۷ اینچی، پردازنده مرکزی ۸ هسته‌ای، درگاه کارت حافظه نانو تا ۲۵۶ گیگابایت و حافظه داخلی در سه مدل ۱۲۸، ۲۵۶ و ۵۱۲ گیگابایت با ۶ یا ۸ گیگابایت حافظه رم، دوربین سه‌گانه ۴۰، ۲۰ و ۸ مگاپیکسلی و باتری غیرقابل تعویض ۴۲۰۰ میلی آمپر ساعتی اشاره کرد.
انتهای پیام
