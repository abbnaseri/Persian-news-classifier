نشست اوپک آغاز شد
نشست ۱۷۶ سازمان کشورهای صادرکننده نفت، از دقایقی پیش، در مقر دائمی این سازمان در وین آغاز شد.
به گزارش ایسنا، وزیر نفت، کشورمان امروز دهم تیرماه وارد وین شد و با وزرای نفت برخی کشورهای عضو اوپک و برخی مسؤولان اوپک دیدار و گفت‌وگو کرد.
۱۴ عضو اوپک در نشست صد و هفتاد و پنجم خود، تولیدشان را ۸۰۰ هزار بشکه در روز کاهش دادند. ایران، ونزوئلا و لیبی از این توافق معاف شدند. متحدان غیر اوپکی هم همسو با این توافق، تولید خود را ۴۰۰ هزار بشکه در روز کاهش دادند.
به نظر می‌رسد اوپک و متحدانش آماده می‌شوند در نشست رسمی امروز، توافق کاهش تولید را حداقل تا پایان سال ۲۰۱۹ تمدید کنند. مقامات اوپک و سایر تولیدکنندگان نفت شامل روسیه امروز دیدارهای رسمی خود را در وین آغاز کردند. و به اعتقاد تحلیلگران این تولیدکنندگان مصمم هستند به کاهش تولید نفت خود با هدف تقویت قیمت‌ها در برابر رشد بی وقفه عرضه در خارج از اوپک به خصوص آمریکا، ادامه دهند.
بر این اساس، تولیدکنندگان بزرگ اوپک در موقعیت دشواری قرار دارند؛ آن‌ها باید تولید خود را برای حفظ قیمت‌ها در سطح قابل قبول ادامه دهند اما قیمت‌های بالاتر، آمریکا و سایر کشورها را به تولید بیش‌تر تشویق می‌کند.
مقامات اوپک انتظار دارند که وزیران نفت و روسیه با تمدید کاهش تولید که طبق آن عرضه گروهی ۱.۲ میلیون بشکه در روز محدود می‌شود، موافقت کنند. این میزان عرضه معادل بیش از یک درصد از مصرف جهانی نفت است.
پیمان محدودیت عرضه ۱.۲ میلیون بشکه در روز که از اول ژانویه به اجرا درآمده بود، روز یکشنبه به پایان رسید. تحلیلگران بانک سرمایه‌گذاری بارکلیز هم اظهار کرده‌اند اگر محدودیت تولید نفت ادامه پیدا نکند، قیمت نفت برنت که شاخص قیمت بازار جهانی است، ممکن است از رقم فعلی ۶۶ دلار در هر بشکه به ۵۰ دلار سقوط کند. قیمت سبد نفتی اوپک روز جمعه، ۶۵ دلار و ۶۱ سنت برای هر بشکه تثبیت شد و باید دید قیمت نفت پس از این نشست به چه رقمی می‌رسد.
کشورهایی مانند عربستان سعودی و کویت به درآمدهای نفتی برای تأمین بودجه خود وابسته هستند و این طور حساب می‌کنند که برای آن‌ها فروش کمتر نفت بهتر از کاهش شدید قیمت است. روسیه که عضو اوپک نیست، رغبتی به تمدید کاهش تولید نداشته است اما ولادیمیر پوتین، رئیس جمهور روسیه در حاشیه نشست سران گروه ۲۰ در اوزاکای ژاپن به خبرنگاران گفت: روسیه با سایر کشورها همراهی خواهد کرد.
کارشناسان پیش‌بینی کرده‌اند توافق کاهش تولید یک میلیون و ۲۰۰ هزار بشکه‌ای نفت اوپک و متحدانش در این نشست تمدید شود. همچنین اعضای اوپک در نشست امروز درباره تمدید دبیرکلی محمد سانوسی بارکیندو مذاکره می‌کنند که شواهد از تمدید دبیرکلی بارکیندو برای یک دوره سه ساله دیگر حکایت دارد.

انتهای پیام
