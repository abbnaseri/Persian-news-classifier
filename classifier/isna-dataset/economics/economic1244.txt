نرخ بیکاری در انگلیس کم شد
نرخ بیکاری انگلیس به کمترین سطح از سال ۱۹۷۵ رسیده که این مساله باعث تعجب تحلیل‌گران شده است.
به گزارش ایسنا به نقل از رویترز، در شرایطی که به دلیل تعطیلی گسترده واحدهای تولیدی و خودروسازی در انگلیس بسیاری از کارشناسان انتظار داشتند شاهد افزایش نرخ بیکاری در انگلیس باشیم اما آمارهای جدید منتشر شده توسط مرکز آمار این کشور نشان می‌دهد نرخ بیکاری تا پایان ماه می به کمترین سطح خود از سال ۱۹۷۵ تاکنون رسیده است.
در سه ماهه منتهی به آوریل، رشد درآمدها که شامل پاداش‌ها نیز می‌شود به ۳.۱ درصد رسیده است که اگرچه در مقایسه با رشد ۳.۳ درصدی سه ماهه منتهی به مارس کمتر است اما بالاتر از رقم پیش بینی شده توسط کارشناسان محسوب می‌شود.
مت هاگز، کارشناس مرکز آمار انگلیس گفت: در مجموع وضعیت بازار کار تقویت شده است.
از زمان رأی به ترک اتحادیه اروپا در رفراندوم سال ۲۰۱۶، وضعیت بازار کار در انگلیس بهتر شده است و این مساله یکی از اصلی‌ترین موارد اشاره طرفداران برگزیت بوده است؛ هر چند که رشد اقتصادی انگلیس در ماه آوریل به منفی ۰.۴ درصد رسید که از سال ۲۰۱۶ بی‌سابقه بود اما نرخ بیکاری این کشور به ۳.۸ درصد کاهش یافت که از ژانویه ۱۹۷۵ تاکنون مشاهده نشده بود.
در سه ماهه نخست امسال ۲.۴ میلیون نفر از اتباع کشورهای اروپایی مختلف در انگلیس مشغول به کار بوده‌اند که در مقایسه با سال ۲۰۱۷ تغییر چندانی نداشته است و این بدان معناست که باوجود مساله برگزیت و احتمال ترک اتحادیه اروپا توسط این کشور، بسیاری از اتباع خارجی تمایلی به ترک انگلیس و یا بازگشت به کشور خود را ندارند.
طی این مدت شمار بیکاران انگلیسی با کاهش ۳۴ هزار نفری به یک میلیون و ۳۰۴ هزار نفر رسیده است. شمار افراد شاغل نیز با ۳۲ هزار نفر افزایش به ۳۲ میلیون و ۷۴۶ هزار نفر رسیده است.
بانک مرکزی انگلیس اعلام کرده است که دستمزدها احتمالاً امسال به طور متوسط سه درصد بیشتر خواهند شد.
انتهای پیام
