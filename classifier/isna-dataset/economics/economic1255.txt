حادثه پارس جنوبی تلفات جانی نداشت
مدیرعامل شرکت نفت و گاز پارس گفت: حادثه سکوی SPD۹ فازهای ۶،۷ و ۸ پارس جنوبی هیچ تلفات جانی نداشته است و آتش این سکو به‌زودی خاموش می‌شود.
به گزارش ایسنا، محمد مشکین‌فام با اشاره به اینکه حادثه برای سکوی SPD۹ پارس جنوبی حدود ساعت ۱۵:۰۰ امروز (چهارشنبه، ۲۲ خردادماه‌) به وقوع پیوسته است، اظهار کرد: خوشبختانه این حادثه، هیچ تلفات جانی نداشته است و نفرات حاضر در این سکو تخلیه شدند.
وی افزود: با توجه به این اینکه نفرات هم اکنون در سکو نیستند و ارتباط با سکو قطع است امکان بررسی دلیل حادثه وجود ندارد.
مدیرعامل شرکت نفت و گاز پارس با بیان اینکه چند کشتی آتش‌خوار هم اکنون در محل حادثه حضور دارند و نیروهای آتش نشان در حال خاموش کردن آتش هستند، تصریح کرد: آتش در این سکو به‌زودی خاموش می‌شود.
بنا بر اعلام وزارت نفت، مشکین فام درباره احتمال خرابکاری در این حادثه هم اظهار کرد: هنوز اظهارنظر در این زمینه زود است و پس از بررسی اطلاع‌رسانی می‌شود.
انتهای پیام
