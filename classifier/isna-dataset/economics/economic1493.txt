کم‌فروشی در نان همچنان ادامه دارد
کم‌فروشی و گران‌فروشی برخی واحدهای نانوایی به بهانه‌هایی همچون افزودن کنجد، سبوس و سبزی همچنان ادامه دارد.
به گزارش ایسنا، میانه سال ۹۶ بود که اخباری در زمینه افزایش قیمت نان منتشر شد و قرار بر آن بود تا از ابتدای آذرماه قیمت نان در حدود ۱۵ درصد افزایش یابد و این اتفاق رخ داد اما عمر نرخ‌های جدید تنها چند روز بود و دوباره قیمت‌های رسمی کاهش یافت و همچنان پابرجاست؛ اما نکته قابل تأمل در این زمینه آن است که هر چند وقت یک بار به بهانه استفاده از افزودنی‌هایی همچون کنجد، سبوس و سبزی، قیمت نان اندکی سفارشی محاسبه می‌شود!
علاوه بر آن هر چند وقت یک بار به بهانه‌ای وزن چانه و کیفیت خمیر و پخت نان کاهش یابد به‌گونه‌ای که در یک سال اخیر شاهد بودیم که به صورت هماهنگ از سوی برخی واحدهای نانوایی، کیفیت پخت نان و وزن چانه آن آب رفته است.
برخی از نانوایی‌ها در چند سال اخیر به روش‌های خاصی روی آورده‌اند. از این روش‌ها می‌توان به کاهش وزن چانه، کاهش کیفیت خمیر نان، اجبار مشتری به خرید نان‌های سفارشی و عرضه نان تنها به روش سفارشی اشاره کرد.
در چند وقت اخیر دیده شده که در برخی مناطق کیفیت نان به خصوص نان‌های سنگک کاهش یافته و میزان سوختگی نان‌ها افزایش یافته یا قسمت‌هایی از نان خمیر می‌ماند که این موارد به دلیل کاهش کیفیت خمیر و پخت نان است.
از سوی دیگر برخی واحدهای آزاد پز در ماه‌های گذشته تنها محصولات سفارشی که هزینه بیشتری برای مشتری به همراه دارد را عرضه می‌کنند که البته ناگفته نماند کیفیت پخت این دست نان‌ها هم بعضاً آنچنان تعریفی ندارد.
تمام این مسائل در حالی رخ می‌دهد که سازمان‌های نظارتی همچون سازمان‌های صنعت، معدن و تجارت، سازمان غذا و دارو، سازمان ملی استاندارد و سازمان حمایت از حقوق مصرف کنندگان و تولیدکنندگان خروجی نسبت به بازرسی و نظارت بر فعالیت نانوایی‌ها در این چند ماه ارائه نکرده‌اند.
در این رابطه فردی که برای خرید نان سنگک مراجعه کرده بود با گلایه‌مندی از تفاوت قیمت نان در واحدهای نانوایی مختلف گفت: هر واحد با تغییر سایز نان و افزودن موادی همچون سبوس، کنجد و سبزی قیمتی را برای خود در نظر گرفته و حتی در مورد نان ساده نمی‌توان نرخ ثابتی را پیدا کرد زیرا برخی از واحدها نان ساده را از پخت خود حذف کرده‌اند.
انتهای پیام
