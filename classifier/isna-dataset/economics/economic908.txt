عرضه محصولات لبنی ۱۵ درصد زیر قیمت در میادین و فروشگاه‌های زنجیره‌ای
سازمان حمایت مصرف‌کنندگان و تولیدکنندگان در اطلاعیه‌ای اعلام کرد که فرآورده‌های لبنی پرمصرف به صورت مستقیم و بی‌واسطه در سازمان میادین میوه و تره‌بار و اتحادیه فروشگاه‌های زنجیره‌ای با حداقل ۱۵ درصد زیر قیمت مصرف‌کننده درج شده روی کالا، عرضه می‌شود.
به گزارش ایسنا به نقل از وزارت صنعت، معدن و تجارت، متن این اطلاعیه به شرح زیر است: "
براساس هماهنگی صورت گرفته توسط سازمان حمایت مصرف‌کنندگان و تولیدکنندگان، انجمن صنایع لبنی ایران، سازمان میادین میوه و تره‌بار و اتحادیه فروشگاه‌های زنجیره‌ای و در جهت رفاه حال مصرف‌کنندگان عزیز موضوع عرضه مستقیم سه محصول پرمصرف لبنی (شیر، ماست و پنیر) مطرح و مقرر شد توزیع مستقیم این اقلام در مراکز عرضه مذکور عملیاتی شود.
در حال حاضر ۲۵ درصد از قیمت مصرف‌کننده مندرج بر روی بسته‌بندی محصولات لبنی را ضرایب سود پخش و خرده‌فروشی این اقلام تشکیل می‌دهد.
بر این اساس و با هدف حمایت از مصرف‌کنندگان و با هماهنگی‌های به عمل آمده با واحدهای تولیدی، سازمان میادین میوه و تره‌بار شهرداری تهران و اتحادیه فروشگاه‌های زنجیره‌ای مقرر شد تا فرآورده‌های لبنی پرمصرف (شیر، ماست و پنیر) به صورت مستقیم و بی‌واسطه در این مراکز با حداقل ۱۵ درصد زیر قیمت مصرف‌کننده درج شده روی کالا عرضه شود.
انتظار می‌رود در این روش، افزایش هزینه‌های تولید که اخیراً در بهای محصولات لبنی لحاظ شده است در حداقل ممکن به مصرف‌کننده منتقل شده و خانوارها بتوانند اقلام پرمصرف لبنی را با حداقل افزایش قیمت به نسبت قیمت‌های قبلی، در این مراکز تهیه کنند.
خاطرنشان می‌کند که شهروندان می‌توانند در صورت مشاهده هرگونه موارد تخلف در این زمینه و یا گران‌فروشی، احتکار، کم‌فروشی و عرضه خارج از شبکه، مراتب را از طریق تلفن ۱۲۴ به این سازمان و یا مراجعه به سازمان‌های صنعت، معدن و تجارت استان اطلاع دهند".
انتهای پیام
