دلایل کاهش عرضه محصولات پتروشیمی در بورس کالا 
براساس ارزیابی‌ها درباره وضعیت عرضه و تقاضای محصولات پلیمری و شیمیایی در بورس کالا طی ۳۸ روز (از ۱۵ فروردین ماه تا ۲۲ اردیبهشت‌ماه سال‌های ۱۳۹۶ تا ۱۳۹۸) عرضه محصولات پتروشیمی در بورس کالا نسبت به مدت مشابه در سال ۱۳۹۶ حدود ۲۲ درصد و نسبت به مدت مشابه در سال ۱۳۹۷ حدود ۱۵ درصد کاهش داشته است. 
به‌گزارش ایسنا، تقاضای محصولات پلیمری در اوایل سال ۱۳۹۷ دچار التهاب بود که بر اساس سیاست‌های اتخاذ شده، این مشکل اما تا حد زیادی برطرف شده است؛ از سوی دیگر عرضه محصولات شیمیایی در بازده زمانی مورد بررسی در سال ۱۳۹۸ نسبت به مدت مشابه در سال ۱۳۹۷ تغییری چندانی نداشته و نسبت به مدت مشابه در سال ۱۳۹۶ حدود ۱۳ درصد رشد داشته است. هم‌چنین تقاضا در بازده زمانی مورد نظر در سال جاری نسبت به سال گذشته اندکی کاهش و نسبت به مدت مشابه سال جاری حدود ۲۷ درصد رشد داشته است.
اما به طور کلی طبق اعلام مرکز پژوهش‌های مجلس شورای اسلامی، عرضه و تقاضای محصولات شیمیایی در سال گذشته به دلیل ویژگی‌های این محصولات دچار التهاب نشد. هم‌چنین بنا بر اظهارات تولیدکنندگان صنایع پایین دستی، کارشناسان بورس کالا و دفتر توسعه صنایع پایین دستی، درباره تعدادی از محصولات پتروشیمی که عمدتاً به دلیل اینکه نیاز به صنایع داخلی بیش‌تر از تولید داخلی این محصولات است، سقف رقابت این محصولات بالاست و بنا به دلایلی جزو محصولات پرتنش محسوب می‌شوند.
بنا بر بررسی‌های انجام شده، از جمله دلایل افزایش سقف رقابت در بورس کالا و نتیجه افزایش قیمت مواد اولیه تولیدکنندگان صنایع پایین‌دستی پتروشیمی می‌توان به عدم رعایت کف عرضه توسط تولیدکنندگان، افزایش تفاوت نرخ ارز نیمایی و اعمال نرخ ارز بازار غیررسمی و افزایش تقاضای سوداگری و هم‌چنین انتظارات تورمی و کاهش واردات و مجوز خرید محصولات خارج از بورس برای کالاهای استراتژیک اشاره کرد.
از سوی دیگر، چالش‌های صنایع پایین دستی پتروشیمی در ارتباط با رونق تولید و راهکارهای متناسب با هر یک از چالش‌ها، شامل افزایش کف عرضه برای محصولات پرتنش، مدیریت عرضه منظم گریدهای پرتقاضا توسط شرکت‌های پتروشیمی و همکاری وزارت صنعت در ثبت سفارش مواد افزودنی مورد نیاز صنایع پایین دستی پتروشیمی و همچنین بازنگری برنامه توسعه طرح‌های پتروشیمی وزارت نفت متناسب با نیاز صنایع داخل بوده است.


انتهای پیام
