افزایش تدابیر امنیتی سعودی‌ها پس از حمله به نفتکش‌ها
عربستان سعودی در پی حملاتی که در دو ماه گذشته به نفتکش‌ها صورت گرفته است، تلاش می‌کند تدابیر امنیتی موجود برای زیرساخت‌های نفتی و همچنین آب‌های سرزمینی خود را افزایش دهد.
به گزارش ایسنا، دونالد ترامپ، رئیس جمهور آمریکا هفته گذشته اعلام کرد کشورهایی که نفت خود را از طریق مسیرهای کشتیرانی در خاورمیانه حمل می‌کنند باید خودشان از کشتی‌هایشان در این مسیرها محافظت کنند.
دو نفتکش که یکی متعلق به یک شرکت ژاپنی و دیگری متعلق به یک شرکت نروژی بود ماه میلادی گذشته در خلیج عمان نزدیکی تنگه هرمز هدف حمله قرار گرفتند. جریان روزانه حمل نفت از طریق تنگه هرمز حدود ۳۰ درصد از ترانزیت جهانی نفت خام و فرآورده‌های نفتی را تشکیل می‌دهد.
پیش از آن چهار نفتکش در ماه مه در نزدیکی امارات متحده عربی هدف حمله قرار گرفته بودند و یک حمله پهپادی نیز به خطوط نفتی در خاک عربستان سعودی صورت گرفته بود.
بر اساس گزارش اویل پرایس، رسانه‌های روسیه به نقل از فالح خالد، وزیر انرژی عربستان سعودی گزارش کردند عربستان سعودی در پی حملاتی که در دو ماه گذشته به نفتکش‌ها صورت گرفته است، تلاش می‌کند تدابیر امنیتی موجود برای زیرساخت‌های نفتی و همچنین آب‌های سرزمینی خود را افزایش دهد.
وزیران انرژی گروه جی ۲۰ در بیانیه نهایی دیدارشان در ژاپن، به حملات اخیر به نفتکش‌ها در نزدیکی تنگه هرمز واکنش نشان دادند و بر ضرورت همکاری بین‌المللی بیشتر برای تضمین امنیت انرژی تاکید کرده بودند.
الفالح در این دیدار اظهار کرده بود که این حملات به اعتماد جهانی به امنیت نفت خلل وارد کرده و خواستار واکنش سریع و قاطع به تهدیدات متوجه تأمین انرژی شده بود.
انتهای پیام
