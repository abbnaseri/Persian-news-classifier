پرفروش‌ترین خودروها در اروپا 
به تازگی فهرستی از میزان فروش خودروهای تولیدی شرکت های مختلف در بازار اروپا در سه ماهه نخست سال 2019 میلادی منتشر شده است که نشان می‌دهد رنو، ولوو، جگوار و میتسوبیشی نسبت به سایرین عملکرد موفقیت‌آمیزتری داشته‌اند. 
به گزارش ایسنا، با توجه به آنکه در هر فصل آمار پرفروش‌ترین خودروهای فروخته شده در کشورهای مختلف به خصوص بازارهای پراهمیت جهان همچون چین، ایالات متحده و اروپا از سوی مؤسسات آماری و تحقیقاتی منتشر می‌شود، حالا به تازگی فهرست جدیدی از پرفروش‌ترین خودروها و برندهای تولیدکننده در بازار اروپا در بازه زمانی سه ماهه نخست سال ۲۰۱۹ میلادی منتشر و ارائه شده است که نشان می‌دهد کاربران و مشتریان در این مدت بیشتر به کدام برندهای خودرو تمایل و علاقه نشان داده‌اند.
بر اساس این گزارش‌های منتشر شده در وب سایت best-selling-cars ، تنها شرکت‌های خودروسازی که توانستند در سه ماهه نخست سال ۲۰۱۹ میلادی عملکرد موفقیت‌آمیز و میزان فروش بالاتری را نسبت به مدت مشابه سال گذشته در بازار اروپا برای خود به ارمغان بیاورند، شرکت‌های رنو، ولوو، جگووار لندلرور و میتسوبیشی بوده‌اند.
بر اساس گزارش وب سایت best selling cars ، فولکس واگن که دارای بیشترین سهم فروش خودرو در کشورهای اروپایی است، نسبت به مدت مشابه سال گذشته با ۲.۴ درصد کاهش مواجه شده است به گونه‌ای که در سه ماهه نخست سال جاری میلادی توانسته تنها ۹۸۹ هزار و ۲۱۲ دستگاه خودروی تولیدی خود را روانه بازار اروپا کند این در حالیست که در همین بازه زمانی در سال گذشته این رقم به یک میلیون و ۱۳ هزار و ۷۷ دستگاه خودرو می‌رسید.
گروه خودروسازی پژو فرانسه نیز با ۲.۳ درصد کاهش، در نخستین فصل از سال ۲۰۱۹، ۲۶۳ هزار و ۴۹۱ دستگاه خودروی تولیدی خود را به بازار کشورهای اروپایی عرضه کرده در حالی که در مدت مشابه سال ۲۰۱۸، ۲۶۹ هزار و ۷۵۲ دستگاه خودرو فروخته بود.
شرکت سیتروئن اما در این فصل توانست با یک رشد ۵.۷ درصدی، فروش خود را از ۱۶۶ هزار و ۲۴۲ دستگاه به ۱۷۵ هزار و ۷۹۰ دستگاه خودرو برساند.
شرکت رنو فرانسه نیز موفق شد با رساندن میزان فروش خود از ۴۱۷ هزار و ۸۳۳ دستگاه به ۴۲۰ هزار و ۳۵۳ دستگاه خودرو، رشد خود را مثبت کند و به عدد ۰.۶ درصد برساند.
شرکت‌های هیوندای موتورز، فورد و بی. ام.و نیز در این فصل به ترتیب با ۲.۹ درصد، ۱۰.۳ درصد و ۲.۸ درصد کاهش، روندی نزولی را در میزان فروش خودروهای تولیدی خود در بازار اروپا تجربه کردند.
تعداد خودروهای به فروش رفته از برند تویوتا نیز با تجربه ۴.۴ درصد کاهش در این فصل، از ۲۱۰ هزار و ۳۱۳ دستگاه به ۲۰۰ هزار و ۹۸۸ دستگاه خودرو رسید.
شرکت کیاموتورز نیز با ۰.۶ درصد افزایش، توانست تعداد خودروهای فروخته شده خود را در اروپا از ۱۳۱ هزار و ۴۳۴ دستگاه به ۱۳۲ هزار و ۴۷۴ دستگاه خودرو برساند.
در این میان شرکت جگوار به نظر می‌رسد که موفق شده است در این فصل عملکرد و فروش بسیار موفقیت آمیزی را در اروپا به نام خود ثبت کند و با رشدی ۱۱.۷ درصدی، فروش خود را از ۲۲ هزار و ۱۷۹ دستگاه به ۲۴ هزار و ۷۸۱ دستگاه برساند.
ولوو نیز با ثبت ۸.۷ درصد افزایش، توانسته است میزان فروش خود را در سه ماهه نخست سال جاری میلادی از ۸۰ هزار و ۵۵ دستگاه به ۸۷ هزار و ۲۳ دستگاه برساند.
تعداد خودروهای فروخته شده از برند میتسوبیشی در بازار کشورهای اروپایی نیز در این فصل از ۳۶ هزار و ۹۱۲ دستگاه به ۴۳ هزار و ۱۱۲ دستگاه رسیده و رشدی معادل ۱۶.۸ درصدی را برای این شرکت ژاپنی به ثبت رسانده است.
انتهای پیام
