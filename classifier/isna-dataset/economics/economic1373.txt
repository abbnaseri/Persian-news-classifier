قیمت بلیت اتوبوس ۲۰ درصد افزایش یافت
 قیمت بلیت اتوبوس در سال ۱۳۹۸ به طور رسمی از خردادماه سال جاری ۲۰ درصد افزایش یافت.
به گزارش ایسنا، در سال ۱۳۹۶ قیمت بلیت اتوبوس با افزایش قیمت مواجه نبود و در سال ۱۳۹۷ نیز قیمت‌ها به میزان ۲۰ درصد و از خردادماه افزایش یافت. با این حال در سال ۱۳۹۸ و طبق اعلام محمد اسلامی-وزیر راه و شهرسازی- قرار بر این شد که قیمت بلیت اتوبوس از ۲۵ اسفندماه سال گذشته تا ۱۵ فروردین ماه سال جاری با افزایش ۲۰ درصدی همراه شود و با اتمام این ایام به وضعیت قبل بازگردد.
هرچند با گذشت حدود ۴۵ روز از ابتدای سال جاری در حالی که قیمت بلیت اتوبوس در ایام نوروز با افزایش ۲۰ درصدی همراه و پس از آن بر مبنای نرخ‌های سال ۱۳۹۷ محاسبه شد، اتحادیه تعاونی‌های مسافربری درخواست افزایش قیمت‌ها را ارائه داد که این اعمال افزایش نیازمند اخذ مجوزهای دولتی از مراجع ذی‌ربط از جمله ستاد تنظیم بازار بود که از خردادماه سال جاری با این میزان افزایش قیمت موافقت شده است.
احمدرضا عامری -رییس اتحادیه تعاونی‌های مسافربری- در گفت‌وگو با ایسنا، با اشاره به اینکه درخواست افزایش قیمت بلیت اتوبوس در سال ۱۳۹۸ به مراجع مربوط ارائه شد، گفت: با اتمام ایام نوروز قیمت بلیت اتوبوس به وضعیت قبل بازگشت و با توجه به افزایش هزینه‌ها در حوزه حمل و نقل درخواست افزایش قیمت بلیت اتوبوس را ارائه کردیم و با توجه به اینکه هیأت دولت در رابطه با افزایش قیمت دستورالعملی را صادر کرده بود، باید مراحل قانونی این موضوع طی می‌شد.
وی ادامه داد: به همین دلیل نیز درخواست افزایش قیمت‌ها را ارائه کردیم و منتظر تصمیم ستاد تنظیم بازار در این رابطه بودیم که در نهایت با آن موافقت شد.
رئیس اتحادیه تعاونی‌های مسافربری در پاسخ به اینکه آیا تا پایان سال جاری دیگر شاهد افزایش قیمت بلیت اتوبوس نخواهیم بود، تصریح کرد: امیدوار هستیم دیگر شاهد افزایش قیمت نباشیم و ما نیز تمایلی برای افزایش قیمت‌ها نداریم، با این حال چیزی قطعی نیست و قیمت‌ها به شرایط اقتصادی کشور بستگی دارد.
انتهای پیام
