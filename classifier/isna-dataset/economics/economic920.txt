چین به خرید گاز مایع ایران ادامه می‌دهد
آمار کشتیرانی نشان می‌دهد برخی از خریداران چینی با وجود تحریم‌های آمریکا علیه تهران و جنگ تجاری با واشنگتن، به خرید گاز مایع (LPG) از ایران ادامه می‌دهند.
به گزارش ایسنا، چین پیش از این که دولت این کشور در اوت سال گذشته و در پی تشدید اختلافات تجاری با آمریکا، تعرفه ۲۵ درصدی روی گاز آمریکا وضع کند، یک پنجم از LPG مورد نیاز خود را از آمریکا خریداری می‌کرد. اکنون خریداران چینی به ایران روی آورده‌اند که منبع حدود یک سوم از واردات چین در ماه مه بود.
طبق آمار شرکت تحقیقات انرژی کپلر، برخی از مشتریان چینی همچنان از ایران LPG خریداری می‌کنند. آمار کشتیرانی نشان می‌دهد حداقل چهار ابر نفتکش حامل LPG ایران در ماه‌های مه و ژوئن به مقصد چین رفته‌اند که معادل حدود ۸۰ میلیون دلار گاز است.
مخمصه خریداران چینی نشان می‌دهد چگونه سیاست تجاری و خارجی تهاجمی کاخ سفید روند تجارت کالای جهانی را مختل کرده است و واردکنندگان LPG در چین برای اجتناب از تحریم‌های آمریکا، به تأمین پرهزینه‌تر LPG در خاورمیانه یا آفریقا روی آورده‌اند.
بر اساس گزارش بلومبرگ، پالایشگاه‌های چینی احتمالاً تحریم‌های آمریکا برای واردات نفت ایران را دور می‌کنند. شرکت مشاوره نفت و گاز FGE هفته گذشته در یادداشتی اعلام کرد انتظار دارد تا حدودی نافرمایی از تحریم‌های آمریکا وجود داشته باشد. دن برویت، معاون وزیر انرژی آمریکا نیز روز جمعه گفته بود چین احتمالاً تحریم‌های آمریکا علیه صادرات نفت ایران را به طور کامل رعایت نمی‌کند اما وی شواهدی در این زمینه ندارد.
شرکت کپلر برآورد کرد که چین ۳۴۶ هزار تن یا ۸۰ درصد از صادرات LPG ایران را در ماه مه دریافت کرده است. اگر این محموله‌ها پیش از پایان مدت معافیت‌ها از تحریم‌های آمریکا در دوم مه بارگیری شده باشند نقض کننده تحریم‌ها نبوده‌اند. ایران احتمالاً ۴۰۰ تا ۵۰۰ هزار تن LPG در ژوئن صادر کرده و حداقل هشت ابر نفتکش در هفته‌های آینده بارگیری می‌شوند.
در حالی که آمار کپلر نشان می‌دهد بخش قابل توجهی از واردات LPG از ایران بوده است اما آمار چین هیچ محموله‌ای را از ایران از اواسط سال ۲۰۱۷ نشان نمی‌دهد.
چین می‌تواند از کشورهایی مانند قطر و عربستان سعودی نیز LPG خریداری کند اما صادرات آنها گران‌تر است.
انتهای پیام
