پوند در پایین‌ترین سطح پنج ماه اخیر
افزایش احتمال نخست وزیری بوریس جانسون با واکنش منفی بازار ارز مواجه شد.
به گزارش ایسنا به نقل از رویترز، به نظر می‌رسد که سایه برگزیت بر سر اقتصاد انگلیس هنوز دفع نشده است و این بار افزایش شانس بوریس جانسون، شهردار لندن و وزیر خارجه سابق انگلیس برای تصاحب کرسی نخست وزیری این کشور باعث رسیدن ارزش پوند به پایین‌ترین سطح خود در طول سال جاری میلادی شد. جانسون گفته است که در صورت نخست وزیر شدن در ماه اکتبر انگلیس را چه با توافق و چه بدون توافق از اتحادیه اروپا خارج خواهد کرد.
ماساشی هاشیمیتو، تحلیل‌گر ارشد بانک میتسوبیشی گفت: در حالی که بیشتر ارزهای مهم جهانی امروز دارای نوسانات بسیار محدودی بودند به نظر می‌رسد روند معاملات پوند نشان‌دهنده افزایش حس نااطمینانی به چگونگی برگزیت خواهد بود.
شانس پیروزی بوریس جانسون برای در اختیار گرفتن منصب نخست وزیری پس از آن افزایش یافته است که وزیر بهداشت انگلیس که یکی از کاندیداهای جایگزینی ترزا می، نخست وزیر مستعفی انگلیس بود اعلام کرد از بوریس جانسون حمایت خواهد کرد.
در معاملات سه‌شنبه بازارهای ارزی، هر پوند به ۱.۲۵۳۲ دلار عقب نشست که در طول پنج ماه و نیم اخیر بی سابقه بوده است. در روزهای پیش رو ممکن است ارزش پوند بیش از پیش کاهش یابد به ویژه اگر بانک مرکزی انگلیس تصمیم جدیدی در خصوص نرخ بهره در نشست آخر این هفته خود بگیرد.
در برابر سایر ارزهای جهان، هر پوند با ۰.۲۹ درصد کاهش به ۱۳۵.۶۵ ین ژاپن رسید. در برابر دیگر ارزهای مهم اروپایی یعنی فرانک سوئیس و یورو، پوند با عقب نشینی مشابه ۰.۱۸ درصدی به ترتیب به ازای ۱.۲۴۹۸ فرانک و ۱.۱۱۵۲ یورو مبادله شد. عقب نشینی پوند در برابر دلار کانادا و یوان چین نیز هر چند خفیف‌تر از ارزهای اروپایی اما به میزان قابل توجه ۰.۱۳ درصد بود تا هر پوند به ازای ۱.۶۷۸۹ دلار کانادا و ۸.۶۷۶۵ یوان مبادله شود.
پوند تنها در برابر دلار استرالیا پیشروی کرد به گونه‌ای که با ۰.۲ درصد افزایش به ازای ۱.۸۳۲۵ دلار استرالیا مبادله شد.
انتهای پیام
