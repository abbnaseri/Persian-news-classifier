حباب بازار خودرو هنوز تخلیه نشده است
یک عضو اتاق بازرگانی تهران تاکید کرد: آنچه که در طول روزهای گذشته برای قیمت‌ها در بازار خودرو اتفاق افتاده آغاز تخلیه حباب مصنوعی این بازار است و هنوز قیمت‌ها غیرواقعی است و باید کاهش یابد.
محمدرضا نجفی‌منش در گفت‌وگو با ایسنا، اظهار کرد: همان‌طور که ما پیش از این بارها اعلام کرده بودیم آنچه که در ماه‌های گذشته در بازار خودرو اتفاق افتاد نه تحولات واقعی اقتصاد که یک حباب بسیار گسترده بود.
به گفته وی همان‌طور که پیش‌بینی می‌شد سرانجام این حباب به پایان راه خود رسید و کاهش قیمت‌ها از چند روز قبل در بازار خودرو آغاز شده است.
این عضو اتاق بازرگانی تهران در پاسخ به این سوال که چگونه می‌توان واقعی شدن قیمت خودرو در بازار را محاسبه کرد، توضیح داد: بازار دو مدل قیمت دارد یکی آنکه به شکل ماهوی از سوی خودروساز تعیین می‌شود و یکی نرخی که در بازار از سوی فروشنده‌ها اعمال شده و در دستور کار قرار می‌گیرد.
نجفی‌منش ادامه داد: به نظر می‌رسد فاصله‌ای که میان قیمت اعلام شده از سوی کارخانه تا قیمت بازار وجود دارد، حباب بازار خودرو است و تا زمانی که این دو نرخ به شکل قابل توجهی به هم نزدیک نشوند نمی‌توان انتظار داشت که حباب به طور کامل تخلیه شده باشد.
این عضو اتاق بازرگانی تهران اضافه کرد: در کنار آن خودروسازان برای تکمیل شدن تعدادی از خودروهای‌شان که در خط تولید هستند نیز قطعه می‌خواهند و در صورت رسیدن این قطعات می‌توان انتظار داشت نیاز بازار به طور کامل تأمین شود.
وی با بیان این‌که امروز اقتصاد ایران جبهه اصلی جنگ به‌شمار می‌رود، تاکید کرد: هزینه‌ای که برای به ثمر رساندن یک جنگ نظامی نیاز است بسیار گزاف خواهد بود در شرایطی که می‌توان با گسترده کردن جنگ اقتصادی هزینه‌ای کمتر داشت، اما فشار بیشتری نیز وارد کرد. به نظر من شاید بخشی از اتفاقاتی که در ماه‌های اخیر برای بازار خودرو افتاده، از همین جنس باشد.
نجفی‌منش ادامه داد: وقتی قیمت کارخانه مشخص است و بازار نیز آمادگی افزایش قیمت‌ها را ندارد، ناگهان برخی دلال‌ها به افزایش قیمت اقدام می‌کنند و همین مساله حبابی ایجاد کرده که کنار آمدن بازار با آن ماه‌ها زمان خواهد برد. از این‌رو امیدواریم که با حفظ ثبات فعلی، حباب تخلیه شده و مردم بتوانند با قیمت واقعی، خودروهای مورد نیازشان را خریداری کنند.
به گزارش ایسنا، پس از چند ماه افزایش قیمت غیرواقعی در بازار خودرو از چند روز قبل قیمت‌ها در این بازار کاهشی شده است.
انتهای پیام
