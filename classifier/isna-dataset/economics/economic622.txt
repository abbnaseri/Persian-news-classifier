اظهارنامه مالیات بر ارزش افزوده بهار تا ۱۵ تیر مهلت دارد
معاون سازمان امور مالیاتی مهلت ارائه اظهارنامه مالیات بر ارزش افزوده فصل بهار را تا ۱۵ تیرماه اعلام کرد و گفت: این مهلت قابل تمدید نیست.
به گزارش ایسنا، محمد مسیحی اظهار کرد: مطابق قانون، مؤدیان نظام مالیات بر ارزش افزوده حداکثر ۱۵ روز پس از پایان هر فصل مهلت دارند اظهارنامه مالیاتی خود را از طریق سایت عملیات الکترونیکی مالیات بر ارزش افزوده به آدرس www.evat.ir ارائه و مالیات و عوارض متعلق را پرداخت کنند.
طبق اعلام سازمان امور مالیاتی، معاون مالیات بر ارزش افزوده این سازمان اعلام کرد: مؤدیان مالیاتی به منظور برخورداری از هرگونه تسهیلات قانونی و جلوگیری از تعلق جرایم مالیاتی، باید تا تاریخ ۱۵ تیرماه نسبت به ارائه اظهارنامه مالیات بر ارزش افزوده دوره بهار ۱۳۹۸ و پرداخت مالیات و عوارض متعلقه اقدام کنند.
انتهای پیام
