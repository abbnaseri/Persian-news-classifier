تشخیص قطعی بیش از ۲۲ هزار میلیارد تومان فرار مالیاتی 
رئیس کل سابق سازمان امور مالیاتی ضمن اعلام تشخیص قطعی بیش از ۲۲ هزار میلیارد تومان فرار مالیاتی گفت: در طرح جامع مالیاتی حدود ۳.۲ میلیارد داده در اختیار سازمان امور مالیاتی قرار گرفته است.
به گزارش ایسنا، در ابتدای مراسم معارفه و تودیع رؤسای سابق و جدید سازمان امور مالیاتی که امروز (شنبه) برگزار شد، سید کامل تقوی‌نژاد - رئیس کل سابق این سازمان - با اشاره به اقدامات انجام شده توسط او در زمان ریاستش در این سازمان اظهار کرد: در آن دوران درآمدهای مالیاتی از درآمدهای نفتی پیشی گرفت که این یک پیشرفت بزرگ بود. همچنین در کمتر از یک سال آئین‌نامه‌ها و بخش‌نامه‌های مورد نظر تدوین و ابلاغ شد.
وی با بیان اینکه برای اجرای طرح‌های مانند طرح مالیات بر ارزش افزوده یک جهاد نیاز بود خطاب به امیدعلی پارسا رئیس جدید سازمان امور مالیاتی گفت: مهمترین مسئله سازمان امور مالیاتی در حال حاضر صندوق مکانیزه فروش است که مسئله‌ای بسیار پردامنه است.
تقوی‌نژاد همچنین با اشاره به طرح جامع نظام مالیاتی، از بررسی ۹۷ درصد اظهارنامه‌ها توسط سازمان امور مالیاتی خبر داد و گفت که در این طرح حدود ۳.۲ میلیارد داده در طرح جامع مالیاتی در اختیار سازمان قرار گرفته است.
تشخیص قطعی بیش از ۲۲ هزار میلیارد تومان فرار مالیاتی 
تقوی‌نژاد با اشاره به ماده ۱۶۹ مکرر قانون مالیات‌های مستقیم گفت: هزاران مکاتبه و صدها جلسه در راستای اجرای ماده ۱۶۹ مکرر برگزار کردیم و نزدیک به ۹۰ درصد مسیر را طی کردیم. با هر کسی صحبت می‌کردیم اطلاعاتش را نمی‌داد اما بالاخره موفق شدیم این کار را انجام دهیم.
او با بیان اینکه بیش از ۲۲ هزار میلیارد تومان در ارتباط با فرار مالیاتی برگه تشخیص صادر شده است، ادامه داد: در زمان ورود به سازمان مجوز داشتم که ۶۰۰ نفر را بدون درج آگهی وارد سازمان کنم اما حتی یک نفر را بدون ضابطه و بر اساس باندبازی یا قوم گرایی وارد نکردم.
به گزارش ایسنا، مراسم تودیع و معارفه رؤسای سابق و جدید سازمان امور مالیاتی صبح امروز (۱۸ خرداد) در محل وزارت اقتصاد و با حضور سید کامل تقوی نژاد، رئیس سابق سازمان امور مالیاتی، محمد قاسم پناهی، سرپرست سابق سازمان امور مالیاتی، فرهاد دژپسند، وزیر اقتصاد، امیدعلی پارسا، رئیس جدید سازمان امور مالیاتی و پور ابراهیمی، رئیس کمیسیون اقتصادی مجلس شورای اسلامی برگزار شد.
انتهای پیام
