هند علیه محصولات آمریکایی دست به تلافی زد
هند در واکنش به جنگ تجاری آمریکا، اعلام کرد تعرفه روی ۲۸ کالای آمریکایی به ارزش یک میلیارد و ۴۰۰ میلیون دلار را افزایش خواهد داد.
به گزارش ایسنا، تعرفه بالاتر روی کالاهای آمریکایی از روز یکشنبه به اجرا درآمد و شامل محصولاتی مانند بادام، گردو، سیب و فلزات بود.
برخلاف سایر جنگ‌های تجاری که دونالد ترامپ، رئیس جمهور آمریکا بر پا کرده است جنگ تجاری با هند رنج اقتصادی کمتری برای هر دو کشور به همراه دارد. به عنوان مثال تعرفه واردات بادام آمریکایی تحت مقررات جدید حدود ۲۰ درصد افزایش پیدا می‌کند که قیمت عمده فروشی را حدود ۴.۵ سنت به ازای هر پوند بادام با پوست افزایش می‌دهد. هند یکی از بزرگترین بازارهای جهان برای بادام کالیفرنیا به شمار می‌رود.
هند برای نخستین بار یک سال پیش و در واکنش به اقدام دولت ترامپ برای افزایش تعرفه واردات آلومینیوم و فولاد، تعرفه‌های تلافی‌جویانه را پیشنهاد کرده بود اما دولت هند عوارض مذکور را مکرراً به تأخیر انداخته بود و تلاش کرده بود با مذاکره به توافق تجاری با آمریکا دست پیدا کند اما این مذاکرات در آستانه انتخابات هند در سال جاری بی نتیجه ماند.
سپس دونالد ترامپ در اواخر ماه مه اعلام کرد امتیاز تجارت ترجیحی برای بیش از پنج میلیارد دلار واردات از هند را سلب می‌کند و مقامات آمریکایی بیش از یک سال بوده که در فکر چنین اقدامی بوده‌اند. این اقدام باعث شد هند بالاخره واکنش نشان دهد و تعرفه‌های تلافی‌جویانه که تهدید کرده بود را اجرایی کند.
بر اساس گزارش نیویورک تایمز، این اقدامات تلافی‌جویانه به دو کشور اجازه می‌دهد پیش از هر گونه دیدار دو جانبه نشان دهند در خصوص تجارت کاملاً سرسخت هستند. قرار است ماه جاری مایک پمپئو، وزیر خارجه آمریکا به دهلی نو سفر کند و سپس ترامپ و نارندرا مودی که مجدداً برای نخست وزیری انتخاب شد، دیدار خواهند کرد.
طبق آمار آمریکا، ارزش تجارت دوجانبه آمریکا و هند ۱۴۲ میلیارد دلار در سال ۲۰۱۸ بود که از سال ۲۰۰۱ افزایش هفت برابری پیدا کرده است.
انتهای پیام
