نرخ جدیدی برای آرایشگاه‌های مردانه پیشنهاد نشده است
نایب رئیس اتحادیه آرایشگران مردانه تهران می‌گوید که امسال نرخ جدیدی برای خدمات این صنف پیشنهاد نشده است.
مصطفی گواهی در گفت‌وگو با ایسنا، اظهار کرد: در سال جاری با توجه به شرایط اقتصادی جامعه و واحدهای صنفی، اولویت‌های اتحادیه تدوین شده و نرخ‌گذاری جدید، در اولویت‌های اصلی قرار ندارد.
نایب رئیس اتحادیه آرایشگران مردانه تهران ادامه داد: در شرایط فعلی اتحادیه نرخ پیشنهادی جدیدی برای واحدهای صنفی در نظر نگرفته و پیشنهادی به ادارات مربوطه اعلام نکرده است.
وی یادآور شد: در سال جاری اولویت اتحادیه مشکلات اولیه صنف همچون بازگشت "حدود صنفی" است که متأسفانه در چند سال اخیر این مهم رعایت نشده است و عاملی شده تا امنیت شغلی و شرایط اقتصادی این صنف تحت‌الشعاع قرار گیرد.
گواهی تاکید کرد: حدود صنفی برای واحدهای آرایشگری ۳۰۰ تا ۳۵۰ متر است که در سال‌های اخیر این میزان رعایت نشده و از سال گذشته در این زمینه نامه‌نگاری و رایزنی‌هایی با اتاق اصناف و سازمان صنعت، معدن و تجارت انجام شده اما پاسخی از سوی سازمان صنعت، معدن و تجارت دریافت نشده است.
به گزارش ایسنا، طبق قانون نظام صنفی منظور از حدود صنفی، رعایت حد فاصله تعیین شده بین دو محل کسب یکسان است تا نزدیکی بیش از حد و تعدد صنوف یکسان در یک منطقه، باعث کاهش مشتریان آنها نشود.
انتهای پیام
