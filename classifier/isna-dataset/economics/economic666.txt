وعده جدید اپراتور کره‌ای
یکی از بزرگترین اپراتورهای مخابراتی کره‌جنوبی به تازگی اعلام کرده است که قصد دارد برقراری نسل پنجم شبکه اینترنت همراه ۵G را برعهده بگیرد.
به گزارش ایسنا، اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به‌دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
حالا به نظر می‌رسد که شرکت مخابراتی KT در کره جنوبی تصمیم گرفته است که زیرساخت‌های مربوط به شبکه نسل پنجم اینترنت ۵G را در سازمان‌های بزرگ و اماکن عمومی پر رفت و آمد همچون فرودگاه‌ها و ایستگاههای مترو و قطار راه اندازی کند تا به کاربران و مشترکانش این امکان را دهد تا از خدمات اینترنت پرسرعت ۵G بهره مند شوند و کار و فعالیت‌های خود را سادگی انجام دهند.
بر اساس گزارشی که در زد دی نت آمده است، کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.
بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینت و غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
این شرکت که دومین اپراتور مخابراتی بزرگ فعال در کره جنوبی به شمار می‌رود، به تازگی در بیانیه‌ای اعلام کرده است که مسئولیت برقراری و توسعه شبکه نسل پنجم اینترنت ۵G را در این کشور بر عهده خواهد گرفت تا در صورت موفقیت، در سایر کشورها نیز خدمات خود را ارائه دهد.
انتهای پیام
