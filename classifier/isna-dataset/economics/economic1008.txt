تخصیص ارز دولتی به واردات کاغذ سیگار؛ بی‌اطلاعی یا دست‌های پنهان!؟
عضو هیئت علمی دانشکده اقتصاد دانشگاه علامه طباطبایی علت تخصیص ۱۶ میلیون دلار ارز دولتی به واردات کاغذ سیگار را عدم اطلاع از مسائل اقتصادی یا دخالت دست‌هایی برای عدول از قواعد می‌داند.
چند روز پیش معاون بهداشت وزارت بهداشت با انتقاد از آنچه که " دست داشتن مافیای قدرتمند در واردات توتون و کاغذ سیگار"، خوانده، گفت که با وجود تحریم‌های ظالمانه آمریکا و در حالیکه ما برای ارز دولتی دارو باید چانه‌زنی کنیم، ١۶ میلیون دلار ارز دولتی ۴٢٠٠ تومانی به واردات کاغذ سیگار داده شده است.
در این رابطه، امرالله امینی - عضو هیئت علمی دانشکده اقتصاد دانشگاه علامه طباطبایی - در گفت‌وگو با ایسنا، یکی از وظایف اصلی دولت را تخصیص بهینه منابع عنوان کرد و گفت: تخصیص بهینه منابع یعنی در صورت وجود یک منبع مالی محدود باید به بهترین نحو از آن استفاده شود که این مسئله نه تنها در شرایط بحرانی، بلکه در شرایط عادی نیز صادق است.
وی با اشاره به لزوم تعیین اولویت در نیازهای کشور، تصریح کرد: در شرایطی که برای تأمین ارز مورد نیاز واردات تجهیزات پزشکی و نیازهای اساسی کشور محدودیت وجود دارد، تخصیص ارز دولتی برای واردات کاغذ سیگار که تأثیرات شومی نیز بر سلامت انسان دارد، بیانگر عدم اطلاع برخی مسئولان از مسائل اقتصادی است.
عضو هیئت علمی دانشکده اقتصاد دانشگاه علامه طباطبایی ادامه داد: در غیر این صورت باید گفت که ممکن است دست‌هایی در کار باشند که بخواهند از قواعد عدول کنند.
ارز باید برای سلامتی مردم تخصیص یابد نه تولید سیگار!
امینی در ادامه این نوع تصمیم‌گیری‌ها را یک بحران مدیریتی خواند و گفت: در شرایطی که برای تأمین سلامتی مردم ارز کافی تخصیص داده نشده، این پول را در مسیری متضاد با سلامت مردم هزینه کردیم.
این کارشناس اقتصاد در پایان با بیان اینکه اداره خزانه‌داری آمریکا تمام تبادلات اقتصادی ما را رصد می‌کند، تصریح کرد: در این شرایط هزینه‌کرد منابع ارزی کشور باید براساس اولویت‌ها و نیازهای اساسی مردم صورت گیرد.
به گزارش ایسنا، این اظهارات در حالی مطرح می‌شود که فروردین ماه امسال رئیس گروه امور صنعتی مرکز برنامه‌ریزی و نظارت بر دخانیات کشور از صدور ۱۳ مجوز تأسیس در بخش تولید سیگار خبر داد که پنج واحد آن، امسال راه‌اندازی می‌شود و گفت که در سال گذشته ۴۸ میلیارد نخ سیگار تولید شده که این میزان، بیشترین تولید سیگار در تاریخ صنعت دخانیات کشور است.
انتهای پیام
