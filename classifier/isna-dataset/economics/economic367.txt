نمایندگان تهران به بحران آب بی‌توجهند
مدیرعامل شرکت آب منطقه‌ای تهران گفت: بحران آب در تهران جدی است.
به گزارش ایسنا، سیدحسن رضوی در نشست خبری که امروز برگزار شد، درباره میزان بارندگی در استان تهران در سال آبی جاری (ابتدای مهر ٩٧تا نهم تیرماه) گفت: میزان بارندگی در استان تهران در سال آبی جاری ٣٨٦میلی متر بود، در حالی که این میزان در سال آبی گذشته ٢٣٩میلی متر بوده است.
مدیرعامل شرکت آب منطقه‌ای تهران از افزایش ٦١درصدی میزان بارندگی در تهران در سال آبی جاری نسبت به سال آبی گذشته خبر داد و گفت: بحران آب در تهران جدی است. بیش از پنج ماه است که از نمایندگان برای شرح وضعیت آب تهران درخواست دیدار کرده‌ایم اما آن‌ها نپذیرفتند.
او با بیان اینکه متوسط بارندگی بلندمدت در تهران، (بیش از ۵۰ سال) ۲۶۰ میلی‌متر بوده است، گفت: این میزان حدود ۴۸ درصد افزایش داشته است.
رضوی با تاکید بر اینکه حجم عمده بارندگی‌ها در استان تهران در ماه‌های اسفند و فروردین صورت گرفته است اظهار کرد: این در حالی است که میزان بارندگی در ماه‌های اردیبهشت، خرداد و تیر نسبت به شرایط متوسط کمتر بود و این تجربه تقریباً بی سابقه بوده است.
تخلیه‌ی مخازن سدهای تهران از بهمن‌ماه
مدیر عامل شرکت آب منطقه‌ای تهران در ادامه از تخلیه مخازن سدهای تهران از بهمن ماه ۹۷ خبر داد و گفت: با توجه به پیش‌بینی‌های صورت گرفته، تخلیه مخازن سدها صورت گرفت و به همین دلیل در تهران مشکلی از بابت سیل رخ نداد.
وی با بیان اینکه ورودی سدهای پنج گانه تهران در سال آبی جدید ۱۲۰ درصد نسبت به سال آبی گذشته افزایش داشته است توضیح داد: میزان ورودی این سدها در سال آبی گذشته یک میلیارد و ۴۲ میلیون متر مکعب بود در حالی که این میزان در سال آبی جدید به ۲ میلیارد و ۳۰۰ میلیون متر مکعب رسید.
رضوی با بیان این‌که ۶۰۰ میلیون متر مکعب آب شرب تهران از سدها تأمین می‌شود گفت: این در حالی است که تأمین ۵۱ درصد آب مورد نیاز کشاورزی صورت می‌گیرد.
حجم مخازن سدهای تهران یک میلیارد و ۲۱۸ میلیون متر مکعب
وی در ادامه با بیان این‌که در حال حاضر حجم مخازن سدهای تهران ۱ میلیارد و ۲۱۸ میلیون متر مکعب است تاکید کرد: به این میزان ۲۰ میلیون متر مکعب آب سد نمرود نیز اضافه می‌شود؛ این در حالی است که حجم مخازن در سال‌های نرمال یک میلیارد و ۵۲ میلیون متر مکعب و در سال گذشته ۸۵۳ میلیون متر مکعب بوده است. به عبارت دیگر حجم مخازن در سال آبی جاری نسبت به سال آبی گذشته ۳۶۵ متر مکعب و نسبت به شرایط نرمال ۱۶۶ متر مکعب افزایش یافته است.
تخلیه ۵۷۱ میلیون متر مکعب آب از سدهای تهران برای کنترل سیلاب
وی با اشاره به رها سازی آب در سد امیرکبیر از بهمن ماه گفت: رهاسازی سدها به این دلیل صورت گرفت که در پایین دست مشکلی رخ ندهد. این فرایند از برج ۱۱ سال ۹۷ آغاز شد و تا ۲۰ فروردین در همه سدهای تهران، صورت گرفت.
مدیر عامل شرکت آب منطقه‌ای تهران ادامه داد: به طور کلی ۵۷۱ میلیون متر مکعب آب برای کنترل سیلاب از سدهای پنج گانه تهران تخلیه شد که از این میزان ۱۶۱ میلیون متر مکعب آب از سد لتیان، ۲۴۱ میلیون متر مکعب از سد امیر کبیر و ۱۶۶ میلیون متر مکعب آب از سد تهران تخلیه شده است. این در حالی است که سال آبی گذشته به طور کلی ۱۰ میلیون متر مکعب آب از سدها تخلیه شد.
افزایش آمار غرق شدگان در رودخانه‌ها و سدهای تهران
رضوی در ادامه از افزایش تعداد غرق شدگان در رودخانه‌ها و سدهای تهران خبر داد و گفت: سال قبل در سدهای پنج‌گانه تهران ۲۲ نفر غرق شدند که ۸ نفر در مخازن سدها، ۱۳ نفر در کانال‌ها و شبکه‌های آبیاری و یک نفر هم در رودخانه غرق شده بود.
وی ادامه داد: امسال تاکنون ۱۲ نفر در رودخانه‌ها غرق شده‌اند. یک نفر در سد امیرکبیر، یک نفر در سد لتیان و ۵ نفر هم در کانال‌ها و شبکه‌های آبیاری غرق شده‌اند.
مدیر عامل شرکت آب منطقه‌ای تهران تاکید کرد: با توجه به اینکه کلیه سدهای تهران به جز سد لار در آستانه سرریز قرار دارند از مردم تقاضا می‌کنیم نکات ایمنی را رعایت کنند.
حجم زباله‌ها در دریاچه سدها سه برابر شده است
وی با بیان این‌که در سال‌های قبل میانگین زباله‌ای که از دریاچه سدها جمع‌آوری شد، حدود ۲۵۰ تن در سال بود اظهار کرد: این میزان در سال جاری به بیش از سه برابر رسیده است. این اتفاق به دلیل این است که اطراق مردم در رودخانه‌ها افزایش یافته است.
پیش‌بینی بارندگی سیلابی تابستانه در تهران
وی در ادامه با بیان این‌که هواشناسی برای تابستان سال جاری بارندگی‌های سیلابی را برای تهران پیش بینی کرده است گفت: از آنجا که شیب رودخانه‌های تهران زیاد است، اگر بارندگی صورت بگیرد، بسیار خطرناک خواهد بود و مردم باید نکات ایمنی را رعایت کنند.
به گفته‌ی وی، ۲۰ درصد جمعیت کشور در استان تهران قرار دارند و رودخانه‌های کرج و جاجرود تأمین کننده آب شرب تهران هستند.
مسدود کردن بیش از ۱۷۲۷ حلقه چاه
مدیر عامل شرکت آب منطقه‌ای تهران در ادامه با بیان اینکه بیش از ۱۷۲۷ حلقه چاه غیر مجاز در تهران مسدود شده است گفت: امسال نیز مسدود کردن چاه‌های غیر مجاز در برنامه قرار دارد و کنتورهای هوشمند برای این منظور نصب خواهند شد.
نمایندگان تهران به بحران آب بی توجهند
رضوی در ادامه با تاکید بر اینکه بحران آب در تهران جدی است توضیح داد: نه نمایندگان شهر تهران و نه مسئولان توجهی به طرح‌های تأمین آب تهران در دراز مدت ندارند. این در حالی است که در استان‌های دیگر از جمله البرز حساسیت دو چندان است.
وی با اشاره به طرح‌های نیمه‌کاره انتقال آب به تهران گفت: اگر طرح‌ها متوقف شوند، در چند سال آینده تأمین آب یکی از دغدغه‌های شهر تهران، خواهد بود. به گفته‌ی وی سامانه جایگزین انتقال آب از طالقان و البرز به تهران انتقال آب از هراز به کن، تأمین آب شرب شهر پردیس و غیره از جمله طرح‌های نیمه تمام تأمین آب تهران هستند.
مدیر عامل شرکت آب منطقه‌ای تهران از افزایش حدود ۲ میلیونی جمعیت تهران در افق ۱۴۱۰ خبر داد و گفت: پیش بینی شده تا سال ۱۴۱۰، ۵۸۰ هزار نفر به جمعیت پردیس، یک میلیون نفر به منطقه ۲۲ تهران و ۵۰۰ هزار نفر در حواشی تهران، به جمعیت اضافه شود و این موضوع بحران آب را جدی‌تر می‌کند.
رضوی با بیان اینکه اجرای طرح‌های مذکور به ۶ هزار میلیارد تومان سرمایه نیاز دارد عنوان کرد: پیمانکار بسیاری از طرح‌ها انتخاب شده و اگر طرح‌ها اجرا نشوند، با مشکل مواجه خواهیم شد. این در حالی است که اگر این طرح‌ها اجرا شوند، نیاز و تأمین آب در تهران دردسر خواهد شد. در حال حاضر هم برای تأمین آب تهران با مشکل مواجه هستیم و آب البرز را به صورت میلی متری تأمین می‌کنیم.
نمایندگان تهران به درخواست ما پاسخ ندادند
وی از بی توجهی نمایندگان تهران به وضعیت آبی این استان انتقاد کرد و گفت: بیش از ۵ ماه است که از نمایندگان تهران برای توضیح وضعیت آب این استان درخواست جلسه کرده‌ایم اما آن‌ها وقت ندادند. هر زمانی که با دفتر آقای عارف، تماس می‌گیریم پاسخ می‌دهند که منتظر باشیم.
مدیر عامل شرکت آب منطقه‌ای تهران ادامه داد: این در حالی است که نماینده‌ی یک شهر ۲۰ هزار نفری در حاشیه تهران هر روز برای تأمین آب این شهر به وزارت نیرو مراجعه می‌کند.
رضوی در ادامه با بیان اینکه یکی از مشکلات اصلی در تأمین آب ظرفیت محدود انتقال است گفت: چند طرح آب‌رسانی به شهر تهران وجود دارد؛ یکی از این طرح‌ها آب‌رسانی از سد تنظیمی کرج است که در این راستا ۳۰ کیلومتر تونل حفر شده است؛ همچنین فاز یک تصفیه خانه ششم در حال اجراست که ۷۰ درصد پیشرفت داشته و تا پایان سال ۹۸ آماده بهره برداری می‌شود. ظرفیت این تصفیه خانه ۷ و نیم متر مکعب در ثانیه است و اگر به نتیجه برسد در کنار سایر سامانه‌های دیگر ۵۹۰ میلیون متر مکعب آب تهران و غرب تهران را تأمین می‌کند.
وی ادامه داد: همچنین مطالعه و علاج‌بخشی سد لار در حال بررسی است که بر اساس آن ۱۶۵ میلیون متر مکعب آب در هراز جاری شده و اگر حدود ۳۰ کیلومتر تونل حفر شد، آب را به تأسیسات کلان در شرق تهران می‌رساند و آب با کیفیت بالاتر به جمعیت حدود ۲ میلیون نفر در تهران و پردیس خواهد رسید.
به گفته‌ی مدیر عامل شرکت آب منطقه‌ای تهران، سد نمرود نیز ۱۲۰ میلیون متر مکعب آب شرب کشاورزی، و صنعتی اراضی پایین دست را تأمین می‌کند و از شور شدن سفره‌های زیر زمینی جلوگیری خواهد کرد.
وی ادامه داد: همچنین مطالعات ساماندهی آب‌های سطحی جنوب تهران تمام شده که با تأسیس دو تصفیه خانه ۲۰۰ میلیون متر مکعب آب به اراضی جنوب تهران می‌رسد. در حال حاضر ۳۰ هزار هکتار در این منطقه با آب آلوده آبیاری می‌شود.
رضوی با اشاره به طرح انتقال آب از طالقان به البرز گفت: این طرح آب شرب استان تهران و قسمتی از غرب تهران را پایدار خواهد کرد. برای اجرای آن به حفر ۵۱ کیلومتر تونل نیاز است. در این راستا مذاکراتی با سازمان حفاظت محیط زیست استان‌های البرز و قزوین صورت گرفته است.
مدیر عامل شرکت آب منطقه‌ای تهران با بیان اینکه طرح آبرسانی به شهر جدید پردیس، رودهن و بومهن از لتیان ۹۰ درصد پیشرفت داشته است گفت: طبق این طرح سالانه ۳۰ میلیون متر مکعب آب شهرهای مذکور، و ۴.۴ مگاوات برق تأمین می‌شود.
وی با تاکید بر اینکه در اجرای همه طرح‌های مذکور مسائل زیست محیطی رعایت می‌شود گفت: برخی‌ها اعلام می‌کنند که در راستای اجرای این طرح‌ها رودخانه‌ی کرج خشک خواهد شد در حالی که این اتفاق هرگز رخ نمی‌دهد، زیرا حق آبه این رودخانه در نظر گرفته شده است.
استان تهران پیش رو در توسعه گردشگری در حاشیه‌ی سدها
رضوی در ادامه با اشاره به امضای تفاهم نامه بین وزارت نیرو و سازمان میراث میراث فرهنگی برای توسعه گردشگری در حاشیه سدها گفت: این برنامه با استفاده از ظرفیت بخش خصوصی اجرا خواهد شد و آب تهران و آب مازندران به عنوان پیش رو این طرح را اجرا خواهند کرد.
مدیر عامل شرکت آب منطقه‌ای تهران از سرمایه گذاران دعوت کرد که برای همکاری در این حوزه به وزارت نیرو مراجعه کنند.
میزان مصرف آب در شهر تهران سالانه یک میلیارد و ۵۰ میلیون متر مکعب
وی در ادامه با بیان اینکه میزان مصرف فعلی شهر تهران سالانه یک میلیارد و ۵۰ میلیون متر مکعب است گفت: اگر طرح‌های مذکور به موقع اجرا شوند، آب در تهران جیره‌بندی نخواهد شد. البته این اتفاق به جز سال ۷۸ که با خشکسالی مواجه بودیم، هیچ زمانی رخ نداده است.
به گفته‌ی وی میزان مصرف آب در استان تهران نیز ۱ میلیارد و ۴۰۰ میلیون متر مکعب است و ۷۰ درصد آب تهران از آب‌های سطحی و ۳۰ درصد از آب‌های زیر زمینی تأمین می‌شود.
قیمت آب خام ۵۰ تومان است
رضوی در ادامه با بیان اینکه قیمت تمام شده آب بر اساس درآمد هزینه چندین برابر میزانی است که از مشتریان دریافت می‌شود، گفت: این تفاوت قیمت آثاری از جمله نبود سرمایه برای نوسازی تأسیسات را دارد. ما درخواست کرده‌ایم که قیمت آب خام را ۱۰ تا ۱۵ درصد افزایش دهد اما هنوز ابلاغ نشده است. به گفته‌ی وی نیمی از تأسیسات ۶۰ سال قدمت دارد.
فرونشست دشت‌های ورامین و شهریار جدی است
مدیر عامل شرکت آب منطقه‌ای تهران در پایان با بیان اینکه بیلان همه دشت‌های استان تهران منفی است، گفت: دشت‌های ورامین و شهریار با فرونشست مواجه شده‌اند و فرو نشست دشت شهریار مناطق ۱۷ و ۱۸ و ۱۹ تهران هم در بر گرفته است. در این راستا یک کمیته ویژه در ریاست جمهوری این موضوع را پیگیری می‌کند.
انتهای پیام
