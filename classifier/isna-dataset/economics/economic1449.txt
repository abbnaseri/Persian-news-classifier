گلایه وزیر از انتصاب آقای رئیس!
به نظر می‌رسد مهمترین بخش مراسم معارفه رئیس جدید سازمان امور مالیاتی گلایه دژپسند از رد شدن صلاحیت محمدقاسم پناهی به عنوان گزینه اصلی احتمالی خود برای این موقعیت مهم باشد؛ امری که خود باعث ایجاد ابهامات فراوانی می‌شود.
به گزارش ایسنا، بعد از چند ماه بلاتکلیفی در یکی از مهمترین سازمان‌های اقتصادی کشور بالاخره امروز (۱۸ خرداد) بعد از تعطیلاتی چند روزه مراسم معارفه رئیس جدید سازمان امور مالیاتی انجام شد و در آن رسماً حکم سکانداری کشتی مالیاتی به امیدعلی پارسا، تحویل داده شد.
مراسم تودیع البته با حضور یک رئیس و یک سرپرست سابق سازمان امور مالیاتی انجام شد. سید کامل تقوی نژاد که پیش از این به مدت سه سال ریاست سازمان امور مالیاتی را به عهده داشت و مهمترین طرح‌های مالیاتی در چند دهه گذشته را کلید زده بود قبل از همه پشت تریبون رفت. با اینکه برنامه‌ریزان مراسم تنها هفت دقیقه را برای تقوی‌نژاد در نظر گرفته بودند اما او بیشتر از پنج برابر آن زمان را استفاده کرد تا از طرح‌ها و کارهایی که کرده بود، بگوید.
طرح جامع نظام مالیاتی و ماده ۱۶۹ مکرر قانون مالیات‌های مستقیم دو کار بزرگی بود که تقوی‌نژاد درباره سختی‌ها و دوندگی‌هایی که برای عملیاتی کردن آن انجام داده بود حرف‌های زیادی داشت.
او درباره ماده ۱۶۹ مکرر قانون مالیات‌های مستقیم گفت: هزاران مکاتبه و صدها جلسه در راستای اجرای ماده ۱۶۹ مکرر برگزار کردیم و نزدیک به ۹۰ درصد مسیر را طی کردیم. با هر کسی صحبت می‌کردیم اطلاعاتش را نمی‌داد اما بالاخره موفق شدیم این کار را انجام دهیم.
در ادامه این مراسم و بعد از ارائه سخنرانی‌ها و تعارفات معمول، فرهاد دژپسند پشت تریبون آمد و نارضایتی خود را از عدم انتخاب محمدقاسم پناهی که ظاهراً گزینه اصلی مدنظر او بوده است، اعلام کرد.
دژپسند گفت که عدم تأیید محمد قاسم پناهی - سرپرست اخیر سازمان امور مالیاتی - برای ریاست سازمان امور مالیاتی برای من بهت‌آور بود و همین باعث شد از دکتر نوبخت - رئیس سازمان برنامه و بودجه -درخواست کردیم و ایشان آقای پارسا - رئیس مرکز آمار - را معرفی کرد که اقتصاد را در دانشگاه‌های معتبر خوانده و تمام مراتب اداری را فهمیده و طی کرده است.
این مساله در کنار طولانی شدن فرایند انتخاب رئیس کل جدید سازمان امور مالیاتی شکلی جدی‌تر به خود می‌گیرد. از طرفی انتشار خبر رفتن تقوی نژاد در وزارت بهداشت پیش از اعلام استعفایش در سازمان امور مالیاتی نوعی رفتن بدون خداحافظی را تداعی می‌کند که احتمالاً به خاطر اختلاف‌نظرهای او با وزیر جدید اقتصاد است.
با وجود همه این حواشی اما تعیین رئیس جدید برای سازمان امور مالیاتی آن هم در شرایطی که تحریم‌های نفتی باعث کاهش درآمدهای نفتی شده است مسأله‌ای بود که باید زودتر حل می‌شد. به هر حال باید منتظر ماند و دید رئیسی که این بار از مرکز آمار می‌آید در این شرایط خاص اقتصادی با سازمانی به عظمت و حساسیت سازمان امور مالیاتی چه خواهد کرد.
انتهای پیام
