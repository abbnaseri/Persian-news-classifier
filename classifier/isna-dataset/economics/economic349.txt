جهش در مناسبات اقتصادی و تجاری ایران و ارمنستان
شانزدهمین اجلاس دو روزه کمیسیون مشترک همکاری‌های اقتصادی و تجاری جمهوری اسلامی ایران و جمهوری ارمنستان با حضور اعضای کمیسیون دو کشور در ساختمان ستادی وزارت نیرو برگزار شد.
به گزارش ایسنا، شانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و جمهوری ارمنستان صبح امروز (دوشنبه) در تهران آغاز شد.
فرهاد یزدان‌دوست - مشاور وزیر نیرو در امور بین‌الملل - در آئین آغاز به‌کار شانزدهمین اجلاس کمیسیون مشترک همکاری‌های اقتصادی و تجاری جمهوری اسلامی ایران و جمهوری ارمنستان گفت: بدون شک دو کشور ایران و ارمنستان از روابط مستحکم و دوستانه سیاسی و تاریخی عمیقی برخوردار هستند.
مشاور وزیر نیرو در امور بین‌الملل با اشاره به برخی چالش‌های مهم در مسیر همکاری‌های اقتصادی و تجاری دو کشور اظهار کرد: لازم است چالش‌های موجود در روابط اقتصادی و تجاری ایران و ارمنستان با تشریک مساعی نمایندگان دو کشور مورد بررسی و چاره‌جویی قرار گیرد.
یزدان‌دوست با بیان اینکه اطمینان دارم با تلاش و حسن تفاهم امروز زمینه دستیابی به نوعی جهش در مناسبات اقتصادی و تجاری فراهم خواهد شد، افزود: مهم‌ترین موضوعات همکاری دو جانبه جاری که همزمان با سفر اخیر نخست وزیر ارمنستان به تهران مورد تاکید قرار گرفت، تسریع در اجرای خط سوم انتقال برق، تلاش مضاعف جهت توقف عوامل آلوده کننده رود ارس، راه‌اندازی مستمر سیستم‌های بازچرخانی و تصفیه پساب معادن مس آگاراک ارمنستان، نهایی‌سازی توافق‌های مربوط به نیروگاه برق‌آبی مغری، تهاتر کالا با کالا، فعال کردن مناطق آزاد صنعتی و تجاری هم مرز دو کشور و سایر موارد علمی، فرهنگی، گردشگری و غیره، مهم‌ترین موضوعات همکاری مشترک بین دو کشور محسوب می‌شود.
وی ادامه داد: اعضای دو هیئت در قالب چهار کمیته تخصصی شامل "کمیته انرژی، آب و محیط زیست"، "کمیته علمی، فرهنگی، اجتماعی و بهداشتی"، "کمیته تجاری، صنعتی، سرمایه گذاری، بانکی و مالی"، "کمیته حمل و نقل، ارتباطات، کشاورزی، همکاری‌های امنیتی و استانی" موارد مذکور را بررسی و به کار خود ادامه خواهند داد.
در ادامه، هاکوپ وارتانیان - معاون وزیر زیرساخت‌های انرژی و منابع طبیعی جمهوری ارمنستان - با اشاره به اینکه طرف ارمنستانی به‌دلیل همکاری‌های موجود و روابط صمیمانه دو کشور، اهمیت زیادی برای فعالیت‌های کمیسیون مشترک قائل است، گفت: برگزاری این نشست‌ها دستاوردهای خوبی را برای دو کشور به‌دنبال خواهد داشت.
وی با اشاره به زمینه‌های مهم همکاری‌های دو کشور در زمینه انرژی و منابع آبی ادامه داد: احداث خط سوم انتقال نیرو توسط شرکت صانیر در ارمنستان از اهمیت زیادی برخوردار است که احداث آن طی سال‌های اخیر به دلایل مختلف به درازا کشیده شده، اما اطمینان دارم با توافق‌های خوبی که در این نشست حاصل خواهد شد، احداث این خط نیز در کوتاه مدت انجام شده و کمک خواهد کرد تا بتوانیم در فصل تابستان حجم بالاتری از انرژی برق را به ایران صادر کنیم.
بنا بر اعلام وزارت نیرو، معاون وزیر زیرساخت‌های انرژی و منابع طبیعی جمهوری ارمنستان در خصوص آلودگی رودخانه ارس توسط کارخانه مس در این کشور گفت: بسیاری از مسائل و مشکلات گذشته برطرف شده یا در حال حل شدن است که اقدامات انجام شده و برنامه‌های آینده در این زمینه در کمیته تخصصی و کارشناسی تشریح خواهد شد.
وی در ارتباط با انجام مبادلات کالا در مناطق آزاد اقتصادی و تجاری، طرف ارمنستانی را آماده همکاری در راستای همکاری‌های اقتصادی و ثبت منافع متقابل در این زمینه عنوان کرد. وارتانیان خاطرنشان کرد: نباید در راستای استفاده کامل از ظرفیت‌های همکاری دو کشور ایران و ارمنستان، از هیچ کوششی دریغ کنیم.
انتهای پیام
