تدوین دستورالعمل قیمت‌گذاری خودرو در دستور کار قرار گرفت
 معاون امور صنایع وزارت صنعت، معدن و تجارت (صمت)، جزئیات دستور کار این وزارتخانه برای حذف رانت از بازار خودرو و ساماندهی این بازار را تشریح کرد.
به گزارش ایسنا به نقل از وزارت صنعت، معدن و تجارت، فرشاد مقیمی اظهار کرد: در چارچوب سیاست‌های دولت، تدوین و ابلاغ دستورالعمل قیمت‌گذاری خودرو را بلافاصله از طریق سازمان حمایت مصرف‌کنندگان و تولیدکنندگان در دستور کار قرار دادیم که پس از طرح در کمیته خودرو، حتماً در ستاد تنظیم بازار مطرح و پس از تصویب نهایی، مبنای عمل برای موضوع قیمت‌گذاری قرار خواهد گرفت.
وی در خصوص متقاضیان خرید خودرو نیز تصریح کرد: این متقاضیان باید در دو سال گذشته خودرویی را درخواست نکرده باشند و فاقد ثبت‌نام قبلی در خودروسازی‌های کشور باشند.
معاون امور صنایع وزارت صمت همچنین اضافه کرد: بانک‌ها نیز توجه داشته باشند که حتماً با شماره حساب فردی که ثبت‌نام می‌شود، پول واریز شود.
مقیمی با بیان اینکه با نمایندگی‌های متخلف برخورد شده است، گفت: این برخوردها همچنان ادامه دارد و از طریق مراجع امنیتی، متخلفینی را که باعث نابسامانی در بازار خودرو شوند، شناسایی می‌کنیم.
طبق اعلام وزارت صنعت، معدن و تجارت؛ حدود دو هفته پس از هشدار سازمان بازرسی در خصوص نوسانات ایجاد شده در بازار خودرو و افزایش بی‌رویه قیمت محصولات ایران خودرو و سایپا، معاون اول رئیس‌جمهور به وزیر صنعت، معدن و تجارت دستور پیگیری موضوع را داده است.
اسحاق جهانگیری از رضا رحمانی خواسته است برای ساماندهی تقاضای واقعی و افزایش تولید خودرو اقدام و از طریق حذف رانت برای گروه‌ها و افراد خاص، افزایش تولید و ساماندهی تقاضای واقعی را دنبال کند.
انتهای پیام
