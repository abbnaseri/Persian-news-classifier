سقوط طلای جهانی به مرز ۱۴۰۰ دلار
قیمت طلا در معاملات روز دوشنبه بازار جهانی تحت تأثیر آمار اشتغال مطلوب آمریکا که احتمال کاهش نرخ‌های بهره این کشور در سال جاری را مبهم کرد، پایین رفت.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۱ درصد کاهش یافت و به ۱۳۹۸ دلار و ۷۵ سنت رسید. طلا روز جمعه بیش از یک درصد کاهش یافت و نخستین کاهش هفتگی خود در هفت هفته گذشته را ثبت کرد.
در بازار معاملات آتی آمریکا، هر اونس طلا با ۰.۱ درصد افزایش، به ۱۴۰۱ دلار رسید.
هووی لی، اقتصاددان بانک OCBD اظهار کرد: روند معاملات روز جاری تحت تأثیر آمار اشتغال مطلوب آمریکا بوده است. با این آمار قوی بازار دیگر کاهش نرخ‌های بهره از سوی بانک مرکزی آمریکا به شدت قبل را انتظار ندارد. بعلاوه ۱۴۰۰ دلار سطح حمایتی کاملاً قوی برای طلا به شمار می‌رود و نباید فراموش کرد رشد اقتصادی جهانی همچنان ضعیف مانده است و تنش‌های ژئوپلیتیکی ادامه دارد. در مجموع، عوامل مذکور از بالا ماندن قیمت طلا پشتیبانی می‌کنند.
آماری که روز جمعه منتشر شد نشان داد اقتصاد آمریکا در ژوئن ۲۲۴ هزار شغل ایجاد کرده که بیشترین میزان در پنج ماه گذشته بوده است در حالی که اقتصاددانان ایجاد ۱۶۰ هزار شغل جدید را پیش بینی کرده بودند.
دلار تحت تأثیر آمار اشتغال، به بالاترین حد در بیش از دو هفته گذشته صعود کرد و طلا را برای خریداران غیرآمریکایی گران‌تر ساخت.
قرار است جروم پاول، رئیس بانک مرکزی آمریکا هفته جاری در برابر نمایندگان کنگره حاضر شود و انتظار می‌رود نشانه‌های بیشتری درباره دورنمای کوتاه مدت سیاست پولی ارائه کند.
بر اساس گزارش رویترز، رشد ملایم دستمزد و شواهد فزاینده از آهسته شدن رشد اقتصادی همچنان ممکن است بانک مرکزی آمریکا را تشویق کند نرخ‌های بهره را در ماه جاری کاهش دهد.
در این بین موجودی طلای "اس پی دی آر گلد تراست" که بزرگترین صندوق سرمایه گذاری تحت پشتوانه طلا در جهان است ۰.۱۸ درصد کاهش یافت و از ۷۹۸.۴۴ تن در روز چهارشنبه به ۷۹۶.۹۷ تن در روز جمعه رسید.
به گفته وانگ تائو، تحلیلگر فنی رویترز، هر اونس طلا ممکن است مقاومت در سطح ۱۴۳۹ دلار را مجدداً امتحان کند و تا زمانی که بالای سطح ۱۳۸۷ دلار مانده است، ممکن است روند صعودی به سوی سطح ۱۴۹۷ دلار را از سر بگیرد.
در بازار سایر فلزات ارزشمند، هر اونس نقره برای تحویل فوری ۰.۳ درصد افزایش یافت و به ۱۵ دلار و ۲ سنت رسید. هر اونس پلاتین برای تحویل فوری با ۰.۹ درصد افزایش، ۸۱۱ دلار و ۶۹ سنت معامله شد. هر اونس پالادیم برای تحویل فوری ۰.۱ درصد کاهش یافت و به ۱۵۴۶ دلار و ۴۱ سنت رسید.
انتهای پیام
