گرانی طلا تقاضا و حباب سکه را کاهش داد
یک کارشناس بازار طلا و سکه با اشاره به تأثیرگذاری افزایش قیمت‌های جهانی بر بازار داخلی گفت: افزایش قیمت طلا و سکه در بازار داخلی کاهش تقاضا و افت حباب سکه را به همراه داشته است.
محمد کشتی آرای در گفت‌وگو با ایسنا، در رابطه با بازار طلا و سکه در هفته گذشته گفت: بازار طلا و سکه از روز شنبه تا چهارشنبه در ثبات کامل قیمت و شرایط روانی فعال بود که با توجه به اخبار و اتفاقات بین‌المللی در پی رشد قیمت طلا در بازارهای جهانی روند صعودی به این بازار وارد شد.
این کارشناس بازار طلا و سکه با بیان اینکه ارزش انس جهانی در روز چهارشنبه در حدود ۱۳۴۰ دلار بوده است گفت: از روز پنجشنبه قیمت طلا در بازارهای جهانی با رشد ۶۰ دلاری به محدوده ۱۴۰۰ دلار رسیده است و این افزایش قیمت ثبات را از بازار طلا و سکه ایران گرفت.
وی خاطرنشان کرد: سکه تمام در ابتدای هفته چهار میلیون و ۶۰۰ هزار تومان داد و ستد می‌شد که با افزایش قیمت‌ها در بازارهای جهانی این ارزش به قیمت چهار میلیون و ۸۰۰ هزار تومان رسید.
کشتی آرای اظهار کرد: در ابتدای هفته هر مثقال طلای ۱۷ عیار یک میلیون و ۸۲۰ هزار ارزش گذاری شده بود که در روز پنجشنبه این قیمت به ارزش یک میلیون و ۸۹۰ هزار تومان و در حال حاضر به یک میلیون و ۹۲۰ هزار تومان رسیده است و این در حالیست که هر گرم طلای خام ۱۸ عیار از نرخ ۴۳۰ هزار تومان به نرخ ۴۴۰ هزار تومان رسیده است.
این کارشناس بازار طلا و سکه تاکید کرد: هر قطعه سکه نیم به ارزش دو میلیون و ۴۸۰ هزار تومان، ربع سکه یک میلیون و ۶۸۰ هزار تومان و سکه‌های یک گرمی یک میلیون و ۲۵ هزار تومان داد و ستد می‌شود.
وی یادآور شد افزایش قیمت‌ها در بازار جهانی و به تبع آن در بازار داخلی کاهش تقاضا در بازار ایران را به همراه داشته و این موضوع عاملی شده تا حباب سکه با کاهش قیمت روبرو و به ارزش ۴۱۰ هزار تومان برسد.
انتهای پیام
