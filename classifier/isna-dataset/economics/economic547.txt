بررسی حادثه نفتکش‌ها در نشست سران گروه ۲۰
نخست وزیر ژاپن اعلام کرد در پی تشدید تنش‌ها در خاورمیانه، گروه ۲۰ در نشست هفته جاری خود در اوزاکا درباره امنیت انرژی قصد دارد به اجماع نظر برسد.
به گزارش ایسنا، شینزو آبه در یک کنفرانس مطبوعاتی در توکیو گفت: صلح و ثبات در خاورمیانه نه تنها برای ژاپن بلکه برای صلح و رفاه جهان اهمیت دارد و ژاپن به عنوان کشور میزبان، قصد دارد در میان کشورهای عضو گروه ۲۰ در خصوص اهمیت واردات انرژی به اجماع برسد. وی در ادامه افزود: من قصد دارد به مسئولیتم به عنوان رئیس این نشست عمل کنم.
اظهارات آبه در آستانه نشست روز جمعه و شنبه سران گروه ۲۰ در اوزاکای ژاپن مطرح می‌شود. دولت‌های عربستان سعودی، امارات متحده عربی، انگلیس و آمریکا دوشنبه هفته جاری با صدور بیانیه مشترکی ضمن تکرار ادعاهای واهی علیه ایران، خواستار راه حل دیپلماتیک برای فرونشاندن تنش‌ها در منطقه شدند.
بر اساس گزارش پلاتس، دو نفتکش در ۱۳ ژوئن در نزدیکی تنگه هرمز هدف حمله قرار گرفتند و درست یک ماه پیش از آن حمله مشابهی به چند نفتکش در نزدیکی بندر فجیره امارات صورت گرفت. حملات مذکور نگرانی‌ها نسبت به احتمال مختل شدن روند عرضه نفت و عبور بی خطر کشتی‌ها از آبراه‌های بین‌المللی را افزایش داد.
انتهای پیام
