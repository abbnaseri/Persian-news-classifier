قیمت طلا، سکه و ارز در روز یکشنبه
در حالی که قیمت سکه امروز افزایش اندکی را نسبت به روز گذشته تجربه کرد؛ دلار با افزایش ۲۵۰ تومانی قیمت نسبت به روز گذشته، بار دیگر در صرافی‌های بانکی به کانال ۱۳ هزار تومان صعود کرد.
به گزارش ایسنا، قیمت سکه تمام بهار آزادی طرح جدید در بازار امروز (یکشنبه) با افزایش ۷۰ هزار تومانی نسبت به روز شنبه به چهار میلیون و ۷۸۰ هزار تومان رسیده و هر گرم طلای ۱۸ عیار نیز ۴۳۶ هزار تومان قیمت دارد.
امروز هم‌چنین سکه طرح قدیم با قیمتی معادل چهار میلیون و ۵۵۰ هزار تومان داد و ستد می‌شود. این در حالی است که قیمت نیم‌سکه دو میلیون و ۴۷۰ هزار تومان (کاهش ۱۰ هزار تومانی)، ربع سکه یک میلیون و ۶۵۰ هزار تومان و سکه گرمی یک میلیون و ۱۰ هزار تومان است.
همچنین در بازارهای جهانی، آخرین قیمت هر اونس طلای جهانی به ۱۳۴۱ دلار رسیده است.
دلار به کانال ۱۳,۰۰۰ تومان رفت
از سوی دیگر بانک‌ها امروز قیمت ارز را نسبت به روز گذشته افزایش دادند؛ به طوری که قیمت خرید دلار در بانک‌ها که روز گذشته ۱۲ هزار و ۵۷۶ تومان بود، امروز به ۱۲ هزار و ۷۲۲ تومان رسیده است.
اما قیمت خرید یورو نسبت به هفته گذشته با افزایش همراه شد و شعب ارزی بانک‌ها امروز هر یورو را ۱۴ هزار و ۲۶۷ تومان می‌خرند که قیمت این ارز نیز حدود ۱۵۰ تومان افزایش یافته است. هر پوند انگلیس نیز امروز در شعب ارزی بانک‌ها به قیمت ۱۶ هزار و ۳۴ تومان خریداری می‌شود.
نرخ ارز مسافرتی
قیمت ارز مسافرتی در بانک‌ها همچنان از قیمت فروش آن در بازار بالاتر است؛ به طوری که قیمت فروش ارز مسافرتی در بانک‌ها ۱۴ هزار و ۹۸۵ تومان اعلام شده که با احتساب کارمزد به حدود ۱۵ هزار و ۳۰۰ تومان می‌رسد.
اما صرافی‌های مجاز بانک مرکزی قیمت دلار را نسبت به روز گذشته ۲۵۰ تومان افزایش دادند؛ به طوری که قیمت خرید دلار در این صرافی‌ها ۱۳ هزار و ۱۰۰ تومان و قیمت فروش آن ۱۳ هزار و ۲۰۰ تومان است.
این صرافی‌ها همچنین، امروز هر یورو را به قیمت ۱۵ هزار تومان می‌خرند و ۱۵ هزار و ۱۰۰ تومان می‌فروشند که این نرخ‌ها نیز نسبت به هفته گذشته ۲۵۰ تومان افزایش داشته است.
انتهای پیام
