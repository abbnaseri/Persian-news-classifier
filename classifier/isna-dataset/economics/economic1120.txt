روزانه ۱۵۰۰ خودرو تحویل مشتریان می‌شود
گروه صنعتی ایران خودرو اعلام کرد: در حال حاضر به طور میانگین روزانه ۱۵۰۰ دستگاه خودرو تحویل مشتریان می‌شود. این عدد در هفته‌های آینده بیشتر خواهد شد و با ادامه این روند، تعداد خودروهای ناقص فعلی به حداقل خواهد رسید.
به گزارش ایسنا به نقل از گروه صنعتی ایران خودرو، به منظور پاسخگویی و تأمین نیاز بازار، گروه صنعتی ایران خودرو تکمیل خودروهای ناقص کف کارخانه را در اولویت قرار داده و قطعات تأمین شده را به این امر اختصاص می‌دهد.
ایران خودرو اعلام کرده است: با بهبود شرایط تأمین در روزهای اخیر و به دلیل تعهد به جامعه و لزوم پاسخگویی به نیاز مشتریان، تکمیل خودروهای ناقص در اولویت این خودروساز قرار گرفته و بر همین اساس از تعداد تولید ناقص روزانه که به آمار خودروهای کف می‌افزود، کاسته شده است به‌گونه‌ای که هفتم تا ۲۵ خردادماه حدود ۲۰ هزار دستگاه خودرو تکمیل و به بازار عرضه شده است.
انتهای پیام
