ذخایر طلا و ارز روسیه از ۰.۵ تریلیون دلار گذشت
حجم ذخایر طلا و ارز روسیه به بالاترین سطح خود از سال ۲۰۱۴ رسید.
به گزارش ایسنا به نقل از مسکو تایمز، بانک مرکزی روسیه در تازه‌ترین گزارش خود اعلام کرد تا چهاردهم ژوئن امسال این کشور دارای ۵۰۲.۷ میلیارد دلار ذخیره طلا و ارز بوده است. این برای نخستین بار از سال ۲۰۱۴ است که حجم ذخایر طلا و ارز این کشور از نیم تریلیون دلار عبور می‌کند.
به دنبال سقوط لیر در سال ۲۰۱۴ بانک مرکزی روسیه مجبور به تزریق بخش بسیار زیادی از ذخایر ارزی خود شد به گونه‌ای که حجم این ذخایر از ۵۱۰.۵ میلیارد دلار به ۳۸۸ میلیارد دلار رسید اما بعد از آن این کشور مجدداً شروع به تقویت ذخایر خود کرد.
تنها طی دو هفته نخست ژوئن روسیه ۷.۵ میلیارد دلار به ذخایر طلا و ارز خود افزوده است. بانک مرکزی در سال ۲۰۱۵ رسیدن به ذخایر ۰.۵ تریلیون دلاری را هدف گذاری کرده بود. طبق اعلام بلومبرگ، ولادیمیر پوتین با جدیت به دنبال تقویت ذخایر طلا و ارز روسیه است و شخصاً این مساله را زیر نظر دارد.
روسیه در حال حاضر با در اختیار داشتن ۲۱۳۳ تن طلا پنجمین دارنده بزرگ ذخایر طلای جهان محسوب می‌شود. این کشور سهم دلار را از ذخایر ارزی خود از ۴۳.۷ درصد به ۲۰ درصد کاهش داده است.
طی سه ماهه نخست سال روسیه ۵۶ تن طلا از دیگر کشورها خریداری کرده است. روسیه از مدت‌ها پیش به دنبال تقویت ذخایر طلای خود برای متنوع سازی ذخایر بانک مرکزی بوده است. از سوی دیگر اما این کشور به طرز محسوسی از وابستگی خود به دلار کاسته است. روسیه در شرایطی در پنج سال گذشته به طور متوسط ۲۰۰ تن طلا در سال خریداری کرده است که سال گذشته این کشور ۸۱ میلیارد دلار از ذخایر دلاری خود را به طلا و ارزهای دیگر تبدیل کرده است.
انتهای پیام
