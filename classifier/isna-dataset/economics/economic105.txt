توسعه روابط اقتصادی ایران و عراق ادامه دارد
رئیس اتاق بازرگانی ایران و عراق اعلام کرد با وجود موانع و با وجود آنکه برخی از این موضوع رضایت ندارند اما توسعه روابط اقتصادی ایران و عراق ادامه دارد. 
به گزارش ایسنا، یحیی آل‌اسحاق امروز (شنبه) در گردهمایی صاحبان صنایع و تجار ایران و عراق، گفت: سال گذشته آمار تجارت ایران و عراق به ۱۳ میلیارد دلار رسید و امیدواریم با وجود تمام مشکلات، شرایط حرکت ما به سمت هدف‌گذاری تجارت ۲۰ میلیارد دلاری دو کشور فراهم شود.
وی با بیان اینکه رابطه دو کشور ایران و عراق با قدرت ادامه پیدا می‌کند، تصریح کرد: در جریان سفرهایی که اخیراً مقامات دو کشور به تهران و بغداد داشته‌اند، طرفین اعلام کردند که عزمشان برای توسعه روابط بسیار جدی است و خوشبختانه آمارهایی که از تجارت میان طرفین منتشر می‌شود نیز همین مساله را نشان می‌دهد.
رئیس اتاق مشترک بازرگانی ایران و عراق با اشاره به حجم قابل توجه تجارت میان دو کشور در قیاس با دیگر کشورهای جهان اظهار کرد: برآوردها نشان می‌دهد که حجم کل تجارت ایران با اتحادیه اروپا یک دهم تجارت با عراق نیز نمی‌شود. این مساله نزدیکی اقتصادی دو کشور را نشان می‌دهد که می‌تواند در بلندمدت برای تاجران دو کشور فضایی بسیار مهم برای تجارت باز کند.
در ادامه این نشست جواد قندیل سفیر عراق در ایران با اشاره به سفرهای اخیر رئیس‌جمهوری ایران به بغداد و نخست‌وزیر عراق به تهران اظهار کرد: همایشی که امروز در آن هستیم نتیجه سفرهای اخیر مقامات عالی ایران و عراق تاکید کرده‌اند که به دنبال افزایش و توسعه روابط در تمام سطوح هستند و اقتصاد بخش جدانشدنی این تعهدات به شمار می‌رود.
وی با بیان اینکه همانطور که ایران در سال‌های سخت جنگ با داعش در کنار عراق ایستاد امروز عراق خود را متعهد می‌داند که در ایام تحریم در کنار ایران بایستد، تصریح کرد: مردم عراق به شکل کامل حمایت ایران را در سال‌های سخت جنگ احساس کردند و امروز ما به دنبال جبران این حمایت‌ها هستیم. عراق در زمان جنگ با داعش با خرابی‌ها و خسارت‌های جدی روبه‌رو شد و امروز سرمایه‌گذاران ایرانی می‌توانند در بازسازی عراق نقشی مهم ایفا کنند.
سفیر عراق در ایران با اشاره به ظرفیت‌هایی که در گذشته برای همکاری‌های اقتصادی نیز میان دو طرف وجود داشته، گفت: حوزه‌هایی مانند انرژی و برق و گاز مانند قبل با همکاری میان دو طرف فعال خواهد بود. در کنار آن سالانه تعداد زیادی گردشگر از عراق به ایران و از ایران به عراق سفر می‌کنند که این مساله در صنعت هتلداری و گردشگری اهمیت زیادی دارد. همکاری‌ها برای لایروبی رودخانه اروند (شط العرب) نیز ادامه خواهد داشت.
جواد قندیل با اشاره به ظرفیت همکاری‌های اقتصادی در شهرک‌های صنعتی مشترک میان ایران و عراق توضیح داد: این شهرک‌ها که می‌توانند در مرزهای مشترک فعال شوند به یک مشارکت چند بعدی اقتصادی منجر خواهند شد. در کنار آن بحث آزادسازی ویزا برای تاجران دو کشور نیز در دستور کار است. ما در ابتدا برای گردشگران ویزا را رایگان کردیم و این مساله می‌تواند برای فعالان اقتصادی نیز اجرایی شود.
انتهای پیام
