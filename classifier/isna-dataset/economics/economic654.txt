ریزش دلار در پی تحریم‌های دیشب ایران
اعلام تحریم‌های جدید علیه ایران توسط کاخ سفید باعث عقب نشینی شاخص دلار به کانال ۹۵ واحد شد.
به گزارش ایسنا به نقل از رویترز، در شرایطی که احتمال کاهش نرخ بهره توسط بانک مرکزی آمریکا در روزهای اخیر دلار را زیر فشار سنگینی قرار داده است، تحریم‌های جدید آمریکا بر ضد مقام‌های ارشد ایران باعث ریزش بیش از پیش اسکناس سبز شد و یورو با اقبال معامله گران موفق به صعود به کانال جدیدی در برابر دلار شد.
در معاملات سه شنبه بازارهای ارز، هر یورو با ثبت ۱.۱۴۰۶ دلار علاوه بر شکستن محدوده مهم مقاومتی ۱.۱۴ دلاری موفق شد تا بازده‌ی این هفته خود در برابر دلار را به دو درصد افزایش دهد و فاصله معناداری با کانال ۱.۱۱ دلاری که هفته پیش به ثبت رسیده بود ایجاد کند. در شرایطی که انتظار می‌رفت با توجه به تضعیف اطمینان فعالان تجاری به اقتصاد آلمان، یورو امروز در محدوده کاهشی قرار گیرد، افزایش تنش‌های بین تهران و واشنگتن یورو را کاملاً در موقعیت برتر قرار داد.
وقایع دیشب باعث کاهش ارزش دلار در برابر ارزهای امن نیز شد: هر دلار به ۱۰۷.۳۵ ین و هر فرانک به ۱.۰۳۰۲ دلار افزایش یافتند. شاخص دلار که نرخ برابری آن در مقابل سبدی از ارزهای جهانی را اندازه می‌گیرد پس از مدت‌ها به کانال ۹۵ واحدی عقب نشست و در سطح ۹۵.۹۵۳ واحد قرار گرفت.
اوراق قرضه وزارت خزانه داری آمریکا نیز روز بدی را پشت سر گذاشتند و بازدهی اوراق قرضه ۱۰ ساله ۵۰ واحد و اوراق دو ساله ۲۵ واحد کاهش یافت. سرمایه گذاران اکنون نگاه خود را به دیدار دونالد ترامپ و شیء جین پینگ، رؤسای جمهور آمریکا و چین دوخته‌اند. ضعف دلار به ویژه در برابر ارزهای امن نشان می‌دهد که معامله گران تا چه حد نسبت به افزایش تنش‌ها بین آمریکا و ایران نگران‌اند.
آیاکو سیرا، کارشناس مسائل اقتصادی در مؤسسه "سومی تومو میتسویی تراست" گفت: نگه داری دارایی‌های امن نشان دهنده نگرانی نسبت به دلار است و تنش‌های ژئوپلتیکی و نرخ بهره دو عامل مهم تشدید این وضعیت هستند.
طلا امروز خود را به قله شش ساله رساند و به ازای ۱۴۲۵.۳ دلار در هر اونس مبادله شد. با وجود تاکید مجدد بوریس جانسون، شانس اول نخست وزیری انگلیس مبنی بر خروج قطعی این کشور از اتحادیه اروپا در ماه اکتبر به هر طریق ممکن، ارزش دلار در برابر پوند هم کاهش یافت و هر پوند به ۱.۲۷۴۷ دلار افزایش یافت. آقای جانسون دیروز در سخنانی وعده داد برای اجرای برگزیت کاملاً مصمم است و این مساله چه با توافق و چه بدون توافق با اتحادیه اروپا انجام خواهد شد.
انتهای پیام
