کاهش نرخ تورم در برخی کشورهای اروپایی
نرخ تورم در بلژیک و اسپانیا با کاهش محسوسی همراه شد.
به گزارش ایسنا به نقل از تریدینگ اکونومیکس، در شرایطی که بانک مرکزی اروپا دستیابی به نرخ تورم دو درصدی را برای اعضای خود هدف‌گذاری کرده است، بسیاری از کشورها هنوز موفق نشده اند که به این سطح برسند و آمارهای جدید منتشرشده از وضعیت تورم در کشورهای اروپایی به ویژه در غرب این قاره، می تواند باعث ناامیدی بیشتر سیاست گذاران بانکی شود.
متوسط نرخ تورم ۱۲ ماه منتهی به ماه ژوئن در بلژیک با ۰.۲ درصد کاهش نسبت به مدت مشابه ماه قبل به ۱.۷ درصد رسیده است که پایین ترین نرخ ثبت شده از آوریل ۲۰۱۸ نیز محسوب می شود. در بین بخش های مختلف، بیشترین کاهش تورم در لوازم منزل (از سه درصد به ۲.۵ درصد)، حمل و نقل (از ۲.۶ درصد به ۱.۲ درصد)، کالاو خدمات (از ۲.۴ درصد به ۲.۱ درصد) و رستوران و هتلداری (از ۵.۷ درصد به ۵.۶ درصد) به ثبت رسیده است.
از سوی دیگر طبق اعلام مرکز آمار بلژیک، تورم در بخش سلامت و آموزش ثابت باقی مانده اما در بخش پوشاک افزایشی بوده است. تورم نقطه به نقطه بلژیک نیز به ۰.۱ درصد رسیده است.
متوسط نرخ تورم بلژیک در بازه زمانی ۱۹۲۱ تا ۲۰۱۹ معادل ۵.۶۵ درصد بوده است که بالاترین تورم ثبت شده مربوط به ژانویه ۱۹۴۷ با ۲۲۲.۸۱ درصد و کمترین تورم ثبت شده مربوط به اکتبر ۱۹۲۱ با منفی ۱۸.۱۱ درصد بوده است.
از سوی دیگر روند کاهشی تورم در اسپانیا با شیب تندتری ادامه یافته است و انتظار می رود نرخ تورم این کشور در ماه ژوئن با ۰.۴ درصد کاهش نسبت به ماه قبل به تنها ۰.۴ درصد برسد. این نرخ تورم که پایین ترین نرخ تورم این کشور از سپتامبر ۲۰۱۶ تاکنون محسوب می شود بیش از هر چیز دیگری ناشی از کاهش بهای برق و سوخت بوده است.
متوسط نرخ تورم اسپانیا در بازه زمانی ۱۹۵۵ تا ۲۰۱۹ معادل ۶.۶۵ درصد بوده است که بالاترین تورم ثبت شده مربوط به لوت ۱۹۷۷ با ۲۸.۴۳ درصد و کمترین تورم ثبت شده مربوط به ژوئیه ۲۰۰۹ با منفی ۱.۳۷  درصد بوده است.
انتهای پیام
