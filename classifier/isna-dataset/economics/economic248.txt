تسهیلات قرض‌الحسنه ۲۰ میلیونی به دانشجویان پیام نور
مدیرعامل بانک قرض‌الحسنه مهر ایران از پرداخت تسهیلات قرض‌الحسنه کمک شهریه تا سقف ۲۰۰ میلیون ریال به دانشجویان دانشگاه پیام‌نور خبر داد.
به گزارش ایسنا، مرتضی اکبری در مراسم انعقاد تفاهم‌نامه بین بانک قرض‌الحسنه مهر ایران و دانشگاه پیام‌نور، اظهار کرد: بر اساس این تفاهم‌نامه تسهیلات قرض‌الحسنه کمک هزینه شهریه به دانشجویان معرفی‌شده از سوی این دانشگاه طبق شرایط تفاهم‌نامه، ضوابط جاری بانک و به میزان تمامی ترم‌های مجاز اعلامی توسط دانشگاه پرداخت می‌شود.
وی افزود: در این راستا، دانشجویان هریک از دانشجویان متقاضی می‌توانند در صورت معرفی کتبی از سوی دانشگاه پیام‌نور به شعب بانک مهر ایران مراجعه کرده و طبق ضوابط بانک و با توجه به مبلغ تأیید شده از سوی دانشگاه، تا سقف ۲۰۰ میلیون ریال تسهیلات قرض‌الحسنه دریافت کنند.
مدیرعامل بانک قرض‌الحسنه مهر ایران با بیان اینکه این تسهیلات بر مبنای عقد قرض‌الحسنه و با کارمزد کمتر از چهار درصد بر اساس مانده بدهی سالانه برای هر دانشجو محاسبه می‌شود، تصریح کرد: مدت بازپرداخت تسهیلات اعطایی حداکثر ۴۸ ماهه و به ازای هر سال تحصیلی ۱۲ قسط مطابق با مقطع تحصیلی و اعلام دانشگاه است.
به گفته اکبری، بانک مهر ایران به منظور رفاه حال دانشجویان، امکان ورود آن‌ها به سامانه‌های افتتاح حساب و پرداخت تسهیلات آنلاین را فراهم کرده و دانشجویان می‌توانند پس از افتتاح حساب و تشکیل پرونده، تسهیلاتی معادل با کل شهریه تقریبی خود تا زمان فارغ‌التحصیلی به صورت یک‌جا دریافت کنند.
وی همچنین با اشاره به تفاهم‌نامه دیگری با این دانشگاه، گفت: تسهیلات دیگری به صورت قرض‌الحسنه برای بهبود وضعیت رفاهی و معیشت کارکنان و اساتید دانشگاه پیام نور پرداخت می‌شود که بخش زیادی از این افراد را در برمی‌گیرد و از امروز نیز عملیاتی می‌شود.
مدیرعامل بانک قرض‌الحسنه مهر ایران در ادامه از پرداخت تسهیلات قرض‌الحسنه تشویقی به حافظان قرآن این دانشگاه خبر داد و گفت که مبلغ این تسهیلات بر اساس پیشنهاد دانشگاه انجام خواهد شد.
اکبری با بیان اینکه در سال گذشته یک میلیون و ۲۳۰ هزار فقره تسهیلات قرض‌الحسنه پرداخت کردیم، اظهار کرد: در سال جاری برنامه‌ریزی کردیم که ۱.۵ میلیون فقره وام قرض‌الحسنه به مبلغ ۱۵ هزار میلیارد تومان پرداخت کنیم که در سه ماهه نخست سال جاری حدود ۳۵۰ هزار فقره وام به مبلغ ۳,۷۰۰ میلیارد تومان پرداخت شده است.
در این مراسم، همچنین زمانی، رئیس دانشگاه پیام نور با بیان اینکه این دانشگاه بزرگ‌ترین دانشگاه دولتی ایران است، تصریح کرد: گرچه این دانشگاه دولتی است اما بخشی از هزینه تحصیل به صورت شهریه از دانشجویان گرفته می‌شود که با توجه به شرایط اقتصادی حاضر ممکن است تهیه این بخش از هزینه تحصیل نیز برای خانواده‌ها دغدغه‌زا باشد و در همین راستا تلاش کردیم تا این دغدغه را برطرف کنیم.
وی افزود: از سال گذشته برای این موضوع مذاکره کردیم و بر اساس این تفاهم‌نامه دانشجویان می‌توانند پس از ورود به دانشگاه شهریه تمامی ترم‌های خود را به صورت تسهیلات پرداخت کرده و بازپرداخت آن به صورت اقساطی با کارمزد کمتر از ۱.۴ درصد در هر ماه خواهد بود.
انتهای پیام
