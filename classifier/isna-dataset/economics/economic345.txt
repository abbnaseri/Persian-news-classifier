بناهای تاریخی را حفظ می‌کنیم
معاون وزیر راه و شهرسازی گفت: در کنار برنامه‌ریزی برای نوسازی بافت‌های ناکارآمد و تأمین مسکن اقشار جامعه، حفظ و نگهداری از میراث فرهنگی را قویاً دنبال می‌کنیم و با هماهنگی مشاورین، اقدامات را پیش می‌بریم.
سید محمد پژمان در گفت‌وگو با ایسنا اظهار کرد: قطعاً به دنبال این نیستیم سرمایه‌ها و ارزش‌های پیشین که ریشه، اساس و پشتوانه فرهنگی و اجتماعی کشور است را تخریب کنیم. سکونتگاه‌های غیررسمی، سکونتگاه‌های واقع در بافت‌های میانی و قدیمی شهرها و بافت‌های تاریخی، هرکدام دارای ویژگی متفاوت هستند و طبیعتاً رفتار با آنها متفاوت خواهد بود.
وی افزود: ما در این موضوع که بتوانیم زندگی شهروندان را به یک حد نرمال برگردانیم اصرار داریم. در این زمینه با دوستان میراث فرهنگی هماهنگ کرده‌ایم و مشاورین آشنا به بناهای تاریخی به کمک ما آمده‌اند.
معاون وزیر راه و شهرسازی تاکید کرد: نه سیاست این است که خدای نکرده بناهای واجد ارزش را تخریب کنیم و نه این‌که دست به چیزی نزنیم. به جد دنبال نگهداری از اصالت و ظرفیت‌های فرهنگی و میراثی کشور هستیم اما حتماً در کنار این اتفاق، نیاز مردم به تأمین واحد مسکونی را دنبال می‌کنیم.
پژمان با بیان این‌که در مناطق سه‌گانه هدف شرکت بازآفرینی نسخه‌های مجزایی را دنبال می‌کنیم گفت: حتماً بر اساس خصوصیات و ویژگی‌های این مناطق اقدام خواهیم کرد.
انتهای پیام
