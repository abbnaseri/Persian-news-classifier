صدور بیانیه برای حل مشکلات  اپراتورها
در حالی که سازمان تنظیم مقررات ارتباطات معتقد است شرکت‌های ارایه‌دهنده خدمات اینترنت ثابت باید درخواست خود برای افزایش تعرفه خدمات را به‌صورت مستدل ارائه کنند تا مورد بررسی قرار گیرد، رئیس سازمان نظام صنفی رایانه‌ای از ارائه‌ی بیانیه‌ای برای حل مشکلات اپراتورهای ثابت خبر داد.
به گزارش ایسنا، شرکت‌های ارائه‌دهنده اینترنت ثابت معتقدند این روزها دچار مشکلات مالی شدند و وضعیت مطلوبی ندارند. حتی برخی از شرکت‌های FCP بازار را به اپراتورهای موبایلی واگذار کردند و می‌گویند پایین بودن تعرفه اینترنت در اپراتورهای موبایلی، موجب شده تمایل افراد به استفاده از اینترنت موبایل به‌جای اینترنت ثابت باشد و درنتیجه این شرکت‌ها در حال از دست دادن مشترکانشان هستند.
از طرفی محمدجواد آذری جهرمی -وزیر ارتباطات و فناوری اطلاعات- معتقد است که در تلاطم اقتصادی نباید صرفاً هزینه را از جیب مردم برداشت و هزینه خدمات ICT باید متناسب با جیب مردم باشد و از طرف دیگر حسین فلاح جوشقانی - رئیس سازمان تنظیم مقررات و ارتباطات رادیویی - که معتقد است در مقیاس‌های جهانی ایران ارزان‌ترین قیمت اینترنت را دارد، اظهار کرده بود تمام تلاش وزارت ارتباطات و فناوری اطلاعات و سازمان تنظیم مقررات و ارتباطات رادیویی، به‌عنوان رگولاتوری یا مقررات‌گذار، این است که قیمت‌های ارائه خدمات اینترنت توسط اپراتورها از آنچه اکنون ارائه می‌شود، بالاتر نرود.
موضوع افزایش تعرفه خدمات باید از ابعاد مختلف بررسی شود
همچنین چندی پیش رئیس سازمان تنظیم مقررات و ارتباطات رادیویی با اشاره به اظهارات برخی از شرکت‌های ارایه‌دهنده خدمات اینترنت ثابت درباره لزوم افزایش قیمت اینترنت گفته بود: موضوع افزایش تعرفه خدمات اینترنت باید از ابعاد مختلف بررسی شود و شرکت‌های ارایه‌دهنده این خدمات به جای طرح موضوع در رسانه‌ها دلایل و مستندات خود را به رگولاتوری ارائه کنند تا مورد بررسی قرار گیرد.
در این راستا، محمدباقر اثنی‌عشری - رئیس سازمان تنظیم مقررات ارتباطات - در گفت‌وگو با ایسنا در پاسخ به تلاش برای حل مشکلات اپراتورهای ثابت، بیان کرد: ما در صنف معمولاً مسائلمان را با گروه‌های مختلف مشورت می‌کنیم و نظرات مختلف را می‌گیریم. درباره‌ی اظهارات رئیس سازمان تنظیم مقررات و ارتباطات رادیویی و وزیر ارتباطات هم ما به زودی نظرات صنف را به صورت بیانیه مستدل خواهیم داد.
وی در پاسخ به این‌که آیا معتقد است تعرفه اپراتورهای سیار باعث کاهش درآمد اپراتورهای ثابت می‌شود، گفت: این واقعیت است، شما می‌بینید که در اینترنت ثابت سالهاست رشدی نداشتیم و شرکت‌ها هم که حساب‌هایشان معلوم است که زیان می‌دهند؛ اینها مواردی است که همه قبول داریم. مشکل سر این است که راه‌حل چیست.
مشکل شرکت‌های اینترنتی چیست؟
همچنین آذری‌جهرمی پیش از این درباره‌ی عدم تمایل کاربران اینترنتی به استفاده از اینترنت ثابت، اظهار کرده بود: در گذشته شما روی سرویس ۳G، متوسط دو تا سه مگابیت پهنای باند سرعت داشتید و ADSL خانه به شما هفت تا هشت مگ سرعت می‌داد، اما الان وقتی سرعت موبایل به طور متوسط ۲۵ مگ است و سرعت خانه روی همان شش مگ مانده، شما علاقه‌ای به سوئیچ کردن روی اینترنت ثابت ندارید. بنابراین دلیل اصلی از دید ما که بررسی می‌کنیم، قیمت نیست بلکه کیفیت و کمیت سرویس است.
وزیر ارتباطات و فناوری اطلاعات با بیان این‌که سرویس ADSL در مقابل LTE شانسی ندارد، گفته بود: برای این‌که بازار اپراتورهای ثابت بزرگ شود، باید خدمات فیبر ارائه دهند، از جمله FTTC و یا سراغ VDSL بروند و تکنولوژی خود را رشد بدهند اما تاکنون در این حوزه سرمایه‌گذاری نکردند. برای سرمایه‌گذاری هم می‌گویند، بازگشت سرمایه مهم است. اگر ۱۷ شرکت بخواهند سرمایه‌گذاری کنند، برگشت نمی‌شود. حرف ما این است که آن‌ها باید از راه‌حل‌های ادغام استفاده کنند و یک شرکت شوند، یک شبکه را توسعه دهند تا هزینه سرمایه‌گذاری پایین بیاید و بازار توجیه داشته باشد.
این در حالی است که اپراتورهای ثابت، نیاز توسعه و پیشرفت در زمینه‌ی اینترنت ثابت را سرمایه‌گذاری در این زمینه و اصلاح تعرفه‌ها می‌دانند. اثنی‌عشری در این زمینه بیان کرد: صورت‌مساله همین است، اما مشکل این است که چه کار باید کرد که بتوان این چرخه خارج شد. اما به نظر نمی‌رسد تنها با تغییر تعرفه مشکل حل شود. از طرف وزارت ارتباطات نمی‌توانیم صحبت کنیم و خودشان باید تصمیم بگیرند، اما درخواستی که شرکت‌ها دارند، خیلی غیرمنطقی نیست و با یک منطق می‌توان آن را پذیرفت.
انتهای پیام
