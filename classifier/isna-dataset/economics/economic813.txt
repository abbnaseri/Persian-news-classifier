کباب نرخ رسمی ندارد/ قیمت‌ها کاهش یافته است
به گفته رئیس اتحادیه کباب، آش و حلیم؛ قیمت محصولات خوراکی مرتبط با گوشت از جمله کباب روند کاهشی داشته است.
از ابتدای سال گذشته با رشد قیمت ارز، کاهش ارزش پول ملی و صرفه صادرات محصولات ایرانی، قیمت مواد اولیه و محصولات کشاورزی و دامپروری رشد قابل توجهی به خود گرفت که گوشت قرمز از این قاعده مستثنا نبود و عاملی شد تا قیمت محصولات خوراکی و مصرفی همچون کباب و چلوکباب نیز رشد قابل توجهی داشته و منو رستوران‌ها قیمت‌های خاصی را تجربه کنند.
درباره جدیدترین وضعیت این بازار حسین محمدی - رئیس اتحادیه کباب، آش و حلیم - به ایسنا گفت: در چند وقت گذشته با توجه به برنامه‌های دولت مبنی بر عرضه گوشت در حجم قابل توجه، قیمت محصولات خوراکی که تولید آنها وابسته به گوشت است روند نزولی به خود گرفته است.
وی افزود: در حال حاضر واحدهای صنفی ارائه دهنده محصولات خوراکی مرتبط با گوشت؛ گوشت یخ‌زده و وارداتی را با قیمت کیلویی ۴۵ تا ۴۷ هزار تومان دریافت می‌کنند و در کنار آن گوشت تازه را در حدود ۶۰ تا ۷۰ هزار تومان خریداری می‌کنند.
رئیس اتحادیه کباب، آش و حلیم با بیان اینکه کاهش قیمت گوشت بر کاهش قیمت تمام شده محصولات غذایی تأثیر قابل توجهی داشته است، گفت: اتحادیه کباب، آش و حلیم نرخ‌گذاری رسمی و دستوری برای کباب نداشته و قیمت‌ها براساس قیمت تمام شده محصول و شرایط رقابتی از سوی واحدهای صنفی تعیین می‌شود.
محمدی تاکید کرد: اتحادیه در نرخ گذاری واحدهای صنفی دخالت مستقیم ندارد اما بر قیمت محصولات واحدها نظارت دقیق دارد.
انتهای پیام

