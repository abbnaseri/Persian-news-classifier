ثبت بالاترین رکورد در بورس/ صف‌های خرید دوباره پر رنگ‌ شد
امروز در بازار سهام در بسیاری از سهم‌ها تقاضا بر عرضه پیشی گرفت و سبب شد صف‌های خرید شکل بگیرد. از سوی دیگر رشد قیمت‌ها باعث شد شاخص کل بار دیگر کانال‌شکنی کند و رکورد جدیدی را به ثبت برساند؛ به طوریکه این اولین بار در تاریخ بورس ایران است که شاخص کل کانال ۲۲۹ هزار واحدی را پشت سر می‌گذارد.
به گزارش ایسنا، روز گذشته علی‌رغم افت نماگر اصلی بورس و فرابورس ایران شاخص کل هم‌وزن بورس با رشد مواجه شد؛ به طوری که بسیاری از سهم‌ها مخصوصاً سهم‌های کوچک توانستند با رشد قیمت روبرو شوند این در حالی بود که پتروشیمی‌ها روند کاهشی را تجربه کردند و تأثیر بسزایی هم در جو کلی بازار داشتند.
اما امروز شاخص کل بازده نقدی و قیمتی بورس تهران ۲۹۲۰ واحد رشد کرد و تا رقم ۲۲۹ هزار و ۸۰۸ واحدی بالا رفت. همچنین شاخص کل هم‌وزن با ۱۵۳۴ واحد رشد مواجه شد و عدد ۵۵ هزار و ۹۷۶ واحدی را تجربه کرد.
رشد قیمت‌های امروز باعث شد شاخص کل بار دیگر کانال‌شکنی کند و رکورد جدیدی را به ثبت برساند. این اولین بار در تاریخ بورس ایران است که شاخص کل این بازار کانال ۲۲۹ هزار واحدی را پشت سر می‌گذارد.
چند روز پیش نیز بورس تهران توانسته بود بعد از مدتی رکورد جدیدی را به ثبت برساند. در مجموع امروز تعداد نمادهایی که با رشد مواجه شدند ۲۸۱ نماد بودند و همچنین ۶۱ نماد کاهش قیمت را تجربه کردند. در فرابورس ایران نیز ۱۲۴ نماد با رشد قیمت و ۶۱ نماد با کاهش مواجه شدند.
در صدر نمادهای تأثیرگذار روی شاخص‌های بازار سرمایه فولاد مبارکه اصفهان قرار داشت به طوری که این نماد به تنهایی ۲۲۲ واحد شاخص را تقویت کرد و بانک ملت، گروه مپنا و معدنی و صنعتی چادرملو ۱۷۶، ۱۴۶ و ۱۲۸ واحد تأثیر افزایشی روی شاخص‌های بازار سرمایه داشتند.
در طرف مقابل پتروشیمی فجر، توسعه معادن و فلزات و فولاد خراسان سه سهمی بودند که سعی کردند بیش از دیگران شاخص‌های بازار را به سمت پایین هدایت کنند. هر یک از نمادهای یاد شده ۱۰۲، ۲۹ و ۲۶ واحد تأثیر کاهشی روی شاخص‌ها داشتند.
امروز در گروه حمل و نقل، انبارداری و ارتباطات به جز یک نماد مابقی سهم‌ها با رشد قیمت مواجه شدند و بسیاری از سهم‌ها تا مرز پنج درصد رشد قیمت را تجربه کردند و در برخی از سهم‌های این گروه صف خرید مشاهده می‌شد.
در گروه بانک‌ها و مؤسسات اعتباری نیز روند قیمت سهم‌ها افزایشی بود؛ هرچند که نوسان قیمت بسیاری از آنها کمتر از یک درصد بود، اما ارزش معاملات این گروه امروز نیز ۱۰۰ میلیارد تومان را پشت سر گذاشت و حجم آن به بیش از یک میلیارد سهم و اوراق مالی رسید.
اما خودرویی‌ها امروز در ارزش معاملات صدرنشین بودند؛ به طوری که مجموع ارزش معاملات این گروه به حدود ۱۴۴ میلیارد تومان و حجم ۶۴۱ میلیون سهم دست یافت. در این گروه بیشتر سهم‌ها با بیش از چهار درصد رشد قیمت مواجه شدند و این گروه نیز عمدتاً با صف خرید روبه‌رو بود.
بیشتر سهم‌های تأثیرگذار امروز با رشد قیمت و بعضاً با صف‌های خرید مواجه شدند. در گروه بیمه و صندوق‌های بازنشستگی به جز تأمین اجتماعی نیز در نمادهایی صف خرید مشاهده می‌شد و تقاضا بر عرضه پیشی گرفته بود.
ارزش معاملات بورس تهران امروز به رقم ۱,۴۷۲ میلیارد تومان رسید و حجم معاملات عدد چهار میلیارد سهم و اوراق مالی را رد کرد. شاخص کل فرابورس نیز امروز با ۳۱ واحد رشد مواجه شد و به رقم ۲۹۲۷ رسید. ارزش معاملات این بازار رقم ۷۵۸ میلیارد تومان را رد کرد و حجم معاملات تا رقم ۱.۴ میلیارد سهم و اوراق مالی بالا رفت.
انتهای پیام
