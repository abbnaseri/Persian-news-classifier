نرخ خرید تضمینی چای افزایش یافت
رئیس سازمان چای کشور از خرید تضمینی حدود ۶۲ هزار تن برگ سبز چای از چایکاران خبر داد و گفت: با همکاری خوب کارخانجات چای تاکنون حدود ۵۸ درصد مطالبات چایکاران پرداخت شده است و مشکلی در این زمینه نداریم.
حبیب جهانساز در گفت‌وگو با ایسنا، اظهار کرد: از ابتدای فصل برداشت چای تاکنون که در نیمه چین دوم قرار داریم، ۶۲ هزار و ۲۱۳ تن برگ سبز چای از چایکاران به ارزش ۲۰۵ میلیارد تومان خریداری شده است که از این مبلغ حدود ۵۸ درصد یعنی ۱۲۰ میلیارد تومان به کشاورزان پرداخت شده است.
وی با بیان اینکه ۷۹ درصد برگ سبز چای خریداری شده درجه یک و ۲۱ درصد باقیمانده درجه دو است، ادامه داد: در سال‌های گذشته همواره درصد چای کیفی و درجه یک در چین اول و چین بهاره بیشتر از دیگر فصول برداشت چای است که البته بارندگی‌های مناسب و انجام عملیات به‌زراعی و تغذیه گیاهی در این زمینه اثرگذار است.
نرخ جدید خرید تضمینی برگ سبز چای
رئیس سازمان چای همچنین درباره نرخ خرید تضمینی برگ سبز چای گفت: نرخ خرید تضمینی برگ سبز چای ۲۷ خرداد ماه با اصلاح مصوبه، کیلویی ۳,۶۰۰ تومان و درجه دو ۲,۲۰۰ تومان تصویب و ابلاغ شد بنابراین خرید تضمینی‌های گذشته علی‌الحساب بوده و در آینده باید مابه التفاوت آن را محاسبه و نهایتاً به چایکاران پرداخت کنیم.
جهانساز اعلام کرد که براساس برآوردهای صورت گرفته و در صورت مساعد بودن شرایط اقلیمی و وضعیت بارش‌ها، پیش‌بینی می‌شود که امسال بیش از ۱۱۵ هزار تن برگ سبز چای خریداری شود و در این صورت ۲۷ هزار تن چای خشک تولید خواهد شد.
وی همچنین درباره وضعیت تولید برگ سبز چای از نظر کمی و کیفی، اظهار کرد: امسال در باغ‌های چای در چین اول ۱۷ درصد و در چین بهاره، ۱۰ درصد افزایش عملکرد از نظر کمی داشتیم و از نظر کیفی نیز برآوردها نشان از بهبود یافتن کیفیت چای ایرانی دارد. یکی دیگر از اقداماتی که امسال در راستای حمایت از تولیدکنندگان داخلی انجام دادیم این است که با وجود همکاری و مساعدت‌های مناسب کارخانجات چای، ضمانت نامه‌های معتبرتری از آنها گرفتیم تا مطالبات چایکاران را بهتر و سریع‌تر پرداخت کنیم.
انتهای پیام
