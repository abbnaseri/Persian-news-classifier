اروپایی‌ها تا فردا برای اینستکس خط اعتباری فراهم می‌کنند
دولت‌های اروپایی یک خط اعتباری برای اینستکس فراهم می‌کنند تا به این مکانیزم ویژه کمک کنند مسیری برای تجارت میان ایران و غرب ایجاد کند.
به گزارش ایسنا، روزنامه آمریکایی وال‌استریت ژورنال اعلام کرد فرانسه، انگلیس و آلمان قرار است تا روز جمعه اعلام کنند که تزریق سرمایه‌ای بالغ بر چند میلیون یورو فراهم خواهند کرد تا اینستکس برای تسریع نخستین مبادلات یک خط اعتباری داشته باشد.
این سازوکار مالی قرار است در پاریس مستقر باشد و توسط یک کارشناس بانکی آلمانی مدیریت می‌شود. انگلیس نیز هیأت نظارتی اینستکس را مدیریت خواهد کرد.
اینستکس در ژانویه راه اندازی شد اما هنوز عملیاتی نیست و هیچ مبادله‌ای را انجام نداده است. شرکت‌های اروپایی به مبادله محصولات بشردوستانه مانند دارو، دستگاه‌های پزشکی و غذا متمرکز خواهند شد که هدف تحریم‌های آمریکا قرار ندارند.
فدریکا موگرینی، مسئول سیاست خارجی اتحادیه اروپا روز سه شنبه اعلام کرده بود اینستکس آماده استفاده است اما مقامات اروپایی گفته بودند اعلام رسمی آغاز فعالیت این مکانیزم در روزهای آینده صورت خواهد گرفت.
این مکانیزم طراحی شده تا به شرکت‌های اروپایی که کالاهای ایرانی را وارد می‌کنند امکان دهد پول شرکت‌های اروپایی که به ایران کالا صادر می‌کنند را پرداخت کنند و با اینستکس پرداخت پول مبادلات تجاری میان ایران و اتحادیه اروپا تضمین می‌شود.
انتهای پیام
