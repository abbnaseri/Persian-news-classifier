قطع برق دستگاه‌ها و موسسات پرمصرف/دما را روی ۲۵ درجه نگاه دارید
سناریوهای مختلف برای مدیریت مصرف برق در زمان تابستان این روزها همچنان روی میز دولت قرار دارد و در این راستا قطع برق دستگاه‌ها و موسسات پرمصرف به تازگی در دستور کار قرار گرفته است.
به گزارش ایسنا، افزایش مصرف برق در ایران به تبع نزدیک شدن به فصل گرما و استفاده از وسایل سرمایشی، دغدغه گذر از فصل تابستان بدون خاموشی برنامه‌ریزی شده را باز هم پررنگ کرده و مسؤولان وزارت نیرو به دنبال راهکارهایی هستند که از این اتفاق جلوگیری کنند. در این راستا، تغییر ساعت کاری ادارات یکی از مهم‌ترین راهکارهای وزارت نیرو برای جلوگیری از خاموشی‌های برنامه‌ریزی شده در فصل تابستان بود که مذاکراتی با استانداران صورت گرفت و ساعت اداری ۲۹ استان اصلاح شد.
هم‌چنین طبق آخرین اخبار تغییر ساعت اداری در تهران بین وزارت نیرو و استانداری در حال رایزنی است و چنانچه دمای هوا افزایش پیدا کند، ساعت اداری این استان نیز اصلاح خواهد شد.
جدیدترین تصمیم دولت برای مدیریت مصرف برق
در این راستا دولت در جدیدترین تصمیم خود برای مدیریت مصرف اعلام کرده است که برق دستگاه‌ها و مؤسساتی که دمای ۲۵ درجه سانتی‌گراد را روی سامانه‌های سرمایشی خود تنظیم نکنند، از ساعت ۱۳ قطع خواهد شد. بنا بر اعلام وزارت نیرو، عبدالرضا رحمانی‌فضلی -وزیر کشور - اعلام کرده است که با توجه به استقرار هوای گرم در سراسر کشور و ضرورت کنترل مصرف برق، کنترل جدی مصرف در دستگاه‌ها، مؤسسات دولتی و غیر دولتی و ادارات مختلف را مورد تأکید قرار داد.
در این راستا برای پیشگیری از قطع برق و در راستای هماهنگی‌های به‌عمل آمده با وزارت نیرو دستور داده شده است که برق دستگاه‌هایی که دمای ۲۵ درجه سانتی‌گراد را روی سامانه‌های سرمایشی خود تنظیم نکنند، از ساعت یک بعدازظهر قطع شود.
به گفته وی، به استاندار تهران دستور داده شد با همکاری وزارت نیرو، روند نظارتی ویژه‌ای را برای تضمین تحقق صرفه‌جویی در ادارات مختلف به نحوی که حداقل ۱۰ درصد کاهش مصرف را در پی داشته باشد، سامان دهد و وزارت نیرو موظف به گزارش هفتگی چگونگی مصرف برق و اجرای مصوبه خواهد بود.
به‌جز چهار استان خوزستان، بوشهر، هرمزگان و سیستان و بلوچستان که پیش از این به‌دلیل شرایط خاص دمای هوا، با تغییر ساعات کار در آن استان‌ها موافقت شده است، در سایر استان‌ها، از جمله تهران، به‌منظور حفظ کیفیت ارائه خدمت به مردم و مراجعان، هرگونه تغییر در ساعت کار ادارات، ممنوع است.
کمیسیون ویژه‌ای در استانداری تهران با عضویت نمایندگان دستگاه‌های ذیربط مستقر و روند کاهش مصرف برق در ادارات و دستگاه‌های اجرایی و غیر اجرایی را کنترل خواهد کرد و ضمن نظارت ویژه و پیگیری روش‌مند برای کاهش مصرف، برخورد قانونی با دستگاه‌های متخطی از این تصمیم را دنبال خواهد کرد.
انتهای پیام
