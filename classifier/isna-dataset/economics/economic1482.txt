وزیر ارتباطات دو هفته مهلت داد
وزیر ارتباطات و فناوری اطلاعات دو هفته به سازمان تنظیم مقررات ارتباطات و سرویس دهندگان فرصت داد تا وضعیت فعلی پاسخگویی پشتیبانی مخابرات (۲۰۲۰) و چند سرویس دهنده دیگر را اصلاح کنند.
به گزارش ایسنا، محمدجواد آذری جهرمی در یک پست اینستاگرامی نوشت: "امروز با پشتیبانی مخابرات (۲۰۲۰) و چند سرویس دهنده دیگر تماس گرفتم. کیفیت پاسخ‌گویی اصلاً خوب نبود. برخی حتی متوجه نشدند روی خطم اینترنت ندارم. این نوع خدمت و معطل‌کردن زیاد پشت خط شایسته مردم نیست.
دو هفته، فقط دو هفته سازمان تنظیم مقررات و سرویس دهندگان فرصت دارند این وضع را اصلاح کنند، در پایان اگر تغییرات ملموسی مشاهده نشود شخصاً به این موضوع بدون هیچ مماشاتی ورود می‌کنم و می‌دانند آن موقع چه می‌شود! نمونه آن‌را درباره‌ی ستاره‌مربع‌ها و کم‌فروشی دیده‌اند که در زمینه ⁧حق‌الناس⁩ هیچ تعارف و خط قرمزی ندارم.  اگر شما مردم عزیز هم در این خصوص شکایتی دارید لطفاً با تماس با ۱۹۵ آن‌را مطرح فرمائید تا رسیدگی شود".
انتهای پیام
