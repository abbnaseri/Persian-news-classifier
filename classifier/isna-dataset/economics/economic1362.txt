وضعیت اقتصاد آلمان به مرز هشدار رسید
آخرین آمارهای منتشر شده از اقتصاد آلمان، نگرانی‌ها از وضعیت بزرگ‌ترین اقتصاد اروپا را تشدید کرده است.
به گزارش ایسنا به نقل از بی بی سی، حجم تولیدات صنعتی آلمان تا پایان ماه آوریل با ۱.۹ درصد کاهش در مقایسه با ماه قبل مواجه شده است و حجم صادرات در مقایسه با مدت مشابه سال قبل ۰.۵ درصد کمتر شده است. به نظر می‌رسد با تشدید پیامدهای جنگ تجاری بر اقتصاد آلمان که وابستگی زیادی به صادرات دارد، رشد اقتصادی این کشور بیش از پیش کاهش خواهد یافت.
بانک مرکزی آلمان نیز در گزارشی اعلام کرد پیش بینی خود از رشد اقتصادی امسال این کشور را از ۱.۶ درصد قبلی به تنها ۰.۶ درصد کاهش داده است. این بانک امیدوار است از سه ماهه سوم امسال اقتصاد آلمان کم کم به ریل رشد باز گردد اما تا آن زمان رشد در سطح پایینی قرار خواهد داشت.
پیش تر کمیسیون اروپا با بیان اینکه جنگ تجاری و کاهش تقاضای چین برای واردات محصولات آلمانی باعث ایجاد تنگناهای جدیدی در اقتصاد آلمان خواهد شد، رشد امسال بزرگ‌ترین اقتصاد اروپا را تنها ۰.۵ درصد پیش بینی کرد که در صورت تحقق، دومین رشد اقتصادی ضعیف در بین کشورهای عضو منطقه یورو پس از ایتالیا خواهد بود.
آلمان که پس از آمریکا و چین سومین صادرکننده بزرگ جهان است به دلیل جنگ تجاری و مساله تعرفه‌ها با دردسرهای زیادی روبرو شده است. مشکلات بخش صنعت و به ویژه بخش خودروسازی که سهم بزرگی از سبد صادرات آلمان را به خود اختصاص داده است بر دامنه مشکلات آلمانی‌ها افزوده است.
در حال حاضر آمریکا بر واردات فولاد و آلومینیوم اروپا تعرفه اعمال کرده است و در صورتی که ترامپ تهدیدهایش بر اعمال تعرفه بر واردات محصولات دیگر از جمله خودرو را عملی کند، صادرات آلمان بیش از پیش به مشکل بر خواهد خورد.
انتهای پیام
