روز تاریخی بورس آمریکا
بورس وال استریت امروز شاهد رکوردشکنی‌های متوالی بود.
به گزارش ایسنا به نقل از اسوشیتد پرس، توافق چین و آمریکا برای از سرگیری مذاکرات تجاری باعث شد تا یک روز تاریخی برای بورس آمریکا رقم بخورد و شاخص "اس اند پی ۵۰۰" بورس وال استریت به بالاترین سطح تاریخ خود برسد. این برای دومین بار در طول دو هفته اخیر است که این شاخص رکورد خود را جابجا می‌کند و اکنون توانسته است متوسط بازدهی خود از ابتدای امسال تاکنون را به ۱۸.۳ درصد برساند.
دونالد ترامپ و شیء جین پینگ، رؤسای جمهور آمریکا و چین در دیدار با یکدیگر در حاشیه اجلاس سران گروه ۲۰ توافق کردند تا دور جدید مذاکرات بر سر مسائل تجاری را از سر بگیرند. از زمان تشدید اختلافات بین دو اقتصاد نخست جهان که به اعمال موج گسترده تعرفه‌های متقابل بر محصولات وارداتی انجامید، بازارهای مالی در سطح جهان واکنش تندی به آن نشان داده‌اند.
جف زیپر، مدیر اجرایی مؤسسه "ولث منیجمنت" گفت: این واقعاً یک تنش زدایی از جانب هر دو طرف بر سر مساله تعرفه‌ها بود. این مساله نشان داد که می‌توان قدم در راه خوش بینی نهاد تا توافقی به دست آید و تا آن زمان باید مذاکرات ادامه پیدا کند.
در معاملات سه شنبه وال استریت، شاخص "اس اند پی ۵۰۰" ۰.۸ درصد افزایش یافت و به ۲۹۶۴.۳۳ واحد رسید، شاخص "داو جونز اینداستریال اوریج" با افزایش ۰.۴ درصدی خود را به سطح ۲۶ هزار و ۷۱۷.۴۳ واحد رساند و شاخص "نزدک کامپوزیت" موفق شد با جهش ۱.۱ درصدی در سطح ۸۰۹۱.۱۶ واحدی بسته شود.
در صورت پیشرفت بیشتر روند مذاکرات تجاری، این احتمال وجود که بانک مرکزی آمریکا به طور موقت در خصوص افزایش نرخ بهره دست نگه دارد. زیپر با اشاره به تأثیر تصمیم نرخ بهره گفت: نقش فدرال رزرو در روند بازارها کلیدی است.
در بازار اوراق قرضه، بازدهی اوراق ۱۰ ساله وزارت خزانه داری آمریکا به ۲.۰۳ درصد افزایش یافت. توافق اوپک برای تمدید مدت کاهش تولید نفت نیز باعث شد تا نفت برنت با ۳۲ سنت افزایش به ۶۵.۰۶ دلار در هر بشکه برسد.
هر اونس طلا با کاهش شدید ۲۴.۴ دلاری به ۱۳۸۹.۳۰ دلار. هر اونس نقره با کاهش ۱۵ سنتی به ۱۵.۱۹ دلار رسیدند. هر پوند مس با سه سنت کاهش به ازای ۲.۶۹ دلار مبادله شد.
انتهای پیام
