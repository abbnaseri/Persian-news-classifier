بورس از فرابورس عقب ماند
 اگرچه امروز نماگر اصلی بورس تهران با کاهش روبرو شد و از رکورد جدید باز ماند، اما شاخص کل فرابورس توانست با ۳۲ واحد رشد تراز ۳۰۰۰ واحدی را برای اولین بار در تاریخ بازار سرماه پشت سر بگذارد. همچنین ارزش معاملات بورس توانست رقم ۲,۰۰۰ میلیارد تومان را رد کند.
به گزارش ایسنا، در حالی ارزش معاملات بورس تهران به بیش از ۲,۰۰۰ میلیارد تومان می‌رسد که امروز دومین عرضه اولیه بورس انجام شد. این موضوع سبب شده توجه معامله‌گران بیشتر شود و مقداری نقدینگی تازه به بازار آید هرچند که بسیاری از سهامداران برای شرکت در این عرضه اولیه اقدام به عرضه بخشی از پرتفوی خود کردند.
پس از چندین روز رکوردشکنی پیاپی شاخص کل بازده نقدی و قیمتی بورس اوراق بهادار تهران امروز این شاخص ۵۹ واحد افت کرد و به تراز ۲۳۸ هزار و ۱۶۰ واحدی بازگشت همچنین شاخص کل هم‌وزن با ۸۴۱ واحد کاهش به رقم ۵۷ هزار و ۳۳۵ واحدی را تجربه کرد.
شاخص آزاد شناور نیز با ۸۰۵ واحد افت رقم ۲۶۷ هزار و ۳۸۹ واحدی را تجربه کرد و شاخص بازار اول و دوم هر کدام به ترتیب ۴۰ و ۱۳۱ کاهش یافتند.
شرکت ارتباطات سیار ایران به تنهایی ۲۳۰ واحد تأثیر کاهنده روی شاخص‌های بازار سرمایه داشت پس از این نماد مخابرات ایران، ایران خودرو و فولاد مبارکه اصفهان بیشترین تأثیر کاهنده را روی شاخص‌های بازار داشتند.
در طرف مقابل صنایع پتروشیمی خلیج فارس با ۴۴۷ واحد تأثیر افزایشی سعی کرد از رشد شاخص‌های بازار سرمایه جلوگیری کند. هم جهت با این نماد پالایش نفت بندرعباس، پتروشیمی خارک و گروه مپنا ۱۴۰، ۱۳۰ و ۹۳ واحد تأثیر افزایشی روی شاخص‌های بازار داشتند.
امروز در گروه محصولات شیمیایی ارزش معاملات به کمتر از ۱۳۰ میلیارد تومان رسید و بدین ترتیب این گروه بیشترین ارزش معاملات را از آن خود کرد.
پس از آن گروه خودرو با ۱۱۷ میلیارد تومان ارزش معاملات دومین گروه از نظر ارزش معاملات شد. امروز در گروه خودرو و ساخت قطعات روند قیمت‌ها عمدتاً کاهشی بود به طوری که بیشتر سهم‌های این گروه بیش از چهار درصد افت قیمت را تجربه کرده بودند.
در گروه محصولات شیمیایی که بیشترین ارزش معاملات را داشت، نوسان قیمت بیشتر سهم‌ها کمتر از ۲.۵ درصد بود، اما تعدادی توانستند تا چهار درصد هم نوسان داشته باشند.
در گروه فرآورده‌های نفتی، کک و سوخت هسته‌ای بیشتر سهم‌ها با افزایش قیمت مواجه شدند و این ارزش این گروه به ۴۸ میلیارد تومان رسید.
ارزش معاملات بورس تهران به رقم ۲,۰۴۸ میلیارد تومان رسید که این رقم ناشی از دست به دست شدن بیش از ۳.۵ میلیارد سهم و اوراق مالی بود.
اما آیفکس نیز امروز ۳۲ واحد رشد کرد و برای اولین بار در تاریخ بورس توانست کانال ۳۰۰۰ واحدی را پشت سر بگذارد و به رقم ۳۰۱۸ واحدی می‌رسد. ارزش معاملات فرابورس ایران به ۹۳۰ میلیارد تومان رسید و حجم معاملات عدد ۱.۳ میلیارد سهم و اوراق مالی را پشت سر گذاشت.
انتهای پیام
