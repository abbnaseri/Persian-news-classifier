از سرویس‌های ثبت‌شده به نام خود اطلاع دارید؟
مشترکان با مراجعه به سامانه استعلام تعداد سرویس‌های مشترکین اپراتورهای مخابراتی، می‌توانند از سرویس‌هایی که به نام آنهاست مطلع شوند و متقاضی سلب مالکیت سایر شماره‌های ثبت‌شده به نام خود باشند.
به گزارش ایسنا، با مراجعه به سامانه‌ی استعلام تعداد سرویس‌های مشترکین اپراتورهای مخابراتی، می‌توان تعداد تمامی سرویس‌های مخابراتی که به نام شما ثبت شده است، را استعلام کرد. نتیجه‌ی این استعلام به خط تلفن همراه اعلام‌شده توسط افراد پیامک می‌شود.
بنابراین حداقل باید در یکی از اپراتورهای تلفن همراه، یک سیم‌کارت با کد ملی (شناسه هویتی) افراد ثبت شده باشد. در فاز اول طرح، تعداد سیم‌کارت‌ها در اپراتورهای تلفن همراه اعلام می‌شود و در فازهای بعد، تعداد سایر سرویس‌های مخابراتی (مانند ADSL، تلفن ثابت، TD-LTE، وایمکس و …) نیز برای آن‌ها ارسال خواهد شد.
در صورت دریافت استعلام از سامانه و مشاهده‌ی مغایرت، می‌توان پس از مراجعه به دفاتر با اعلام شماره‌های تحت مالکیت خود که از وجود آن‌ها اطلاع دارند، متقاضی سلب مالکیت تمام سایر شماره‌های ثبت‌شده به نام خود باشند. این تقاضا را باید به صورت کتبی مرقوم و امضا کرده و به دفتر تحویل دهند. در صورت مواجهه با هرگونه مشکل در دفاتر اپراتورها و عدم رسیدگی به درخواست، می‌توان مراتب را از طریق روابط عمومی سازمان تنظیم مقررات و ارتباطات رادیویی گزارش کرد تا در اسرع وقت موضوع توسط بازرسان سازمان رسیدگی شود.
از طرفی نکته‌ای که وجود دارد این است که کاربران نمی‌توانند به این سامانه مراجعه کرده و از شماره‌هایی که به نامشان ثبت شده و از وجود آن‌ها اطلاع ندارند، مطلع شوند، زیرا اعلام شماره‌ها به مشترک غیرقانونی است؛ بنابراین افراد فقط می‌توانند متقاضی سلب مالکیت سایر شماره‌هایی که از وجود آن‌ها اطلاعی ندارند، از خود باشند.
همچنین در صورتی که مراجعه‌کننده به دفاتر، متقاضی سلب مالکیت خط تحت مالکیت خود باشد به نحوی که خط مذکور به اپراتور بازگردانده شود، به استثنا بدهی احتمالی خط دریافت هرگونه هزینه‌ای از مراجعه‌کنندگان تخلف محسوب می‌شود. سایر موارد مطابق با تعرفه مصوب مستلزم پرداخت هزینه است.
انتهای پیام
