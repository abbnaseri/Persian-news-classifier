سپرده‌های بانکی ۳۲ درصد بیشتر شد
آمارهای بانک مرکزی از افزایش ۳۲ درصدی مانده سپرده‌های بانکی در پایان بهمن پارسال نسبت به مدت مشابه سال پیش از آن، خبر می‌دهد.
به گزارش ایسنا، بانک مرکزی آمار مانده سپرده‌ها و تسهیلات بانکی تا پایان بهمن ماه سال گذشته را اعلام کرده که بر این اساس، مانده کل سپرده‌ها در پایان بهمن‌ماه سال گذشته بالغ بر ۲۰۲۲.۳ هزار میلیارد تومان است که نسبت به مقطع مشابه سال قبل از آن ۴۹۰ هزار میلیارد تومان رشد داشته و به این ترتیب، مانده سپرده‌های بانکی در زمان مذکور ۳۲ درصد افزایش یافته است.
از سوی دیگر، این رقم نسبت به پایان سال پیش از آن نیز افزایش ۳۷۶ هزار میلیارد تومانی داشته که بر این اساس مانده سپرده‌ها در پایان بهمن ماه سال گذشته نسبت به پایان سال ۱۳۹۶ معادل ۲۲.۸ درصد افزایش را نشان می‌دهد.
این در حالی است که بیشترین مبلغ سپرده‌های جذب شده تا این مدت مربوط به استان تهران با مانده ۱۱۳۶.۷ هزار میلیارد تومان و کمترین مبلغ مربوط به استان کهگیلویه و بویراحمد معادل ۵,۲۸۰ میلیارد تومان است.
بر اساس این آمار، پس از استان تهران نیز استان‌های اصفهان، خراسان رضوی، فارس، خوزستان و آذربایجان شرقی بیشترین جذب سپرده را داشته‌اند.
تهران در تسهیلات هم اول شد
در بخش تسهیلات دریافتی نیز، مانده کل تسهیلات رقمی بالغ بر ۱,۴۵۷ هزار میلیارد تومان است که نسبت به مقطع مشابه سال گذشته، ۳۰۴ هزار میلیارد تومان معادل ۲۶.۴ درصد افزایش داشته است و نسبت به پایان سال پیش از آن نیز ۱۹۸ هزار میلیارد تومان معادل ۱۵.۸ درصد افزایش را نشان می‌دهد.
از سوی دیگر، در بخش تسهیلات دریافتی نیز بیشترین مبلغ تسهیلات پرداخت شده مربوط به استان تهران با مانده ۹۴۷.۸ هزار میلیارد تومان و کمترین مبلغ مربوط به استان کهگیلویه و بویراحمد معادل ۵,۰۳۰ میلیارد تومان است.
همچنین استان‌های اصفهان با بیش از ۵۴ هزار میلیارد تومان و خراسان رضوی با ۴۶ هزار میلیارد تومان بیشترین میزان تسهیلات را پس از استان تهران به خود اختصاص داده‌اند.
بر اساس این آمار، نسبت تسهیلات به سپرده‌ها بعد از کسر سپرده قانونی، ۸۰.۲ درصد است که نسبت به پایان بهمن ماه ۱۳۹۶ و پایان اسفند ۱۳۹۶ به ترتیب ۳.۷ و ۵.۲ واحد درصد کاهش را نشان می‌دهد و این نسبت در استان تهران ۹۱.۹ درصد و در استان کهگیلویه و بویراحمد ۱۰۷.۴ درصد است.
لازم به ذکر است یکی از علل مهم بالا بودن رقم تسهیلات و سپرده‌ها در استان تهران استقرار دفاتر مرکزی بسیاری از شرکت‌ها و مؤسسات تولیدی سایر استان‌ها در استان تهران بوده که عمده فعالیت‌های بانکی آن‌ها از طریق شعب بانک‌ها و مؤسسات اعتباری استان تهران انجام می‌شود.
انتهای پیام
