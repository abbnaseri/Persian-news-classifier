عرضه قطره‌چکانی لوازم یدکی از سوی خودروسازان
رئیس اتحادیه مکانیسین‌های تهران با بیان این‌که عرضه لوازم یدکی از سوی کارخانه‌ها به صورت قطره‌چکانی انجام می‌شود، گفت: وضعیت موجودی کالا در بازار بهبود یافته، اما قیمت لوازم به شدت بالا بوده و این موضوع از مراجعه افراد به تعمیرگاه‌ها کاسته است.
علیرضا نیک‌آیین در گفت‌وگو با ایسنا، اظهار کرد: با آزادسازی واردات قطعات خودرو به کشور وضعیت موجودی کالا در بازار بهبود یافته است، اما با وجود این شرایط قیمت لوازم یدکی و قطعات مصرفی خودرو رشد قابل توجهی یافته که این موضوع کاهش مراجعه به تعمیرگاه و تعویض قطعات را به دنبال داشته است.
رئیس اتحادیه مکانیسین های تهران تاکید کرد: اکثر خودروها در زمینه‌ فرمان، ترمز و سرویس‌های جلوبندی نیاز به تعمیر دارند که این قسمت از خودروها به طور مستقیم با امنیت و ایمنی خودرو در ارتباط هستند.
هزینه دستمزد تعمیر خودرو تغییری نکرده است
وی یادآور شد: اتحادیه در سال گذشته هزینه دستمزد تعمیر خودرو را افزایش داد اما در سال جاری در راستای حفظ حقوق مصرف کننده و تعمیر خودروها افزایش دستمزدی را لحاظ نکرد. نیک‌آیین در پاسخ به این سوال که آیا شرکت‌های خودروساز لوازم یدکی خودروهای تولیدی خود را به بازار عرضه کرده‌اند؟ اظهار کرد: کارخانه‌ها به صورت قطره‌چکانی لوازم یدکی محصولات خود را به بازار عرضه می‌کنند و این در حالی است که در چند ماه آینده گارانتی خودروها تمام می‌شود از این‌رو باید فکری به حال عرضه قابل توجه لوازم یدکی در بازار کرد. اگر در شرایط فعلی فکری به حال آینده بازار نشود، در ماه‌های آینده بازار شرایط مناسبی را در پیش نخواهد داشت. انتهای پیام
