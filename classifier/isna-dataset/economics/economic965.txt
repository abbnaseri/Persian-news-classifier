 بخش تولید سهم خود را از بانک‌ها نگرفت
 معاون طرح و برنامه وزارت صنعت، معدن و تجارت گفت: برای تأمین مالی شرکت‌های بزرگ تولیدی نباید فقط به سیستم بانکی اتکا کرد، البته بخش تولید سهم خود را از منابع بانکی دریافت نکرده است.
به گزارش ایسنا به نقل از وزارت صنعت، معدن و تجارت، سعید زرندی گفت: تکمیل طرح‌های نیمه تمام و توسعه‌ای شرکت‌های تولیدی از اولویت‌های وزارت صنعت، معدن و تجارت است و ازهمه ظرفیت قانونی برای این امر استفاده می‌کنیم.
وی افزود: استفاده از منابع صندوق توسعه ملی، تبصره ۱۸ قانون بودجه و سایر منابعی که برای تولید در نظر گرفته شده برای تکمیل طرح‌های نیمه تمام به کار گرفته می‌شود.
معاون طرح و برنامه وزارت صنعت، معدن و تجارت تاکید کرد: البته روند تسهیلات به بخش تولید در سال گذشته روند نزولی داشته است و بخش تولید سهم خود را از منابع بانکی دریافت نکرده است.
وی تصریح کرد: در قانون مصوب بودجه (تبصره ۱۸) نیز اعدادی که صندوق توسعه ملی و بانک‌ها قرار بود از این محل برای تولید پرداخت کنند نیز با سهم خیلی پایینی در حال اجرایی شدن است.
زرندی گفت: شرکت‌های بزرگ باید به طرف ابزارهای جدید تأمین مالی سوق پیدا کنند و بتوانند از این ظرفیت استفاده کنند.
معاون طرح و برنامه وزارت صنعت، معدن و تجارت افزود: بازار سرمایه می‌تواند برای شرکت‌های بزرگ راهگشا باشد و ما تلاش می‌کنیم شرکت‌های بزرگ را با این مسیر آشنا کنیم.
انتهای پیام
