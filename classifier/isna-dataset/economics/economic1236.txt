وانت‌های تولیدی دارنده یک تا سه ستاره کیفی
شرکت بازرسی کیفیت و استاندارد ایران گزارش ارزیابی کیفی خودروهای وانت تولیدی در اردیبهشت ماه امسال را منتشر کرد. این گزارش نشان می‌دهد وانت‌های تولیدی اردیبشهت ماه بین یک تا سه ستاره کیفی کسب کرده‌اند.
به گزارش ایسنا، بر اساس ارزیابی صورت گرفته در اردیبهشت ماه سال جاری، وانت نیو پیکاپ فوتون دیزلی و وانت نیو پیکاپ فوتون از سطح قیمتی یک و وانت تندر ایران‌خودرو توانسته‌اند در این ارزیابی سه ستاره از پنج ستاره کیفی را به خود اختصاص دهند.
در مقابل پایین‌ترین سطح کیفی در تولید وانت اردیبهشت ماه متعلق به وانت نیسان (تک‌سوز و دوگانه سوز) و وانت مزدا کارا ۲۰۰۰ دو کابین در سطح قیمتی دو است که یک ستاره از پنج ستاره کیفی را در این ارزیابی کسب کرده‌اند. علاوه بر این در همین گروه قیمتی، وانت آریسان و وانت مزدا کارا ۲۰۰۰ تک کابین دو ستاره کیفی را به خود اختصاص داده‌اند.
تولیدات وانت در بهمن ماه سال گذشته و فروردین‌ماه سال جاری نیز به همین صورت بوده، به‌طوری که مدت‌هاست که هیچ وانتی بیش از سه ستاره کیفی را دریافت نکرده است. این موضوع می‌تواند نشان دهنده این موضوع باشد که آمارها هیچ کمکی به افزایش کیفیت خودروها نکرده و به این موضوع هم رسیدگی نشده است. ضمن این که در این ارزشیابی مشخص شده است که کیفیت خودروهای سواری تولیدی در کشور ثابت مانده است.
انتهای پیام
