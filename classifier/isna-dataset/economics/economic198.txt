صرافی ها هم وارد بازی بیت کوین شدند!
 اگرچه مسوولان، استخراج بیت‌کوین را با استفاده از برق صنعتی غیرقانونی می‌دانند، اما فروش دستگاه‌های ماینر یا استخراج‌کننده‌ ارزهای دیجیتال اکنون در سایت‌های آنلاین، بعضاً با ضمانت‌های چندماهه در حال انجام است!
به گزارش ایسنا، در حالی که با افزایش نرخ ارز، نگاه‌ها برای سرمایه‌گذاری به خرید و فروش دلار متمرکز شد، ولی با توجه به نوسانات غیرقابل پیش بینی آن، این حوزه به یکی از بخش های پرریسک برای سرمایه گذاری تبدیل شده است. در این شرایط یکی راه‌هایی که افراد برای حفظ سرمایه به آن روی آورده اند، استفاده از بیت‌کوین‌ها است. بیت‌کوین نوعی از پول الکترونیکی است و به منظور امنیت بیش‌تر، حذف واسطه‌ها و ناشناس بودن طراحی شده و با استفاده از فناوری بلاک‌چین، به کاربران امکان پرداخت امن و ذخیره پول را بدون نیاز به ثبت‌نام یا استفاده از بانک‌ها و سازمان‌های واسطه می‌دهد.
با وجود این، ارزهای دیجیتال که در حال حاضر بیت‌کوین معروف‌ترین و باارزش‌ترین آن‌هاست، هنوز به درستی شناخته نشده اند. برخی کشورها بیت‌کوین را به رسمیت شناخته و برایش قابلیت‌هایی که پول دارد را متصور می‌شوند، اما برخی دیگر بیت‌کوین را کالای سرمایه‌ای می‌دانند و مشخصات پول را برای آن لحاظ نمی‌کنند. از طرفی استفاده از بیت‌کوین در کشورهایی مانند ترکیه، برزیل و کلمبیا در مقایسه با سایر کشورها رواج بیشتری دارد.
از طرفی در ایران اگرچه هنوز مشروعیت ارزهای دیجیتالی و در صدر آن‌ها بیت‌کوین از طرف بانک مرکزی و مسؤولان مربوطه در کشور به اثبات نرسیده است، اما برخی ادعا می‌کنند که وزارت صنعت استخراج بیت‌کوین را به عنوان یک صنعت پذیرفته و از طرفی در حالی که ممنوعیت قطعی هم در زمینه عدم استفاده از آن‌ها اعلام نشده، برخی از صرافی‌ها و سایت‌های آنلاین به خرید و فروش این ارزها اقدام می‌کنند.
اما یکی از اخباری که این روزها بیش از همیشه شنیده می‌شود، تلاش برای استخراج بیت‌کوین است. درواقع به نظر می‌رسد افرادی که بهترین روش برای حفظ سرمایه و سودآوری را سرمایه‌گذاری روی بیت‌کوین می‌دانند، دیگر تنها به خرید و فروش این ارز دیجیتالی اکتفا نکرده و خودشان به استخراج آن روی آورده اند. البته این موضوع واکنش مسؤولان در صنعت انرژی را برانگیخته است، زیرا آنان معتقدند استخراج بیت‌کوین توسط دستگاه‌هایی که به آن‌ها ماینر گفته می‌شود، برق زیادی می‌طلبد.
فروشگاه‌هایی که ماینر می‌فروشند
این‌ها همه در حالی است که صرف نظر از میزان مهارت مورد نیاز برای استخراج بیت‌کوین، تعدادی از سایت‌های عرضه کننده دستگاه‌های ماینر، به عرضه این دستگاه‌ها مشغولند و عده ای بسته به این‌که از برق خانگی، کشاورزی یا صنعتی استفاده می‌کنند، مزرعه‌ استخراج ارز راه انداخته اند!
برای آگاهی از نحوه‌ خرید دستگاه‌های ماینر که از آن‌ها برای استخراج ارزهای دیجیتال و به ویژه بیت‌کوین استفاده می‌شود، با چند فروشگاه آنلاین تماس گرفتیم. در تماس با یکی از این سایت‌های خرید و فروش، اپراتوری که پاسخگو بود، درباره این‌که این دستگاه‌ها چطور کار می‌کنند، اینگونه توضیح داد: "ابتدا باید یک کیف پول برای خود درست کنید و این دستگاه را به یک استخر برای نیرو گرفتن وصل کنید. زمانی که دستگاه به برق متصل می شود، شروع به کار و استخراج بیت‌کوین می‌کند و درآمد روزانه‌ای که این استخراج به دلار ایجاد می‌کند، به کیف پول شما وارد می‌شود."
او درباره‌ قیمت این دستگاه‌ها و ضمانت آن‌ها هم توضیح داد: "قیمت ماینرها از ۱۲ میلیون تومان شروع می‌شود و بسته به قدرت استخراج و درآمد، هزینه‌های متفاوتی دارند. برای خرید این دستگاه‌ها هم لازم است پیش‌خرید انجام داد و تحویل آن هم یک ماهه است. ما دستگاه‌ها را گارانتی نمی‌کنیم، چون این دستگاه‌ها گارانتی چین را دارند و به دلیل نداشتن نمایندگی در ایران، گارانتی‌شان فایده‌ای ندارد، اما تعمیرات آن‌ها را انجام می‌دهیم."
این اپراتور توضیح داد که "در حال حاضر بهترین دستگاه روزانه ۹ دلار درآمد دارد و بعد از حدود شش ماه، هزینه‌ای که برای دستگاه صرف شده به مالک آن بازمی‌گردد. البته هزینه‌ بیت‌کوین مثل دلار بالا و پایین می‌شود و اگر ارزش بیت‌کوین بالا برود، درآمد دستگاه‌ها هم افزایش می‌یابد."
اپراتور سایت فروش ماینر که به گفته‌ خودش تجربه‌ای سه ساله در این حوزه دارد، می‌گوید: "استخراج بیت‌کوین از طرف وزارت صنعت، معدن و تجارت نوعی صنعت شناخته شده و این دستگاه‌ها از گمرک وارد کشور شده و قانونی هستند و این‌که با خرید یک ماینر چه سودی نصیب افراد می‌شود هم به دستگاهی که توان استخراج بیش‌تری داشته باشد و البته ارزش بیت‌کوین بستگی دارد."
موضوع دیگر هم خرید و فروش بیت‌کوین است و این‌که چطور با استخراج بیت‌کوین می‌توان درآمدزایی کرد که فروشنده این دستگاه‌ها در پاسخ به این سوال گفت: "بعضی صرافی‌ها هستند که بیت‌کوین را به دلار یا ریال تبدیل می کنند."
استخراج بیت‌کوین: صنعت یا کار غیرقانونی؟
اما یکی از نکات جالب هم این است که غالباً این سایت‌های خرید و فروش، نماد اعتماد الکترونیکی هم دارند که نشان می‌دهد که وزارت صنعت این فروشگاه‌های اینترنتی را تأیید کرده است. این در حالی است که این روزها و در پی افزایش مصرف برق که مسؤولان آن را نتیجه‌ ایجاد مزارع استخراج بیت‌کوین می‌دانند، زمزمه‌های غیرقانونی بودن این فرآیند شنیده می‌شود.
یکی از موضوعاتی که شاید کسانی که قدم به عرصه‌ تجارت بیت‌کوین گذاشته‌اند، به آن توجهی نداشتند، این است که بیت‌کوین‌ها بیش‌تر از ارزهایی مانند دلار نیازمند ریسک‌پذیری در خرید و فروش هستند و کاهش چند هزار دلاری ارزش بیت‌کوین در یک روز همین موضوع را نشان می‌دهد.
با وجود این، به نظر می‌رسد هنوز هم تصمیم قطعی برای این‌که چه برخوردی با خرید و فروش بیت‌کوین یا استخراج این ارز دیجیتالی شود، گرفته نشده و همین موضوع حاکی از انفعال در این زمینه است. در شرایطی که با توجه به اهمیت موضوع و اشتراکی که در بین زمینه‌های مختلف این حوزه وجود دارد که نیازمند رگولاتوری مشارکتی است، هم‌چنان متقاضیان ورود به این حوزه در بلاتکلیفی هستند.
انتهای پیام
