 مسکن اقساطی برای کارمندان دو هفته دیگر نهایی می‌شود
 طرح مسکن اقساطی برای کارمندان دولت که صبح امروز توسط رئیس‌جمهور اعلام شد در دستور کار وزارت راه و شهرسازی قرار دارد و بنا به گفته مدیرکل دفتر سرمایه‌گذاری و اقتصاد مسکن احتمالاً تا دو هفته آینده به نتیجه می‌رسد.
به گزارش ایسنا، ۱۲ خردادماه یکی از نمایندگان مجلس از طرحی خبر داد که طی آن دولت به کارمندان خود پیشنهاد می‌کند در ازای پرداخت ۱۵ درصد از حقوق خود برای ۲۵ سال به صورت قسطی، مسکن خریداری کنند.
امروز نیز حجت‌الاسلام والمسلمین حسن روحانی، رئیس‌جمهور در مراسم بهره برداری از پایانه مسافربری "سلام " فرودگاه بین‌المللی امام خمینی (ره) به طرح وزارت راه و شهرسازی برای خانه دار شدن کارمندان دولت اشاره کرد و گفت: کارمندان از روز اول استخدام با اختصاص بخش کمی از حقوق خود تا ۱۰ سال پس از استخدام، صاحب منزل خواهند شد و مراحل آماده سازی و تکمیل این طرح در دست بررسی است تا جوانان در ابتدای شروع کار خود دغدغه مسکن نداشته باشند.
جزئیات بیشتری از این موضوع ارائه نشد اما شنیده‌ها حاکی از آن است که هنوز طرح مدونی برای این منظور تهیه نشده است.
در این زمینه با مدیرکل دفتر سرمایه‌گذاری و اقتصاد مسکن وزارت راه و شهرسازی تماس گرفتیم. عباس فرهادیه با بیان این‌که دستور رئیس‌جمهور قطعاً پیگیری و اجرایی خواهد شد، اظهار کرد: کلیات این پیشنهاد به وزارت راه و شهرسازی ارائه شده اما هنوز در جلسات کارشناسی، جمع‌بندی نشده است. به محض آماده شدن طرح، آن را اطلاع‌رسانی خواهیم کرد.
به گفته فرهادیه، نهایی شدن طرح، بیش از یکی دو هفته طول نخواهد کشید.
انتهای پیام
