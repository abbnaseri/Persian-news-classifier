هوآوی ۵G تا پایان امسال به بازار می‌آید
هواوی اعلام کرده است که نسخه مجهز به شبکه اینترنت ۵G گوشی هوشمند Mate ۳۰ تا پایان سال جاری میلادی عرضه خواهد شد.
به گزارش ایسنا، با توجه به آنکه بسیاری از غول‌های تکنولوژی و شرکت‌های سازنده موبایل در سراسر جهان نظیر سامسونگ، ال‌جی، هواوی، لنوو، نوکیا و غیره در طول یک سال اخیر بارها از برنامه‌های خود برای ارائه و عرضه گوشی‌های هوشمند و سایر محصولات مجهز به فناوری نسل پنجم اینترنت همراه سخن گفته‌اند، حالا بر اساس تازه‌ترین اخبار منتشر شده در وب سایت GSMarena ، شرکت چینی هواوی اعلام کرده است که گوشی Mate ۳۰ در مدل مجهز به پشتیبانی از شبکه نسل پنجم اینترنت ۵G تا ماه دسامبر ۲۰۱۹ میلادی روانه بازارهای جهانی خواهد شد.
گوشی‌های هوشمند ۵G متعددی در طول یک سال اخیر از سوی شرکت‌های تولیدکننده موبایل همچون سامسونگ و هواوی معرفی و رونمایی شده‌اند که قرار است در کشورهایی که به ارائه خدمات مربوط به نسل جدید اینترنت همراه اقدام کرده‌اند، عرضه شده و در دسترس کاربران و علاقه‌مندان قرار گیرند.
از آنجا که اخبار نسل جدید اینترنت ۵G در گوشه و کنار جهان منتشر شده و کاربران بسیاری نیز در انتظار اجرای آن هستند، کشورهای زیادی با همکاری بزرگترین اپراتورهای اینترنت و غول‌های تکنولوژی در جهان درصدد برقراری این نسل جدید از اینترنت‌ هستند. اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد، در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
البته برخلاف آنکه اخبار بسیاری مبنی بر ارائه و عرضه زودهنگام گوشی‌های هوشمند مجهز به پشتیبانی از نسل پنجم اینترنت پرسرعت ۵G در فضای مجازی منتشر شده است، هنوز به نظر می‌رسد که زیرساخت‌های لازم برای برقراری همگانی و عرضه عمومی آن در بسیاری از کشورهای جهان با کندی روبه‌رو شده و روند پرسرعت و صعودی نداشته است؛ هر چند که بسیاری از کارشناسان و تحلیلگران فعال در حوزه فناوری بر این باورند با توجه به تلاش روزافزون و قابل توجهی که شرکت‌های توسعه دهنده موبایل و غول‌های تکنولوژی در این صنعت داشته‌اند، به نظر می‌رسد که آینده درخشانی پیش روی محصولات مجهز به شبکه ۵G قرار دارد و در سال‌های آینده، آنها سهم قابل توجهی از بازارهای جهانی را به خود اختصاص خواهند داد.
بدین ترتیب هواوی نیز به عنوان دومین تولیدکننده و عرضه کننده گوشی‌های هوشمند و همچنین بزرگترین شرکت و اپراتور مخابراتی توسعه دهنده تجهیزات اینترنتی و ارتباطی در جهان، سعی دارد نقش خود را برای حرکت به سمت و سوی استفاده از فناوری‌های نوین و خدمات شبکه اینترنت پرسرعت به بهترین شکل و در کمترین زمان ممکن ایفا کند و در کنار آن، به افزایش درآمدزایی و سودآوری خود کمک کند.
انتهای پیام
