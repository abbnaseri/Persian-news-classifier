بازگشت اقتصاد سوئیس به ریل صعودی
وزارت اقتصاد سوئیس پیش بینی خود از رشد اقتصادی این کشور را افزایش داد.
به گزارش ایسنا به نقل از سوئیس اینفو، وزارت امور اقتصادی سوئیس در جدیدترین ارزیابی خود از این کشور اروپایی پیش بینی کرد رشد اقتصادی سال ۲۰۱۹ به ۱.۲ درصد افزایش یابد. این رقم ۰.۱ درصد بیشتر از پیش بینی قبلی است که در ماه مارس انجام شد. در سه ماهه نخست امسال اقتصاد سوئیس موفق شد به رشد ۰.۶ درصدی دست یابد.
با این حال وزارت امور اقتصادی سوئیس نسبت به کاهش تجارت این کشور در نتیجه کاهش رشد اقتصادی جهان هشدار داده و افزوده است تقاضا برای واردات کالاهای ساخت سوئیس در سطح جهان کاهش یافته است که این مساله می‌تواند در روند بلند مدت به کاهش رشد اقتصاد مبتنی بر صادرات سوئیس منجر شود.
وزارت امور اقتصادی سوئیس از جنگ تجاری بین چین و آمریکا، فضای نامطمئن ایجاد شده از مساله برگزیت و بحران بدهی ایتالیا به عنوان بزرگ‌ترین ریسک‌های خارجی موجود بر سر راه اقتصاد سوئیس نام برده است.
این وزارت خانه با بیان اینکه اقتصاد سوئیس در سال آینده رشد ۱.۷ درصدی را تجربه خواهد کرد افزوده است: پیش بینی می‌شود از سال آینده به تدریج وضعیت تجارت جهانی بهبود یابد و این مساله برای کشورهای جهان و از جمله سوئیس خبر خوبی خواهد بود.
مؤسسه "کوف" سوئیس در گزارشی جداگانه که تقریباً همزمان با گزارش وزارت امور اقتصادی منتشر شد با پیش بینی خوش‌بینانه تری اعلام کرد رشد اقتصادی سوئیس در سال جاری به ۱.۶ درصد و در سال آینده به ۲ درصد خواهد رسید.
این مؤسسه با اشاره به کاهش ارزش فرانک در سال‌های اخیر و افزایش نرخ تورم افزوده است با افزایش تدریجی سطح دستمزدها و قدرت خرید مردم، شاهد افزایش مخارج مصرفی خواهیم بود که در کوتاه مدت به یک موتور محرک رشد داخلی تبدیل خواهد شد.
انتهای پیام
