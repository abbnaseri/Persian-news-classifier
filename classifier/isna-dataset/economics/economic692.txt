مایکروسافت برای کارمندانش خط و نشان کشید
به نظر می‌رسد که مایکروسافت اجازه استفاده از برخی از سرویس‌ها و اپلیکیشن‌های توسعه داده شده توسط سایر شرکت‌ها را به کارمندانش نمی‌دهد.
به گزارش ایسنا، مایکروسافت که بدون شک یکی از بزرگترین غول‌های تکنولوژی توسعه دهنده سرویس و نرم افزارهای کاربردی و متعددی در جهان به شمار می‌رود، حالا به نظر می‌رسد که کارمندانش را از استفاده از برخی برنامه‌های تحت عنوان Slack و همچنین سرویس‌های وب آمازون و گوگل داکس منع کرده است.
بسیاری از کارشناسان و تحلیلگران فعال در حوزه فناوری علت این اقدام مایکروسافت را تنها مسائل رقابتی نمی‌دانند بلکه نگرانی‌های امنیتی که این سرویس‌ها برای سیستم‌های شرکت مایکروسافت به وجود می‌آورد، موجب شده است که این غول تکنولوژی تصمیم بگیرد که دسترسی کارمندانش به نسخه‌های مختلف Slack Free، Slack Standard و Slack Plus را محدود کند و در این خصوص نیز یک بیانیه درون سازمانی منتشر کند.
طبق این بیانیه استفاده بالغ بر ۱۰۰ هزار نفر از کارمندان و کارکنان مایکروسافت از نسخه رایگان ابزار ارتباط جمعی Slack ممنوع اعلام شده است و در صورتی که هر یک از پرسنل فعال در این شرکت از قانون مذکور تخطی و سرپیچی کنند، طبق مقررات جدید وضع شده با آنها برخورد خواهد شد.
مایکروسافت همچنین به آن دسته از کاربرانی که در حال حاضر از این سیستم استفاده می‌کنند، نیز اعلام کرده است که باید هرچه سریع‌تر تاریخچه چت، مکالمات و فایل‌های مرتبط با کسب و کار مایکروسافت را از این سرویس‌ها به سرویس‌های یکپارچه توسعه داده شده توسط این شرکت منتقل و جابجا کنند. در واقع، این شرکت به کارمندانش سرویس داخلی Microsoft Teams را توصیه و پیشنهاد کرده است تا دیگر نیازی به سرویس‌های رقیب نداشته باشند.
بر اساس گزارش وب سایت the verge، البته این شرکت استفاده کارمندانش از سرویس آنلاین Grammarly را نیز ممنوع اعلام کرده چراکه هکرها و مجرمان سایبری قادر خواهند بود با استفاده از آن به اطلاعات و حریم خصوصی آنها دسترسی و نفوذ پیدا کنند.
انتهای پیام
