شرط ممنوعیت واردات کالا
معاون وزیر صنعت، معدن و تجارت (صمت) گفت: اگر ظرفیت ساخت داخلی کالایی در کشور وجود داشته باشد، واردات مشابه آن ممنوع و یا با اعمال شرایط تعرفه‌ای مدیریت لازم را اعمال خواهیم کرد.
به گزارش ایسنا به نقل از وزارت صنعت، معدن و تجارت، فرشاد مقیمی اظهار کرد: با اعلام رسمی هر واحد صنعتی و یا تشکل مربوطه در مورد داخلی‌سازی یک کالای وارداتی؛ فرآیند ممنوعیت و یا محدودیت واردات کالای مشابه در دستور کار می‌گیرد.
وی افزود: برای تحقق اهداف "نهضت ساخت داخل" موظفیم همه ابزارهای حمایتی را به کار بگیریم و در این مسیر شناسایی دقیق چالش‌ها و همه فرصت‌های موجود یک ضرورت غیرقابل انکار است.
مقیمی ادامه داد: جلسات تخصصی کمیته‌های پایش صنایع با نمایندگان تشکل‌ها و انجمن‌ها با هدف احصاء دقیق مشکلات و مسائل صنایع مختلف تشکیل می‌شود.
وی گفت: برای اتخاذ تصمیمات کاملاً کارگشا و البته مؤثر، اولویت را در دریافت نقطه نظرات و راهکارهای پیشنهادی خود صنعتگران قرار داده‌ایم تا با یک هم‌افزایی مشترک بتوانیم از شرایط خاص کنونی به سلامت و با بهترین نتایج ممکن عبور کنیم.
معاون امور صنایع وزارت صمت خاطرنشان کرد: با توانمندسازی و رشد بخش‌های مختلف صنعت، خوداتکایی و خودکفایی از جمله نتایج درخشان این دوره خواهد بود.
انتهای پیام
