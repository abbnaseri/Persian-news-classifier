نگرانی رئیس بانک مرکزی آمریکا از وضعیت اقتصادی این کشور
جروم پاول گفت: فضای اقتصاد آمریکا نسبت به گذشته تیره‌تر شده است.
به گزارش ایسنا به نقل از آسوشیتد پرس، جروم پاول که در شورای روابط خارجی شهر نیویورک حاضر شده بود با اشاره به تشدید منازعات تجاری و کاهش رشد اقتصادی کشورهای جهان اظهار کرد: فضای نامطمئن کنونی بر اقتصاد آمریکا نیز تأثیر گذاشته است و چشم‌انداز اقتصادی کنونی آمریکا نسبت به ماه می تیره‌تر شده است.
وی افزود: فضای عدم قطعیت فعلی بر فعالیت‌های تجاری اثر خواهد گذاشت و نیازمند اقدامات متقابل است.
جروم پاول با رد قطعی بودن کاهش نرخ بهره گفت که این بانک تعهدی برای کاهش نرخ بهره ندارد و برای هر تصمیم جدیدی در این خصوص به دقت آمارهای اقتصادی را زیر نظر دارد.
وی افزود: بانک مرکزی آمریکا تصمیمی را اتخاذ کرد که برای حفظ رشد اقتصادی این کشور بهتر است.
با این حال بسیاری از اقتصاددانان هنوز هم معتقدند که نرخ بهره در ماه ژوئیه کاهش خواهد یافت. برخی از اعضای هیأت مدیره بانک مرکزی آمریکا نیز با پاول در این خصوص مخالفند.
جان بولارد، رئیس دفتر منطقه‌ای سنت لوئیس گفت: کاهش ۰.۲۵ درصدی نرخ بهره در ماه ژوئیه به منظور مقابله با کاهش رشد اقتصادی اقدامی مناسب خواهد بود.
از سوی دیگر دونالد ترامپ، رئیس جمهور آمریکا که یکی از موافقان سرسخت کاهش نرخ بهره است در روزهای اخیر حملات خود به پاول برای فشار آوردن بیشتر به وی برای موافقت با کاهش نرخ بهره را افزایش داده است و حتی یکی از مقامات آگاه در کاخ سفید به رویترز گفته است که ترامپ پس از بازگشت از ژاپن، گزینه‌هایی برای جایگزینی پاول در نظر خواهد گرفت.
پاول در بخش دیگر سخنان خود که پاسخی به ترامپ محسوب می‌شود، گفت: استقلال بانک مرکزی در راستای خدمت بهتر به آمریکا ضروری است و اگر چنین سپری برای بانک مرکزی وجود نداشته باشد خواهید دید که اتفاقات بدی می‌افتد. نباید فراموش کنیم که ریسک‌های موجود بر سر راه اقتصاد ما افزایش یافته است.
انتهای پیام
