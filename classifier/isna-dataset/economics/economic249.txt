علت افزایش قیمت سیب‌زمینی
 وزیر جهاد کشاورزی بارش باران را از جمله دلایل تأخیر در کشت سیب‌زمینی عنوان کرد.
به گزارش ایسنا، محمود حجتی وزیر جهاد کشاورزی پیش از ظهر امروز (چهارشنبه) در حاشیه جلسه هیأت دولت در جمع خبرنگاران درباره دلایل افزایش قیمت برخی اقلام کشاورزی از جمله سیب‌زمینی اظهار کرد: در مقطعی فصل کشت سیب‌زمینی به خاطر بارش‌ها با تأخیر مواجه شد و سیب‌زمینی مقداری با تأخیر وارد بازار شد. با این حال وضعیت تولید به لطف خدا خوب بوده است.
وی با تأکید بر اینکه وظیفه دولت مدیریت تولید محصولات کشاورزی است نه توزیع،  یعنی ما برویم و در مغازه ها بایستیم؟ خاطر نشان کرد: در ارتباط با نهاده‌های دامی که مسئولیت تولید، تأمین و پایش رسیدن این نهاده‌ها بر عهده دولت است، از وضعیت خوبی برخوردار هستیم که نتیجه آن را نیز در قیمت نهایی مرغ مشاهده می‌کنیم.
وزیر جهاد کشاورزی همچنین در پاسخ به پرسشی درباره اینکه آیا دولت برنامه‌ای برای افزایش قیمت مرغ دارد با بیان اینکه دولت فی‌البداهه برنامه‌ای برای افزایش قیمت محصولی ندارد، خاطر نشان کرد: دولت برنامه‌ای برای افزایش قیمت مرغ ندارد اما به دلیل افزایش سطح عمومی قیمت‌ها ممکن است گاهی اوقات در شاخه‌ای از تولید این نیاز احساس شود که قیمتی که قبلاً در ستاد تنظیم بازار تعیین شده مورد تجدید نظر قرار بگیرد.
حجتی ادامه داد: مثلاً درباره شیر، با توجه به افزایش قیمت علوفه، پس از درخواست تولیدکنندگان و انجام بررسی‌های لازم در سازمان حمایت و ستاد تنظیم بازار، به یک جمع‌بندی رسیدیم و افزایش قیمت در این بخش تصویب و ابلاغ شد.
وی گفت: درباره سایر محصولات کشاورزی و کالاها نیز وضعیت به همین صورت است.
انتهای پیام
