دستورالعمل اجرایی هفته صرفه‌جویی در مصرف آب و برق سال 98 اعلام شد
نام‌گذاری روزهای هفته صرفه‌جویی و دستورالعمل اجرایی هفته صرفه‌جویی در مصرف آب و برق سال 98 اعلام شد.
به گزارش ایسنا، نزدیک به سه دهه است که اول تا هفتم تیرماه هر سال، هفته صرفه‌جویی در مصرف "آب" نام گذاری شده است و فصل گرما تداعی کننده مباحثی چون تبخیر، کم‌آبی، صرفه‌جویی و… بوده است. اما به منظور وفاق و هماهنگی در ارکان وزارت نیرو و لزوم توجه همگانی، امسال با توجه به لزوم صرفه‌جویی در مصرف برق نیز این هفته با نام هفته صرفه‌جویی در آب و برق نامگذاری شده است.
مصرف‌کنندگان می‌دانند که تلاش امروز آنان برای رفاه بیشتر فرزندانشان و حفظ منابع آب و برق برای آیندگان است. هدر دادن منابع کنونی، به معنی محروم کردن نسل‌های بعدی از این مواهب الهی است. از این رو، شرکت‌های آب و فاضلاب کشور، مدیریت منابع آب ایران و توانیر در این هفته با انجام اقدام‌های فرهنگی به فرهنگ‌سازی در زمینه اصلاح الگوی مصرف آب و برق پرداخته و برنامه‌هایی مانند هر سال در دست اجرا دارند.
بنا بر اعلام وزارت نیرو، طبق دستورالعمل اجرایی هفته صرفه‌جویی در مصرف آب و برق شنبه، اول تیرماه مدیریت مصرف آب و انرژی و خانواده بوده و اهداف آن فراهم کردن زمینه مشارکت خانواده‌ها در مدیریت مصرف و افزایش نقش زنان در اصلاح الگوی مصرف است.
فعالیت‌هایی که در این روز صورت می‌گیرد شامل تقدیر از مشترکان کم‌مصرف خانگی آب و برق و معرفی به رسانه‌ها، دعوت از کودکان، نوجوانان و جوانان در امر ترویج فرهنگ مصرف بهینه آب در قالب ایجاد پایگاه‌های اطلاع‌رسانی در فرهنگسراها و …، اجرای برنامه‌های آموزشی و فرهنگی در بوستان‌ها، ایستگاه‌های مترو و سایر مراکز تجمع مردم با موضوع صرفه‌جویی در مصرف می‌شود.
یکشنبه، دوم تیرماه که تحت عنوان مدیریت مصرف آب و انرژی، افکار عمومی و رسانه نام گذاری شده است اهدافی چون استفاده گسترده‌تر از ظرفیت وسایل ارتباط جمعی و شبکه‌های اجتماعی به منظور افزایش آگاهی عمومی و بالا بردن سطح دانش مصرف‌کنندگان آب و برق نسبت به وضعیت منابع، تشریح محدودیت‌ها و معضلات کشور در خصوص میزان دسترسی به آب و برق و ضرورت بسیج همگانی برای بهره‌گیری از فن‌آوری و تجهیزات کاهنده و بهینه‌ساز مصرف دارد و در این روز فعالیت‌هایی از جمله برگزاری نشست خبری مشترک با حضور مدیران عامل شرکت‌های آبفا، آب منطقه‌ای، برق منطقه‌ای و توزیع برق و برگزاری کارگاه آموزشی خبرنگاران صورت می‌گیرد.
سومین روز هفته مذکور مدیریت مصرف آب و انرژی، صنعت، معدن، سازمان‌های عمومی و مؤسسات خصوصی نام دارد و اهداف آن تبیین نقش تولیدکنندگان تجهیزات کاهنده مصرف در توسعه فناوری‌های کاهنده مصارف آب و انرژی، تشریح ضرورت توسعه صنایع و بهره‌برداری از معادن متناسب با ظرفیت‌های منابع آبی و انرژی کشور، تبیین نقش سازمان‌ها و مؤسسات در اعمال رویه‌های صحیح مصرف آب و انرژی در تأسیسات و ساختمان و …است.
برگزاری نمایشگاه‌های معرفی تولیدکنندگان تجهیزات کاهنده مصرف آب و انرژی و ارائه محصولات تولیدی آنها و تقدیر از صنایع، سازمان و مؤسسات دولتی و غیر دولتی که به طور مؤثر مصارف آب و انرژی خود را کاهش داده‌اند فعالیت‌هایی هستند که در این روز انجام می‌شوند.
سه‌شنبه چهارم تیرماه مدیریت مصرف آب و انرژی، غذا، منابع طبیعی و حفظ محیط زیست نام داشته و اهداف آن تشریح نقش آب و انرژی در امنیت غذایی و تشریح نقش منابع طبیعی در توسعه اقتصادی جوامع و ضرورت حفظ محیط زیست برای بقا و تداوم تمدن بشری است.
فعالیت‌هایی که در این روز برگزار می‌شود برپایی ایستگاه‌های اطلاع رسانی و پخش پیام‌های هشداردهنده در سطح شهرها و روستاها، برگزاری میزگرد تلویزیونی با حضور مسئولین استان، سازمان حفاظت محیط زیست و اساتید دانشگاه‌های علوم پزشکی استان، هماهنگی برای بازدید از تأسیسات آب و فاضلاب و آب و برق برای گروه‌های مختلف، تشویق مردم از طریق رسانه‌ها برای جلوگیری از آلوده‌کردن حریم رودخانه‌ها و منابع آبی، اطلاع‌رسانی‌در خصوص ضرورت و اهمیت استفاده از شبکه نوین جمع آوری و دفع فاضلاب در حفاظت از محیط زیست و منابع آبی و نصب پیام‌های حاوی اهمیت و نقش اجرای طرح‌های فاضلاب در تأسیسات صنعت است.
پنجمین روز این هفته چهارشنبه مدیریت مصرف آب و انرژی، خدمات شهری و روستایی و جلب مشارکت‌های مردمی و خیرین نام داشته و اهداف آن تشویق و ترغیب دستگاه‌های خدمات‌رسانی شهری و روستایی به کاهش مصارف آب و انرژی، تشویق و ترغیب مردم و خیرین برای سرمایه‌گذاری به منظور توسعه و بهبود زیرساخت‌های تولید و انتقال و توزیع آب و انرژی، ترویج فرهنگ وقف برای اجرای طرح‌های آب، فاضلاب، برق و … است.
برگزاری نشست‌های مشترک با مسئولین خدمات شهری و روستایی به منظور ترغیب آنان برای کاهش مصارف آب و انرژی و جایگزین کردن پساب در مصارف آب در حوزه خدمات شهری و روستایی، برگزاری نشست‌ها و همایش‌ها با هدف معرفی و تقدیر از خیرین، معرفی طرح‌های اجراشده با مشارکت مردم در رسانه‌ها و یا در قالب بروشور و آگهی تلویزیونی و رادیویی و معرفی تجربیات موفق مشارکت مردم در رسانه‌ها و انتشار همگانی این تجربیات به ویژه در فضای مجازی فعالیت‌هایی هستند که در این روز برگزار می‌شوند.
پنجشنبه ششم تیرماه مدیریت مصرف آب و انرژی، اقتصاد و حقوق شهروندی نام داشته و تشریح ارزش اقتصادی آب و برق، تشریح نقش و ارزش اقتصادی کاهش مصرف در حفظ منابع و جلوگیری از آلودگی محیط زیست و تبیین وظایف و تکالیف شرکت‌های آب و برق نسبت به مشترکین (مردم) اهداف آن هستند. فعالیت‌های این روز اطلاع‌رسانی در خصوص قیمت آب، برق و قیمت تمام‌شده آب و مقایسه با سایر کشورها، نصب و انتشار پیام‌های مرتبط در اماکن عمومی (تبلیغات محیطی)، برگزاری میزگردهای رسانه‌ای (رادیو، تلویزیون، مطبوعات محلی)، تهیه و انتشار اینفو گرافی و موشن گرافی در فضای مجازی و فضای عمومی (نصب بنر حاوی اینفو گرافی در فضاهای شهری) هستند.
آخرین روز این هفته مدیریت مصرف آب و انرژی و آموزه‌های دینی و اهداف آن تبیین اهمیت صحیح مصرف کردن و پرهیز از اسراف از منظر تعالیم دینی و معرفی شیوه‌های صحیح مصرف با اتکا به تعالیم دینی هستند.
فعالیت‌های پیشنهادی جمعه هماهنگی با ائمه جمعه برای پرداختن به موضوع آب و برق در نماز جمعه، هماهنگی با ائمه جماعات مساجد برای تبیین موضوعات مربوط به آب و برق و مصرف بهینه خصوصاً بعد از نماز مغرب، هماهنگی برای حضور مدیران استانی و شهرستانی برای حضور در نماز جمعه و ایراد سخنرانی، توزیع اقلام تبلیغی و بسته‌های آموزشی در محل برگزاری نماز جمعه و مساجد، نصب پیام‌های هشداردهنده مصرف بهینه آب در وضوخانه‌ها و محل‌هایی که در معرض دید نمازگزاران است با هماهنگی هیئت امنای مساجد، فراهم آوردن امکان بازدید روحانیون از تأسیسات، سدها، آب و فاضلاب و برق با هدف ارتقا دانش آبی روحانیون است.
انتهای پیام
