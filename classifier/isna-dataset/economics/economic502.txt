تأخیر در افشای اطلاعات شرکت‌ها کاهش یافته است
معاون نظارت بر بورس‌ها و ناشران سازمان بورس گفت: تعداد روزهای تأخیر شرکت‌های بورسی در گزارشگری از سال ۹۲ هر سه ماه یکبار رصد شده و میانگین آن از ۲۲ روز در آن زمان به دو روز در سه ماهه آخر سال ۹۷ رسیده است.
معاون نظارت بر بورس‌ها و ناشران سازمان بورس و اوراق بهادار با بیان این مطلب در مراسم معرفی گواهینامه حسابرسی داخلی خبره در بازار سرمایه که با همکاری مرکز مالی ایران برگزار شد، گفت: شاخص عملکرد سازمان بورس در این زمینه بسیار خوب بوده و شرکت‌ها، هم از لحاظ توالی گزارشگری و هم از لحاظ زمان ارائه گزارش بسیار خوب عمل کرده‌اند. اگرچه شرکت‌هایی هم بوده‌اند که گاه تا ۵۰ و حتی ۱۰۰ روز تأخیر داشته‌اند.
حسن امیری در این نشست همچنین با اشاره به بحث حاکمیت شرکتی، بیان کرد: ما در سازمان بورس، بحث حاکمیت شرکتی را بعد از چندین سال برنامه مطالعاتی، در بهمن گذشته عملیاتی کردیم. در حقیقت بعد از جلسات متعددی که برگزار شد، دو دستورالعمل، یکی دستورالعمل حاکمیت شرکتی برای شرکت‌های بورسی و دیگری پیش نویسی برای حاکمیت شرکتی در حوزه شرکت‌های دولتی استخراج شد.
عضو هیأت مدیره سازمان بورس، افزود: خروجی جلساتی که با حضور کارشناسان و صاحبنظران در حوزه‌های بیمه، بانک مرکزی، جامعه حسابداران برگزار شد، بعد از دوبار نظرخواهی منجر به تدوین دستورالعمل حاکمیت شرکتی شد.
وی توضیح داد: اجرای این دستورالعمل مجموعه‌ای از الزامات را می‌طلبد و مقدماتی باید فراهم شود که سازمان در ابلاغیه‌ای زمان بندی‌هایی را اعلام کرد؛ حاصل این کار منجر به تهیه پیش نویسی شد که برای وزارت اقتصاد ارسال شد و وزارت اقتصاد هم از طریق مدیرکل امور شرکت‌های دولتی این پیش‌نویس را تبدیل به دستورالعمل کرد.
امیری با بیان اینکه این پیش‌نویس بعد از چکش کاری به نحوی برای شرکت‌های دولتی آماده شده که ممکن است حتی از آن قانون استخراج شود، افزود: اهمیت حاکمیت شرکتی در شرکت‌های بورسی بسیار بالاست و می‌تواند رتبه ما را از نظر توجه به حقوق سهامداران خرد، در جایگاه جهانی به شدت افزایش دهد.
معاون نظارت بر بورس‌ها و ناشران سازمان بورس و اوراق بهادار گفت: در دستورالعمل حاکمیت شرکتی، هیأت مدیره موظف است سازوکارهایی را برای کنترل‌های داخلی اطمینان بخش داشته باشد. در یکی از بندهای همین دستورالعمل که ماده ۱۵ است، اشاره شده که کلیه شرکت‌ها باید کمیته حسابرسی و کمیته انتصابات تحت نظر هیأت مدیره داشته باشد.
امیری با اشاره به اینکه حسابرسی داخلی باعث ارتقای ایمن حرفه‌های مختلف می‌شود، افزود: کمکی که ما می‌توانیم داشته باشیم این است که هرچه بیشتر در جهت بسط و توسعه این فرهنگ در بین شرکت‌های بورسی تلاش کنیم؛ خط مقدم آن هم طبیعتاً حسابرسان داخلی و کمیته‌های حسابرسی هستند.
وی اظهار داشت: عدم اجرای این دستورالعمل، تخلف مقرراتی است و برای همه اعضای هیأت مدیره جریمه انضباطی خواهد داشت. بنابراین، استقرار نظام‌های حاکمیت شرکتی می‌تواند کمک بسیار زیادی در این خصوص داشته باشد و تلاش حسابرسان داخلی را بیش از پیش به این موضوع معطوف دارد.
امیری سپس با اشاره به انتظاراتی که از واحد حسابرس داخلی می‌رود، گفت: ارزیابی عملکرد، حصول اطمینان از کفایت اثربخشی کنترل‌های داخلی، فرآیندهای گزارشگری مالی، به موقع بودن اطلاعات از جمله این انتظارات و خواسته‌ها است.
کیفیت گزارشگری مالی افزایش پیدا کند
عضو هیأت مدیره سازمان بورس در ادامه تصریح کرد: امسال تاکید ما بر کیفیت گزارشگری است؛ یعنی اطلاعات به موقع باید از محتوای اطلاعاتی خوبی هم برخوردار باشد تا بتوان مطمئن شد همه اطلاعات مربوط به شرکت منعکس شده و نهایتاً خود را در قیمت سهام نشان دهد.
وی توضیح داد: آنچه می‌تواند در این حوزه کمک اساسی باشد، این است که واحد حسابرسی داخلی بتواند به فرایند گزارشگری‌های مالی از باب کیفیتی غنا ببخشد. بنابراین انتظار ما این خواهد بود که هم کمیته حسابرسی و هم واحد حسابرسی داخلی به غنای اطلاعاتی و به موقع بودن آن کمک کنند.
امیری ادامه داد: بنابراین سومین نکته که ما در موضوع حسابرسی داخلی داریم، بحث فرایندهای گزارشگری مالی و اطمینان از کیفیت و درستی آن است.
معاون نظارت بر بورس‌ها و ناشران سازمان بورس و اوراق بهادار توضیح داد: نکته بعدی این است که اطلاعات مالی، قابل اتکا، مربوط، مفید و شفاف برای تصمیم گیری همه تصمیم گیران از جمله سهامداران باشد.
وی با بیان اینکه امروزه حسابرسی داخلی یک دانش چند بخشی و بین حرفه‌ای است، گفت: برای استقرار بهتر حاکمیت شرکتی، طبیعتاً انتظار این است که در کمیته حسابرسی هم نفراتی حضور داشته باشند که علاوه بر دانش فنی و تفکر سیستمی، بر عملیات شرکت نیز احاطه کامل داشته باشند.
امیری افزود: زیرساخت‌های قانونی و مقرراتی در سازمان بورس ایجاد شده است، اما اینکه نقش کمیته حسابرسی چقدر جدی گرفته شود، به ترکیب اعضا برمی‌گردد و اینکه این اعضا تا چه حد مستقل و مسلط به دانش فنی بالا باشند.
انتهای پیام
