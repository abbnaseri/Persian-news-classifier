بورس کالا امکان توسعه تجارت محصولات کشاورزی را فراهم می‌کند
معاون وزیر جهاد کشاورزی با اشاره به معاملات زیره در بورس کالا گفت: برای اینکه یک کالا بتواند توسعه یابد باید تجارت آن توسعه پیدا کند. با روش‌های سنتی امکان توسعه وجود ندارد اما به کمک بورس کالا امکان توسعه تجارت فراهم می‌شود.
به گزارش ایسنا، علی‌اکبر مهرفرد در مراسم راه‌اندازی معاملات گواهی سپرده و آتی زیره در بورس کالا، اظهار کرد: بعد از هند و سوریه سومین تولیدکننده زیره در دنیا هستیم اما پنجمین صادرکننده در جهان به شمار می‌رویم چراکه زیره ایران با نام دیگر کشورها صادر می‌شود.
وی ادامه داد: زیره جزو یکی از گیاهان دارویی صادراتی ایران است و در سال زراعی جاری ۱۲ هزار و ۵۰۰ تن زیره سبز در ایران کشت شده که نسبت به سال پیش از آن با رشد ۳۰۰۰ تنی در تولید این محصول همراه شده است. همچنین صنایع تبدیلی این محصول نیز هنوز چندان توسعه پیدا نکرده و جای کار بسیاری دارد.
معاون وزیر جهاد کشاورزی افزود: شرایط کنونی در بازار محصولات کشاورزی به دلیل مشکلات ناشی از تحریم‌ها، سخت است و تلاش می‌کنیم که کالاها به طور کامل تأمین شود اما کالاهایی مثل زیره و زعفران که استفاده اولیه در مصرف مردم ندارند، حساسیت چندانی برای کنترل قیمت ندارند و به این ترتیب امکان عرضه و صادرات اینگونه محصولات از طریق بورس کالا وجود دارد. برای اینکه یک کالا بتواند توسعه یابد باید تجارت آن توسعه پیدا کند در غیر این صورت تولید آن محصول از چرخه خارج می‌شود. در این زمینه با روش‌های سنتی امکان توسعه وجود ندارد اما به کمک بورس کالای ایران امکان توسعه تجارت فراهم می‌شود.
مهرفرد ادامه داد: بورس کالا می‌تواند تجارت محصولات کشاورزی را شفاف کرده و در استانداردسازی و برندسازی نقش مؤثری داشته باشد. همچنین ما از طریق بورس کالا می‌توانیم با بازارهای بین‌المللی ارتباط برقرار کرده و در کشف قیمت در این بازارها نیز نقش ایفا کنیم که این امر به معنای مرجعیت قیمت کالاهای ایران در بازارهای منطقه‌ای از مسیر بورس کالا است. با بورس کالا می‌توانیم در زعفران به صورت صد درصدی به عنوان مرجع قیمت باشیم و برای زیره نیز این امکان وجود دارد تا به عنوان یکی از مراجع قیمتی در دنیا معرفی شویم.
وی افزود: عملکرد بورس کالا در عرضه محصولات مختلف و معرفی ابزارهای متنوع با موفقت همراه بوده و بررسی عملکرد آن از نظر تئوری و نظری نشان می‌دهد که این بورس هیچ چیزی از بورس‌های کالایی دنیا کم ندارد و می‌تواند در دنیا به عنوان مرجع قیمتی بسیاری از کالاها معرفی شود. در حوزه عرضه محصولاتی همچون گندم و آرد سختی‌های زیادی وجود دارد و سیکل دولتی از جمله مباحث مربوط به یارانه دولتی مشکلاتی را در این رابطه ایجاد می‌کند زیرا کالایی که یارانه‌ای باشد، دخالت و نظارت و کنترل دولت در آن وجود دارد اما با وجود همه این موانع به مرور و در سال‌های آینده شاهد عرضه انواع محصولات همچون گندم و آرد در بورس خواهیم بود.
مهرفرد ادامه داد: ایران با روسیه و قزاقستان دارای توافقی است که این کشورها خط اعتباری ارائه کنند و ما آرد تولید کرده و صادر کنیم در این زمینه بورس کالا می‌تواند ورود پیدا کرده و به وزارت جهاد کشاورزی کمک کند.
انتهای پیام
