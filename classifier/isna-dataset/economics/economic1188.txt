بوئینگ 747 هم از رده خارج شد! 
شرکت هواپیمایی کانتاس (Qantas) استرالیا به تازگی اعلام کرده است که قصد دارد تا پایان سال ۲۰۲۰ میلادی تمامی هواپیماهای بوئینگ ۷۴۷ را از خطوط هوایی خود حذف و از رده خارج کند.
به گزارش ایسنا، تمامی ایرلاین‌های فعال در سراسر جهان چند سال یک بار به نوسازی ناوگان هوایی خود می‌پردازند و با خریداری هواپیماهای جدید و از رده خارج کردن مدل‌های قبلی و قدیمی، علاوه بر حذف هزینه‌های گزاف، به افزایش اعتماد مسافران و همچنین رتبه بندی خود در میان ایرلاین‌های جهان کمک بسزایی کنند.
بدین ترتیب بر اساس آخرین اخبار منتشره در وب سایت simpleflying ، آلن جویس ، مدیر ارشد اجرایی شرکت کانتاس (Qantas) به تازگی اعلام کرده که این ایرلاین استرالیایی قصد دارد در یک بازه زمانی ۱۸ ماهه و تا پایان سال ۲۰۲۰ میلادی، تمامی هفت فروند هواپیمای فعال در خطوط هوایی خود را از رده خارج کند.
این در حالیست که پیش‌تر مقامات این ایرلاین اعلام کرده بودند که هواپیماهای بوئینگ ۷۴۷ تا سال‌های ۲۰۲۲ و ۲۰۲۳ میلادی به پرواز و فعالیت خود در خطوط هوایی این شرکت ادامه خواهند داد.
اما حالا به نظر می‌رسد که کانتاس نظرش را در این مورد تغییر داده و به تازگی تصمیم گرفته است که روند نوسازی ناوگان هوایی خود را بهبود و سرعت ببخشد و هواپیماهای قبلی و قدیمی تر خود را با نمونه‌های جدیدتر و ایمن‌تری که از صرفه اقتصادی بیش‌تری نیز برخوردارند، جایگزین کند.
کانتاس به عنوان یکی از بزرگترین ایرلاین‌های حامل پرچم استرالیا، یکی از بزرگترین و فعال‌ترین خطوط هوایی در جهان را داراست و هرروزه به مقصد شهرهای مهم در کشورهای مختلف جهان پرواز دارد.
انتهای پیام
