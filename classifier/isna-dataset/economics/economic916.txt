صعود نفت درپی ازسرگیری مذاکرات آمریکا و چین
قیمت نفت با تجدید امیدواری سرمایه گذاران به حل اختلافات تجاری آمریکا و چین، در معاملات روز چهارشنبه افزایش پیدا کرد.
به گزارش ایسنا، بهای معاملات آتی نفت برنت سه سنت افزایش یافت و به ۶۲ دلار و ۱۷ سنت در هر بشکه رسید. نفت برنت روز سه شنبه دو درصد صعود کرده بود.
بهای معاملات آتی وست تگزاس اینترمدیت آمریکا ۱۲ سنت افزایش یافت و به ۵۴ دلار و دو سنت در هر بشکه رسید. شاخص قیمت نفت آمریکا روز گذشته ۳.۸ درصد افزایش داشت.
دونالد ترامپ، رئیس جمهور آمریکا در پیامی در توئیتر نوشت: مقدمات برای دیدار وی با شیء جین پینگ، رئیس جمهور چین در نشست گروه ۲۰ در اوزاکای ژاپن آغاز شده است. این دیدار پس از اینکه مذاکرات تجاری دو طرف ماه گذشته به بن بست خورد، انجام می‌گیرد.
تعامل میان دو طرف از آن زمان محدود شده و ترامپ مکرراً تهدید کرده است روی واردات کالاهای چینی بیشتری تعرفه بالاتر وضع می‌کند.
ادوارد مویا، تحلیلگر ارشد بازار در شرکت OANDA در این باره اظهار کرد: تقاضای جهانی برای نفت با انتظارات برای مذاکرات تجاری آمریکا و چین و حل شدن اختلافات دو غول اقتصادی جهان تقویت شد.
بر اساس گزارش رویترز، عامل دیگری که از قیمت‌های نفت پشتیبانی کرد بالا ماندن تنش‌ها در خاورمیانه پس از حمله هفته گذشته به دو نفتکش در خلیج عمان بود.
همچنین فعالان بازار منتظر دیدار میان اوپک و متحدانشان شامل روسیه هستند. این تولیدکنندگان که به گروه اوپک پلاس معروف هستند باید درباره سرنوشت توافق کاهش تولید که ماه میلادی جاری به پایان می‌رسد، تصمیم‌گیری کنند.
منابع آگاه اوپک اظهار کردند کشورهای اوپک و غیراوپک سرگرم مذاکره درباره تاریخ ۱۰ تا ۱۲ ژوئیه برای برگزاری دیدارشان در وین هستند که از سوی ایران پیشنهاد شده است. اوپک ابتدا تاریخ اول و دوم ژوئیه را پیشنهاد کرده بود اما تاریخ دیدار رسمی در وب سایت این گروه همچنان ۲۵ و ۲۶ ژوئن قید شده است.
گزارش مؤسسه امریکن پترولیوم نشان داد ذخایر نفت آمریکا هفته گذشته ۸۱۲ هزار بشکه کاهش یافته و به ۴۸۲ میلیون بشکه رسیده است. آمار رسمی بعدازظهر روز چهارشنبه از سوی اداره اطلاعات انرژی آمریکا منتشر می‌شود.
انتهای پیام
