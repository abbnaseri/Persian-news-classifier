ورود ۶۵۰ کالای جدید ایرانی به سبد مصرفی مردم عراق
رایزن بازرگانی ایران در عراق در دیدار با رئیس اتحادیه رادیو و تلویزیون‌های عراق، ظرفیت بالای تبادلات کالایی و همکاری‌های تجاری را نیازمند اطلاع رسانی‌های مستمر و آگاهی مخاطبان عراقی از تنوع محصولات و کیفیت محصولات ایرانی دانست و گفت: ایجاد اولین کارگزاری رسمی برای تبلیغات کالاها و برندهای صادراتی ایران در عراق ضرورت دارد.
به گزارش ایسنا به نقل از وزارت صنعت، معدن و تجارت، ناصر بهزاد اظهار کرد: در یک سال گذشته، بیش از ۶۵۰ کالای جدید ایرانی به سبد مصرفی مردم عراق وارد شده که با بهره‌گیری از تبلیغات دیداری در شبکه‌های متنوع تلویزیونی عراق می‌توان بستر مناسبی برای افزایش ضریب نفوذ در بازار و بهره‌گیری از همکاری شرکت‌های عراقی برای تقویت تولیدات مشترک فراهم کرد.
وی دیدار با رئیس اتحادیه رادیو و تلویزیون‌های عراق را مثبت ارزیابی کرد و افزود: در این دیدار پیشنهاد ایجاد اولین کارگزاری رسمی برای تبلیغات کالاها و برندهای صادراتی ایران در عراق به منظور بهره‌برداری از ۱۲۰ شبکه رادیو و تلویزیون عراق مطرح و ضمن تفاهم اولیه مقرر شد برنامه اجرایی مدونی برای همکاری‌های این بخش تنظیم و ارائه شود.
بهزاد با تأکید بر اینکه تحقق این امر تأثیر به‌سزایی در توسعه بازار محصولات با کیفیت و برندهای نمونه صادراتی کشورمان دارد، گفت: تبلیغات عامل مهم برای ترویج و توسعه فروش کالا است و بر این اساس، علاوه بر تبلیغات از طریق شبکه‌های مختلف صوتی و تصویری، استفاده مؤثر از تبلیغات چاپی، تبلیغات در شبکه‌های اجتماعی، ارائه شوروم، ایجاد کمپین‌های تبلیغاتی، استقرار پلت‌فرم‌های تبلیغی و سمینارهای اطلاع‌رسانی با استفاده از روش‌های جذاب موجب تسهیل و تثبیت کالای ایران در عراق خواهد بود.
حمید الحسینی - رئیس اتحادیه رادیو و تلویزیون‌های عراق - نیز با اعلام آمادگی برای انجام همکاری‌های لازم برای ارتقای آگاهی مخاطبین عراقی به منظور شناخت کیفیت و تنوع کالاهای ایرانی گفت: تبلیغات در کنار شرایط دسترسی آسان و مداوم به کالای مورد نیاز، شرط اصلی ماندگاری در بازار عراق است و توسعه فعالیت‌های تجاری با رویکرد همکاری مشترک بر اساس نیاز مردم، افق مناسبی از تعاملات اقتصادی دو کشور را رقم خواهد زد.
انتهای پیام
