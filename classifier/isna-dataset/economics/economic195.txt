ارزش صادرات و واردات محصولات پتروشیمی ایران در سال۹۷
طبق آخرین آمار ارائه شده از میزان صادرات و واردات بخشی از محصولات صنایع پایین دستی پتروشیمی در سال ۱۳۹۷، حدود ۶۰۸ هزار تن مصنوعات پلیمری به ارزش ۱۴۶۹ میلیون دلار صادر شده و در مقابل ۱۴۰.۵ هزار تن محصول به ارزش ۴۶۶.۸ میلیون دلار وارد کشور شده است. 
به‌گزارش ایسنا، بر اساس آمار موجود، هر تن مصنوعات پلیمری صادراتی حدود ۲۴.۱۶ دلار و هر تن مصنوعات پلیمری وارداتی ۳۳۲۳.۵ دلار ارزش‌گذاری می‌شود.
در صنعت شوینده و لوازم آرایشی و بهداشتی ایران، طی سال گذشته حدود ۳۶۵.۴ هزار تن به ارزش تنی ۶۷۱.۷ دلار صادر و ۷۱ هزار تن به ارزش تنی ۵۵۸۲ دلار وارد شده است که عمده محصولات صادر شده در این صنعت محصولات نهایی و عمده کالاهای وارداتی محصولات واسطه که در فرآیند تولید مصرف می‌شود - از جمله انواع اسانس‌های مورد استفاده در صنایع شوینده، آرایشی و بهداشتی و پاک کننده‌های صنعتی و موم‌های مصنوعی - بوده است.

علاوه بر این، سهم مجموع صنایع تولید مواد و محصولات شیمیایی و تولید محصولات لاستیکی و پلاستیک از تولید و اشتغال بخش صنعت به ترتیب ۲۲ و ۱۶ درصد است. سهم صنایع پایین دستی پتروشیمی در تولید و اشتغال نسبت به مجموع صنایع تولید مواد و محصولات شیمیایی و تولید محصولات لاستیکی و پلاستیکی، این گونه است که محصولات پلاستیکی به جز کفش ۲۵ درصد، شوینده‌ها آرایشی و بهداشتی ۱۶ درصد، دارو ۳۳ درصد، انواع رنگ و روغن جلا ۶ درصد، لاستیک تایر روکش و بازسازی لاستیک‌های روی ۹ درصد، الیاف مصنوعی ۲ درصد، سموم دفع آفات ۱ درصد، سایر محصولات لاستیکی ۱ درصد و همچنین سایر محصولات شیمیایی طبقه بندی نشده ۷ درصد سهم را به خود اختصاص داده است.
همچنین طبق اعلام مرکز پژوهش‌های مجلس شورای اسلامی سهم صنایع پایین دستی پتروشیمی در اشتغال نسبت به کل صنایع تولید محصولات شیمیایی لاستیکی و پلاستیکی به این شرح است که بیش‌ترین سهم را محصولات پلاستیکی به جز کفش و بعد از آن دارو، شوینده‌های آرایشی و بهداشتی به خود اختصاص داده است.




انتهای پیام
