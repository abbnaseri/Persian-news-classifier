خودروهای برقی باید صدا داشته باشند!
طبق قانون جدیدی که در اتحادیه اروپا به تصویب رسیده است، تمام خودروهای برقی فروخته شده در این کشورها باید از خود صدا تولید کنند تا عابران پیاده از عبور  و حرکت آنها مطلع و آگاه شوند.
به گزارش ایسنا، با توجه به آنکه فناوری موتور و پیشرانه خودروهای برقی و الکتریکی به گونه‌ای طراحی شده و توسعه داده شده است که هیچ گونه سر و صدایی تولید نمی‌کند، حالا اتحادیه اروپا قانون جدیدی را به تصویب رسانده‌است تا شرکت‌های واردکننده و عرضه کننده این وسایل نقلیه مجبور شوند سیستم تولید صدای مصنوعی را بر روی خودروهای برقی نصب کنند تا حرکت و عبور خودروهای الکتریکی چندان هم بی صدا نباشد و عابران پیاده وجود آنها در پیرامون خود را تشخیص دهند و بدین ترتیب از تصادف و سوانح ناگوار رانندگی جلوگیری به عمل آورده شود.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.
بنابراین بسیاری از شرکت‌های خودروسازی در جهان عزم خود را برای تولید انبوه خودروهای برقی جزم کرده و از برنامه‌های خود بدین منظور رونمایی کرده‌اند. افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
بر اساس این قانون جدید، تمامی شرکت‌های عرضه کننده خودروهای برقی و الکتریکی فرصت دارند تا سال ۲۰۲۱ میلادی سیستم هشدار صوتی وسایل نقلیه و صدای مصنوعی را بر روی محصولات خود نصب و ارائه کنند تا از تصادفات رانندگی جلوگیری به عمل آورده شود.
افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
با توجه به افزایش استقبال شهروندان از خودروهای پاک و دوستدار محیط زیست که در سال‌های اخیر توسط شرکت‌های خودروسازی متعددی در بازارهای جهانی معرفی و عرضه شده‌اند، اخبار و گزارش‌های ضد و نقیضی در خصوص موفقیت این نوع از وسایل نقلیه و احتمال جایگزینی کامل آنها با خودروهای بنزینی و دیزلی منتشر شده است.
بر اساس گزارش وب سایت the verge ، پیش‌تر آمار فروش خودروهای برقی در کشورهای مختلف نشان می‌داد که چین، ایالات متحده آمریکا و بیشتر کشورهای اروپایی بخصوص کشورهای شمال اروپا (اسکاندیناوی) همچون نروژ، سوئد، فنلاند و دانمارک بیشترین میزان فروش و استقبال از خودروهای برقی و الکتریکی را به نام خود به ثبت رسانده‌اند.
این کشورهای پیشگام در استفاده از وسایل نقلیه پاک و دوستدار محیط زیست سعی دارند با ارائه تسهیلات ویژه و تبلیغات گسترده، مردم و شهروندان خود را همواره به استفاده و خرید وسایل نقلیه برقی و هیبریدی تشویق و ترغیب کنند. دولت چین اعلام کرده است که تا سال ۲۰۲۵ میلادی باید حداقل یک دستگاه از پنج دستگاه خودرویی که در این کشور وجود دارد، برقی و هیبریدی باشد.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا و حفظ محیط زیست، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
