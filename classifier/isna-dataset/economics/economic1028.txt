پیش‌بینی کاهش ۴۰ تا ۶۰ درصدی فروش گوشی‌های هواوی
بلومبرگ برآورد و اعلام کرده است که هواوی خود را برای کاهش ۴۰ تا ۶۰ درصدی میزان فروش گوشی‌های هوشمند آماده کرده است.
به گزارش ایسنا، هواوی که بدون شک بزرگترین اپراتور مخابراتی و توسعه دهنده تجهیزات اینترنتی در جهان به شمار می‌رود، در کشورهای متعددی اقدام به ارائه خدمات و توسعه تجهیزات لازم برای برقراری شبکه نسل پنجم اینترنت ۵G کرده اما با توجه به اعمال تحریم‌های جدید از سوی کاخ سفید و تلاش دولت آمریکا برای متقاعد کردن متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی همچون انگلستان، هلند و آلمان، با مشکلات متعددی در خصوص فروش محصولات، گوشی‌های هوشمند و همچنین نصب و راه اندازی تجهیزات و زیرساخت‌های مربوط به شبکه ۵G مواجه شده است.
حالا بر اساس منابع خبری بلومبرگ، به نظر می‌رسد که احتمالاً تحت تأثیر تشدید نگرانی‌های امنیتی و اعمال تحریم و محدودیت‌های جدید واشنگتن علیه هواوی، ۴۰ تا ۶۰ درصد از میزان فروش و صادرات گوشی‌های هوشمند این برند چینی کاهش خواهد یافت.
این در حالیست که پیش‌تر هواوی اعلام کرده بود تحریم‌های تجاری و تنش‌های سیاسی کاخ سفید برای این غول تکنولوژی هیچ مشکلی ایجاد نخواهد کرد و سهم این شرکت را در بازارهای مهم و بزرگی که تاکنون در اختیار گرفته است، از دست نخواهد داد.
بر اساس گزارش وب سایت CNA ، اما حالا کارشناسان و تحلیلگران با بررسی شرایط موجود و همچنین عدم تمایل کشور و شرکت‌های مختلف برای همکاری با هواوی، پیش‌بینی کرده‌اند که میزان فروش و صادرات گوشی‌های این برند چینی به میزان قابل توجهی سقوط خواهد کرد و این شرکت را با خطر ورشکستگی مواجه کند.
البته این در حالیست که برخی دیگر از تحلیلگران برآورد کرده‌اند که کاربران چینی به منظور مقابله با تحریم‌های خصمانه و یک جانبه گرایانه آمریکا و همچنین حمایت از هواوی، از گوشی‌های این برند بیشتر از پیش استقبال و خریداری خواهند کرد به گونه‌ای که سعی می‌کنند هواوی را جایگزین سایر برندها کنند.
هواوی که دومین شرکت تولید و عرضه کننده گوشی‌های هوشمند در جهان به شمار می‌رود، بعد از سامسونگ و قبل از اپل در جایگاه پرفروش‌ترین برندهای جهان قرار گرفته است.
این غول تکنولوژی چینی در طول یک سال گذشته از سوی کاخ سفید به شدت تحت فشارهای سیاسی، امنیتی و تجاری قرار گرفته است به گونه‌ای که دولت ترامپ، ریاست جمهوری ایالات متحده آمریکا سعی داشت در این مدت سایر متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی را متقاعد کند تا به لغو مجوز فروش گوشی‌های هوشمند و محصولات هواوی و همچنین هرگونه فعالیت و همکاری مخابراتی برای توسعه زیرساخت‌های لازم برای شبکه نسل پنجم اینترنت ۵G بپردازد.
انتهای پیام
