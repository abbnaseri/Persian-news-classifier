اجرای بیش از ۱۰ هزار طرح اشتغالزایی در ایران
معاون اقتصادی ستاد اجرائی فرمان امام (ره) خاطرنشان کرد: حدود ۱۰ هزار و ۳۵۵ طرح اشتغالزایی توسط این ستاد در کشور اجرا شده و همچنین حدود ۴۰۰ فرصت شغلی به واسطه فعالیت‌های ستاد ایجاد شده است .
به گزارش ایسنا، جواد شکرخواه روز یکشنبه در مراسم نمادین اهدای کالاهای اساسی به سیل زدگان شیراز توسط ستاد اجرایی فرمان امام(ه) با اشاره به بروز سیلاب در ۱۰ استان کشور گفت: ۱۳ هزار و ۵۰۰ شغل برای کسانی که کسب و کار خود را در سیلاب از دست داده‌اند توسط این ستاد ایجاد شده و برخی تا پایان امسال ایجاد خواهد شد .
وی افزود: ۳۰ هزار بسته لوازم خانگی، ۱۰ هزار راس دام سبک ، ۳۳ هزار بسته لوازم تحریر و ۲۰ هزار کمک هزینه تعمیرات مسکن از سوی این ستاد برای سیل زدگان تامین شده است.
شکرخواه گفت: ستاد اجرایی فرمان حضرت امام (ره) از گذشته مجموعه هایی برای مواجه با سیلاب متشکل از نهادی بعنوان بنیاد احسان، قرارگاه و مرکز فوریت های امدادی تشکیل داده بود تا زیرساخت های مورد نیاز در مواقع ضروری برای خدمات رسانی به آسیب دیدگان وجود داشته باشد.
وی ادامه داد: این ستاد از ابتدای بروز سیلاب در ۱۰ استان کشور در این مناطق حضور پیدا کرد و نخست مواد غذایی و اقلام ضروری مجموعاً به تعداد سه میلیون قلم جنس در اختیار آسیب دیدگان از سیلاب قرار داد .
شکرخواه همچنین گفت: ۱۵۰۰ گروه جهادی در سیلاب اخیر در ۱۰ استان کشور توسط این نهاد و با هدف یاری رسانی به مردم ساماندهی شد .
معاون اقتصادی ستاد اجرایی فرمان حضرت امام (ره) گفت: در استان فارس سازماندهی گروه‌های جهادی و مردمی بعد از سیلاب انجام شد که این ظرفیت سرمایه اجتماعی محسوب می‌شود که اکنون در این استان ایجاد شده و باید حفظ و در آینده نیز از آن استفاده شود .
شکره خواه ادامه داد: امروز در استان فارس از سوی ستاد اجرایی فرمان حضرت امام خمینی (ره) تعداد ۱۰۰۰ بسته لوازم خانگی و ۲۰۰۰ بسته لوازم تحریر بین آسیب دیدگان توزیع و همچنین ۲۰۰ طرح اشتغالزایی برای کسانی که کسب و کار خود را در سیل از دست داده اند راه‌اندازی شد .
او اضافه کرد: دو موضوع در اولویت این ستاد قرار دارد؛ ابتدا بیانیه گام دوم انقلاب که از سوی رهبر معظم تدوین شده و دیگری مباحث رهبری در خصوص رونق تولید که تقارن آن با تحریم‌های ظالمانه از سوی آمریکا به مردم ما تحمیل شده است .
معاون اقتصادی ستاد اجرایی فرمان حضرت امام(ره) اضافه کرد: در ستاد اجرایی فرمان امام (ره) راهبردی کلیدی در مناطق محروم دنبال می‌شود که ایجاد اشتغال و حمایت از بنگاه های اقتصادی خرد و کلان در این مناطق است .
شکرخواه اظهار کرد: این ستاد ۱۶۰۰ مدرسه، ۱۰۰۰ مسجد، دارالقرآن و حسینیه، ۳۲ هزار واحد مسکن محرومین، ۱۱۱۰ پروژه مختلف و مجموعاً ۴۵ هزار طرح مختلف با حدود ۴۲ هزار میلیارد تومان اعتبار را در سطح کشور ایجاد کرده است .
وی افزود: این ستاد در استان فارس ۱۰۲۸ طرح اقتصادی با ۲۵۹۵ میلیارد تومان اعتبار را اجرا کرده یا در دست اجرا دارد و همچنین ۸۳۵۶ فرصت شغلی در این استان توسط ستاد اجرایی فرمان حضرت امام ایجاد شده است .
معاون اقتصادی ستاد اجرایی فرمان حضرت امام (ره) اضافه کرد: طرح استحصال اتان پارسیان به عنوان یکی از بزرگترین طرح های حوزه پتروشیمی کشور توسط این ستاد در استان فارس در حال انجام است که حدود یک میلیارد دلار سرمایه گذاری این طرح است و پیش بینی می شود در دهه فجر امسال به بهره برداری برسد .
شکرخواه یادآور شد: ستاد اجرایی فرمان حضرت امام (ره) در استان فارس ۱۰۱ مدرسه ، ۳۰ باب مسجد و ۲۶ پروژه عمرانی احداث کرده است .
انتهای پیام
