افزایش قیمت فرش ماشینی در شرایط اشباع بازار

رئیس اتحادیه فروشندگان فرش ماشینی و موکت از افزایش ۲۰ تا ۲۵ درصدی قیمت فرش ماشینی از ابتدای سال جاری خبر داد و گفت: قیمت محصولات فرش ماشینی در یک سال اخیر رشد قابل‌ توجهی داشته و این در حالی است که بازار اشباع بوده و در رکود قرار دارد.

محمدهادی کمالیان در گفت‌وگو با ایسنا، اظهار کرد: بازار در زمینهٔ تأمین مواد اولیه تولید فرش ماشینی و موکت با مشکلاتی همراه است که از این مشکلات می‌توان به فرآیند ثبت سفارش در سامانه نیما، ترخیص کالا از گمرکات و فرآیند واردات و تأمین ارز در قبال صادرات و بازگشت ارز صادراتی، اشاره کرد.
رئیس اتحادیه فروشندگان فرش ماشینی و موکت با تأکید بر این‌که مشکلات واردات و صادرات غیرقابل حل نیست، گفت: بازار فرش ماشینی همچون گذشته اشباع است اما نکته قابل‌توجه آن است که در شرایط اشباع بازار، قیمت محصولات روند صعودی به خود گرفته‌اند.
وی ادامه داد: متأسفانه در بازار فرش ماشینی و موکت مرجعی به‌عنوان قیمت‌گذار معرفی نشده و شرایط قیمت‌گذاری کاملاً آزاد و بر پایه میزان عرضه و تقاضا و قیمت تمام شده است که این موضوع نوسان قیمت را در بازار به همراه داشته و عاملی شده تا مشتریان دچار سردرگمی شوند.
رئیس اتحادیه فروشندگان فرش ماشینی و موکت با تأکید بر این‌که کاهش قدرت خرید مشتریان بر رکود بازار بی‌تأثیر نبوده است، یادآور شد: در پی رکود بازار، افزایش هزینه‌های جاری واحدهای صنفی، رشد فروشگاه‌های زنجیره‌ای عرضه فرش و عدم سنخیت مالیات و درآمد؛ برخی از واحدهای صنفی کسب‌وکار خود را تعطیل کرده‌اند.
کمالیان با بیان این‌که شرایط بازار موکت بهتر از فرش ماشینی است و محصولات تولیدی به کشورهای آسیای میانه صادر می‌شود، خاطرنشان کرد: از ابتدای سال جاری قیمت فرش ماشینی ۲۰ تا ۲۵ درصد رشد و موکت ۱۰ تا ۱۵ درصد افزایش داشته است.
انتهای پیام
