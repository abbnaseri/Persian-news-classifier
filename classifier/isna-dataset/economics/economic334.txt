مالکان مجبور به کاهش قیمت مسکن می‌شوند
رئیس اتحادیه مشاوران املاک گفت: کاهش ۶۰ درصدی معاملات این پیام واضح را به طرف عرضه می‌دهد که باید قیمت‌های پیشنهادی را پایین بیاورد و معتقدم در ماه‌های آینده این اتفاق می‌افتد.
مصطفی‌قلی خسروی در گفت‌وگو با ایسنا اظهار کرد: شرایط فعلی بازار مسکن بسیار مشابه سال ۱۳۹۱ است که قیمت خانه به دنبال جهش قیمت ارز، سه برابر شد. در آن فضا عده‌ای نیز روی توهمات قیمتی مانور دادند ولی نهایتاً با توجه به افت معاملات، به ثبات قیمت رسیدیم. در حال حاضر نیز این‌گونه است و معتقدم نرخ‌هایی که بالا می‌رود توهمی بیش نیست؛ زیرا توان خرید مردم نمی‌رسد و معاملات حدود ۶۰ درصد نسبت به خرداد پارسال افت کرده است. شاید مالکان از قیمت اسمی خانه خود خوشحال باشند ولی اصل قضیه رقمی است که معامله صورت می‌گیرد، نه آن‌چه از سوی مالک اعلام می‌شود.
خسروی تاکید کرد: معنای واقعی کاهش ۶۰ درصدی معاملات این است که قدرت خرید مردم کاهش یافته و طبیعتاً طرف عرضه باید قیمت‌ها را پایین بیاورند. به اعتقاد من در ماه‌های آینده این اتفاق می‌افتد و مالکان مجبور می‌شوند قیمت‌های پیشنهادی را کاهش دهند.
آمار کل به تورم منطقه‌ای ملک دامن می‌زند
رئیس اتحادیه مشاوران املاک با انتقاد از اعلام افزایش مداوم قیمت مسکن گفت: زمانی که مراکز آماری، درصد کلی از افزایش قیمت مسکن اعلام می‌کنند عده‌ای از این فضا سوءاستفاده می‌کنند و دیگر مشکل بتوان انتظار داشت قیمت‌ها پایین بیاید. شاخص قیمت شهر تهران در خردادماه توسط بانک مرکزی ۱۳ میلیون و ۳۰۰ هزار تومان در هر متر مربع اعلام شده در حالی که در بسیاری از مناطق جنوب تهران، میانگین روی اعداد پنج تا هفت میلیون تومان است. اما اعلام میانگین کل بر مبنای قیمت مناطق شمال، شرق و غرب تهران که اتفاقاً تعداد معاملات آن زیاد است می‌تواند به تورم مناطق جنوبی هم دامن بزند. من نمی‌گویم به مردم دروغ بگوییم اما اولاً باید امیدوارانه صحبت کنیم و دوماً آمار بر مبنای مناطق اعلام شود.
وی افزود: وزارت راه و شهرسازی برنامه‌های مناسبی از جمله احداث ۴۰۰ هزار واحد مسکونی تا سال ۱۴۰۰ و هم‌چنین پیشنهاد پرداخت وام به مستاجرها را در دستور کار قرار داده که در صورت اجرا می‌تواند منجر به ایجاد تعادل در بازار مسکن شود. این موضوعات باید به اطلاع مردم برسد تا بتوانیم فضای بازار فعلی را مدیریت کنیم.
رئیس اتحادیه مشاوران املاک درباره قیمت‌های سرسام‌آور آپارتمان در منطقه یک تهران گفت: منطقه یک به نوعی لاکچری محسوب می‌شود و مخاطب خاص خود را دارد. میانگین قیمت منطقه یک نمی‌تواند ملاکی برای کل بازار مسکن باشد.
انتهای پیام
