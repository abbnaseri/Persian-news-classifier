روند افزایشی طلای جهانی معکوس شد
قیمت طلا در معاملات روز دوشنبه بازار جهانی تحت تأثیر توافق تجاری میان آمریکا و مکزیک که تقاضا برای خرید دارایی‌های امن را محدود کرد، با کاهش روبرو شد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۷ درصد کاهش یافت و به ۱۳۳۰.۴۶ دلار رسید. بهای معاملات این بازار روز جمعه تا مرز ۱۳۴۸.۰۸ دلار پیش رفته بود که بالاترین قیمت در ۱۴ ماه اخیر بود.
در بازار معاملات آتی آمریکا، هر اونس طلا ۰.۹ درصد کاهش پیدا کرد و به ۱۳۳۳.۷۰ دلار رسید.
به گفته رونالد لیونگ، مدیر معاملات شرکت لی چیونگ گلد، مذاکرات میان آمریکا و مکزیک پیشرفت کرده و بازار طلا جذابیت خود به عنوان دارایی امن را از دست داده است. با این حال این امید که بانک مرکزی آمریکا نرخ‌های بهره را کاهش خواهد داد، همچنان اندکی حمایت از قیمت طلا ایجاد کرده است.
آمریکا و مکزیک روز جمعه توافقی را برای جلوگیری از جنگ تجاری منعقد کردند و مکزیک موافقت کرد برنامه پناهندگی را به سرعت توسعه دهد و نیروهای امنیتی را برای مهار مهاجرت غیرقانونی از مرزهای جنوبی تقویت کند.
دونالد ترامپ، رئیس جمهور آمریکا نیز از توافق با مکزیک در برابر انتقادات دفاع کرد و گفت: جزئیات بیشتر به زودی منتشر خواهند شد.
بازارهای سهام آمریکا و آسیا پس از اینکه واشنگتن از تهدید خود برای وضع تعرفه روی واردات کالاهای مکزیکی دست کشید و همچنین آمار اشتغال نامطلوبی که احتمال کاهش نرخ‌های بهره آمریکا را بالا برد، صعود کردند.
بر اساس گزارش رویترز، سرمایه گذاران اکنون به تحولات مربوط به جنگ تجاری آمریکا و چین چشم دوخته‌اند و اختلافات میان دو ابرقدرت اقتصادی مانع از خوش بینی کامل بازارها خواهد شد.
طبق آمار گمرکی، مازاد تجاری آمریکا با چین که مایه اصلی اختلاف واشنگتن با پکن بوده است، از ۲۱.۰۱ میلیارد دلار در آوریل به ۲۶.۸۹ میلیارد دلار در مه افزایش یافت.
احتمال فزاینده کاهش نرخ‌های بهره از سوی بانک مرکزی آمریکا، مانع از سقوط بیشتر قیمت طلا شده است. نرخ‌های بهره پایین‌تر جذابیت سرمایه گذاری در طلا که سوددهی ندارد را افزایش می‌دهند.
در بازار سایر فلزات ارزشمند، هر اونس نقره برای تحویل فوری ۱.۱ درصد سقوط کرد و به ۱۴.۸۲ دلار رسید. هر اونس پلاتین برای تحویل فوری ۰.۵ درصد کاهش یافت و به ۸۰۲.۵۰ دلار رسید. هر اونس پالادیم برای تحویل فوری تغییر چندانی نداشت و در ۱۳۵۷.۵۳ دلار ایستاد.
انتهای پیام
