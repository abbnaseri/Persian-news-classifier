آغاز توزیع ۲۷ هزار میلیارد تومان اعتبار بین طرح‌های عمرانی اولویت‌دار 
معاون رئیس جمهور و رئیس سازمان برنامه و بودجه با بیان اینکه متأسفانه در شرایط فعلی با بزرگترین قدرت اقتصادی جهان که به صورت تروریستی اقتصاد ما را هدف قرار داده است مواجه شده‌ایم گفت: باید روی کسانی که با پررویی فکر می‌کنند با تحریم می‌توانند توسعه ایران را متوقف کنند کم کنیم.
به گزارش خبرنگار ایسنا، محمدباقر نوبخت در جلسه شورای برنامه‌ریزی و توسعه استان البرز که امروز سه‌شنبه ۲۱ خرداد در استانداری البرز برگزار شد گفت: سفرهای استانی یک فرصتی دوسویه است و از یک طرف باعث می‌شود تا مدیران استانی از برنامه‌های خود سخن بگویند و آن را به مسئولین ملی منتقل کنند و از طرف دیگر مسئولین ملی ضمن آگاهی از وضعیت استان، از واقعیت‌های ملی در یک سطح وسیع مدیران استان را مطلع می‌کند.
نوبخت با بیان اینکه معمولاً در استان از مسئولین ملی انتظار رهاورد دارند ادامه داد: رهاورد این سفر اعلام قابل بهره‌برداری بودن قطعه اول آزادراه تهران-شمال است، این پروژه بیش از ۲۰ سال است که درگیر مباحث مختلفی است و در ۲۰ سال فقط ۱۷ درصد پیشرفت داشت و حالا طی چند ماه آینده که پیشرفت‌های آن هم در دولت تدبیر و امید انجام شده به بهره‌برداری می‌رسد.
وی افزود: این اقدام باعث می‌شود تا مردمی که به استان‌های شمالی سفر می‌کنند دیگر ساعت‌ها در این مسیر معطل نشوند و ۶۰ کیلومتر مسیر دسترسی به شمال را کوتاه‌تر کند.
نوبخت خاطرنشان کرد: این مسیر با یک تکمیل سرمایه‌گذاری ۶۰۰ میلیارد تومانی ظرف سال جاری به بهره‌برداری می‌رسد.
معاون رئیس جمهور ادامه داد: پروژه دیگری که در این سفر برای بهره‌برداری آن توافق شد ادامه همت است که باید به استان البرز و شهر کرج برسد، این پروژه هم ظرف ماه‌های آینده تمام می‌شود تا در سال ۹۸ این دو کار با اولویت به پایان برسد.
وی اظهار کرد: البته ادامه همت باید از معبر کنارگذر ۱۷ کیلومتری عبور کند تا بار ترافیک به جای تخلیه شدن در شهر به مسیرهای اصلی هدایت شود، این موضوع هم مورد تأکید قرار گرفته تا انجام شود.
رئیس سازمان برنامه و بودجه کشور خاطرنشان کرد: برای مسیر طالقان-هشتگرد هم پیگیری‌ها ادامه پیدا خواهد کرد.
نوبخت ادامه داد: در بحث کشاورزی و خرید گندم که موضوعی ملی است سال گذشته همه گندمی که کشاورزان ارائه کردند خریداری و ظرف شش ماهه سال کل پول پرداخت شد این در حالی بود که سال قبل از آن مطالبات آبان پرداخت شد همچنین امسال هم میزان خرید و هم پولی که به کشاورزان دادیم بیشتر از سال قبل است.
این مسئول ادامه داد: دولت در خصوص مرحله دوم رتبه بندی فرهنگیان هم بر تعهد خود باقی است و برای آن منابع مالی دیده و این کار انجام خواهد شد.
نوبخت در خصوص سیاست‌های کلی دولت با توجه به شرایط خاص کشور هم گفت: متأسفانه ما با بزرگترین قدرت اقتصادی جهان که به صورت تروریستی به اقتصاد ما حمله کرده مواجه هستیم و با وجود اینکه در راستای تعهدات بین‌المللی دو سال مذاکره و توافق کردیم و طرف‌های مذاکره اعلام کردند که با این توافق نگرانی در خصوص فعالیت‌های هسته‌ای وجود نخواهد داشت و ۱۵ بار هم مورد تأیید قرار گرفت اما حالا این قدرت توافق را قبول ندارد و می‌گوید دوباره مذاکره کنیم.
وی تصریح کرد: موضع ما در این سختی کشیدن‌ها حق است، مردم ما باید بدانند که ما در این سختی‌ها حق هستیم، جهان قبول دارد که ما حق هستیم ما هیچ گناهی نکرده‌ایم که یک چنین مجازاتی برای آن طلب شود، آیا با این شرایط یک ایرانی مسلمان آمادگی دارد که یک آدم زورگو برخلاف قوانین جهانی حکم کند قطعاً هیچ ایرانی منصف، شجاع و مؤمنی حاضر به پذیرش چنین شرایطی نیست.
وی افزود: با وجود این حق باید این سختی را تحمل کنیم از این سختی عبور خواهیم کرد و زمان زیادی هم طول نخواهد کشید چون آنها گام به گام در حال عقب نشستن هستند و حالا می‌گویند ما می‌خواهیم بمب هسته‌ای نداشته باشید در حالی که این فتوای مرجع ماست البته برای اعتماد اول باید تحریم‌ها برداشته شود تا به شرایط عادی برگردیم.
نوبخت در ادامه گفت: حال که می‌خواهند از ابزار نفت استفاده کنند و بودجه ما را تحت تأثیر قرار دهند ما باید کاری کنیم که این عامل فشار را برداریم به همین دلیل سازمان برنامه و بودجه در کنار بودجه مصوب مجلس، یک بودجه جدید هم با استفاده از ظرفیتی که مقام معظم رهبری در شورای عالی هماهنگی اقتصادی ایجاد فرمودند تا کارها سریع‌تر انجام شود در نظر گرفته است این بودجه در طول تاریخ جمهوری اسلامی کمترین وابستگی به نفت دارد و با همین بودجه و با مقداری صرفه‌جویی و منابع جایگزین کشور را اداره خواهیم کرد.
وی با بیان اینکه ما باید در این راستا اولویت بندی داشته باشیم افزود: سال گذشته ۵۴ هزار میلیارد تومان برای طرح‌های عمرانی پرداخت شد این عدد در سال ۹۶ حدود ۴۲ هزار میلیارد تومان بود یعنی در سال ۹۷ حدود ۳۰ درصد بیشتر شده است.
نوبخت اعلام کرد: دیروز ۲۷ هزار میلیارد تومان تخصیص طرح‌های عمرانی را به خزانه ابلاغ کردیم و ظرف امروز و فردا توزیع می‌شود تا طرح‌ها جان دوباره بگیرد، این تخصیص اولویت بندی شده برای طرح‌هایی است که امسال و سال آینده تکمیل می‌شود.
وی با بیان اینکه در استان هم توصیه می‌شود طرح‌ها را اولویت بندی کنید گفت: مدیریت یعنی همین با پول زیاد کشور را اداره کردن که هنر نیست و ما می‌توانیم علی رغم تقلیل منابع حاصل از نفت کشور را اداره کنیم.
رئیس سازمان برنامه و بودجه کشور به اقدامات صورت گرفته برای اصلاح ساختار بودجه هم اشاره و اظهار کرد: اصلاح ساختار بودجه در چهار محور دنبال می‌شود نخست شناسایی درآمدهای پایدار جدا از نفت است که برنامه‌های کوتاه مدت ذیل این محور احصا شده است، بخش دیگر محور هزینه‌های کارآمد که به عنوان مثال همین دو طرحی که به آن اشاره شد در این محور قرار می‌گیرد.
نوبخت ادامه داد: همچنین باید نهاد بودجه‌ریزی را تقویت کنیم در این خصوص سوال اینجاست آیا این روند بودجه‌نویسی باید به همین شکل ادامه داشته باشد که هزاران صفحه بودجه برای بررسی در زمان محدود در اختیار مجلس قرار گیرد؟ بنابراین این باید بازبینی شود که در این راستا ۱۱ برنامه یک‌ساله و ۱۳ برنامه میان مدت داریم و مجموعاً ۲۴ برنامه برای اصلاح ساختار بودجه در نظر گرفته‌ایم.
وی افزود: در کنار اینها، برای اینکه همچنان اشتغال حفظ شود هم برنامه‌هایی در بخش‌هایی چون کشاورزی، مسکن و … تعریف و برش استانی آن هم تدوین شده است.
انتهای پیام
