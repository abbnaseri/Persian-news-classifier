گازرسانی به ۷۶۰۰ واحد جدید صنعتی و تولیدی در اولویت قرار گرفت
مدیر عامل شرکت ملی گاز ایران گفت: افزون بر بخش‌های خانگی و تجاری، هم اکنون تعداد نیروگاه‌های برق متصل به شبکه گاز به ۸۵ واحد و تعداد صنایع و واحدهای تولیدی تحت پوشش گاز کشور به ۹۷ هزار و ۶۳۸ مورد افزایش یافته است.
به گزارش ایسنا، حسن منتظر تربتی با بیان این‌که هم اکنون بیش از ۱۱۴۷ شهر و نزدیک به ۲۹ هزار روستای کشور از نعمت گاز طبیعی برخوردارند، اظهار کرد: از آغاز فعالیت دولت یازدهم تاکنون ۱۷۲ شهر، ۱۴ هزار و ۵۷۰ روستا، ۱۷ نیروگاه و بیش از ۴۰ هزار واحد تولیدی و صنعتی به شبکه گاز کشور متصل شدند.
وی افزود: با توسعه بیش از پیش صنعت گاز در بخش‌های مختلف شاهد بهره‌مندی خانوار بیش‌تری از نعمت گاز هستیم و این فعالیت‌ها سبب ایجاد رفاه عمومی، محرومیت زدایی، رونق اقتصاد، ایجاد اشتغال و حفظ محیط زیست شده است.
استان‌های ایران با گاز سبز می‌شوند
وی تاکید کرد: تا پیش از این با تکمیل برنامه گازرسانی، شاهد سبز شدن بسیاری از شهرهای کشور بودیم و با گازرسانی به آخرین شهرها و روستاهای باقی مانده از این پس استان‌های سبز خواهیم داشت و گام به گام پرونده گازرسانی به شهرها و روستاهای باقی مانده بسته می‌شود.
تربتی با بیان این‌که امسال، گازرسانی به ۲۰ شهر و ۳۰۶۲ روستای جدید در دستور کار شرکت ملی گاز ایران قرار گرفته است، اظهار کرد: همچنین امسال آغاز عملیات اجرایی گازرسانی به ۱۷ شهر و حدود ۴۰۰۰ روستای جدید در برنامه بوده ضمن آنکه مطابق با مصوبات شورای اقتصاد، گازرسانی به ۷۶۰۰ واحد جدید صنعتی و تولیدی در اولویت قرار دارد.
وی در ادامه با اشاره به روند رو به توسعه گازرسانی به شهرها، روستاها و واحدهای تولیدی و صنعتی در استان مازندران و افتتاح چند پروژه گازرسانی در این استان، اعلام کرد: هم اکنون در مجموع، ۹۷ درصد خانوار شهری و روستایی استان مازندران از نعمت گاز طبیعی بهره‌مند بوده و گازرسانی به ۲۱۲ واحد صنعتی و تولیدی در این استان مطابق با مصوبات شورای اقتصاد در حال اجراست.
بنا بر اعلام شرکت ملی گاز، تربتی با اشاره به برنامه گازرسانی به یک شهر و ۳۰۶ روستای جدید در استان مازندران با اجرای ۱۰ طرح جدید، گفت: بر اساس برنامه زمان بندی، پرونده گازرسانی به شهرها و روستاهای این استان سرسبز تا سال ۱۴۰۰ بسته می‌شود.
به‌تازگی نیز نمایندگان مجلس در مصوبه‌ای مقرر کردند ۱,۵۰۰ میلیارد تومان برای گازرسانی روستاها در سال ۹۸ اختصاص یابد، به تازگی نیز رئیس جمهوری ضمن اشاره به اتصال روزانه ۱۰ روستا به شبکه سراسری گاز وعده داد که سالانه ۳۰۰۰ روستا به شبکه گاز کشور وصل می‌شوند.
انتهای پیام
