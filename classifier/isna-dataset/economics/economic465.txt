سدها چه نقشه‌ای برای جذب گردشگر کشیده‌اند؟
توسعه گردشگری با استفاده از جاذبه‌های گردشگری پیرامون سدها و دریاچه‌ها یکی از مواردی است که رئیس جمهور اخیراً بر آن تاکید داشته و  وزارت نیرو و سازمان میراث فرهنگی را مأمور اجرای این طرح کرده است. در این راستا، استفاده بهینه از فضای منابع آبی برای گردشگری به عنوان دستور کار اصلی مدیران عامل شرکت‌های آب منطقه‌ای شمرده می‌شود.
به گزارش ایسنا، توسعه گردشگری در حاشیه سدها و رودخانه‌ها یکی از اهداف دولت دوازدهم محسوب می‌شود و به نظر می‌رسد بارندگی‌های ابتدای سال زیر این هدف مهر قطعی برای اجرا زد. آمارها می‌گویند با بارش‌های مناسب انجام شده در کشور هم اکنون بیش از ۵۰ تالاب و دریاچه ۱۷۰ سد مستعد اجرای طرح‌های گردشگری هستند که با استفاده از این فضا می‌توان رونق گردشگری را در ایران ایجاد کرد.
در این راستا اوایل خردادماه سال جاری بود که تفاهم‌نامه همکاری بین وزارت نیرو و سازمان میراث فرهنگی با موضوع توسعه فعالیت‌های گردشگری در حاشیه سدها به امضا رسید و وزارت نیرو ابراز امیدواری کرد که تابستان امسال بتواند با ارائه راهکارهای مناسب توجه بخش خصوصی برای رونق گردشگری را برای استفاده از ظرفیت آبی کشور که در اختیار وزارت نیرو است، در عین رعایت ضوابط کمی و کیفی جلب کند تا مردم بتوانند از فرصت‌های گردشگری داخلی استفاده کنند.
هم‌چنین رئیس سازمان میراث فرهنگی تاکید کرده گردشگری منحصر به یک سازمان نیست و امکاناتی که باید برای گردشگری به کار گرفته شود، نیز فرابخشی است. سدها و تالاب‌ها بخش مهمی از حوزه گردشگری را شامل می‌شوند و سرعت ایجاد شغل در گردشگری دو تا دو و نیم برابر سایر بخش‌هاست.
کدام استان‌ها مستعد جذب گردشگر در حاشیه سدها هستند؟
در این میان برخی استان‌های کشور با توجه به فرصت‌ها و استعدادهایی که دارند توانسته‌اند توجه بخش خصوصی را جلب کنند و پروژه‌هایی در این راستا در برخی استان‌ها از جمله استان گیلان نیز اجرا شده است. همچنین در سال جاری مبلغ ۵۰۰ میلیارد ریال برای ایجاد زیرساخت‌ها در مناطق آبی و دریاچه پشت سدهای خوزستان در نظر گرفته شد تا بعد از آن بخش خصوصی هم سرمایه‌گذاری انجام می‌دهد.
همچنین اعلام شد با توجه به موقعیت سدها و رودخانه‌های تهران به راحتی می‌توان از سدها برای گردشگری طبیعی، ورزشی و سلامت استفاده کرد. زیرا در زمان احداث سدها در چهار دهه قبل، خانه‌های سازمانی نیز احداث شد که در دهه قبل با تغییر سیاست در بهره‌وری از سدها و واگذاری این امر به بخش خصوصی سکونتگاه‌ها خالی مانده است.
برای مثال در کنار تأسیسات سد لار، بحث کوچ عشایر وجود دارد که مقصد بسیاری از گردشگران خارجی است. هم‌چنین از مجموعه آب درمانی مجاور کوه دماوند می‌توان برای گردشگری سلامت بهره برد. در طالقان نیز کمپ پنج هکتاری وجود دارد که می‌تواند به عنوان کمپ ورزشی مورد استفاده قرار گیرد.
طبق آخرین اخباری که از سوی معاون وزیر نیرو در امور آب و آبفا اعلام شده است، موضوع گردشگری آب مورد تاکید وزارت نیروست و همه شرکت‌های آب منطقه‌ای باید در این زمینه جداً ورود پیدا کنند و به زودی نیز شیوه نامه اجرایی تفاهم نامه‌ی مورد اشاره ابلاغ خواهد شد.
انتهای پیام
