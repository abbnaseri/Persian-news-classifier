 ۳ میلیارد دلار طرح معدنی در سال جاری راه‌اندازی می‌شود
رئیس هیات عامل ایمیدرو گفت: امسال ۳ میلیارد دلار طرح (معدنی و صنایع معدنی) قرار است راه‌اندازی شود که هزینه هر ایجاد شغل معادل ۵۰۰ هزار دلار است.
به گزارش ایسنا به نقل از سازمان توسعه و نوسازی معادن و صنایع معدنی ایران (ایمیدرو)، خداداد غریب‌پور که صبح امروز (دوشنبه) در مراسم افتتاحیه ششمین همایش بهره‌وری معدن و صنایع معدنی سخن می‌گفت، تصریح کرد: یکی از گرایش‌های ما تقاضامحور شدن پروژه‌های بهره‌وری در حوزه معدن، فولاد، مس، آلومینیوم، سیمان و… است. پروژه‌های تحقیقاتی حتماً براساس نیازها و برطرف شدن آن‌ها تعریف شود.
وی ادامه داد: در طرح‌های تحقیقاتی به دنبال رشد بهره‌وری در کاهش مصارف انرژی هستیم. همکاری با دانشگاه‌ها براساس قراردادهایی باشد که به رشد بهره‌وری کمک کند.
غریب‌پور یادآور شد: اگر زمانی که تجهیزات از خارج کشور وارد می‌شد شرکت‌های خارجی را ملزم به آموزش نیروها می‌کردیم اکنون نرخ بهره‌وری بالاتری داشتیم.
وی افزود: نیروی انسانی جایگاه والایی در ارتقای سطح بهره‌وری شرکت‌ها دارد. زمانی که به دانش فنی دست یابیم گام مؤثری در ارتقای شاخص بهره‌وری برداشته‌ایم.
رئیس هیأت عامل ایمیدرو در بخش دیگری از سخنانش به شرایط فعلی اشاره کرد و گفت: بهره‌گیری از ظرفیت‌های موجود و همچنین معطل در دوران تحریم، رشد نرخ بهره‌وری را به همراه خواهد داشت.
انتهای پیام
