به جای توقف تولید سواری دیزلی، کیفیت سوخت را افزایش دهیم
عضو هیات علمی گروه مهندسی خودرو دانشگاه علم و صنعت گفت: موضوع مطرح شده مبنی بر عدم تولید خودروهای سواری دیزلی چندان منطقی نبوده و بهتر است به جای رفع صورت مسئله که عدم تولید این خودروها است، به رفع مشکل اصلی پرداخته و کیفیت سوخت و گازوئیل آن‌را بالا ببریم.
اخیراً مسؤولان سازمان حفاظت محیط زیست با تولید خودروهای سواری دیزلی مخالفت کرده و اعلام کرده‌اند که در صورت صدور مجوز تولید این خودروها، دستگاه‌های نظارتی ورود خواهند کرد. این سازمان دلیل این مسئله را آلایندگی این خودروها و عدم توزیع سراسری سوخت گازوئیل مناسب در کشور عنوان کرده است.
در این رابطه ابوالفضل خلخالی - عضو هیأت علمی گروه مهندسی خودرو دانشگاه علم و صنعت - در گفت‌وگو با ایسنا، اظهار کرد: خودروهای سواری دیزلی در تمام دنیا به دلیل مصرف سوخت پایینی که دارند، مورد استفاده قرار گرفته و به خوبی هم پاسخ داده‌اند. در کشور ما نیز در این زمینه اقداماتی انجام شده و نتایجی هم داشته است. به نظر می‌آید که به لحاظ مصرف سوخت و قیمت آن خودروهای سواری دیزلی گزینه به صرفه‌ای باشند ضمن اینکه تولید این خودروها دانش فنی بالایی را لازم دارد که در این راستا طی سال‌های زیادی روی آن کار شده است و در این زمینه شرکت ایران‌خودرو موتور سبک دیزلی را برای خودروهای سواری طراحی و تولید کرده است.
وی ادامه داد: اما در این میان (ppm) درصد گوگرد سوخت‌های دیزلی که ما در کشور داریم، نسبتاً بالا است. البته در سال‌های گذشته در این زمینه نیز اقداماتی صورت گرفته و درصد گوگرد حتی در فراورده‌های داخلی ما کاهش چشمگیری داشته است. این موضوع را می‌توان به عنوان نقطه مثبتی در نظر گرفت تا بتوان این دو موضوع را در راستای هم پیش برد.
عضو هیأت علمی گروه مهندسی خودرو دانشگاه علم و صنعت تصریح کرد: در واقع باید کاری صورت گیرد تا هم سوخت دیزل (گازوئیل) به یک سوخت با کیفیت‌تر تبدیل شود و هم از طرف دیگر موتورهای پایه‌دیزل برای خودروهای سواری در داخل کشور مورد استفاده قرار گیرد.
وی با اشاره به اینکه ما خودروهای سنگین دیزل را مورد استفاده قرار می‌دهیم، گفت: اینکه در حوزه خودروهای سواری نیز بتوان از خودروهای دیزلی استفاده کرد، نمی‌تواند اشکال چندان زیست محیطی داشته باشد به شرط آنکه ضعف‌های سوختی آن جبران شوند.
خلخالی خاطرنشان کرد: در زمینه دیزل در کشور ما تحقیقات خوبی روی "بایو دیزل‌ها" صورت گرفته که بسیاری از روغن‌هایی که در منازل و رستوران‌ها استفاده می‌شود مثل روغن‌های سرخ‌کردنی، آفتابگردان، سویا روغن ماهی و … استفاده شود و از این‌ها "بایو دیزل" استحصال و با تلفیق آن با دیزل یک سوخت "بایو" ایجاد شود.
عضو هیأت علمی گروه مهندسی خودرو دانشگاه علم و صنعت اظهار کرد: بنابراین با در نظر گرفتن تمام این موارد می‌توان گفت که ممنوعیت تولید و استفاده از خودروهای سواری دیزلی تنها به صرف اینکه احتمال افزایش آلایندگی دارد تصمیم درستی نیست.
انتهای پیام
