تبلیغات سیاسی را مسدود می‌کنیم!
فیس‌بوک تمامی آگهی‌های تبلیغاتی را که کاربران آمریکایی را به رأی ندادن در انتخابات ریاست جمهوری این کشور تشویق می‌کند، مسدود خواهد کرد.
به گزارش ایسنا، با توجه به آنکه حدود یک سال تا برگزاری انتخابات ریاست جمهوری ایالات متحده آمریکا زمان باقی مانده است، شرکت فیس‌بوک به عنوان یکی از بزرگترین غول‌های تکنولوژی در جهان به تازگی اعلام کرده است که تمامی آگهی‌های تبلیغاتی در این پلتفرم را که شهروندان و کاربران آمریکایی را به رأی ندادن در انتخابات تشویق می‌کند، مسدود خواهد کرد و جلوی انتشار اخبار کذب و دروغین مرتبط با آن را می‌گیرد.
بر اساس گزارشی که در وب سایت digitalinformationworld آمده است، فیس‌بوک که یکی از شبکه‌های اجتماعی و غول‌های تکنولوژی آمریکایی بود که در جریان برگزاری انتخابات سال ۲۰۱۶ میلادی تحت فشارهای سیاسی زیادی از سوی نهادهای دولتی و غیردولتی ایالات متحده قرار گرفت و نمایندگان آن مجبور شدند در خصوص موارد مختلفی در برابر نمایندگان مجلس کنگره پاسخ دهند.
قانونگذاران آمریکایی چند ماه بعد از پیروزی دونالد ترامپ در انتخابات ریاست جمهوری این کشور با ذکر نگرانی درباره استفاده روسیه از شبکه‌های اجتماعی در جریان انتخابات ۲۰۱۶ به دنبال تصویب قوانین تازه‌ای برای غول‌های تکنولوژی همچون آلفابت شرکت مادر گوگل، توئیتر و فیس‌بوک افتادند و با احضار و استیضاح نمایندگانی از این شرکت‌ها از آنها خواستند تا در قبال جریان سازی و سوءاستفاده برخی حساب‌های کاربری از پلتفرم این شبکه‌های اجتماعی برای انتشار اخبار کذب و دروغین و همچنین جریان سازی هایی که برخلاف منافع ملی آمریکا بوده است و بسیاری از آنها تحت حمایت دولت روسیه بودند، توضیح داده و آمار و ارقام درستی را در این خصوص ارائه دهند.
نهادهای اطلاعاتی آمریکا پیش‌تر به این نتیجه رسیده بودند که دولت روسیه با تحت تأثیر قرار دادن کارزار انتخاباتی ریاست‌جمهوری، نتایج انتخابات در آمریکا را به نفع دونالد ترامپ تغییر داده است. طبق گفته این نهادها هکرهای روسی در برملا کردن و انتشار ایمیل‌های کارزار انتخاباتی هیلاری کلینتون - رقیب ترامپ در انتخابات - نقش داشته‌اند. همچنین گفته می‌شود به دستور دولت روسیه کمپینی علیه هیلاری کلینتون در شبکه‌های اجتماعی در دوران انتخابات به راه افتاد.
کاخ سفید بارها در این مورد اعلام کرده است که هکرهای روسی در سال ۲۰۱۶ به طور گسترده‌ای در مراسم برگزاری انتخابات ریاست جمهوری آمریکا دخالت کرده‌اند.
انتهای پیام
