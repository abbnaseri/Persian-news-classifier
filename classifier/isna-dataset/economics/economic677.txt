اقدام آرامکو برای پایان دادن به ولخرجی‌های نفتی عربستان
شرکت آرامکوی سعودی که برای عرضه عمومی سهام خود برنامه‌ریزی کرده و در این راستا باید مرزهای میان آرامکو و دولت را شفاف سازی کند، ظاهراً برای کاهش هزینه در وزارت نفت گام برداشته است.
به گزارش ایسنا، روزنامه فایننشیال تایمز به نقل از منابع آگاه سعودی نوشت: یکی از مسائل حساس و مهم، عادت آرامکو به پرداخت هزینه‌های وزارت نفت از جمله اقامت خالد الفالح، وزیر انرژی در هتل‌های لوکس و استفاده از جت‌های شرکت است. چهار منبع آگاه به فایننشیال تایمز گفته‌اند این امر ممکن است به کناره‌گیری الفالح از سمت ریاست هیأت مدیره آرامکوی سعودی منجر شود.
یکی از این منابع گفته است این هزینه‌ها سال‌ها از سوی آرامکو پنهان شده بودند.
این موضوع تأثیر برانگیز محسوب می‌شود آن هم در شرایطی که قانونگذاران آمریکایی تلاش می‌کنند با تصویب قانون نوپک، اعضای اوپک را از طریق قوانین ضد انحصارطلبی تحت تعقیب قرار دهند و دارایی‌های آرامکو در آمریکا ممکن است در معرض این شکایت‌ها قرار بگیرد.
زمانی که آرامکو ۱۲ میلیارد دلار اوراق قرضه را به بازار عرضه کرد، فاش کرد که خدمات مختلفی برای دولت عربستان فراهم کرده که هزینه این خدمات جبران نشده است.
بر اساس گزارش پایگاه خبری اویل اند گاز میدل ایست، عرضه اولیه عمومی سهام آرامکو بخشی از استراتژی محمد بن سلمان، ولیعهد عربستان سعودی برای تهیه ۱۰۰ میلیارد دلار برای دولت است.
انتهای پیام
