ابلاغ لغو مصوبه برج‌باغ در هفته آینده به شهرداری تهران
دبیر شورای عالی معماری و شهرسازی وزارت راه با اشاره به تصویب پیشنهاد شورای شهر مبنی بر لغو مصوبه برج‌باغ و جایگزین شدن آن با مصوبه خانه‌باغ گفت: این مصوبه در صحن شورای عالی به تصویب رسید و تا هفته آینده این لغو مصوبه برج باغ به شهرداری تهران ابلاغ می‌شود.
به گزارش ایسنا، فرزانه صادق مالواجرد صبح امروز در در نخستین اجلاس مجمع مشورتی رؤسای کمیسیون‌های شهرسازی و معماری شوراهای اسلامی کلان‌شهرها و مراکز استان‌ها گفت: یک بار دیگر باید معیارهای توسعه مورد بازبینی قرار گیرد چرا که می‌شود با تصمیم‌گیری‌های درست به نتایج بهتری دست یابیم و نباید ناامید شویم.
وی با بیان اینکه اقدامات تهران الگوساز سایر شهرها می‌شود، گفت: می‌بینید که سیاست اتوبان‌سازی در تهران چه تأثیری در شهرهای دیگر گذاشت.
وی با بیان اینکه امروز در تهران شاهد تغییر ملموس رویکردها هستیم که به سمت افزایش کیفیت زندگی در حرکت است، گفت: در سال‌های گذشته ۱۲۸ هکتار از باغات تهران نابود شد اما می‌بینیم که چه تلاشی برای حفظ و جلوگیری از ویرانی آن انجام می‌شود اما باید حفظ باغات به گونه‌ای باشد که هم مالکان راضی باشند و هم منافع عمومی شهر حفظ شود.
مالواجرد با حضور در جمع خبرنگاران درباره سرانجام لغو مصوبه برج‌باغ از اسناد شورای عالی معماری و شهرسازی گفت: در سال ۱۳۹۳ با همکاری شورای شهر و دبیرخانه شورای عالی شهرسازی مصوبه برج‌باغ در یکی از تبصره‌های ساخت و ساز در تهران قرار گرفت و در پی لغو این مصوبه در شورای شهر از نظر قانونی لازم بود که این لغو نیز در اسناد بالادستی یعنی قوانین شهرسازی نیز ممنوع شود.
وی با بیان اینکه اواخر سال گذشته نامه لغو مصوبه برج‌باغ در شورای شهر به دبیرخانه رسید، گفت: برای آنکه در کل ساخت و ساز در باغات ممنوع شود می‌بایست مصوبه شورای عالی شهرسازی را نیز دریافت می‌کرد که در این زمینه جلسات زیادی داشتیم و کمیته فنی دبیرخانه نیز جلسات زیادی را برای بررسی حقوق این لغو برگزار کرد.
دبیر شورای عالی معماری و شهرسازی وزارت راه با بیان اینکه در مورد ساخت و ساز در باغات، فرایند صدور پروانه و کیفیت ساخت و ساز به جمع‌بندی رسیدیم، گفت: خوشبختانه لغو مصوبه برج‌باغ از اسناد بالادستی نیز در صحن شورای عالی به تصویب رسید و به نظر می‌رسد پس از طی مراتب اداری در هفته آینده لغو کامل مصوبه برج‌باغ به شهرداری ابلاغ شود.
وی با بیان اینکه باغات میراث طبیعی هستند و باید حفظ شوند، گفت: با تمام معضلات محیط زیستی و آلودگی هوایی که تهران با آن دست و پنجه نرم می‌کند می‌بینیم که ۱۲۸ هکتار از باغات تهران نابود شدند و این در حالی است که تهران یک میلیون پارسل دارد که ۶۰۰۰ پارسل آن باغ و اراضی مشجر هستند که می‌بایست ضمن رعایت حقوق مالکان، این فضاهای عمومی حفظ شود.
مالواجرد با بیان اینکه هم باید حقوق مالکان و هم حقوق منافع عمومی به رسمیت شناخته شود، گفت: در حال حاضر در مصوبه جدید سطح اشغال حداکثر ۱۵ درصد است که بنا به مساحت باغ این سطح اشغال متفاوت است.
وی در پاسخ به سوالی مبنی بر تضامین اجرای درست این مصوبه گفت: کمیته فنی باغ قرار است تشکیل شود که هم در صدور پروانه و هم در صدور پایان‌کار می‌بایست کمیته فنی باغ نظارت حداکثری داشته باشند و در طول ساخت و ساز نیز نظارت می‌بایست انجام شود.
وی با بیان اینکه دقت داشته باشید که کلیه ضوابط و مقررات ملاک عمل در باغات، مصوبه جدید خانه-باغ است، گفت: دیگر ملاک عمل در باغات طرح تفصیلی نیست بلکه ملاک عمل تنها مصوبه باغات است.
دبیر شورای عالی معماری و شهرسازی وزارت راه با بیان اینکه حداکثر زیرزمین می‌بایست یک طبقه باشد، گفت: تقریباً کلیات مورد تصویب در شورای عالی شهرسازی همان کلیاتی بود که شورای شهر پیشنهاد داده است.
انتهای پیام
