رکوردشکنی رشد دستمزدها در اروپا
میزان رشد فصلی دستمزدها در سطح اتحادیه اروپا رکورد شکست.
به گزارش ایسنا به نقل از مرکز آمار اتحادیه اروپا، در سه ماهه نخست امسال در مقایسه با مدت مشابه سال قبل سطح حداقل دستمزد در کشورهای عضو اتحادیه اروپا به طور متوسط ۳.۵ درصد افزایش داشته است که از زمان ارائه آمارهای دستمزد پس از تأسیس این اتحادیه بی سابقه بوده است. در دو فصل قبلی نیز رشد دستمزدها ۲.۳ درصد اندازه‌گیری شده است.
افزایش سطح دستمزدها می‌تواند خبر بسیار خوبی برای بانک مرکزی اروپا باشد که به دلیل کاهش سطح رشد اقتصادی در بین کشورهای اروپایی برای افزایش نرخ بهره مجبور به عقب نشینی شده است. متوسط سطح دستمزدها در شرایطی ۳.۵ درصد افزایش یافته است که هزینه‌های نیروی کار برای کارفرمایان اروپایی نیز در پایان سه ماهه نخست امسال ۲.۴ درصد افزایش یافته است و این مساله می‌تواند باعث کاهش استخدام‌های جدید شود.
با وجود افزایش سطح دستمزدها نرخ تورم در بین کشورهای اروپایی هنوز در سطح پایینی قرار دارد و بسیاری از کشورها نتوانسته‌اند به سطح دو درصدی هدف گذاری شده توسط بانک مرکزی اروپا دست یابند. در حال حاضر متوسط نرخ تورم در سطح منطقه یورو ۱.۴ درصد است که اگر چه نسبت به سه ماهه پایانی سال افزایش یافته است اما آغاز روند کاهشی تورم در ماه می باعث شده است تا نگرانی‌هایی از توانایی بانک مرکزی اروپا در مدیریت تورم ایجاد شود. نرخ تورم ماه می اتحادیه اروپا ۱.۲ درصد بوده است.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
