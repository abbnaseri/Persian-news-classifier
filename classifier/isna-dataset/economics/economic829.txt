ریسکی بدتر از جنگ در کمین بازار نفت
قیمت نفت اوایل هفته جاری بخشی از رشدی که پس از انتشار خبر حمله هفته گذشته به نفتکش‌ها در خلیج عمان کسب کرده بود از دست داد و نگرانی‌ها نسبت به تنشهای ژئوپلیتیکی و ریسک اختلال عرضه جای خود را به واهمه درباره احتمال وقوع رکود اقتصادی داده است.
به گزارش ایسنا، تحلیلگران کومرس بانک در یادداشتی نوشتند: با توجه به این که ۳۰ درصد از ترانزیت نفت جهان از طریق تنگه هرمز عبور می‌کند، واکنش قیمت نفت به تشدید تنش در خاورمیانه نسبتاً ملایم بوده است.
در حالی که احتمال وقوع درگیری در خاورمیانه در بالاترین سطح ممکن قرار دارد اما بازارهای نفت این ریسک را نادیده گرفته و در عوض توجه خود را به وخامت اوضاع اقتصادی معطوف کرده‌اند. حدود نیمی از مدیران مالی که در نظرسنجی دانشگاه دوک و دورنمای تجاری جهانی CFO شرکت کرده‌اند انتظار دارند تا اواسط سال ۲۰۲۰ رکود اقتصادی به وقوع بپیوندد.
این بدبینی باعث شد با وجود وقایع اخیر، قیمت نفت ارزان‌تر شود. آمارهای بلومبرگ و کمیسیون تجارت معاملات آتی کالای آمریکا نشان می‌دهد مدیران سرمایه و صندوقهای پوشش ریسک شمار قراردادهای فروش وست تگزاس اینترمدیت را در هفته منتهی به ۱۱ ژوئن به میزان ۴۶ درصد افزایش دادند.
بیل اوگریدی، استراتژیست ارشد بازار در شرکت مدیریت سرمایه کانفلوئنس در این باره به بلومبرگ گفت: خارج از آمریکا، رشد اقتصاد جهانی آهسته شده است و هر چه تنش‌های تجاری تشدید شوند، احتمال آهسته شدن رشد بیشتر است و اگر رشد اقتصادی چین آهسته شود، برای نفت خوب نیست.
بانک امریکا مریل لینچ در گزارشی پیش بینی خود از رشد تقاضا برای نفت را کمتر کرد و برای امسال ۰.۹۳ میلیون بشکه در روز و سال آینده یک میلیون بشکه در روز برآورد کرد. تحلیلگران این بانک هشدار دادند اگر روابط تجاری آمریکا و چین وخامت بیشتری پیدا کند ممکن است برآورد مذکور بیش از حد خوش‌بینانه باشد. بانک امریکا مریل لینچ قیمت مورد پیش بینی برای وست تگزاس اینترمدیت و برنت در نیمه دوم سال ۲۰۱۹ را به ۵۶ و ۶۳ دلار در هر بشکه اعلام کرد که نسبت به برآورد قبلی این بانک به ترتیب دو دلار و ۵ دلار کمتر بود. این بانک قیمت نفت برنت در سال میلادی آینده را ۶۰ دلار و وست تگزاس اینترمدیت را ۵۴ دلار پیش بینی کرد.
تیم رودرو که بر مدیریت ۱.۵ میلیارد دلار سرمایه در شرکت مونت لوکاس نظارت دارد، به روزنامه وال استریت ژورنال چنین گفت: دلیل این که قیمت نفت کاهش پیدا کرده است وجود نفت فراوان است که این موضوع درباره کالاهای بسیاری صدق می‌کند.
بانک امریکا مریل لینچ در گزارش خود به عوامل معدودی اشاره کرده که می‌تواند کمک کند قیمت نفت بهبود پیدا کند. نخست این که بانک مرکزی آمریکا نرخ‌های بهره را سه دور در ۱۲ ماه آینده کاهش دهد. سپس اوپک پلاس توافق کاهش تولید را تمدید کرده و به مقابله با اشباع عرضه در بازار کمک کند و سرانجام دولت ترامپ از جنگ تجاری با چین عقب بنشیند.
بر اساس گزارش اویل پرایس، دو عامل اول شامل تمدید کاهش تولید اوپک پلاس و کاهش نرخ‌های بهره از سوی بانک مرکزی آمریکا محتمل به نظر می‌رسند اما جنگ تجاری آمریکا هیچ نشانی از آهسته شدن ندارد.
انتهای پیام
