وزیر جهاد کشاورزی: هزینه تولید دامداران افزایش یافته است
وزیر جهاد کشاورزی با بیان اینکه تولید محصولات لبنی در کشور بیشتر شده است، گفت: سازمان حمایت از مصرف کننده باید قیمت تمام شده شیر را تعیین کرده و آن را ابلاغ کند. در بازار هم باید نظارت بیشتری وجود داشته باشد.
به گزارش ایسنا، محمود حجتی در حاشیه جلسه امروز هیأت دولت در جمع خبرنگاران درباره دلایل افزایش قیمت لبنیات، اظهار کرد: تولید لبنیات ما بیشتر شده است و دامداران شیر را بر اساس قیمت سازمان حمایت از مصرف کننده عرضه می‌کند، اما باید در بازار نظارت بیشتری وجود داشته باشد.
وی ادامه داد: هزینه تولید دامداران افزایش یافته است. آیا دامداران می‌توانند محصول خود را زیر قیمت تولید شده عرضه کنند؟ ۲۶ درصد هزینه‌های تولید شیر مربوط به هزینه‌های نهاده‌هایی است که از خارج از کشور وارد می‌شود و ۷۴ درصد هزینه‌ها هم مربوط به مسائلی مثل حقوق کارگر یا قیمت یونجه و ذرت و علوفه است که وقتی این هزینه‌ها بالا می‌رود، هزینه دامدار هم افزایش پیدا می‌کند.
وی ادامه داد: اگر ارز ۴۲۰۰ تومانی برای واردات نهاده‌های دامی داده نمی‌شد قیمت محصولات لبنی افزایش بیشتری داشت، البته سازمان حمایت از مصرف کننده باید بررسی کند که قیمت تمام شده شیر چقدر است و باید قیمت تعیین شده را ابلاغ کند.
انتهای پیام
