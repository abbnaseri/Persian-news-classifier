افزایش ۸ درصدی درآمد فروش موبایل در برزیل
پژوهشگران فعال در مؤسسه تحقیقاتی و آماری IDC به تازگی برآورد و اعلام کرده‌اند که میزان درآمد حاصل از فروش موبایل در برزیل، در نخستین فصل از سال جاری میلادی با افزایش قابل توجهی مواجه بوده است.
به گزارش ایسنا، در سال‌های اخیر که بازارهای جهانی فروش گوشی‌های هوشمند با رکود بی سابقه‌ای روبرو شده‌اند، میزان فروش گوشی‌های هوشمند توسعه داده شده توسط غول‌های تکنولوژی آسیایی، اروپایی و آمریکایی نیز به شدت کاهش یافته است. در این میان به نظر می‌رسد که درآمدهای حاصل از فروش موبایل در بازار برزیل برخلاف برخی دیگر از کشورها از رشد و افزایش قابل قبول و چشمگیری برخوردار شده است.
بر اساس گزارش‌های منتشر شده از سوی مؤسسه ردیابی موبایل در برزیل به نقل از زد دی نت، میزان درآمد حاصل از فروش گوشی‌های هوشمند در این کشور واقع در آمریکای لاتین در نخستین فصل از سال جاری میلادی با ۸ درصد رشد و افزایش نسبت به مدت مشابه سال ۲۰۱۸، به ۳.۵ میلیون دلار رسیده است.
این در حالی است که در همین بازه زمانی ۱۰.۷ میلیون دستگاه گوشی در برزیل به فروش رفته است که در مقایسه با مدت مشابه سال گذشته با یک کاهش شش درصدی در سال ۲۰۱۸ میلادی مواجه شده است.
البته این در حالی است که تحلیلگران پیش تر یک کاهش ۱۱ درصدی را برای بازار فروش موبایل در برزیل پیش‌بینی کرده بودند.
آنها علت عملکرد بهتر بازار فروش گوشی‌های هوشمند برزیل نسبت به پیش بینی‌های خود را عرضه و ارائه گوشی‌های هوشمند میان رده با قیمت نسبتاً مناسب و قابل قبول عنوان کردند.
انتهای پیام
