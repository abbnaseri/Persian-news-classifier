درخواست نیجریه و سودان جنوبی برای افزایش سقف تولید نفت
منابع آگاه خبر دادند نیجریه و سودان جنوبی در نشست رسمی اوپک و غیراوپک در وین که برای تصمیم‌گیری درباره تمدید توافق کاهش تولید برگزار می‌شود، درخواست خواهند کرد سقف تولید نفت این کشورها افزایش پیدا کند.
به گزارش ایسنا، تولید نفت نیجریه و سودان جنوبی در ماه‌های اخیر به بالاتر از سقف تولیدی که توافق شده بود افزایش پیدا کرده است اما درخواست این دو کشور ممکن است مورد استقبال قرار نگیرد زیرا ائتلاف اوپک پلاس به دنبال حفظ دیسیپلین تولید خود خواهد بود.
یکی از نمایندگان اوپک که مایل نبود نامش فاش شود به پلاتس گفت: احساس می‌کنم این موضوع پیچیده است و باید ببینیم چه می‌شود.
طبق نظرسنجی اوپک پلاتس، نیجریه که بزرگترین تولیدکننده نفت آفریقا است، در ماه مه ۱.۸۶ میلیون بشکه در روز و در آوریل ۱.۹۵ میلیون بشکه در روز نفت تولید کرد که بالاتر از سقف تولد ۱.۶۹ میلیون بشکه در روز این کشور بود.
فولاساد یمی ایسان، نماینده نیجریه در نشست اوپک قرار است صبح دوشنبه یک کنفرانس مطبوعاتی برگزار کند و به تشریح وضعیت این کشور بپردازد.
نیجریه پیش از این به آمار تولید برخی از منابع ثانویه از جمله پلاتس که از سوی اوپک برای رصد پایبندی اعضا به توافق استفاده می‌شود اعتراض و اعلام کرده بود بخشی از این حجم تولید شامل میعانات است که مشمول سهمیه تولید نیست.
اما عمده افزایش تولید نیجریه مربوط به فعالیت میدان اگینا بوده که در ۲۹ دسامبر راه اندازی شد.
یک نماینده نیجریه که مایل نبود نامش فاش شود به پلاتس گفت: پروژه‌های دیگری وجود دارد که ظرف شش تا ۲۴ ماه آینده میزان تولید نفت این کشور را افزایش خواهد داد.
نیجریه در دو سال اول توافق کاهش تولید اوپک و غیراوپک به دلیل تولید بی‌ثبات که ناشی از اختلالات در منطقه نیجر دلتا بود از مشارکت در این پیمان معاف شده بود و تنها در دور آخر کاهش تولید که از ژانویه سال ۲۰۱۹ آغاز شد، سهمیه تولید گرفت.
درباره سودان جنوبی که عضو اوپک نیست وزارت نفت و معدنکاری این کشور تولید حدود ۱۸۰ هزار بشکه در روز را گزارش کرده است که بالاتر از سهمیه تولید ۱۳۰ هزار بشکه در روز است.
بخش نفت سودان جنوبی از سال‌ها جنگ متالم شده و چشم‌انداز صنعت نفت پس از پیمان صلحی که میان دولت و شورشیان امضا شد، روشن شده است.
بر اساس گزارش پلاتس، کشورهای اوپک و غیراوپک در دسامبر با کاهش تولید به میزان ۱.۲ میلیون بشکه در روز در نیمه اول سال ۲۰۱۹ موافقت کردند و اکنون تمدید ۹ ماهه این توافق در نشست رسمی وین بررسی خواهد شد.
وزیران نفت اوپک روز دوشنبه دیدار می‌کنند و سپس روز سه شنبه وزیران غیراوپک به مذاکرات خواهند پیوست.
انتهای پیام
