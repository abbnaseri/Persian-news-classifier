فقط ۱۹ درصد از خسارت سیل‌زدگان پرداخت شد!
با گذشت حدود سه ماه از حادثه خسارت بار سیل در کشور، صنعت بیمه هنوز با این حادثه درگیر است و طبق آخرین پیش‌بینی‌ها حداکثر میزان خسارت این حادثه در صنعت بیمه ۳۶۵ میلیارد تومان است که تاکنون حدود ۷۰ میلیارد تومان آن به آسیب‌دیدگان پرداخت شده است. همچنین از بین پنج شرکت بیمه‌ای تجارت نو، آرمان، ایران، میهن و کوثر که متعهد در پرداخت خسارت هستند، دو شرکت میهن و کوثر درباره عملکرد خود حاضر به پاسخگویی نشدند.
به گزارش ایسنا، جدای از مسائل مربوط به مدیریت بحران در سیلاب امسال که انتقاداتی هم به آن وارد بود، اما مدیریت خسارات ناشی از بحران هم مقوله‌ای است که دست کمی از مدیریت بحران سیل ندارد، چراکه اگر حوادث طبیعی را خارج از کنترل فرض کنیم تنها با مدیریت آسیب‌ها و جبران خسارات مادی است که می‌توان از آلام آسیب‌دیدگان کاست و امید به زندگی را به آنها بازگرداند. صنعت بیمه یکی از اصلی‌ترین ارکان این مدیریت پس از بحران است.
شرکت‌های بیمه موظفند تعهدات را پرداخت کنند
گذشته از مسئولیت اجتماعی، شرکت‌های بیمه بر اساس تعهدات قانونی که در بیمه‌نامه‌های خود متقبل شده‌اند موظفند به صورت قانونی بخشی از این مدیریت بحران را در قالب جبران خسارت انجام دهند. همانطور که می‌دانیم سیلاب بهاری اوایل سال جاری اغلب مناطق کشور را فرا گرفت اما تنها در برخی از استان‌ها خسارت‌های سنگینی به بار آورد. استان‌های گلستان، لرستان، فارس و خوزستان اصلی‌ترین آسیب‌دیدگان این سیلاب بودند.
شرکت‌های بیمه علاوه بر بیمه‌نامه‌هایی که به صورت فردی فروخته بودند، قراردادهایی را نیز به صورت جمعی با برخی از نهادها مانند شهرداری‌ها و کمیته‌امداد بسته بودند که اتفاقاً همین نوع از قراردادها هم بیشترین هزینه‌ها را روی دست این شرکت‌ها گذاشت.
یکی از علل این افزایش هزینه‌ها جدای از خسارت‌بار بودن حادثه سیل مربوط به نرخ‌های فنی این قراردادهای بیمه‌ای بود؛ به طوری که برخی از شرکت‌های بیمه با فرض اینکه هیچ خسارتی گریبانشان را نخواهد گرفت مناطق شهری وسیعی را با قیمت‌های بسیار پایین‌تر از نرخ‌های معمول بیمه کرده بودند.
تعهدات بیشتر از توانگری‌ها نباشد
همین نوع قراردادها هم بودند که رئیس کل بیمه مرکزی با تاکید بر ضرورت محاسبات دقیق فنی در احراز نرخ و شرایط به طور تلویحی درباره آنها گفت: باید دقت کنیم که تعهدات ما بیش از توانگری مالی و قدرت نگهداری ریسک‌ها نباشد و بخش نظارتی بیمه مرکزی با بازنگری در روش‌ها و رویکردهای نظارتی به تقویت امر نظارت خواهد پرداخت.
غلامرضا سلیمانی همچنین از هیأت مدیره و مدیران عامل شرکت‌های بیمه و همچنین انجمن‌های فنی و حرفه‌ای بیمه درخواست کرد که با بررسی قراردادهای بیمه‌ای و همچنین شیوه‌های خود نظارتی در بخش نظارت مالی به نهاد ناظر کمک کنند.
۸۸ هزار فقره خسارت در ۳۰ استان گزارش شده است
به هر حال شرکت‌های بیمه مکلفند تحت هر شرایطی به قراردادهایی که بسته‌اند پایبند باشند و تعهدات خود را در زمان مقرر ایفا کنند. بر اساس گزارشی که بیمه مرکزی از میزان تعهدات و خسارات شرکت‌های بیمه در قبال سیل اخیر در اختیار ایسنا قرار داده است تا به حال بیش از ۸۸ هزار فقره خسارت در ۳۰ استان کشور توسط بیمه‌گذاران و ذینفع‌های بیمه‌نامه‌ها به ۲۲ شرکت بیمه اعلام شده است که حدود ۶۷ هزار فقره خسارت به مبلغ ۲۰۰ میلیارد تومان توسط بیمه‌گران مورد ارزیابی و برآورد قرار گرفته است.
بر اساس این گزارش ۹۹ درصد از خسارات اعلام شده مربوط به بیمه‌نامه‌های آتش‌سوزی (با پوشش اضافه خطر سیل) بوده و بیش از ۹۰ درصد از موارد خسارت اعلام شده مربوط به بیمه آتش‌سوزی منازل مسکونی است.
بنا بر آخرین پیش‌بینی‌ها حداکثر میزان خسارت این حادثه در صنعت بیمه ۳۶۵ میلیارد تومان است که از این مبلغ تا به حال حدود ۷۰ میلیارد تومان از خسارات که مراحل رسیدگی و تکمیل مدارک پرونده را گذرانده‌اند به آسیب‌دیدگان پرداخت شده است.
بر اساس گزارش بیمه مرکزی بیشترین رقم پرداختی مربوط به بیمه تجارت نو به مبلغ ۳۰ میلیارد و ۳۰۰ میلیون تومان است که مربوط به بیمه منازل مسکونی مددجویان کمیته امداد امام خمینی (ره) است.
در بین استان‌های سیل زده نیز بیشترین خسارات‌های اعلام شده به ترتیب مربوط به استان‌های خوزستان با ۲۲.۱۲ درصد، گلستان ۲۰.۷۹ درصد، لرستان ۱۳.۴۸ درصد، همدان ۶.۰۵ درصد و مازندران به میزان ۵.۳۸ درصد است. از بین مؤسسات بیمه نیز شرکت بیمه تجارت نو با ۵۱.۴۵ درصد، بیمه میهن ۲۰.۱۲ درصد، بیمه کوثر ۱۳.۳۹ درصد، بیمه آرمان ۵.۹۴ درصد و بیمه ایران نیز با ۱.۴۹ درصد بیشترین موارد خسارت اعلام شده را دارند.
بیمه تجارت نو
ایسنا برای اطلاع از آخرین جزئیات پرداخت تعهدات این شرکت‌های بیمه‌ای به شهروندان آسیب دیده در مناطق سیل زده جویای آخرین اخبار در این باره از پنج شرکت اصلی درگیر در این ماجرا شده است.
در این باره سید کاظم ملکوتی، معاون فنی بیمه تجارت نو در گفت‌وگو با ایسنا، با تأیید اینکه این شرکت در سیلاب اخیر چیزی حدود ۳۰ میلیارد و ۳۰۰ میلیون تومان پرداخت خسارت داشته است، گفت: سقف بیمه‌نامه‌های صادر شده که قرارداد آن با کمیته امداد امضا شده است برای واحدهای مسکونی شهری و روستایی ۲۵ میلیون تومان و برای اثاثیه منزل هم ۱۵ میلیون تومان بوده است.
او تعداد واحدهایی که تحت پوشش بیمه آتش‌سوزی بیمه تجارت‌نو قرار گرفته‌اند را یک میلیون و ۹۰۰ هزار واحد اظهار کرد و گفت که از این تعداد حدود ۴۲ هزار واحد اعلام خسارت کرده‌اند که ۳۸ هزار واحد از آنها مراحل کارشناسی آن پرداخت شده است؛ از این تعداد نیز خسارت ۱۲ هزار واحد پرداخت شده است.
با این حال روابط عمومی این شرکت بیمه‌ای در آخرین اطلاع‌رسانی خود از پرداخت یک فقره چک ۱۰ میلیارد تومانی دیگر در وجه کمیته امداد خبر داد که با احتساب آن رقم پرداختی‌های بیمه تجارت نو به ۴۰ میلیارد و ۳۰۰ میلیون تومان می‌رسد.
بیمه آرمان
بر اساس اعلام مسئولان روابط عمومی بیمه آرمان، بیشترین خساراتی که بیمه‌نامه‌های این شرکت در سیلاب امسال داشته است مربوط به استان گلستان بوده است.
در همین باره کامبیز پیکارجو - مدیرعامل بیمه آرمان - پیش از این در نشستی خبری درباره تعهدات این شرکت در سیلاب اخیر از برآورد ۱۴ تا ۱۵ میلیارد تومانی خسارت قابل پرداخت توسط این شرکت به سیل‌زدگان گنبد کاووس خبر داد و گفت: بر اساس قرارداد بیمه جامع آتش‌سوزی که با شهرداری گنبدکاووس داشته‌ایم تعداد ۳۰ هزار واحد مسکونی در این شهرستان به ازای هر بنا ۱۰ و اثاثیه شش میلیون تومان بیمه شده است.
او با اشاره تشکیل پرونده برای پرداخت خسارات آسیب‌دیدگان گنبدی اظهار کرد: در این رابطه تا الان حدود ۳۰۰۰ پرونده شکایت آسیب داریم که در حال حاضر بازدیدها انجام شده و پرونده نیز در حال تکمیل است که بعد از آن وارد مراحل بعدی ارزیابی و پرداخت خسارت خواهیم شد.
بر اساس آنچه مدیران بیمه آرمان به ایسنا گفته‌اند مبلغ پنج میلیارد تومان توسط مدیرعامل این شرکت به صورت علی‌الحساب بابت پرداخت خسارت بخشی از ۲۱۸۰ از واحدهای مسکونی و تجاری در گنبدکاووس به شهردار این شهر پرداخت کرده است.
بیمه ایران
سید محمدناصر مبرقعی - عضو هیئت مدیره بیمه ایران – در گفت‌وگو با ایسنا با بیان اینکه در طول سیلاب اخیر ۱۷۹۵ مورد اعلام خسارت از سوی بیمه‌گذاران این شرکت انجام شده است، گفت که عمده این بیمه‌نامه‌ها مربوط به حوزه‌های مسکونی، صنعتی و غیرصنعتی بوده است که کارشناسی‌های مربوط به ارزیابی خسارت ۱۰۷۹ مورد از آنها به صورت کامل انجام شده است.
مبرقعی با بیان اینکه بیمه ایران تا به حال مبلغ دو میلیارد و ۶۰۰ میلیون تومان بابت خسارات سیل پرداخت کرده است، ادامه داد: پیش‌بینی‌ها از کل پرداختی‌ها بابت خسارات سیل حدود ۲۸ میلیارد و ۳۰۰ میلیون تومان است. این خسارات مربوط به استان‌های گلستان، خوزستان، مازندران، چهارمحال و بختیاری، کهگیلویه و بویراحمد، کرمانشاه، لرستان، فارس، قزوین، ایلام، خراسان شمالی، گیلان، کردستان، سمنان و خوزستان است.
او با بیان اینکه عمده خسارات مربوط به بیمه‌نامه‌های خودرو بیمه ایران در حادثه دروازه قرآن شیراز اتفاق افتاده است، اضافه کرد: ۹۵ درصد از خسارات برآورد شده مربوط به بیمه‌نامه‌های آتش‌سوزی است که پوشش تکمیلی سیل و طوفان را هم داشته‌اند و به همین خاطر هم خسارات آنها پرداخت شده است.
بیمه میهن و کوثر پاسخگو نیستند
پیگیری‌های ایسنا از میزان تعهدات و پرداخت خسارات توسط این دو شرکت بیمه‌ای به عنوان شرکت‌های اصلی درگیر در سیلاب اخیر متأسفانه تا به حال بی نتیجه بوده است. با این حال علاوه بر پنج شرکت اصلی درگیر در سیلاب امسال دیگر شرکت‌های بیمه‌ای نیز به نسبت‌های مختلف در این حادثه درگیر بوده‌اند.
بیمه دی
بر اساس گزارشی که مدیران شرکت بیمه دی در اختیار ایسنا قرار داده‌اند میزان تعهدات این شرکت در استان گلستان ۳۹ میلیارد تومان بوده که خسارت پرداختی در این استان ۲۳۵ میلیون تومان و خسارت در دست بررسی هم ۱۵۵ میلیون تومان بوده است.
مجموع تعهدات بیمه دی در استان لرستان نیز یک میلیارد تومان بوده است که در سیلاب اخیر ۲۲۳ میلیون تومان آن پرداخت شده است. در مازندران نیز مجموع تعهدات ۴۴۵ میلیون تومان بوده و ۴۲ میلیون تومان نیز بابت خسارت پرداخت شده است.
در استان البرز دو میلیارد و ۳۰۰ میلیون تومان تعهدات این شرکت است که پرداختی آن نیز سه میلیون و ۵۰۰ هزار تومان بوده است. در ایلام نیز میزان تعهدات یک میلیارد تومان است اما هنوز هیچ خسارتی پرداخت نشده است و فقط حدود ۱۰ میلیون تومان خسارت در دست کارشناسی وجود دارد.
در استان زنجان نیز مجموع تعهدات بیمه دی حدود یک میلیارد و ۷۷۰ میلیون تومان است و هفت میلیون و ۲۰۰ هزار تومان از آن پرداخت شده است. در این استان همچنین ۱۸۲ میلیون تومان نیز پرداخت خسارت در حال بررسی است.
گفتنی است در استان زنجان خسارت‌ها فقط مربوط به موارد آب‌گرفتگی و ضایعات مربوط به باران بوده است. بر این اساس مجموع تعهدات بیمه دی در جریان سیلاب اخیر ۴۴ میلیارد و ۸۰۰ میلیون تومان بوده و پرداخت خسارت این شرکت هم ۵۱۱ میلیون تومان بوده که ۳۴۷ میلیون تومان از آن در دست بررسی است.
بیمه تعاون
بر اساس اعلام مدیران بیمه تعاون به ایسنا، این شرکت در استان گلستان ۸۵۰ میلیون تومان پرداخت خسارت کرده که عمده آن هم بابت قراردادهایی بوده که به صورت عمومی با شهرداری‌ها و دهیاری‌ها امضا شده است که تا سقف ۱۰ تا ۳۰ میلیون تومان را پوشش داده‌اند.
بیمه سامان
طبق آخرین اطلاعاتی که مدیران بیمه سامان در اختیار ایسنا گذاشته‌اند، در سیل اخیر تعداد ۵۰ مورد خسارت به این شرکت اعلام شده که مبلغ ۳۰ میلیارد ۷۰۰ میلیون تومان بابت آنها پرداخت شده است. واحدهای آسیب دیده در این بیمه‌نامه‌ها عمدتاً واحدهای مسکونی، تجاری و صنعتی هستند که اغلب در استان‌های گلستان، فارس، زاهدان، مازندران، ایلام، کردستان، لرستان و خوزستان قرار داشته‌اند.
بیمه ملت
بر اساس گزارش دریافتی از مسئولان بیمه ملت، این شرکت در سه استان گلستان، خوزستان و لرستان حدود ۲۲۶ میلیارد تومان پوشش‌های بیمه‌ای داشته که از این میزان حدود دو میلیارد تومان پرداخت خسارت به صورت مستقیم و هشت میلیارد تومان هم به صورت اتکایی بوده است.
عدم پاسخگویی بیمه‌های البرز، آسیا و دانا
شرکت‌های بیمه آسیا، نوین، معلم، دانا، خاورمیانه، رازی و شرکت بیمه البرز به عنوان یکی از بزرگترین شرکت‌های بیمه‌ای که بخشی از سهام آن نیز دولتی است حاضر به پاسخگویی به سوالات ایسنا درباره عملکرد این شرکت‌ها در سیل اخیر نشده‌اند.
به گزارش ایسنا، پیش از این غلامرضا سلیمانی -رئیس کل بیمه مرکزی- تأخیر در پرداخت خسارات را زیان‌بار توصیف کرده و با اشاره به آمادگی نهاد ناظر برای پرداخت سهم اتکایی بیمه مرکزی به صورت علی الحساب با هدف تسریع در جبران خسارات آسیب دیدگان سیل اخیر، از شرکت‌های بیمه درخواست کرد بود تا تمهیدات کافی را برای پرداخت فوری تعهدات خود فراهم کنند.
رئیس کل بیمه مرکزی همچنین با تاکید بر ضرورت محاسبات دقیق فنی در احراز نرخ و شرایط گفته بود که باید دقت کنیم که تعهدات ما بیش از توانگری مالی و قدرت نگهداری ریسک‌ها نباشد و بخش نظارتی بیمه مرکزی با بازنگری در روش‌ها و رویکردهای نظارتی به تقویت امر نظارت خواهد پرداخت.
گفتنی است، سیلاب بهاره از یک روز مانده به تحویل سال آغاز شد و بخش‌های گسترده‌ای از کشور را درگیر کرد؛ سیلابی که به گفته مسئولان وزارت کشور تا کنون حدود ۴۰ هزار میلیارد تومان خسارت بر جای گذاشته است.
انتهای پیام
