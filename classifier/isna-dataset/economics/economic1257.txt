کانال‌شکنی پی در پی شاخص بورس
قیمت بیشتر سهم‌ها در بورس در این روزها با افزایش تقاضا، رو به رشد است؛ به طوری که امروز قیمت ۱۹۸ سهم رشد و ۱۳۸ سهم افت کرد. در عین حال شاخص کل توانست ترازوی جدید را تجربه کند.
به گزارش ایسنا، امروز در حالی نماگر اصلی بازار سهام وارد کانال ۲۳۳ هزار واحدی می‌شود که طی دو روز پیش این شاخص برای اولین‌بار توانست کانال ۲۲۹ هزار واحدی را پشت سر بگذارد و قله ۲۳۰ هزار واحدی را فتح کند.
اگر در روزهای معاملاتی هفته آینده نیز شاخص کل بی‌وقفه رشد کند، می‌تواند هر لحظه رکورد جدیدی را به ثبت برساند. اما در عین حال برخی از کارشناسان معتقدند با توجه به رشدهای اخیر امکان کاهش قیمت در سهم‌ها نیز وجود دارد، چراکه اکثریت سهم‌ها بر اساس اصول بنیادی و تولید و فروش شرکت‌ها با رشد قیمت مواجه نشدند، بلکه به علت عوامل غیر بنیادی و موضوعات بیرونی از جمله نرخ دلار و انتظارات سرمایه گذاران از آینده اقتصادی با رشد قیمت مواجه شدند.
امروز در زمان‌هایی از ساعات معاملات سایت مدیریت فناوری بورس تهران با مشکلاتی مواجه شد که روح الله دهقان - مدیر عامل مدیریت فناوری بورس - اعلام کرد: به دلیل رکوردشکنی در بازدید، این سایت موجب مشکل در پاسخگویی در خدمات رسانی شده و هسته معاملات با مشکل مواجه نبوده است.
همچنین امروز در بازار سرمایه، شاخص کل بازده نقدی و قیمتی بورس اوراق بهادار تهران ۲۷۳۵ واحد رشد کرد و به رقم ۲۳۳ هزار و ۳۵۲ واحدی رسید. شاخص کل هم‌وزن نیز در این مدت با ۸۷۲ واحد افزایش مواجه شد و تا رقم ۵۸ هزار و ۱۳۱ واحدی بالا رفت.
در عین حال شاخص آزاد شناور با ۲۸۸۵ واحد افزایش به رقم ۲۶۴ هزار و ۵۹ واحدی رسید. شاخص بازار اول و بازار دوم نیز هر کدام به ترتیب ۲۰۴۷ و ۵۲۹۴ واحد رشد داشت.
شرکت ارتباطات سیار ایران، بانک ملت، گروه مپنا، مخابرات ایران و سرمایه‌گذاری نفت و گاز و پتروشیمی تأمین جزو شرکت‌هایی بودند که بیشترین تأثیر را روی شاخص‌های بازار سرمایه داشتند. همچنین فولاد خوزستان، پتروشیمی مبین و گسترش نفت و گاز پارسیان در جهت کاهش شاخص‌های بازار پیش رفتند.
امروز در گروه بانک‌ها و مؤسسات اعتباری ارزش معاملات رشد قابل توجهی داشت؛ به طوری که در این گروه با دست به دست شدن نزدیک به دو میلیارد سهم و اوراق مالی ارزش معاملات به حدود ۲۸۵ میلیارد تومان رسید. بانکی‌ها یک‌دست با رشد قیمت مواجه شدند و در برخی از سهم‌های این گروه با صف خرید مواجه بودیم.
دیگر گروه پر معامله امروز خودرویی‌ها بودند؛ به طوری که در این گروه ۱.۱ میلیارد سهم به ارزش بیش از ۲۷۹ میلیارد تومان مورد داد و ستد قرار گرفت. نمادهای ایران‌خودرو، لنت ترمز ایران، محور سازان ایران خودرو، گسترش سرمایه‌گذاری ایران خودرو، قطعات اتومبیل ایران در این گروه بیش از چهار درصد افزایش قیمت را تجربه کردند و تعدادی از سهم‌های این گروه بیش از سه درصد با افت قیمت روبرو شدند.
سومین گروهی که بیشترین رشد ارزش معاملات را به خود اختصاص داد، گروه محصولات شیمیایی بودند که با معامله ۴۷۷ میلیون سهم و اوراق مالی به ارزش معاملات ۱۷۵ میلیارد تومان رسیدند.
در گروه مخابرات شرکت ارتباطات سیار ایران با صف خرید و رشد نزدیک پنج درصدی در قیمت پایانی مواجه شد.
ارزش معاملات بورس تهران امروز در مجموع به رقم ۱۷۴ میلیارد تومان رسید که این رقم ناشی از دست به دست شدن حدود شش میلیارد سهم و اوراق مالی بود.
شاخص کل فرابورس نیز با حدود ۱۹ واحد رشد مواجه شد و تا رقم ۲۹۵۶ واحدی بالا رفت. همچنین ارزش معاملات فرابورس ۹۳۸ میلیارد شد که ناشی از دست به دست شدن بیش از دو میلیارد سهم و اوراق مالی بود.
انتهای پیام
