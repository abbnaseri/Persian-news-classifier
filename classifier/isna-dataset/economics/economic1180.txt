دلار عامل ارزانی طلا/مسیر خلاف جهت بازار داخلی
یک کارشناس بازار طلا و سکه با بیان این‌که تا روز پنجشنبه بازار روند نزولی را برای خود انتخاب کرده بود دلیل این امر را کاهش ارزش جهانی دلار دانست.
محمد کشتی آرای در گفت‌وگو با ایسنا درباره بازار طلا و سکه در هفته گذشته گفت: شرایط بازار تا ابتدای روز پنج‌شنبه روند نزولی قیمت‌ها را برای خود انتخاب کرده بود که این روند در روز پنج‌شنبه و جمعه کاملاً تغییر کرد.
این کارشناس بازار طلا و سکه بیان کرد: بازار از ابتدای هفته تا ابتدای روز پنج‌شنبه با وجود افزایش قیمت در بازار جهانی روند کاهشی را در دستور کار خود قرار داده بود. وی دلیل این تفاوت مسیر بازار داخلی با بازار جهانی را کاهش قیمت ارز و جو روانی حاصل از کاهش تنش‌های سیاسی دانست.
 کشتی آرای با اشاره به کاهش داد و ستد تا روز پنج‌شنبه تاکید کرد: از ابتدای روز پنج‌شنبه با توجه به اتفاقات رخ داده در دریای عمان روند ارزش گذاری دلار تغییر کرد و تأثیر خود را بر بازار طلا و سکه گذاشت.
 وی خاطرنشان کرد: هر زمان که قیمت‌ها روند صعودی به خود می‌گیرند، میزان تقاضا افزایش می‌یابد و از تعداد عرضه‌کنندگان کاسته می‌شود که در نهایت این موضوع به افزایش حباب سکه منجر می‌شود.
 این کارشناس بازار طلا و سکه ارزش هر گرم طلای خام ۱۸ عیار را ۴۲۸ هزار و ۷۰۰ تومان و مثقال طلای ۱۷ عیار را ۱ میلیون و ۸۵۷ هزار تومان اعلام کرد و گفت: کف قیمت این دو عیار طلا در هفته گذشته به ترتیب ۴۱۰ هزار و ۱ میلیون و ۷۷۵ هزار تومان بوده است.
وی ادامه داد: قیمت هر قطعه سکه تمام ۴ میلیون و ۶۹۰ هزار، نیم سکه ۲ میلیون و ۵۲۰ هزار، ربع سکه ۱ میلیون و ۶۹۵ هزار و سکه یک گرمی ۱ میلیون و ۱۵ هزار تومان است.
انتهای پیام
