کدام سال، قله اقتصادی ایران بود؟
در سال ۹۵ ایران بالاترین رشد اقتصادی دهه ۹۰ را تجربه کرده است.
به گزارش ایسنا، جدیدترین بررسی‌های اتاق بازرگانی تهران نشان می‌دهد که ایران در سال ۱۳۹۷ بیش از ۲,۰۰۰ میلیارد تومان تولید ناخالص داخلی داشته که این رقم نسبت به عملکردهای پیش از خود، رشد منفی ۴.۹ درصدی را نشان می‌دهد.
به این ترتیب اقتصاد ایران پس از ثبت ۴ سال متوالی رشد مثبت، در سالی که گذشت (۱۳۹۷) عملکردی منفی از خود به ثبت رسانده است. طبق آمارهای ارائه شده اقتصاد ایران در سال ۱۳۹۶ رشد ۳.۹ درصدی داشته و در سال ۱۳۹۵ نیز رشدی معادل ۱۲.۱ درصد را به ثبت رسانده است.
به این ترتیب بررسی شاخص رشد اقتصادی نشان می‌دهد که بالاترین درصد رشد در سالهای اخیر به سال ۹۵ باز می‌گردد. ایران در سال ۹۳ نیز رشد ۲.۶ و در سال ۹۴ رشد نیم درصدی را پشت سر گذاشته بود، این در حالی است که در سالهای ۹۱ و ۹۲ اقتصاد ایران که در رکود تورمی قرار گرفته بود؛ برای دو سال پی در پی منفی ۶ درصد رشد به ثبت رساند.
در بررسی عملکرد سال ۹۷ بیشترین افت ارزش افزوده مربوط به استخراج نفت و گاز طبیعی با کاهش ۱۴ درصدی بوده است و پس از آن بخشهای صنعت و ساختمان با کاهش ۶.۵ و ۴.۵ درصدی قرار گرفته‌اند.
به این ترتیب از رشد منفی ثبت شده در سالی که گذشت حوزه استخراج نفت و گاز با منفی ۳.۱ درصد، بیشترین تأثیر را در رسیدن به این آمار داشته است.
در حوزه معدن نیز رشد تولید ناخالص داخلی منفی ۱۳.۱ بوده و در حوزه خدمات نیز رشد محدود و نزدیک به صفر ثبت شده است.
در سال ۹۷ بیشترین سهم از تولید ناخالص داخلی کشور در گروه خدمات ثبت شده و این حوزه حدود ۴۵ درصد از کل تولید ناخالص داخلی را به خود اختصاص داده است. با این وجود بخش تولید در این حوزه نیز در قیاس با آمار سال ۹۱ کاهش ۳ درصدی را نشان می‌دهد. پس از آن گروه صنعت با ۱۹ درصد، نفت و گاز طبیعی با ۱۸ درصد، کشاورزی با ۸ درصد، سایر فعالیت‌های اقتصادی با ۶ درصد، صنعت ساختمان با ۳ درصد و معادن با ۱ درصد در رتبه‌های بعدی قرار دارند.
یکی از حوزه‌هایی که روند کاهشی در آن به شکلی جدی به چشم می‌خورد، روند سرمایه‌گذاری در اقتصاد ایران است. در ۲۴ فصل اخیر یعنی از سال ۱۳۹۲ تا ۱۳۹۷ رشد سرمایه‌گذاری در ۱۴ فصل منفی بوده و میانگین آن در شش سال اخیر نیز منفی ۳.۸ درصد اعلام شده است. در سال ۹۷ نیز رشد سرمایه‌گذاری منفی ۵.۶ درصد ارزیابی شده است.
عملکرد بخش خصوصی در شش سال اخیر نیز نشان می‌دهد که از ۲۴ فصل منتهی به سال ۹۷ فقط در ۹ فصل رشد مصرف بخش خصوصی مثبت بوده و در سایر فصل‌ها آمار منفی به ثبت رسیده است.
انتهای پیام
