قطر ایرویز هم از بوئینگ خسارت خواست
شرکت قطر ایرویز به تازگی اعلام کرده است که به دنبال دریافت خسارت از بوئینگ به خاطر زمین‌گیر شدن هواپیماهای ۷۳۷ مکس است.
به گزارش ایسنا، از آنجا که دو فروند هواپیمای مدل بوئینگ ۷۳۷ مکس در چند ماه اخیر بدون هیچ دلیل معلوم و مشخصی سقوط کرده و تمامی سرنشینان آن نیز کشته شده و از بین رفته‌اند، بسیاری از کشورها و ایرلاین‌های جهان پرواز و فعالیت این مدل خاص از هواپیما را ممنوع اعلام کرده یا به حالت تعلیق در آورده‌اند.
اکبر الباکر، مدیر ارشد اجرایی قطر ایرویز ضمن اشاره به سرمایه‌گذاری این شرکت بزرگ قطری در هواپیمایی ایر ایتالیا، خاطرنشان کرده است که زمین گیر شدن بوئینگ ۷۳۷ مکس از آنجاکه این ایرلاین سه فروند از آن را در خطوط هوایی خود داشته، تبعات منفی برای آن ایجاد کرده است و بوئینگ باید به همه ایرلاین‌های متضرر در جهان خسارت پرداخت کند.
پیش‌تر نیز ایرلاین‌های چینی اعلام کرده بودند که شرکت هواپیماسازی بوئینگ باید به خاطر متضرر شدن شرکت‌های هواپیمایی که مدل ۷۳۷ مکس در خطوط هوایی آنها فعال بوده، خسارت پرداخت کند، چراکه در حال حاضر چند ماه است که این نوع از هواپیماها به علت مشکلات فنی زمین گیر شده‌اند و مجوز پرواز برای آنها صادر نمی‌شود.
کارشناسان و تحلیل‌گران فعال در حوزه هوانوردی پیش‌تر نیز برآورد و اعلام کرده بودند که بسیاری از ایرلاین‌هایی که در حال حاضر میزبان این نوع خاص از هواپیما هستند، در صورتی که زمین گیر شدن بوئینگ ۷۳۷ مکس به طول بیانجامد، گرفتار ضرر و زیان‌های گسترده و خسارات مالی جبران ناپذیری خواهند شد، چراکه ایرلاین‌ها تعداد زیادی از این هواپیماها را در اختیار داشته ولی قادر به حرکت و پرواز آنها نخواهند بود و معلوم نیست که زمین گیر شدن آنها تا چه زمانی به طول بیانجامد.
بیشتر از سه ماه پیش بود که دومین هواپیمای مسافربری بوئینگ ۷۳۷ مکس ۸ فقط ۱۳ دقیقه بعد از بلند شدن از زمین که به نایروبی، پایتخت کنیا در حال پرواز بود، سقوط کرد و تمامی ۱۵۷ سرنشین آن کشته شدند. این دومین سانحه مرگباری بود که دقیقاً به فاصله چند ماه، برای این هواپیمای جدید و پیشرفته اتفاق می‌افتاد.
بعد از این اتفاق، تمامی ایرلاین‌های جهان تصمیم گرفتند که به ادامه فعالیت این نوع خاص از هواپیما پایان دهند و به طور موقت پرواز آن را به حالت تعلیق درآورند. هنوز هم با این‌که بسیاری از شرکت‌های هواپیمایی در جهان تعداد زیادی از این هواپیما را در خطوط فعال خود در اختیار دارند، بوئینگ ۷۳۷ مکس زمین‌گیر شده است.
بر اساس گزارش aljazeera، قبل از قطر ایرویز (Qatar Airways)، ترکیش ایرلاینز و بسیاری از ایرلاین‌های چینی نیز اعلام کرده بودند به علت زمین گیر شدن طولانی مدت این نوع از هواپیما بوئینگ باید به آنها خسارت داده و غرامت پرداخت کند.
انتهای پیام
