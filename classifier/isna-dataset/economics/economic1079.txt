اداره جمع‌آوری و فروش اموال تملیکی استان البرز آغاز به کار کرد
اداره جمع‌آوری و فروش اموال تملیکی استان البرز پس از ۹ سال انتظار فعالیت خود را آغاز کرد.
به گزارش ایسنا و به نقل از سازمان اموال تملیکی، راه‌اندازی این اداره در راستای صیانت از اموال دولت و مردم و تسریع در رسیدگی به پرونده‌های تحت تملک سازمان اموال تملیکی در استان البرز صورت گرفت.
شهبازی، استاندار البرز در این مراسم با تاکید بر این که استقلال اداره اموال تملیکی البرز از اهم اقدامات مرتبط در راستای مبارزه با قاچاق کالا و ارز استان است، گفت: امروز با افتتاح اداره جمع‌آوری و فروش اموال تملیکی استان یکی دیگر از مطالبات مردمی پاسخ داده شد و این موضوع در شورای گفتگوی دولت و بخش خصوصی و اقتصاد مقاومتی و… نیز مورد درخواست قرار گرفته بود.
او با بیان این که با جدیت ایجاد این اداره مورد پیگیری قرار گرفت و با سرعت جانمایی شد و چارت آن نیز تشکیل شد، افزود: با آغاز به کار این اداره، حقوق مردم حفظ شده و صرفه و صلاح دولت را نیز همراه خواهد داشت. طبق قانون، سازمان اموال تملیکی، امین اموال دولت و حافظ حقوق مردم است. اکنون از امکانات استانی، محل‌های مناسبی برای انبار و دفتر اداره جمع‌آوری و فروش اموال تملیکی البرز اختصاص داده شده است.
بر اساس این گزارش در ادامه این مراسم قسوریان جهرمی، رئیس هیأت مدیره و مدیرعامل سازمان جمع‌آوری و فروش اموال تملیکی کشور، ضمن قدردانی از تلاش‌های استاندار و تمامی دست‌اندرکاران استان البرز برای راه اندازی این اداره گفت: با توجه به این که استان البرز در مسیر ترانزیت کالا قرار دارد فقدان این اداره مشهود و راه اندازی آن ضروری بود.
وی افزود: در شرایط کنونی و با توجه به حجم انبوه پرونده‌های مرتبط با اموال در اختیار سازمان اموال تملیکی، تأمین نیروی انسانی کارآمد و همچنین تجهیز انبار این اداره در استان البرز از ضروریات است تا اموال در اختیار اداره اموال تملیکی استان به سرعت تعیین تکلیف شوند.
انتهای پیام
