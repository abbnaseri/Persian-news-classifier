ابررایانه جدید توتال برای کشف سریع‌تر و ارزان‌تر نفت
غول انرژی فرانسوی توتال اعلام کرد ابررایانه جدید این شرکت به زمین شناسان توتال اجازه می‌دهد نفت را سریع‌تر و ارزان‌تر و با نرخ موفقیت بهتری پیدا کنند.
به گزارش ایسنا، توتال اعلام کرد ابررایانه Pangea III که توسط شرکت IBM ساخته شده است، کمک خواهد کرد در جست و جو برای منابع هیدروکربن، دیتای لرزه نگاری پیچیده ۱۰ برابر سریع‌تر از گذشته پردازش شوند.
قدرت رایانش این ابررایانه از ۶.۷ پتافلاپ در سال ۲۰۱۶ و ۲.۳ پتافلاپ در سال ۲۰۱۳ به ۳۱.۷ پتافلاپ ارتقا پیدا کرده است که معادل حدود ۱۷۰ هزار لپ تاپ است.
طبق جدول TOP۵۰۰ که سالانه دو بار ابررایانه‌ها را طبقه بندی می‌کند، ابررایانه توتال در میان ابررایانه‌های مورد استفاده در بخش نفت و گاز، در رده اول و در سطح جهانی در رده یازدهم قرار دارد.
شرکت‌های نفت و گاز و سایر گروه‌های صنعتی به میزان فزاینده به قدرت رایانه‌های نیرومند برای پردازش سریع‌تر دیتا متکی می‌شوند و این امر به آنها امکان می‌دهد هزینه‌ها را کاهش داده و بهره‌وری و نرخ موفقیت پروژه‌ها را افزایش دهند.
بر اساس گزارش رویترز، توتال اعلام نکرد در ابررایانه جدید چه میزان سرمایه گذاری کرده است.
انتهای پیام
