ثروت سومین زن ثروتمند جهان در یک روز ۳۸ میلیارد دلار افزایش یافت!
مک کینزی بزوس تصمیم گرفته است از ثروتمندترین مرد جهان جدا شود.
به گزارش ایسنا به نقل از بیزینس اینسایدر، سرانجام پس از ۲۵ سال زندگی مشترک جف بزوس، بنیان‌گذار و مدیرعامل شرکت آمازون و مک کینزی بزوس، همسر وی بر سر جدایی از یکدیگر به توافق رسیدند. طبق توافق طرفین جف بزوس ۳۸ میلیارد دلار از سهام در اختیار خود در شرکت آمازون را به مک کینزی واگذار خواهد کرد.
با افزوده شدن سهام‌های جف بزوس به سهام‌های مک کینزی، ثروت وی ۳۸ میلیارد دلار دیگر افزایش خواهد یافت و وی به سومین زن ثروتمند جهان تبدیل خواهد شد. از سوی دیگر مک کینزی نیز متعهد شده است که کلیه سهام خود در شرکت "بلو اورجین" و نیز نشریه واشنگتن پست را به همسرش واگذار کند. مک کینزی اکنون با ۵۰ میلیارد دلار ثروت به سومین زن ثروتمند جهان و دومین زن ثروتمند آمریکا تبدیل خواهد شد.
با وجود واگذاری این مقدار قابل توجه ثروت، جف بزوس کماکان با ۱۲۱ میلیارد دلار ثروت، ثروتمندترین فرد جهان باقی خواهد ماند.
جف بزوس ۲۴ سال پیش کار خود را در شرکتی که در زمینه پوشش ریسک فعالیت می‌کرد ترک کرد و به کمک مک کینزی شرکت آمازون را در گاراژ خانه‌اش تأسیس کرد. با این حال تا سال ۱۹۹۷ طول کشید تا سهام آمازون به قیمت ۱۸ دلار در هر سهم عرضه عمومی شود و عملکرد سهام این شرکت چنان موفق بود که بزوس تنها در عرض یک سال موفق شد به جمع ۴۰۰ فرد ثروتمند آمریکا بپیوندد. ارزش هر سهم شرکت آمازون در بورس وال‌استریت تا پایان ماه می ۱۷۷۵.۰۷ دلار بوده است. این زوج ثروتمند دارای چهار فرزند هستند.
انتهای پیام
