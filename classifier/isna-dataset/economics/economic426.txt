برنامه‌ای برای افزایش قیمت نان وجود ندارد
دبیر ستاد تنظیم بازار اعلام کرد که پیشنهادات اتحادیه نانوایان برای افزایش قیمت نان در حال بررسی است، اما فعلاً هیچ برنامه‌ای برای اجرایی کردن این پیشنهاد وجود ندارد.
سال‌های گذشته همواره مساله افزایش قیمت نان مطرح بوده و یک بار هم که در سال ۱۳۹۶ ستاد تنظیم بازار افزایش قیمت نان را ابلاغ کرد، رئیس‌جمهوری پس از چند روز این تصمیم را برگرداند و مصوبه را لغو کرد، البته در سطح شهر قیمت نان طی سال‌های گذشته بدون مصوبه و با بهانه‌های مختلف افزایش یافته است.
در این شرایط در پی اعلام بیژن نوروزمقدم - رئیس اتحادیه نانوایان سنتی - مبنی بر احتمال افزایش قیمت رسمی نان، عباس قبادی - معاون وزیر صنعت، معدن و تجارت و دبیر ستاد تنظیم بازار - در این باره به ایسنا گفت: هنوز هیچ تصمیم و برنامه‌ای برای افزایش قیمت نان نداریم و تنها پیشنهادات اتحادیه نانوایان برای بررسی افزایش هزینه‌های تولید و تجدیدنظر در قیمت نان، در حال بررسی است.
وی افزود: همه اتحادیه‌ها می‌توانند در شرایطی که هزینه‌های تولیدشان افزایش یافته است، پیشنهادات و آنالیز قیمت خود را به ستاد تنظیم بازار اعلام کنند. این پیشنهادات مورد بررسی قرار گرفته و در صورت تأیید، برای افزایش قیمت آنها تصمیم گرفته خواهد شد.
رئیس اتحادیه نانوایان سنتی با تاکید بر این‌که موضوع افزایش قیمت نان جدی نیست، اظهار کرد: اگر بخواهیم قیمت نان یا هر کالای دیگری را افزایش دهیم، قطعاً پس از بررسی‌های لازم آن را به اطلاع مسئولان و رئیس‌جمهوری می‌رسانیم تا همچون گذشته ناهماهنگی در افزایش قیمت نان به وجود نیاید اما هنوز هیچ تصمیمی برای این موضوع وجود ندارد.
انتهای پیام
