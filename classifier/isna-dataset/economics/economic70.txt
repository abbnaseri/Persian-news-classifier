هشدار به صادرکنندگان آب نبات!


دومین همایش ملی صادرات، بیمه و سرمایه‌گذاری، صبح امروز (یکشنبه) در سالن مروارید خلیج فارس نمایشگاه‌های بین المللی برگزار شد. در این همایش صادرکنندگان واقعی با وعده حمایت مواجه شدند و زنگ خطر برای صادرکنندگانی که قانون را دور زده‌اند به صدا درآمد.


به گزارش ایسنا، این همایش با سخنرانی علی صالح آبادی، مدیرعامل بانک توسعه تجارت آغاز شد.
وی به عنوان مدیرعامل بانکی که یکی از اصلی‌ترین حوزه‌های فعالیتش حمایت از تولیدکنندگانی است که با هدف گذاری صادرات وارد بازار می‌شوند، ضمن ارائه آماری از عملکرد این بانک در سال گذشته، اعلام کرد که رویه حمایت در سال جاری نیز ادامه خواهد داشت.
وی اظهار کرد: امروز با توجه به شرایطی که اقتصاد ایران با آن روبه‌رو است، صادرات غیرنفتی بیشترین اهمیت را دارد. در چنین شرایطی باید تلاش کنیم با استفاده از تمام ظرفیت‌های حمایتی کشور امکان توسعه این فعالیت‌ها به وجود آید.
به گفته صالح آبادی، با وجود آنکه دشمن به دنبال به صفر رساندن درآمدهای نفتی ایران است، صادرات غیرنفتی ما این توان را دارد تا جایگزینی مناسب برای درآمدهای نفتی باشد و نیاز به واردات را به این ترتیب مدیریت کند.
مدیرعامل بانک توسعه صادرات با اشاره به برنامه‌ریزی این بانک برای حمایت از صادرکنندگان ایرانی توضیح داد: تلاش کرده‌ایم با استفاده از منابع داخلی و خارجی از طرح‌های توسعه‌ای و ایجادی حمایت کنیم و با استفاده از منابعی مانند صندوق توسعه ملی، یارانه سود، منابع بانک مرکزی و وجوه اداره شده بانک بیشترین تسهیلات ممکن را در اختیار تولید کنندگان قرار دهیم. در کنار آن در دوره برجام نیز تلاش شد از فاینانس به عنوان یکی از موارد مهم در دست اقدام برای حمایت از تولید کنندگان استفاده شود.
صادرات ۱۱.۵ میلیارد دلاری در بهار امسال
در ادامه این نشست محمدرضا مودودی، سرپرست سازمان توسعه تجارت از روند مثبت تجاری کشور در ماه‌های گذشته خبر داد.
وی اعلام کرد: با وجود تمام بحث‌ها و محدودیت‌هایی که تحریم‌ها برای ما به وجود آورده، خوشبختانه تراز تجاری سه ماهه کشور مثبت است. در سه ماهه ابتدایی امسال ما حدوداً ۱۱.۵ میلیارد دلار صادرات داشته‌ایم که نسبت به عملکرد سال قبل آماری نسبتاً مشابه را نشان می‌دهد. در کنار آن ۱۰.۲ میلیارد دلار واردات نیز به ثبت رسیده که کاهش ۸.۷ درصدی داشته است. به این ترتیب تراز تجاری ایران با وجود تمام محدودیت‌ها در سال جاری همچنان مثبت است.
اصلی‌ترین سخن مودودی مربوط به حاشیه این همایش بود. جایی که او رسماً اعلام کرد صادرکنندگانی که با استفاده از ارز ۴۲۰۰ تومانی، مواد اولیه خریده‌اند و سپس با تولید محصول آن را صادر کرده‌اند دو راه بیشتر ندارند. یا باید تمام ارز حاصل از این صادرات را به کشور باز گردانند یا با نهایی شدن بررسی‌ها باید در مقابل مراجع قضائی پاسخ گو باشند. این اظهارات در واکنش به خبری بود که از چند ساعت قبل منتشر شده و حکایت از صادرات ۱۲۰ میلیون دلاری آب نبات ایران به عراق می‌کرد. به نظر می‌رسد صادرکنندگان آب نبات برای دریافت شکر مورد نیاز خود از ارز ۴۲۰۰ تومانی استفاده کرده‌اند و سپس با تولید این کالا آن را صادر کرده‌اند.
وی تصریح کرد: ما اطلاعات نهایی خود از پالایش این حساب‌ها را به بانک مرکزی اعلام می‌کنیم و تمام این افراد موظفند به مراجع قضائی و دیگر مراجع قانونی پاسخ دهند که ارز دریافتی را در چه حوزه‌ای مورد استفاده قرار داده و به چه شکل صادر کرده‌اند.
به گفته مودودی حداقل پاسخی که این افراد باید بدهند، بازگشت تمام ارز صادراتی خود از محل این کالاهاست که قطعاً این فرآیند به شکلی جدی پیگیری خواهد شد.
صادرات امسال رشد چشمگیری نداشته است
در ادامه این نشست نوبت به افروز بهرامی، رئیس صندوق ضمانت صادرات رسید. او نیز از برنامه ریزی جدی برای حمایت از صادرکنندگان نفتی خبر داد و اعلام کرد که آمار فعالیت این صندوق در سال جاری مثبت بوده است.
رئیس صندوق ضمانت صادرات تصریح کرد: با وجود محدودیت‌های اقتصادی که باعث شده صادرات ایران در سال جاری افزایش چشمگیری نداشته باشد اما این صندوق حمایت‌های خود از صادرکنندگان را افزایش داده و در این مدت ۱۰۲ درصد افزایش عملکرد داشته است.
به گفته وی، با توجه به ساختار اقتصادی ایران در صورت اجرایی شدن هر تحریمی احتمالاً اقتصاد نفتی بیشترین فشار را تحمل می‌کند، اما برای عبور از این موضوع بهبود عملکرد در حوزه صادرات غیرنفتی اهمیت جدی دارد که صندوق ضمانت صادرات تلاش کرده در این حوزه فعالیت جدی داشته باشد.
بخش پایانی این نشست به صحبت‌های صمد کریمی، مدیر اداره صادرات بانک مرکزی اختصاص داشت که وی در ابتدای سخنان خود اعلام کرد خبرنگاران اجازه پوشش خبری صحبت‌هایش را ندارند.
انتهای پیام
