۴۵ میلیون آمریکایی در فقر زندگی می کنند
صندوق بین‌المللی پول در گزارشی پیش بینی کرد رشد اقتصادی آمریکا طی امسال و سال آینده کاهش یابد.
به گزارش ایسنا، اقتصاد آمریکا که از ژوئن ۲۰۰۹ همواره رشد مثبت داشته است در شرایطی طولانی‌ترین دوره رشد تاریخ خود را جشن می‌گیرد که اکنون در معرض آسیب‌های داخلی و خارجی زیادی قرار گرفته است. صندوق بین‌المللی پول نرخ رشد اقتصادی امسال آمریکا را ۲.۶ درصد پیش بینی کرده و افزوده است با کند شدن آهنگ رشد در سال آینده، بزرگ‌ترین اقتصاد جهان در سال ۲۰۲۰ رشد ۲ درصدی را تجربه خواهد کرد.
لایحه کاهش مالیاتی و افزایش مخارج دولتی که در سال ۲۰۱۸ کمک زیادی به تقویت رشد بزرگ‌ترین اقتصاد جهان کردند به تدریج قدرت اثرگذاری خود را از دست خواهند داد. با این حال اقتصاد آمریکا هنوز می‌تواند از شرایط بسیار خوب بازار کار خود لذت ببرد که نرخ بیکاری در آن طی نیم قرن اخیر بی سابقه بوده است.
صندوق با اشاره به جنگ تجاری و شرایط بازارهای مالی آمریکا به مقامات این کشور توصیه کرده است که به دنبال متنوع سازی بیشتر منابع رشد باشند. با وجود یک دهه رشد مثبت اقتصادی و رسیدن سرانه ناخالص داخلی به بالاترین سطح خود در تاریخ آمریکا، نابرابری در توزیع درآمد یکی از مشکلات جدی اقتصاد این کشور عنوان شده است.
به گفته صندوق بین‌المللی پول، متوسط درآمد خانوارهای طبقه متوسط آمریکایی در مقایسه با دهه ۱۹۹۰ میلادی تنها ۲.۲ درصد بیشتر شده است و این در حالی است که میزان تولید ناخالص داخلی این کشور طی همین بازه زمانی ۲۳ درصد افزایش یافته است. چهار دهک پایین درآمدی آمریکا امروز درآمدی کمتر از همتایان خود در سال ۱۹۸۳ دارند و شمار کسانی که کمتر از نصف متوسط درآمد در آمریکا درآمد دارند رو به افزایش است.
به گفته این نهاد بین‌المللی، ۴۵ میلیون آمریکایی امروزه در خط فقر زندگی می‌کنند و با وجود سهم بالای بودجه آموزشی از تولید ناخالص داخلی، دانش آموزان آمریکایی در مقطع دبیرستان پایین‌ترین نمرات را در بین هفت کشور پیشرفته جهان دارند.
انتهای پیام
