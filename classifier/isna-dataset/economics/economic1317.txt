نام گوشی‌های نوکیا دستخوش تغییر می‌شود
به نظر می‌رسد که نحوه نام‌گذاری گوشی‌های هوشمند برند نوکیا از این پس دستخوش تغییرات جدیدی خواهد شد.
به گزارش ایسنا، شرکت اچ ام دی گلوبال، پس از آنکه حق فروش محصولات نوکیا را خریداری کرد، تغییر و تحولات جدیدی را در خط تولید و نحوه فروش آن در بازارهای جهانی ایجاد کرد و در نهایت موجب شد آمار فروش این شرکت تقریباً ورشکسته فنلاندی باری دیگر به میزان قابل قبولی بازگردد و از خطر فروپاشی و ورشکستگی کامل رها شود.
بسیاری از کاربران و کارشناسان به صورت متفق‌القول بر این باورند که نامگذاری گوشی‌های هوشمند و پرچم‌داران توسعه داده شده توسط شرکت نوکیا گیج کننده است و این شرکت باید فکری به حال این مساله کند چراکه به عقیده آنها، رده بندی و مدل‌های جدید و قدیم گوشی‌های این برند به سادگی از راه نامگذاری آن معلوم و مشخص نخواهد شد.
حالا HMD Global اعلام کرده است که احتمالاً روند نامگذاری جدیدی را بر روی خط تولید گوشی‌های نوکیا اعمال خواهد کرد و احتمالاً از این پس نسخه‌های بزرگ‌تر از مدل‌های اصلی، پسوند پلاس ( Plus) خواهند گرفت و مدل‌های جدیدتر نیز به ترتیب اعداد و ارقام نامگذاری و شماره گذاری خواهند شد.
بر اساس گزارش وب سایت the verge، به طور کلی می‌توان گفت که موفقیت بازگشته و احیا شده نوکیا در سال گذشته ۲۰۱۷ میلادی مرهون تلاش‌های شرکت اچ دی ام است که توانست این شرکت را از خطر ورشکستگی و از دست دادن بازار خود در جهان به خوبی برهاند. در مجموع، میزان فروش سالانه نوکیا در سال ۲۰۱۷ به خرده‌فروشان، حدود ۸.۵ میلیون دستگاه گوشی هوشمند بوده است که البته هنوز آمار دقیقی در دسترس نیست که معلوم شود چه تعداد از این دستگاه‌های به فروش رفته، توسط خریداران واقعی و کاربران خریداری شده‌اند.
برند نوکیا در سال‌هایی که گوشی‌های هوشمند هنوز چندان محبوب و پرطرفدار نبودند، بزرگترین و محبوب‌ترین سازنده گوشی‌های همراه در جهان محسوب می‌شد و کاربران بسیاری نیز در جهان از محصولات و گوشی‌های با کیفیت و پردوام آن خشنودی و رضایت کافی را داشتند.
انتهای پیام
