معرفی ایرباس A321XLR چشم ایرلاین‌ها را گرفت
انتظار می‌رود شرکت هواپیماسازی ایرباس با معرفی و آغاز عرضه هواپیمای A321XLR بالغ بر 200 فروند سفارش از ایرلاین‌های مختلف دریافت کند.
به گزارش ایسنا، با توجه به آنکه نمایشگاه صنایع هوایی پاریس ۲۰۱۹ از تاریخ ۱۶ لغایت ۲۳ ژوئن سال جاری میلادی در شهر پاریس، پایتخت فرانسه برگزار می‌شود، بسیاری از شرکت‌های هواپیماسازی فعال در این حوزه همچون ایرباس و بوئینگ همچون روال هرساله خود در تلاشند تا با معرفی محصولات و برنامه‌های جدید خود، اقدام به جلب نظر مشتریان و عقد قرارداد با ایرلاین‌های مختلف در سراسر جهان کنند.
شرکت هواپیماسازی ایرباس که پیش‌تر اعلام کرده بود با معرفی یک مدل جدید هواپیمای نسبتاً کوچک مخصوص مسافت‌های طولانی قصد دارد تغییر و تحولات جدیدی را در صنعت هوانوردی و خطوط هوایی ایرلاین‌های مختلف ایجاد کند.
حالا نسخه جدیدی از هواپیمای مسافربری ایرباس A321neo که برای پیمایش مسافت‌های نسبتاً طولانی طراحی و توسعه داده شده است، از سوی این غول هواپیماسازی اروپایی ساخته و معرفی شده است که تاکنون نظر بسیاری از ایرلاین‌ها را به سمت و سوی خود جلب کرده و انتظار می‌رود که این شرکت در جریان برگزاری نمایشگاه هوایی پاریس ۲۰۱۹، حدود ۲۰۰ فروند سفارش را از این مدل ایرباس بگیرد.
بسیاری از کارشناسان و تحلیلگران فعال در صنعت هوانوردی قبل از برگزاری این نمایشگاه پیش بینی کرده بودند که با وجود زمین گیر شدن هواپیماهای بوئینگ ۷۳۷ مکس، احتمالاً شرکت اروپایی ایرباس مجال پیدا خواهد کرد تا از رقیب دیرینه و سرسخت خود، بوئینگ آمریکا، سبقت بگیرد و نظر و توجه خیل عظیمی از مشتریان و مدیران ایرلاین‌های فعال در سراسر جهان را به خود جلب کند.
بر اساس گزارش رویترز، یک سال اخیر برای شرکت هواپیماسازی بوئینگ مدت بسیار سخت و طاقت فرسایی بوده چراکه دو فروند هواپیمای بوئینگ ۷۳۷ مکس در همین بازه زمانی کوتاه به علت نامعلومی تنها چند دقیقه بعد از برخاستن از زمین سقوط کرده و موجب کشته و ناپدید شدن تمامی مسافران و خدمه پروازی در آن شد. همین امر باعث شد که بلافاصله تمامی ایرلاین‌های فعال در سراسر جهان فعالیت و پرواز این نوع خاص از هواپیما را تا اطلاع ثانوی در تمامی خطوط هوایی خود لغو و متوقف اعلام کنند. این مساله به شدت بر روی سهام شرکت بوئینگ تأثیر منفی داشت و آن را به شدت با روند کاهشی مواجه کرد.
حالا در آستانه برگزاری نمایشگاه هوایی پاریس ۲۰۱۹، به نظر می‌رسد که ایرباس می‌تواند با سبقت گرفتن از بوئینگ، فرصت بوجود آمده را غنیمت شمرده و درصد قابل توجهی از قراردادهای فروش هواپیما را به خود اختصاص دهد و بدین ترتیب کمک بسزایی به افزایش درآمدزایی و سودآوری این شرکت اروپایی کند.
شرکت‌های هواپیماسازی بوئینگ آمریکا و ایرباس اروپا سالهاست از زمان آغاز فعالیت خود با یکدیگر برای اختصاص سهم بیشتری از بازارهای مصرف و خرید و فروش هواپیما در جهان به رقابت تنگاتنگی پرداخته‌اند.
انتهای پیام
