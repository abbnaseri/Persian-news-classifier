سیستم‌عامل اختصاصی هواوی ۶۰ درصد سریعتر از اندروید!
شرکت‌های چینی تولیدکننده موبایل پس از تست و آزمایش سیستم عامل اختصاصی هواوی مدعی شدند که سرعت آن ۶۰ درصد بیشتر از سیستم عامل اندروید است.
به گزارش ایسنا، سیستم عامل اختصاصی هواوی که هانگ منگ نام دارد، بر اساس گفته‌های این شرکت چینی از چند سال پیش در دستور کار آن قرار داشته و به منظور رهایی از وابستگی به سیستم عامل غول‌های تکنولوژی آمریکایی همچون اندروید گوگل و آی او اس اپل، برای محصولات و گوشی‌های هوشمند این برند در حال توسعه بوده است. اما تشدید نگرانی‌های امنیتی و همچنین اعمال تحریم و محدودیت‌های جدید تجاری علیه هواوی، موجب شد باری دیگر مساله توسعه و ارائه یک سیستم عامل اختصاصی و یکپارچه قوت بگیرد و به عنوان راه حلی برای مقابله با تحریم‌های آمریکا در نظر گرفته شود.
شرکت‌های ویوو و اوپو به عنوان دو شرکت تولیدکننده موبایل در چین به تازگی بعد از تست و آزمایش سیستم عامل هانگ منگ هواوی مدعی شده‌اند که سرعت آن بسیار بیشتر از اندروید است و تقریباً ۶۰ درصد عملکرد سریع‌تر و بهتری نسبت به آن دارد.
البته برخی از منتقدان بر این باورند که صحت ادعای مذکور را نمی‌توان به طور دقیق سنجید و حتی درصورت واقعی فرض کردن این موضوع نیز منظور آنها از سریع کدام است؟ آیا به معنای باز کردن سریع‌تر اپلیکیشن‌های موبایلی است؟ آیا رابط کاربری سریع‌تری را برای کاربران به ارمغان می‌آورد؟ آیا اپلیکیشن‌ها بدون رفرش مدت بیشتری در قسمت task manager باقی می‌مانند؟
بر اساس گزارش Android Central، آنها همچنین در ادامه اظهارات منفی‌گرایانه خود مدعی شده‌اند که اگر سیستم عامل اختصاصی هواوی سریع‌تر از اندروید بوده است چرا شرکت‌های چینی زودتر از این به سراغ آن نرفته‌اند.
اما برخی دیگر از کارشناسان در پاسخ به سوالات منتقدان خاطرنشان کرده‌اند که ارائه سیستم عامل‌های اختصاصی شرکت‌های مختلف برای موبایل همواره با شکست روبرو شده است و تقریباً می‌توان گفت تمامی تولیدکنندگان موبایلی که از سیستم عامل‌های بجز اندروید و آی او اس استفاده کرده‌اند، بعد از مدتی سهم خود را در بازارهای جهانی از دست داده‌اند و با خطر ورشکستگی مواجه شده‌اند که از جمله مهم‌ترین نمونه‌های ناکام در این زمینه می‌توان به مایکروسافت و نوکیا اشاره کرد. بنابراین منطقی به نظر نمی‌رسد که یک شرکت قبل از آنکه مجبور باشد، به فکر استفاده از یک سیستم عامل اختصاصی بیفتد.
با توجه به آنکه حدود یک ماه پیش دولت ترامپ فهرست جدیدی از شرکت‌های ممنوعه برای تجارت و ایالات متحده را اعلام و منتشر کرد که در آن نام شرکت چینی هوآوی به عنوان بزرگ‌ترین توسعه دهنده تجهیزات مخابراتی و عرضه‌کننده گوشی‌های هوشمند در جهان نیز به چشم می‌خورد، حالا به نظر می‌رسد که تصمیم این شرکت برای ارائه یک سیستم عامل اختصاصی و یکپارچه برای تمام محصولات تولیدی خود جدی‌تر از قبل شده و می‌خواهد هرچه سریع‌تر به ارائه یک سیستم عامل مستقل از اندروید و آی او اس اقدام کند.
با توجه به تحریم هواوی توسط واشنگتن و لغو لایسنس استفاده از سیستم‌عامل اندروید از سوی گوگل، به نظر می‌رسد که این تعبیر به واقعیت پیوسته و هواوی احتمالاً مجبور خواهد بود از برنامه دوم (پلان بی) خود استفاده کرده و سیستم عامل اختصاصی خودش را توسعه دهد. گزارش‌های متعددی در مورد سیستم عامل اختصاصی توسعه شده توسط هواوی منتشر شده است که نظرات ضد و نقیض کارشناسان و تحلیلگران را در مورد موفقیت آن نشان می‌دهد.
بعد از اعمال تحریم‌های جدید برای تجارت با شرکت هواوی، این غول تکنولوژی اعلام کرد که از ماه‌ها پیش به دنبال توسعه و ارائه یک سیستم عامل اختصاصی و یکپارچه برای گوشی‌های هوشمند و سایر محصولاتش بوده است و قرار است به زودی در ماه‌های آتی از آن رونمایی کند.
هرچند که به گفته آن درو ویلیامسون، نماینده ویژه هواوی، این شرکت چینی همچنان امیدوار است که دولت ایالات متحده آمریکا از تصمیم خود برای اعمال فشار، تحریم و محدودیت‌های سنگین تجاری علیه هواوی دست بردارد تا بتواند دوباره از لایسنس و حق استفاده و بهره‌برداری از سیستم عامل اندروید، توسعه داده شده توسط شرکت آمریکایی گوگل، استفاده کند.
وی همچنین گفته بود: ارائه و انتشار یک سیستم عامل جایگزین اندروید بدون شک چیزی نیست که ما می‌خواهیم اما اگر کاخ سفید از تصمیم خود کوتاه نیاید، مجبور خواهیم بود سیستم عامل دیگری را به عنوان جایگزین اندروید برای گوشی و محصولات هوشمند خود منتشر کنیم.
هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ، رئیس جمهور آمریکا و بسیاری از کشورهای هم‌پیمانش به شدت تحت فشارهای سیاسی و تجاری قرار گرفته است و بسیاری از این کشورها اعم از آمریکا، کانادا، استرالیا، نیوزلند، ژاپن و برخی از کشورهای اروپایی از جمله آلمان و بریتانیا استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین ممنوع اعلام کرده بودند.
با اینکه دولت چین و شرکت هواوی همه این اتهامات را بارها رد و تکذیب کردند، به نظر می‌رسد که نگرانی درباره جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد. از طرفی دیگر، جنگ تجاری چین و آمریکا نیز به نگرانی‌های امنیتی علیه هواوی در توسعه زیرساخت‌های مربوط به شبکه ۵G مزید بر علت شده و در حال حاضر آتش اختلافات آنها را شعله‌ورتر از قبل کرده است.
انتهای پیام
