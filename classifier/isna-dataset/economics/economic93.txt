قیمت شبکه ۵G مهم‌تر از توسعه آن است!
برخی کارشناسان فعال در حوزه فناوری و ارتباطات بر این باورند که قیمت ارزان شبکه نسل پنجم اینترنت ۵G از پوشش‌دهی سراسری آن در کشورهای مختلف از اهمیت بسیار بالاتری برخوردار است.
به گزارش ایسنا، اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به‌دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
حالا کارشناسان و متخصصان فعال در حوزه فناوری، اطلاعات و ارتباطات با انتشار گزارشی جدید در وب سایت سی نت، خاطرنشان کرده‌اند که توسعه و ارائه شبکه نسل پنجم اینترنت ۵G باید در تمامی کشورهای جهان به گونه‌ای در دسترس کاربران و مشترکان قرار بگیرد که قیمت بالایی نداشته باشد و به راحتی توسط عموم مردم مورد استفاده و بهره برداری قرار بگیرد در غیر این صورت حتی در صورتی که اپراتورهای مخابراتی تمامی زیرساخت‌های لازم برای توسعه و برقراری اینترنت ۵G را نیز راه اندازی کنند، شهروندان و مشترکان قادر نخواهند بود از خدمات اینترنت پرسرعت ۵G بهره مند شوند.
کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.
بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینت و غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
یکی از بزرگترین موانعی که بر سر راه توسعه و برقراری اینترنت پرسرعت ۵G وجود دارد، قیمت بالا و هزینه‌های هنگفتی است که پیش روی شرکت‌های توسعه دهنده تجهیزات مخابراتی و اپراتورها قرار دارد که باید به منظور همگانی و عمومی شدن استفاده از شبکه ۵G بیشتر از پیش مورد توجه آنها قرا ر بگیرد.
انتهای پیام
