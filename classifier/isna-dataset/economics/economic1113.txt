اعتمادی به واگذاری‌های شستا به بخش تعاون ندارم/ جزییات قرارداد سرمربی جدید استقلال
نایب رئیس اتاق تعاون ایران با تاکید بر ظرفیتهای بالای بخش تعاون گفت: با وجود آنکه مسئولیت توزیع کامل گوشت و مرغ شب عید را شبکه تعاونی‌ها برعهده داشتند، ولی نامی از آنها در اخبار و رسانه‌ها برده نمی‌شود.
به گزارش ایسنا، اسماعیل خلیل زاده در یک نشست خبری با اشاره به ظرفیت‌های بالای بخش تعاون گفت: سهم بخش تعاون در اقتصاد ایران در همه بازارها از جمله بازار پولی و مالی، بازار سرمایه و مسکن در حال رشد است ولی متأسفانه تا رسیدن به جایگاه واقعی فاصله زیادی داریم که امیدواریم با حضور بخش تعاون در فعالیت‌های کلان اقتصادی به سهم و جایگاه واقعی خود دست یابد.
وی با بیان اینکه تعاونی‌ها در اسفند ماه مسئولیت توزیع کامل بخش گوشت و مرغ را برعهده داشتند، گفت: با وجود آنکه شبکه تعاونی‌ها در جریان توزیع گوشت و مرغ شب عید نقش آفرینی کردند ولی نامی از آنها برده نمی‌شود در حالی که ظرفیت‌های بخش تعاون و اثرگذاری آنها بر اقتصاد به خصوص توزیع بی واسطه اقلام مورد نیاز مردم بسیار است.
رئیس اتاق تعاون استان تهران در پاسخ به سوال ایسنا، مبنی بر واگذاری شرکت‌های شستا به بخش تعاون اظهار کرد: شستا (شرکت سرمایه گذاری تأمین اجتماعی) و بخش تعاون هر دو متعلق به وزارت تعاون، کار و رفاه اجتماعی هستند ولی اینکه قرارداد اولیه برای واگذاری برخی شرکت‌های شستا به بخش تعاون چه زمانی محقق شود باید منتظر بمانیم اما شخصاً اعتماد صددرصدی به این موضوع ندارم چون تا امروز نامه نگاری‌هایی که در این زمینه داشتیم و حتی شرکت‌های شستا را دعوت کردیم که در بانک توسعه تعاون حساب باز کنند و تسهیلات به تعاونی‌های خرد و کوچک ما بدهند به نتیجه نرسیده است.
خلیل زاده گفت: قرار بود ۳۰ درصد از درآمدهای حاصل از واگذاری‌ها به بخش تعاون اختصاص یابد ولی متأسفانه با وجود صراحت و تاکید قانون، تاکنون شرکت‌های بسیار کمی واگذار شده‌اند و ما مشکلاتی در این زمینه داشتیم که ظرف چند هفته آینده در این زمینه اطلاع رسانی خواهیم کرد.
اظهارات خلیل‌زاده درباره استقلال
نایب رئیس هیأت مدیره باشگاه استقلال در ادامه در پاسخ به سوالی درباره قرارداد استراماچونی سرمربی جدید استقبال و حضور وی در ایران، توضیحاتی ارائه کرد و گفت: قرارداد استراماچونی چند شب قبل قراردادش را امضا کرد و به احتمال زیاد تا پایان این هفته یا اواخر هفته آینده در ایران باشد.
وی گفت: فشارهای تبلیغاتی و جو روانی که بابت حضور وی در ایران به وجود آمده بود باعث تأخیر در امضا شده بود ولی ایشان دستیار خود را فرستاد که کلینیک و زمین و امکانات ما را ببیند و وقتی مطمئن شد قرارداد را امضا کرد. طبق توافقی که داشتیم سه دستیار هم با خود می‌آورد که شروع به تمرین کنند البته دستیار ایرانی ایشان هنوز مشخص نشده و در جلسه‌ای با کمیته فنی و هیأت مدیره استقلال این مساله مشخص خواهد شد.
کل مبلغ قرارداد ماچونی با سه دستیار ۷۰۰ هزار یورو!
خلیل زاده مبلغ قرارداد استراماچونی را همراه به سه دستیارش ۷۰۰ هزار یورو اعلام کرد و گفت: هر رقمی غیر از این صحیح نیست و ما این قرارداد را به طور شفاف در اختیار رسانه‌ها قرار می‌دهیم.
وی گفت: چند نفر از بازیکنان ما در تیم ملی هستند که در بازی با کره حضور داشتند و باید درباره آنها تصمیم گیری کنیم تعدادی دیگر از بازیکنان هم با ما قرارداد دارند که طی چند روز آینده حضور و تمدید قراردادشان را اعلام می‌کنیم.
قرارداد شفر قرارداد ترکمانچای بود
نایب رئیس هیأت مدیره باشگاه استقلال درباره حضور پاتوسی هم گفت: با پاتوسی ۳۰۰ هزار دلار قرارداد داریم و هنوز از ما جدا نشده است و اخباری که در این خصوص منتشر می‌شود تأیید نمی‌کنیم و به دنبال این هستیم که باشگاه به پرداختش با او ادامه بدهد.
وی در عین حال قرارداد وینفر شفر را قرارداد ترکمانچای توصیف کرد و گفت: در مورد قرارداد استراماچونی چنین اتفاقی نخواهد افتاد و ما آن را به طور کامل شفاف سازی خواهیم کرد و در اختیار خبرنگاران قرار خواهیم داد.
وی همچنین میزان بدهی باشگاه استقلال را حدود ۸۰ میلیارد تومان ذکر کرد و گفت: از برج یازده سال گذشته تا امروز ۴۲ میلیارد تومان منابع وارد باشگاه شده است.
نایب رئیس اتاق تعاون ایران در بخش پایانی سخنان خود درباره واگذاری باشگاه استقلال و خصوصی سازی این تیم، اظهار کرد: ما معتقدیم که قانون سیاست‌های اصل ۴۴ باید رعایت شود و طبق تأکیدی که مقام معظم رهبری در خصوص اجرای سیاست‌های اصل ۴۴ داشتند این اتفاق باید بیفتد و باشگاه استقلال و پرسپولیس حتماً واگذار خواهند شد.
واگذاری استقلال و پرسپولیس کلید خورد
وی ادامه داد: این دو تیم طرفداران و هواداران زیادی دارند که معتقدیم باید در قالب تشکیل تعاونی سهامی عام این واگذاری صورت گیرد و سهام دو باشگاه به کل مردم و هواداران برسد. در حال حاضر پیشکسوتان باشگاه استقلال پیگیر کار هستند و سازمان خصوصی سازی هم موضوع را دنبال می‌کند حتی باشگاه پرسپولیس هم جلسات خود را در این باره آغاز کرده است ولی این امر باید در قالب تعاونی سهامی عام اتفاق بیفتد و شرکت‌های خصوصی هم می‌توانند سهامدار آن شوند و برگه سهام داشته باشند.
به گفته خلیل زاده در حال حاضر دو باشگاه به لحاظ صورت‌های مالی بدهکارند و بدهی سنگین مالیاتی دارند ولی ترازهای مالی باید شفاف سازی و قانون اجرایی شود چون وزیر ورزش هم اصرار و تاکید دارند که پروسه واگذاری سرخابی‌ها هرچه سریع‌تر اتفاق بیفتد.
انتهای پیام
