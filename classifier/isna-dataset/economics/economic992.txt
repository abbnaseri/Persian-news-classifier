پایین آمدن شاخص‌های بورسی اروپا با فرود لوفت هانزا
بیشتر شاخص‌های بورسی اروپا تحت تاثیر ریزش نماد خطوط هوایی آلمان قرمزپوش شدند.
به گزارش ایسنا به نقل از رویترز، در معاملات روز سه‌شنبه بورس‌های اروپایی و در شرایطی که انتظار می‌رفت با توجه به روز آرام بازارهای ارز شاهد این آرامش در بازار بورس نیز باشیم، معامله‌گران بیش از هر چیز دیگری تحت تأثیر کاهش سودآوری خطوط هوایی لوفت هانزا آلمان قرار گرفتند.
شاخص "استوکس ۶۰۰" که در بر دارنده نماد ۶۰۰ شرکت بزرگ بورسی اروپایی است با ۰.۱ درصد کاهش بسته شد. در فرانسه شاخص "کک ۴۰" بورس پاریس اندکی افزایش یافت اما شاخص "ایبکس" مادرید اسپانیا ۰.۷ درصد ریزش کرد.
از سوی دیگر سقوط ۱۱.۶ درصدی نماد لوفت هانزا باعث شد تا شاخص "دکس ۳۰" بورس فرانکفورت آلمان حدود ۰.۵ درصد عقب نشینی کند. این ریزش به دیگر خطوط هوایی مشهور اروپایی نیز کشیده شد به گونه‌ای که نمادهای ایزی جت و رایان ایر هر دو ۴ درصد ریزش کردند.
کریس بوشام، تحلیل‌گر بازار در بانک "آی ان جی" گفت: سیگنال ضعیف از چشم‌انداز لوفت هانزا باعث شد تا روند معاملات سهام دیگر خطوط هوایی بزرگ نیز تحت تأثیر قرار گیرد و قطعاً این خبر در معاملات امروز اثر بدی بر جای گذاشت.
از سوی دیگر نمادهای بانکی روز پر نوسانی را تجربه کردند: بانک "اچ اس بی سی" به دنبال اعلام خبر گسترش فعالیت خود در آمریکا با افزایش ۰.۹ درصدی نماد خود مواجه شد و "دویچه بانک" نیز با افزایش اقبال معامله گران به رشد ۱.۴ درصدی دست یافت اما بانک‌های اسکاندیناوی عمدتاً قرمز پوش شدند به گونه‌ای که تنها نماد بانک "نوردیا" دانمارک ۱.۷ درصد ریزش کرد.
در بازار کالا، هر بشکه نفت "وست تگزاس اینتر مدیت" با ۰.۰۳ درصد کاهش به ازای ۵۱.۹۰ دلار و هر بشکه نفت برنت دریای شمال با ۰.۰۵ درصد کاهش به ازای ۶۰.۹۱ دلار مبادله می‌شود. هر اونس طلا برای تحویل فوری ۱۳۴۱.۹۹ دلار افزایش یافت و هر اونس نقره با افزایش ۰.۰۴ درصدی رقم ۱۴.۸۴ دلار را به ثبت رساند.
انتهای پیام
