اندازه‌شناسی بخش مهمی از توسعه است

​​​​​​​رئیس سازمان ملی استاندارد ایران معتقد است با توجه به حضور طولانی‌مدت ایران در عرصه استاندارد باید جدیدترین روش‌ها و ابزارهایی که در این عرصه مورد استفاده قرار می‌گیرد از جمله اندازه‌شناسی، در کشورمان اجرایی شود.

به گزارش ایسنا، نیره پیروزبخت صبح امروز (دوشنبه) در همایش اندازه‌شناسی که در دانشگاه صنعتی شریف برگزار شد، اظهار کرد: اندازه‌شناسی رکنی بسیار مهم در عرصه استاندارد است و امروز تمامی کشورهای توسعه یافته برای این حوزه، برنامه‌ریزی‌های جدی داشته‌اند. از این‌رو ایران در عرصه استاندارد باید تلاش کند راهی جدی در این حوزه گشوده و در جریان همین مسیر راه خود را ادامه دهد.
به گفته وی، میزان اهمیت اندازه‌شناسی تا حدی است که بسیاری از کشورهای توسعه‌یافته که در آنها بخش خصوصی محوریت اقتصاد را در اختیار دارد، مؤسسات اندازه‌شناسی در دست دولت است و به طور خاص با نظارت‌های دولتی پیگیری می‌شود.
رئیس سازمان ملی استاندارد ایران با بیان این‌که در قانون جدید نظام استاندارد، به اندازه‌شناسی به عنوان یک حوزه مهم توجه شده است، گفت: از نظر ما این حوزه، بخش مهمی از توسعه به‌شمار می‌رود. در کنار آن ما در فرهنگ‌مان موضوع حق‌الناس را داریم که بهترین شیوه‌ها برای رعایت آن استفاده از جدیدترین شیوه‌ها در اندازه‌شناسی خواهد بود.
پیروزبخت با اشاره به ورود ایران به عرصه استاندارد از سال ۱۳۰۴، توضیح داد: ما کارمان را در عرصه استاندارد بسیار زود آغاز کردیم و تجربه بیش از ۹ دهه‌ای گذشته به ما کمک می‌کند تا بهترین شیوه‌ها را برای پیگیری استاندارد در این بخش لحاظ کنیم. در جدیدترین اتفاقی که در عرصه جهانی رخ داده موضوع شیوه‌های جدید اندازه‌شناسی در دستور کار قرار گرفته که بسیاری از کشورها باید تا پایان سال جاری میلادی به آن دست یابند.
رئیس سازمان ملی استاندارد ایران ادامه داد: در ایران تلاشمان این است که در کوتاه‌ترین زمان ممکن این شیوه‌های جدید را نهایی کرده و به کار ببندیم. خوشبختانه برای این موضوع مذاکرات خوبی با نهادهای دانشگاهی و علمی کشور انجام شده و امیدواریم در مراسم سال آینده گام‌های مثبت قابل توجهی در این عرصه برداشته شود.
وی با بیان این‌که پیگیری سیاست‌های اندازه‌شناسی در کیفیت خدمات ارائه شده به مردم تأثیری جدی دارد، تصریح کرد: برای مثال یکی از این حوزه‌ها که سازمان استاندارد نظارت جدی بر آن را ادامه می‌دهد پیگیری وضعیت کالاهای پیش بسته‌بندی شده که در فروشگاه‌های بزرگ به مردم ارائه می‌شود، است. در این زمینه سازمان حمایت نیز به یاری ما آمده و امیدواریم موضوع نظارت بر این کالاها نهایی شده و در دیگر عرصه‌ها نیز با درک اهمیت اندازه‌شناسی، استانداردهای مدنظر رعایت شود.
انتهای پیام
