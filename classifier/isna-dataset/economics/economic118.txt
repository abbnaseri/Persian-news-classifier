"زیره" به بورس کالا رفت
امروز آیین راه‌اندازی معاملات گواهی سپرده کالایی و قرارداد آتی زیره سبز در بورس کالای ایران برگزار شد. معاملات گواهی سپرده زیره که هفته گذشته به طور آزمایشی شروع شده بود، از فردا به شیوه قرارداد آتی در بورس کالا آغاز بکار می‌کند.
به گزارش ایسنا، اندازه قرارداد آتی زیره تحویل شهریور ماه ۱۰۰ کیلوگرم بوده و حد نوسان قیمت روزانه حداکثر تا ۵ درصد مثبت و منفی با توجه به قیمت تسویه روزانه روز قبل است. همچنین کارمزد سازمان بورس و اوراق بهادار و بورس کالای ایران در معاملات قراردادهای آتی زیره سبز صفر در نظر گرفته شده است.
قراردادهای آتی در اولین روز معاملاتی، بدون حد نوسان قیمتی با دوره پیش گشایش به مدت ۳۰ دقیقه در ابتدای جلسه معاملاتی آغاز و پس از انجام حراج تک قیمتی رأس ساعت ۱۰:۳۰ با دوره عادی معاملاتی و اعمال حد نوسان قیمت روزانه ادامه می‌یابد‪.‬
قیمت پایه قرارداد آتی، همان قیمت کشف شده در حراج تک قیمتی خواهد بود که مبنای حد نوسان قیمت روزانه برای ادامه معاملات در حراج پیوسته قرار خواهد گرفت. بدیهی است در صورت عدم انجام معامله در حراج تک قیمتی، قرارداد آتی متوقف و مجدداً همین فرآیند، روز کاری بعد تکرار خواهد شد.
خبر در حال تکمیل است
