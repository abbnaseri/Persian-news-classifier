دلار باز هم صعود کرد
شاخص دلار در آخرین روز معاملات هفتگی بیش از ۰.۵ درصد افزایش یافت.
به گزارش ایسنا به نقل از رویترز، در اتفاقی قابل پیش‌بینی آخرین روز از معاملات هفتگی به لطف ثبت آمار بسیار خوب اشتغال‌زایی ماه ژوئن در آمریکا، برای دلار روزی خوب را رقم زد و شاخص دلار که نرخ برابری آن در مقابل سبدی از ارزهای جهانی را اندازه می‌گیرد با ۰.۵۶ درصد افزایش به ۹۷.۳۱۱ واحد رسید تا ضمن عبور مجدد از کانال ۹۷ واحدی در بالاترین سطح دو هفته اخیر خود نیز قرار گیرد.
بیپان رأی، استراتژیست ارزی در مؤسسه " سی آی بی سی کپیتال مارکتس" گفت: وقتی به ارقام مربوط به اشتغال‌زایی نگاه می‌کنید، متوجه می‌شوید که نیروی کافی برای هل دادن دلار به سطح بالاتر وجود داشته است.
بانک مرکزی آمریکا در گزارش جدید خود از وضعیت اقتصادی این کشور به کنگره اعلام کرده است که اقتصاد با گام‌هایی محکم به مسیرش ادامه می‌دهد اما با توجه به افزایش مناقشات تجاری و کاهش حجم سرمایه‌گذاری‌ها، رشد نیمه دوم سال احتمالاً ضعیف‌تر از رشد نیمه اول خواهد بود.
یکی دیگر از عوامل کمک کننده به صعود دلار، تضعیف یورو بود که متأثر از کاهش سفارشات صنعتی آلمان قرار گرفت. این مساله همچنین باعث شد تا وزارت اقتصاد آلمان نسبت به ضعیف باقی ماندن سطح رشد اقتصادی هشدار دهد.
کاهش سفارشات صنعتی علاوه بر یورو بر بازار اوراق قرضه نیز متأثر بود و بازدهی اوراق قرضه دولتی آلمان حدود ۰.۲ درصد کاهش یافت. پوند انگلیس نیز با مشخص نبودن سرانجام برگزیت کماکان در محدوده دفاعی باقی مانده است.
در برابر ارزهای اروپایی هر پوند انگلیس به ازای ۱.۲۵۲۳ دلار، هر یورو به ازای ۱.۱۲۲۹ دلار و هر فرانک سوئیس به ازای ۱.۰۰۸۱ دلار مبادله شدند.
در برابر ارزهای آسیایی نیز دلار صعودی بود به گونه‌ای که هر دلار آمریکا به ازای ۱.۴۳۲۵ دلار استرالیا، ۱.۳۵۹۲ دلار سنگاپور، ۱۰۸.۴۵۸۳ ین ژاپن و ۶.۸۹۳۳ یوان چین مبادله شد.
انتهای پیام
