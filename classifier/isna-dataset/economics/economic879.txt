زهکشی اراضی شمال نیازمند ۸۰۰۰ میلیارد تومان اعتبار است
معاون آب و خاک وزیر جهاد کشاورزی گفت: زهکشی اراضی کشاورزی شمال کشور به ۸۰۰۰ میلیارد تومان اعتبار نیاز دارد.
به گزارش ایسنا، علی مراد اکبری در اولین نشست تخصصی زهکشی اراضی شمال کشور با بیان اینکه این طرح نیازمند ۸,۰۰۰ میلیارد تومان اعتبار است، اظهار کرد: تهیه طرح زهکشی ۴۰۰ هزار هکتاری زمین‌های کشاورزی در سه استان شمالی مازندران، گیلان و گلستان در حال اجرا است.
وی تصریح کرد: بررسی‌ها نشان می‌دهد که زمین‌های کشاورزی کشور به دلیل مشکلات منابع آبی امکان توسعه را ندارد و با همت و توجه ویژه مسئولین، آبیاری نوین این طرح در مراحل کسب اعتبار است.
معاون آب و خاک وزیر جهاد کشاورزی با بیان اینکه هدف از زهکشی زمین‌های کشاورزی، فراهم کردن محیطی مناسب برای رشد گیاه از لحاظ تهویه و شوری است، گفت: جلوگیری از شور شدن زمین، کنترل ماندابی شدن، فرسایش، سیل، حفاظت محیط زیست، سلامت عمومی و بهداشت، جلوگیری از راکد شدن آب و ایجاد بوی تعفن و نامطبوع در محیط مزرعه، به زیر کشت بردن اراضی جدید، زودتر گرم شدن خاک در فصل بهار، شروع زودتر عملیات کشاورزی، کیفیت و کمیت بهتر محصولات، حفاظت از تأسیسات عمومی و توسعه روستایی و امنیت غذایی از مزایای مهم اجرای طرح زهکشی است.
اکبری خاطرنشان کرد: با عملیاتی شدن این طرح حدود ۲۵۰ هزار هکتار از زمین‌های شالیزاری استان‌های شمالی زیر کشت دوم دانه روغنی کلزا می‌رود و با توجه به قیمت دانه روغنی کلزا در بازار جهانی و نیاز ۸۰ درصدی به واردات به عنوان کشت دوم در استان‌های شمالی، طی سه سال آینده هزینه اجرای زهکشی تأمین خواهد شد.
وی با بیان اینکه به کمک نمایندگان مردم استان‌های شمالی، مسئولان و مردم این طرح به دفتر مقام معظم رهبری ارائه شد تا بتوانیم از صندوق ذخیره ارزی استفاده کنیم، افزود: در حال حاضر از ۵۰۰ هزار هکتار زمین‌های کشاورزی فقط در ۱۵۰ هزار هکتار زهکشی درجه ۲ و ۳ انجام شد که نیاز به زهکشی مویرگی دارد.
اکبری با بیان اینکه ساماندهی و لایروبی آب‌بندان های شمال در ۳۰ هزار هکتار انجام شد، خاطرنشان کرد: اجرای طرح یکپارچه سازی در سطح ۲۵۰ هزار هکتار به عنوان طرح‌های مکمل زهکشی بود که ساماندهی آن با اعتبار ۷۶۰ میلیارد تومان از سال گذشته آغاز شد و تاکنون مرمت و بهسازی ۱۰۰۰ هکتار آب‌بندان عملیاتی شده است.
انتهای پیام
