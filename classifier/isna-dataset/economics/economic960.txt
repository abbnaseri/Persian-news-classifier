پروازهای حج امسال در ترمینال سلام انجام می‌شود
وزیر راه و شهرسازی در مراسم افتتاح ترمینال گالری سلام که با حضور رئیس جمهوری برگزار شد، با اشاره به نزدیک بودن ایام حج تمتع گفت: امسال پروازهای حج از ترمینال سلام انجام می‌شود.
به گزارش ایسنا، محمد اسلامی در حاشیه مراسم گشایش ترمینال گالری سلام، با تبریک به ثمر نشستن سرمایه‌گذاری جدید و برنامه توسعه فرودگاهی گفت: امیدوارم همکاران ما و شرکت‌ها بتوانند خدمات با کیفیت و با عیار بالا به مردم ارائه کنند.
اسلامی با بیان اینکه پروازهای این ترمینال از روز یکم تیرماه آغاز خواهد شد، افزود: با افتتاح این ترمینال، دو بخش ترمینال یک که برای پروازهای خارجی استفاده می‌شد، به پروازهای داخلی اختصاص داده می‌شود.
وی ادامه داد: این پروازها توسط کسانی که می‌خواهند پروازهای کانکشن به مقصد خارج از کشور داشته باشند یا مسافرانی که از مناطق جنوبی استان تهران و قم قصد پرواز داخلی دارند، مورد استفاده قرار می‌گیرند.
وزیر راه و شهرسازی با اشاره به اینکه این ایام مصادف با ایام حج تمتع است، گفت: برای برقراری پروازهای حج از این ترمینال انجام خواهد شد.
وی افزود: امیدوار هستیم سطح خدماتی که شهر فرودگاهی به مردم ارائه می‌دهد، در تراز بالا باشد.
انتهای پیام
