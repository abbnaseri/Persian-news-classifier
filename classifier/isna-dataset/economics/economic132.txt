افزایش نرخ بیکاری در آمریکا
با وجود روند بسیار خوب اشتغال زایی ماه ژوئن، نرخ بیکاری آمریکا افزایش یافت.
به گزارش ایسنا به نقل از اسوشیتدپرس، با ثبت یکصد و بیست و یکمین ماه متوالی رشد مثبت اقتصادی، اقتصاد آمریکا در ماه ژوئن موفق شد برای بیش از ۲۲۴ هزار نفر شغل ایجاد کند و این مساله گمانه زنی‌ها برای کاهش نرخ بهره توسط بانک مرکزی این کشور را تقویت کرده است. اکنون فعالان انتظار دارند که فدرال رزرو در نشست ماه ژوئیه خود سرانجام پس از نه مرتبه افزایش متوالی نرخ بهره، تن به کاهش نرخ بهره دهد.
هر چند که آمار اشتغال‌زایی ماه ژوئن در مقایسه با ۷۲ هزار اشتغال‌زایی صورت گرفته در ماه قبل یک پیشرفت چشمگیر محسوب می‌شود اما نگرانی‌ها از کاهش رشد اقتصادی آمریکا کماکان در بین تحلیل گران بالا است. گاس فاوشر، کارشناس ارشد مسائل اقتصادی در مؤسسه "پی ان سی فایننشیال سرویسز" گفت: احتمالاً رشد اقتصادی در سال ۲۰۱۹ ادامه پیدا خواهد کرد اما آهسته تر خواهد شد.
نرخ بیکاری در آمریکا تا پایان ماه ژوئن با ۰.۱ درصد افزایش نسبت به ماه قبل به ۳.۷ درصد افزایش یافت که نشان می‌دهد روند تعدیل نیرو نیز به مانند روند اشتغال‌زایی رو به افزایش بوده است. متوسط افزایش نرخ دستمزد ساعتی نیز در طول یکسال اخیر ۳.۱ درصد بوده است.
ترامپ که در ماه می سعی کرد اشاره‌ای به آمار اشتغال‌زایی نداشته باشد درواکنش به آمار خوب ماه ژوئن توئیت زد: شغل، شغل و شغل! داریم خیلی خوب جلو می‌رویم.
در ماه ژوئن بخش ساخت و ساز برای ۲۱ هزار نفر و تولید برای ۱۷ هزار نفر شغل ایجاد کرده‌اند که نسبت به ماه قبل به ترتیب بیش از چهار و شش برابر شده‌اند. بخش سلامت برای بیش از ۵۰ هزار نفر و خرده فروشی‌ها برای حدود ۲۴ هزار نفر شغل ایجاد کرده‌اند. دولت نیز به نوبه خود با استخدام ۳۳ هزار نفر نقش زیادی در اشتغال‌زایی داشته است.
انتهای پیام
