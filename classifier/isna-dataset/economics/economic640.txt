راه‌اندازی بازار آب / لزوم اجرای گردشگری در سدها
معاون وزیر نیرو به موضوع تشکیل و ترویج بازار آب اشاره کرد و گفت: در صورت ترویج بازار آب می‌توان به آب جدید دست یافت و راه‌اندازی بازار آب به مراتب مقرون به صرفه تر از اجرای طرح‌های انتقال آب است.
به گزارش ایسنا، چهل و هفتمین نشست مدیران ارشد آب کشور روز دوشنبه سوم تیرماه با حضور معاون وزیر نیرو در امور آب و آبفا و مدیرعامل شرکت مدیریت منابع آب ایران برگزار شد. در این نشست قاسم تقی زاده خامسی، طی سخنانی سه موضوع بررسی چاه‌های غیر مجاز، بازار آب و استفاده بهینه از فضای منابع آبی برای گردشگری را به عنوان دستور کار اصلی مدیران عامل شرکت‌های آب منطقه‌ای بر شمرد.  معاون وزیر نیرو در امور آب و آبفا با اشاره به این که طی سال‌های گذشته آمار چاه‌های غیر مجاز افزایش یافته، توصیه کرد با تشکیل کمیته‌ای با حضور مدیران عامل شرکت‌های آب منطقه‌ای نسبت به تعیین تکلیف چاه‌های غیر مجاز اقدام شود.  تقی زاده خامسی در ادامه به موضوع ساختار بخش آب کشور کرد و گفت: با اجرای ساختار جدید آب کشور تغییری در شرکت‌های آب منطقه‌ای صورت نخواهد گرفت و آنچه در این ساختار مطرح است، تشکیل حوضه‌های آبریز در سطح ستاد وزارت نیرو و یا شرکت مدیریت منابع آب ایران است که این موضوع در دست بررسی است.  بنا بر اعلام وزارت نیرو، وی با تاکید بر این که مدیران عامل شرکت آب منطقه‌ای نماینده وزارت نیرو در استان‌ها هستند و باید پاسخگوی حوزه مدیریت خود باشند و مشکلات را به ستاد محول نکنند بر لزوم برقراری تعامل صحیح با مسئولان و نمایندگان مجلس شورای اسلامی تاکید کرد.  وی در پایان سخنان خود به تفاهم‌نامه اخیر وزارت نیرو با سازمان میراث فرهنگی، گردشگری، صنایع دستی اشاره و اظهار کرد موضوع گردشگری آب مورد تاکید وزارت نیرو است و همه شرکت‌های آب منطقه‌ای باید در این زمینه جداً ورود پیدا کنند و به زودی نیز شیوه نامه اجرایی تفاهم نامه‌ی مورد اشاره ابلاغ خواهد شد.  قبل از سخنان تقی زاده خامسی، محمد حاج رسولی‌ها گزارشی از جلسات گذشته مدیران ارشد بخش آب ارائه کرد. همچنین مدیران عامل شرکت‌های آب منطقه‌ای به بیان چالش‌های شرکت‌های تحت مدیریت خود پرداختند.
انتهای پیام
