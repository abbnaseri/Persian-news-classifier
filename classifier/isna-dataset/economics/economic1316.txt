دلایل ثبات در بازار گوشت، مرغ و تخم‌مرغ
مدیرعامل شرکت پشتیبانی امور دام افزایش تولید و عرضه محصولات پروتئینی همچون گوشت مرغ، گوشت قرمز و تخم مرغ و برخورد قضایی با گران‌فروشان و سودجویان را از عوامل تعدیل و ثبات قیمت‌ها در بازار این محصولات دانست.
حمید ورناصری در گفت‌وگو با ایسنا، اظهار کرد: بازار محصولات پروتئینی همچون گوشت مرغ، گوشت قرمز و تخم مرغ در حال حاضر برای مصرف‌کنندگان از شرایط مناسبی برخوردار است و در دو زمینه مرغ و تخم مرغ وضعیت به گونه‌ای است که برای افزایش انگیزه تولیدکنندگان؛ به خرید این محصول پروتئینی وارد شده‌ایم تا زیان تولیدکنندگان را کم کنیم.
وی افزود: درباره شرایطی که منجر به تعدیل و ثبات نسبی قیمت‌ها در بازار شده است باید گفت که عوامل مختلفی در این زمینه دخیل بوده است که از جمله باید به ورود دادستانی و برخورد با گران‌فروشی و گران‌فروشان اشاره کرد که سبب شد انحصار در این بازار شکسته شود.
مدیرعامل شرکت پشتیبانی امور دام ادامه داد: یکی دیگر از عوامل تعدیل و ثبات قیمت‌ها در این بازار ورود شرکت پشتیبانی امور دام به صورت گسترده برای عرضه سنگین دام، گوشت قرمز، گوشت مرغ و تخم مرغ در بازار بوده است که می‌توان به این نکته اشاره کرد که در تهران در هفته پایانی اسفند ماه و ایام نوروز حدود ۲۸ هزار تن گوشت مرغ گرم و منجمد با نرخ مصوب عرضه کردیم و همین مسئله سبب شد تا قیمت‌ها کاهش پیدا کند. در کنار آن این افزایش عرضه را به صورت روزانه در میادین اصلی میوه و تره بار به حدود ۱۲۵۰ تن رسانده‌ایم.
ورناصری اعلام کرد: برنامه‌ریزی‌های وزارت جهاد کشاورزی برای افزایش تولید نقش مهمی داشته تا در زمینه این کالاهای اساسی وضعیت مناسبی از حیث بازار و قیمت‌ها داشته باشیم چرا که امروز قیمت متوسط گوشت مرغ در بازار کیلویی ۱۱ تا ۱۱ هزار و ۵۰۰ تومان است و تخم مرغ کیلویی حدود ۵,۰۰۰ تومان است.
انتهای پیام
