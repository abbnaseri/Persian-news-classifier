کسب‌وکارهای نوین هزینه تولید را کاهش می‌دهند
نایب رئیس اتاق تعاون ایران  توسعه صادرات غیرنفتی را از برنامه‌های مهم اتحادیه‌های مرزنشینان ذکر کرد و گفت: تشکیل و توسعه هلدینگهای کسب و کار نوین و دانش بنیان موجب برندسازی، رقابت پذیری و کاهش هزینه تولید محصول می‌شوند.
اسماعیل خلیل‌زاده در گفت‌وگو با ایسنا، با بیان اینکه ۸۰ درصد تعاونی‌ها در کشور بعد از پیروزی انقلاب اسلامی تشکیل شده‌اند، اظهار کرد: بخش تعاون به دلیل کارکردهای خود یک بخش پر مزیت و پر ظرفیت برای ثروت آفرینی است ولی متأسفانه علیرغم قابلیت‌های بالایی که دارد، هنوز بخشی اعظمی از آن غیر فعال مانده است.
وی با اشاره به تشکیل تعاونی‌ها در گرایش‌های مختلف تولیدی، توزیعی و خدماتی حرکت به سمت جهانی سازی تولید تعاونی‌ها را خواستار شد و گفت باید هلدینگ‌های بزرگ تعاونی را در سطح ملی و بین‌المللی تشکیل دهیم.
نایب رئیس اتاق تعاون ایران، مهمترین مزیت بخش تعاون را مردم محوری و مشارکت جمعی عنوان کرد و گفت: بخش تعاون همزمان با پیشرفت کاری مسیر توسعه اجتماعی را هموار می‌کند و چون متکی به اعضا و نیروهای خود است با انگیزه بیشتری به تولید کالا و خدمات می‌پردازد. تجربه کشورهای توسعه یافته نشان می‌دهد که تعاونی‌ها، بهترین بنگاه‌هایی هستند که بستر تجمیع سرمایه‌های خرد و نیروهای پراکنده را فراهم می‌کنند.
تاکید بر تشکیل کسب و کارهای نوین و دانش بنیان
خلیل زاده بر ضرورت شکل‌گیری دهکده‌های تعاونی دانش بنیان تاکید کرد و گفت: امروز با گسترش خدمات درمانی، گردشگری، اطلاع رسانی، ایجاد کسب و کارهای نوین و مبتنی بر فناوری‌های های‌تک و شکل‌گیری دهکده ایرانی تعاونی‌های دانش بنیان و دیجیتال از نیازهای اساسی کشور به شمار می‌رود.
به گفته وی، سهم بخش تعاون در اقتصاد ایران در بازارهای اقتصاد از جمله بازار سرمایه، بازار مسکن و بازار پول در حال رشد است ولی تعاون برای رسیدن به جایگاه واقعی و تحقق سهم ۲۵ درصدی در اقتصاد ملی باید وارد فرایند توسعه جهشی شود که این امر از طریق توسعه و تقویت شرکت‌های تعاونی دانش بنیان صورت پذیرد.
رئیس اتاق تعاون استان تهران تاکید کرد: امروز هلدینگ‌های کسب و کار نوین و دانش بنیان به دلیل ساختاری که دارند در جهان مورد توجه قرار گرفته‌اند. این هلدینگ‌ها با کمترین هزینه می‌توانند برند سازی کنند و ضمن افزایش رقابت‌پذیری، هزینه تولید محصول را کاهش دهند لذا ما هم باید در حوزه فناوری اطلاعات و کسب و کارهای نوین به این سمت حرکت کنیم.
پیگیری مشکل توزیع کارت‌های بازرگانی مرزنشینان
عضو هیأت مدیره اتحادیه سراسری تعاونی‌های مرزنشینان همچنین از رفع مشکل توزیع کارت بازرگانی مرزنشینان خبر داد و گفت: با مساعدت وزیر صنعت، معدن و تجارت و وزیر کار این موضوع در حال پیگیری و حل و فصل است.
به گفته خلیل زاده، به دلیل واگذاری توزیع کارت‌های بازرگانی در مرزها به یک شرکت توسط وزارت بازرگانی وقت، مرزنشینان دچار مشکلات فراوانی شده و نمی‌توانند کارت بازرگانی را دریافت کنند. چون بسیاری از مرزنشینان که از تمکن مالی مناسبی برخوردار نیستند، قدرت پرداخت هزینه صدور کارت بازرگانی را ندارند به همین دلیل کارت‌های بازرگانی به دست مرزنشینان نمی‌رسید و آنها را دچار مشکلات بسیاری می‌کرد.
نقش مؤثر مرزنشینان در جلوگیری از مهاجرت و قاچاق
وی توسعه صادرات غیرنفتی را از جمله برنامه‌های مهم اتحادیه مرزنشینان عنوان کرد و گفت: مهمترین اهداف تشکیل تعاونی‌های مرزنشینان، جلوگیری از مهاجرت، تأمین کالاهای اساسی و ضروری مرزنشینان، ایجاد و توسعه روحیه تعاون و همدلی و کاهش مشکلات دولت در تأمین نیازهای مرزنشینان است و مرزنشینان همواره نقش مؤثری در مقابله با قاچاق، مهاجرت و تخلیه مناطق مرزی داشته و دارند.
به گزارش ایسنا، پیش از این وزیر صنعت، معدن و تجارت، از سیاست‌هایی که در گذشته در قبال کارت‌های الکترونیک مرزنشینان اعمال شده انتقاد کرده و ساماندهی کارت‌های الکترونیک مرزنشینان را با نظرخواهی از مرزنشینان خواستار شده بود. تعاونی‌های مرزنشین از جمله تعاونی‌های پرجمعیتی هستند که با هدف افزایش سطح رفاه و توان اقتصادی مردم مرزنشین ایجاد شده و با توجه به شکننده بودن وضعیت اشتغال و فعالیت‌های اقتصادی مناطق مرزی، نیازمند حمایت‌های دوچندان هستند.
انتهای پیام
