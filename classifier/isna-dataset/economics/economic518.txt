دانمارک گران‌ترین کشور غذایی در اروپا
قیمت مواد غذایی در شمال اروپا بسیار بیشتر از جنوب آن است.
به گزارش ایسنا به نقل از مرکز آمار اتحادیه اروپا، قیمت مواد غذایی در کشورهای گران قیمت بیش از دو برابر قیمت این اقلام در کشورهای ارزان‌تر است. تا پایان سال ۲۰۱۸ بر اساس جمع آوری قیمت‌های مربوط به اقلام غذایی در ۲۸ کشور عضو اتحادیه اروپا، متوسط قیمت مواد غذایی در دانمارک بیش از سایر کشورها بوده است؛ به گونه‌ای که قیمت غذا در دانمارک ۱۳۰ درصد متوسط قیمت کل کشورهای عضو بوده است.
پس از دانمارک، لوکزامبورگ و اتریش هر دو با ۱۲۵ درصد، ایرلند و فنلاند هر دو با ۱۲۰ درصد و سوئد با ۱۱۷ درصد متوسط قیمت در سطح اروپا گران قیمت‌ترین کشورهای اروپایی از نظر هزینه برای مواد غذایی بوده‌اند.
از سوی دیگر پایین‌ترین قیمت مواد غذایی در رومانی به ثبت رسیده است و متوسط اقلام غذایی در این کشور برابر با ۶۶ درصد متوسط در سطح اتحادیه اروپا بوده است. پس از این کشور، لهستان با ۶۹ درصد، بلغارستان با ۷۶ درصد، جمهوری چک با ۸۴ درصد و مجارستان با ۸۵ درصد قرار دارند.
طبق اعلام مرکز آمار اتحادیه اروپا، قیمت اقلام غذایی در کشورهای غربی نظیر فرانسه، آلمان، انگلیس، اسپانیا و بلژیک تقریباً برابر با متوسط قیمت مواد غذایی در سطح اتحادیه اروپا بوده است.
لازم به ذکر است، منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند.
اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
