جزییات افزایش روابط برقی ایران و ارمنستان
افزایش صادرات برق از ایران به ارمنستان سرفصل یکی از اهداف وزارت نیرو محسوب می‌شود که قرار است بر اساس آن تا حدود دو سال دیگر ظرفیت تبادل برق بین دو کشور به بیش از ۱۰۰۰ مگاوات می‌رسد.
به گزارش ایسنا، ارمنستان در فهرست کشورهایی قرار دارد که ایران با آن تبادلات برقی دارد به طوری که در روزهایی تابستان و زمانی که افزایش دما در کشور باعث صعودی شدن مصرف برق می‌شود، ارمنستان یکی از کشورهایی است که ایران برای وارد کردن برق از آن پای میز مذاکره می‌رود.
البته به نظر می‌رسد دو کشور تبادلات کنونی برق را کافی ندانسته و برای افزایش این تبادلات قدم‌هایی برداشته‌اند. به طوری که در شانزدهمین اجلاس کمیسیون مشترک ایران و ارمنستان افزایش تبادلات برقی سرفصل مهم‌ترین مذاکرات بین سران دو کشور بود. موضوعی که حتی حسن روحانی، رئیس جمهوری ایران، در دیدار معاون نخست وزیر ارمنستان به آن اشاره کرده و گفته است: از انرژی و برق یکی از زمینه‌های همکاری بین ایران و ارمنستان و سایر کشورهای منطقه است و می‌توانیم با اجرای سریع‌تر طرح‌ها و پروژه‌های مشترک در زمینه انرژی، برق و حمل و نقل، همکاری‌های دو کشور را ارتقا دهیم.
جزئیات افزایش تبادلات برقی بین دو کشور
در این راستا رضا اردکانیان، وزیر نیرو در نشست رسمی شانزدهمین اجلاس کمیسیون مشترک ایران و ارمنستان از راه‌اندازی خط سوم تبادل انرژی بین دو کشور خبر داد و گفت: این خط حداکثر تا پایان سال ٢٠٢٠ به مدار می‌آید و با کامل شدن آن ظرفیت تبادل برق بین دو کشور به بیش از ۱۰۰۰ مگاوات می‌رسد.
وی همچنین از احداث نیروگاه برق آبی صد مگاواتی مغری در خاک ارمنستان خبر داد و افزود: این نیروگاه با سرمایه بخش خصوصی ارمنستان و سایر کشورهای علاقه‌مند احداث خواهد شد و برق تولیدی آن با نرخ تضمینی توسط ایران خریداری می‌شود.
کریدور چهارجانبه شمال-جنوب- برق و مبادله سه جانبه برق از دیگر مواردی بود که دو کشور درباره آن مذاکره کردند و بر اهمیت اجرای طرح اتصال شبکه‌های برق چهار کشور ایران، ارمنستان، گرجستان و روسیه و نقش مثبت آن در اقتصاد انرژی اعضا تاکید شد.
انتهای پیام
