تبلیغات مزاحم صدای کاربران را درآورد
بسیاری از کاربران گوشی‌های هواوی در روزهای اخیر از مشاهده تبلیغات بر روی صفحه نمایش گوشی خود ابراز نارضایتی کرده و حل این مشکل را از شرکت هواوی خواستار شده‌اند.
به گزارش ایسنا، تعداد زیادی از کاربران گوشی‌های هواوی از مناطق و کشورهای مختلف جهان در شبکه‌های اجتماعی خود اعلام کردند که شاهد تبلیغات و آگهی‌های ناخواسته‌ای بر روی لاک اسکرین یا صفحه قفل نمایشگر گوشی‌هایشان بوده‌اند و آن را آزاردهنده و مزاحم کار و فعالیت‌های خود عنوان کرده‌اند.
بر اساس گزارشی که وب سایت اندروید پلیس در این باره منتشر کرده است، تمامی کاربران گوشی‌های هواوی پی ۳۰ پرو، پی ۲۰، پی ۲۰ پرو، پی ۲۰ لایت و آنر ۱۰ تبلیغات و آگهی‌های سایت رزرو هتل Booking.com را بر روی صفحه نمایش گوشی خود مشاهده کرده‌اند.
تاکنون شرکت هواوی در این خصوص بیانیه‌ای منتشر نکرده اما حساب کاربری توئیتر این شرکت چینی در آلمان از تمامی کاربرانی که با این مشکل و باگ مواجه شده‌اند، عذرخواهی کرده و اعلام کرده که متخصصان فنی بدون شک به دنبال برطرف کردن هرچه سریع‌تر آن خواهند بود.
کارشناسان و تحلیلگران فعال در حوزه فناوری بر این باورند در شرایطی که هواوی بیش از پیش تحت فشارهای فزاینده سیاسی و تجاری از سوی ایالات متحده آمریکا و سایر متحدانش قرار گرفته است، این موضوع می‌تواند اعتبار این شرکت چینی را تخریب کند و اعتماد کاربران را به هواوی از بین ببرد.
هواوی که بزرگترین تولیدکننده و توسعه دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، در طول یک سال اخیر از سوی دولت ترامپ، رئیس جمهوری آمریکا و بسیاری از کشورهای هم پیمانش به شدت تحت فشارهای سیاسی و تجاری قرار گرفته است و بسیاری از این کشورها استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین و نقض حریم خصوصی کاربران، ممنوع اعلام کرده‌اند.

انتهای پیام
