چند درصد افراد در اروپا خود اشتغال هستند؟
مردم اروپای مرکزی و شرقی بر خلاف ساکنین کشورهای اسکاندیناوی تمایل بیشتری به کار کردن برای خود دارند.
به گزارش ایسنا به نقل از مرکز آمار اتحادیه اروپا، تا پایان سال ۲۰۱۸ حدود ۳۰.۲ میلیون نفر در سطح اتحادیه اروپا که سن ۲۰ تا ۶۴ سال سن داشته‌اند خود اشتغال بوده‌اند که ۲۶.۷ میلیون نفر این افراد را متولدین کشورهای عضو و ۳.۵ میلیون نفر را مهاجرینی که بعداً به کشورهای عضو این اتحادیه مهاجرت کرده‌اند تشکیل داده‌اند.
در بین کشورهای مختلف اروپایی، سه نفر از هر ۱۰ نفر در یونان خود اشتغال بوده‌اند تا بدین ترتیب اتباع یونانی بیشترین آمار خوداشتغالی را داشته باشند و پس از آنها ایتالیا با ۲۲ درصد و لهستان با ۱۸ درصد قرار دارند. از سوی دیگر اما کمترین میزان خوداشتغالی در بین اتباع کشورهای عضو مربوط به دانمارک و لوکزامبورگ با هفت درصد است و پس از آن‌ها، آلمان و سوئد با ۹ درصد قرار دارند.
طبق اعلام این مرکز، ۳۸ درصد مهاجرین لهستانی که به کشورهای دیگر مهاجرت کرده‌اند خود اشتغال بوده‌اند که بالاترین نرخ خوداشتغالی مهاجران اروپایی است و پس از آنها، مالت با ۲۱ درصد و استونی با ۲۰ درصد قرار دارد. از سوی دیگر کمترین میزان خوداشتغالی در بین مهاجرین اروپایی مربوط به لوکزامبورگ با هشت درصد بوده است و پس از آن مجارستان، سوئد، اتریش، قبرس و آلمان همگی با ۹ درصد قرار دارند.
هم چنین در بین اتباع خارجی، ۳۵ درصد افرادی که به جمهوری چک مهاجرت کرده‌اند خود اشتغال هستند و مهاجرین به لهستان با ۱۹ درصد و مجارستان و انگلیس با ۱۸ درصد در رده‌های بعدی قرار دارند. از طرف دیگر کمترین خوداشتغالی مهاجران در لوکزامبورگ و اتریش با هفت درصد به ثبت رسیده است و مهاجرین به سوئد با هشت درصد و اسلوونی، ایرلند، دانمارک و آلمان با ۹ درصد در رده بعدی کمترین میزان خوداشتغالی قرار گرفته‌اند.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
