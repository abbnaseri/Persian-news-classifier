پلمب تجهیز تفریحی غیراستاندارد در برج میلاد
مدیرکل استاندارد تهران از پلمب یک تجهیز تفریحی غیراستاندارد در برج میلاد تهران خبر داد.
به گزارش ایسنا به نقل از اداره کل استاندارد استان تهران، محمودرضا طاهری گفت: شهربازی غیراستاندارد امام‌زاده داوود و رنگین کمان شهرستان دماوند، هفته گذشته به دلیل نداشتن مجوز استاندارد توسط بازرسان استاندارد پلمب شد. تمام تجهیزات این شهربازی‌ها به دلیل نداشتن مجوز استاندارد، پلمب و متولیان آن تا رفع کامل تمام نواقص و گرفتن مجوز استاندارد، حق بهره‌برداری ندارند.
وی افزود: در جریان بازرسی‌های بازرسان استاندارد از مراکز تفریحی استان، یک تجهیز تفریحی غیراستاندارد در برج میلاد تهران به نام سافت‌پلی پلمب شد. همچنین بازرسان استاندارد برخی تجهیزات تفریحی غیراستاندارد در شهربازی شهدای خلیج فارس (چیتگر) را پلمب کردند.
این مقام مسؤول در پایان تاکید کرد که در سه ماه نخست سال جاری ۱۶۰ تجهیز غیراستاندارد و ۱۳ شهربازی بدون مجوز، پلمب شدند.
انتهای پیام
