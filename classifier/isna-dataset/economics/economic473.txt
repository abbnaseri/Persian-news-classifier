گوگل‌کروم ۵ میلیارد بار دانلود شد
نسخه اندروید مرورگر گوگل کروم با رسیدن به مرز ۵ میلیارد نصب، رکورد جدیدی را در تعداد دفعات نصب و دانلود اپلیکیشن در فروشگاه آنلاین پلی استور به نام خود ثبت کرد.
به گزارش ایسنا، گوگل کروم که یکی از محبوب‌ترین و پرکاربرد ترین مرورگرهای اینترنتی در جهان به شمار می‌رود، در سال‌های اخیر توانسته با ارائه نسخه موبایلی خود نیز خود را به خوبی در دل کاربران گوشی‌های هوشمند جا کرده و با جلب نظر و توجه آنها، گوی رقابت را از سایر رقبای اندرویدی خود برباید.
اخبار و گزارش‌های منتشر شده در اندروید پلیس نشان می‌دهد که نسخه اندرویدی این مرورگر محبوب توانسته به مرز ۵ میلیارد دانلود و نصب برسد که بدین ترتیب رکورد بیشترین تعداد دفعات نصب نرم‌افزار و اپلیکیشن را در فروشگاه آنلاین و اینترنتی گوگل پلی استور شکسته و به خود اختصاص داده است.
برخی از کارشناسان و تحلیلگران فعال در حوزه فناوری بر این باورند که نسخه اندرویدی اپلیکیشن مرورگر محبوب گوگل کروم به این دلیل با افزایش ناگهانی و بی سابقه تعداد نصب و دانلود مواجه شده است که در بروز رسانی‌های اخیر قابلیت‌ها و امکانات جدیدی به آن اضافه شده بود.
از مهم‌ترین و برجسته‌ترین قابلیت‌های جدید نسخه اندرویدی اپلیکیشن گوگل کروم می‌توان به افزوده شدن ویژگی‌های حالت تاریک dark mode و ابزار ساخت تصادفی رمز عبور password generator اشاره کرد.
انتهای پیام
