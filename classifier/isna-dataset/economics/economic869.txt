توجیه اپراتورها قابل قبول نیست/ مشکلات باید در کوتاه‌ترین زمان برطرف شوند
رگولاتوری اعلام کرد: توجیهاتی مبنی بر اینکه در میان صدها مورد پاسخگویی روزانه، بروز چند اشکال طبیعی است، به هیچ عنوان مورد قبول نبوده و همه اپراتورها باید در کوتاه‌ترین زمان ممکن این مشکلات را برطرف و کیفیت پشتیبانی خود را به وضعیت مناسب برسانند.
به گزارش ایسنا، چندی پیش محمدجواد آذری جهرمی - وزیر ارتباطات و فناوری اطلاعات- از تماس با پشتیبانی مخابرات (۲۰۲۰) و چند سرویس‌دهنده‌ی دیگر گفته بود که کیفیت خوبی نداشتند. او همچنین دو هفته به سازمان تنظیم مقررات ارتباطات و سرویس‌دهندگان فرصت داده بود که به این وضعیت رسیدگی کنند و از مردم هم خواست که شکایات خود را با شماره‌ی ۱۹۵ مطرح کنند.
یکی از مواردی که باید همواره مورد توجه شرکت‌های ارائه‌دهنده خدمات باشد، چگونگی برخورد با مشتریان و آگاهی از نحوه‌ی ارائه‌ی خدماتشان به آن‌هاست. برخی از شرکت‌ها و سرویس‌دهندگان، برای این موضوع از روش‌هایی مانند پرتال، وب‌سایت و تماس‌های پشتیبانی استفاده می‌کنند که البته گاهی کیفیت ارائه این خدمات چندان مطلوب نیست.
تاکید وزیر نتیجه داد
در این راستا حسین فلاح جوشقانی -رئیس سازمان تنظیم مقررات و ارتباطات رادیویی- اظهار کرد: در پی تاکید وزیر ارتباطات و فناوری اطلاعات مبنی بر رفع مشکل مراکز پشتیبانی اپراتورها و با توجه به بازدید و بررسی‌های میدانی قبلی و چند روز اخیر رگولاتوری از مراکز تماس و پشتیبانی شرکت‌های مختلف ارایه‌دهنده خدمات در حوزه ICT، شرکت مخابرات ایران (۲۰۲۰)، بیشترین مشکلات را در زمینه کیفیت پاسخگویی به مشترکان داشت. شرکت‌های شاتل و آسیاتک در این خصوص بهترین وضعیت را داشتند.
وی افزود: البته در مراکز پشتیبانی همه شرکت‌های مورد بررسی اشکالاتی وجود داشت که تمامی آنها استخراج و به منظور اصلاح به شرکت‌ها ابلاغ شده است تا این مشکلات را برطرف کنند. بر این اساس، تغییر و اصلاح مراکز پشتیبانی اپراتورها در مهلت دو هفته‌ای تعیین‌شده از سوی وزیر ارتباطات در اپراتورها شروع شده است و در مهلت تعیین‌شده در مکاتبات ابلاغی به هرکدام از اپراتورها، اصلاحات انجام‌شده و بهبود ملموس کیفیت خدمات پشتیبانی اتفاق خواهد افتاد.
فلاح جوشقانی با اشاره به ضرورت افزایش کیفیت پاسخگویی به مشترکان گفت: غالب این اشکالات مربوط به نوع پاسخگویی، توزیع نامناسب نفرات پاسخگو، مدت زمان معطلی مشترکین برای دریافت پاسخ، مشکلات زیرساختی، ضعف تخصصی پاسخگویان، عدم برنامه مناسب برای آموزش نفرات پاسخگو، شرایط فضای کاری نامناسب برای افراد پاسخگو در مراکز تماس بود که برای رفع این مشکلات به شرکت مخابرات ایران تذکر لازم و برنامه اصلاحی داده شده است.
وی با بیان اینکه اپراتورها و دارندگان پروانه ملزم به پاسخگویی مناسب به مشترکان هستند، افزود: توجیهات مدیر عامل شرکت مخابرات ایران مبنی بر اینکه در میان صدها مورد پاسخگویی روزانه، بروز چند اشکال طبیعی است، به هیچ عنوان مورد قبول نبوده و همه اپراتورها به ویژه شرکت مخابرات ایران باید در کوتاه‌ترین زمان ممکن این مشکلات را برطرف و کیفیت پشتیبانی خود را به وضعیت مناسب برسانند. این اقدامات در چارچوب پروانه فعالیت اپراتورها و با هدف صیانت از حقوق کاربران در حوزه ICT انجام شده و پایش و بازرسی‌های رگولاتوری در تمامی شرکت‌های دارنده پروانه به صورت مستمر و دوره‌ای انجام می‌شود.
انتهای پیام
