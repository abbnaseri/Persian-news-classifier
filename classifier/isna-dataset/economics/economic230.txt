 در شرایط هیجانی بازار، خرید نکنید
 وزیر راه و شهرسازی با تأکید بر اینکه سوداگری و دلالی آفت بخش مسکن است، اظهار کرد: شرط عقل این است که متقاضیان خرید مسکن در شرایط هیجانی ایجاد شده، خویشتن‌داری کنند و تا آرام شدن اوضاع خریدی انجام ندهند.
به گزارش ایسنا، محمد اسلامی وزیر راه و شهرسازی پیش از ظهر امروز (چهارشنبه)در حاشیه جلسه هیأت وزیران در جمع خبرنگاران به بیان توضیحاتی درباره انتشار خبری مبنی بر حذف اسامی متقاضیان مسکن مهر پرداخت و گفت: متقاضیانی که در مهلت مقرر قانونی اقدام به ثبت نام و پرداخت وجه تعیین شده کردند در حال حاضر با مشکلی مواجه نیستند.
وی خاطر نشان کرد: آن دسته از متقاضیانی که بعد از تاریخ اعلام شده وجوه مربوطه را آن هم به مقداری کمتر از میزان مقرر از طریق سامانه واریز کرده‌اند، با مشکلاتی مواجه شده‌اند. ما به دلیل آنکه به این افراد که عمدتاً هم متقاضیان دریافت مسکن مهر در پردیس هستند، کمک کنیم، اعلام کردیم که آن‌ها می‌توانند به واحدهای باقی مانده در پرند و هشتگرد منتقل شوند و برای دریافت این واحدها ثبت نام نمایند.
وزیر راه و شهرسازی در ادامه در پاسخ به پرسش دیگری درباره استمرار فعالیت سایت‌هایی که اقدام به انتشار قیمت‌های غیرواقعی مسکن می‌کنند، گفت: در این باره ما با وزارت ارتباطات و همچنین پلیس فتا هماهنگی‌هایی انجام داده‌ایم تا این نهادها اقدام به کنترل شرایط کنند چرا که قیمت‌هایی که از طریق این سایت‌ها اعلام می‌شود هیچ مبنای کارشناسی ندارد و فقط منطبق بر یکسری عملیات روانی است که از خارج از کشور و در جهت مختل کردن زندگی مردم هدایت می‌شود.
اسلامی با بیان اینکه متأسفانه همواره تلاطمی که در بازار مسکن وجود دارد، مربوط به این بخش نیست، اظهار کرد: سوداگری و دلالی آفتی بزرگ بر جان مملکت است که در همه بخش‌ها نیز وجود دارد و به زندگی مردم آسیب می‌زند؛ مسکن نیز به تبع همین وضعیت گرفتار سوداگری و آفت دلالی است.
وی ادامه داد: مردم باید متناسب با وضعیت موجود، در شرایط بسیار بحرانی و غیرواقعی احتیاط کنند، خرید نکنند و اجازه دهند تا شرایط بازار مسکن آرام شود. مردم باید از تصمیم‌گیری در وضعیت هیجانی خودداری کنند. شرط عقل این است که هر کسی در شرایط هیجانی ایجاد شده، خویشتن‌داری کند و خریدی انجام ندهد تا اوضاع آرام شود و وضعیت واقعی خود را پیدا کند.
وزیر راه و شهرسازی همچنین در پاسخ به پرسشی درباره جزئیات پرداخت وام به زوج‌های جوان گفت: این وام با افزایشی که از سوی شورای پول و اعتبار انجام شد، ۶۰ درصد افزایش یافت و به ۱۶۰ میلیون تومان رسید. همچنین ۸۰ میلیون تومانی که برای شهرهای بزرگ پرداخت می‌شد، به ۱۲۰ میلیون تومان افزایش یافت که این میزان که برای شهرهای کوچک ۶۰ میلیون تومان بود به ۱۰۰ میلیون تومان تبدیل شد.
اسلامی خاطر نشان کرد: ما به دنبال وضعیتی هستیم که چنانچه کسی توان پرداخت اقساط بیشتری را ندارد بتواند با سازنده و بانک عامل خود توافق کند و وام بیشتری دریافت نماید.
انتهای پیام
