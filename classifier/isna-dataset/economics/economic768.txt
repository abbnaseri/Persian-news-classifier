وضعیت بازارهای مالی ترکیه در آستانه انتخابات
اوضاع اقتصادی ترکیه در آستانه انتخابات شهرداری استانبول در وضعیت شکننده‌ای قرار دارد.
به گزارش ایسنا به نقل از خبرگزاری آناتولی، طبق اعلام بانک مرکزی ترکیه، میزان بدهی ناخالص این کشور با ۲۷.۳ درصد کاهش نسبت به مدت مشابه سال قبل به بیش از ۲۰۸ میلیارد دلار تا پایان ماه می رسیده است. این بدهی شامل بدهی بانک مرکزی، شرکت‌های دولتی، شرکت‌های خصوصی و خانوارهای ترک می‌شود.
از بدهی ۲۰۸ میلیارد دلار ی ترکیه، ۴۹.۲ درصد آن بر حسب لیر (حدود ۶۱۰ میلیارد لیر) و مابقی بر حسب ارزهای خارجی است. بدهی ترکیه تا پایان سال ۲۰۱۸ به ۲۰۲.۵ میلیارد دلار رسیده بود که نشان می‌دهد در پنج ماه نخست امسال ۵.۵ میلیارد دلار دیگر به بدهی‌های این کشور افزوده شده است.
طبق اعلام این بانک، دارایی‌های خارجی ترکیه تا پایان ماه آوریل ۲۳۸.۳ میلیارد دلار بوده است. در مقایسه با پایان سال ۲۰۱۸، حجم این دارایی‌ها چهار درصد افزایش داشته است. بانک مرکزی ترکیه در ادامه افزوده است که حجم سپرده‌ها و ذخایر ارزی بانکی ترکیه با ۱۹.۸ درصد افزایش نسبت به سال قبل به ۵۳.۶ میلیارد دلار رسیده است.
در شرایطی که متوسط نرخ برابری دلار در سال ۲۰۱۸ معادل ۴.۸۲ دلار بوده است، در ماه آوریل این نرخ به ۵.۷۵ افزایش یافته است. در شرایطی که حساب‌های بانکی ارزی در ترکیه ۷ درصد افزایش یافته است، سپرده‌های بر حسب لیر ۳.۵ درصد کاهش یافته است که نشان دهنده افزایش تمایل مشتریان ترک به جایگزینی لیر با ارزهای خارجی بوده است.
مردم استانبول امروز در شرایطی به پای صندوق‌های رأی می‌روند که به درخواست دولت و با موافقت هیأت عالی انتخابات ترکیه، نتایج انتخابات شهرداری شهر استانبول که به پیروزی اپوزوسیون دولت منجر شد، لغو شد. بورس استانبول با ریزش منتظر نتایج این انتخابات ماند به گونه‌ای که شاخص "بیست ۱۰۰" با ۰.۱۴ درصد کاهش در سطح ۹۴ هزار و۲۲.۲۸ واحد بسته شد. در حال حاضر هر دلار ۵.۸۲ لیر، هر یورو ۶.۶۲ لیر و هر پوند ۷.۴۱ لیر قیمت خورده است.
انتهای پیام
