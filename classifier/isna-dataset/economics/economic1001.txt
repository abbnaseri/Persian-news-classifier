روز آرام دلار
با در پیش بودن نشست هفتگی بانک مرکزی آمریکا، دلار روز آرامی را سپری کرد.
به گزارش ایسنا به نقل از رویترز، نشست‌های مهم بانک‌های مرکزی کشورهای غربی در آخر این هفته باعث شده است معاملات ارزی روندی آرام به خود بگیرد و معامله‌گران منتظر روشن شدن نتایج نشست رؤسای بانک‌های مرکزی اروپا در پرتغال، نشست بانک مرکزی انگلیس در خصوص نرخ بهره و نشست فردای بانک مرکزی آمریکا باشند.
چارلز توماس، مدیر سبد دارایی مؤسسه "منو لایف است منیجمنت" گفت: جای تعجب ندارد که نبض امروز معاملات به آرامی می‌زد و همگی رویکرد صبر و انتظار را در پیش گرفته‌اند.
طبق نظرسنجی مؤسسه "سی ام ای گروپ" تنها ۲۰.۸ درصد از معامله گران انتظار دارند که فدرال رزرو این هفته نرخ بهره را کاهش دهد اما هنوز انتظار زیادی برای کاهش نرخ بهره تا پایان ماه ژوئیه وجود دارد و حدود ۸۰ درصد شرکت کنندگان معتقدند تابستان باید منتظر کاهش نرخ بهره آمریکا بود.
در معاملات روز سه‌شنبه بازارهای ارزی، شاخص دلار که نرخ برابری آن در مقابل سبدی از ارزهای جهانی را اندازه می‌گیرد تقریباً بدون تغییر نسبت به روز گذشته و در سطح ۹۷.۵۷۳ واحد ایستاد. یورو با ۰.۰۷ درصد افزایش به ۱.۱۲۲ دلار رسید اما دلار در برابر ین ۰.۰۶ درصد پیشروی کرد و خود را به ۱۰۸.۶۲ ین رساند.
از سوی دیگر افزایش انتظارات برای تکیه زدن بوریس جانسون بر جایگاه نخست وزیر انگلیس که یکی از طرفداران برگزیت حتی بدون توافق با اتحادیه اروپا محسوب می‌شود، باعث شد تا پوند به سطوح جدیدی عقب نشینی کند و به ازای ۱.۲۵۲۳ دلار مبادله شود.
در برابر سایر ارزهای مهم، هر دلار آمریکا به ازای ۶۹.۸۱۵۱ روپیه هند، ۱.۴۶۲۹ دلار استرالیا، ۱.۳۴۰۵ دلار کانادا، ۱.۳۷۰۸ دلار سنگاپور، ۶.۹۲۶۴ یوان چین و ۴.۱۸۲۶ رینگت مالزی مبادله شد. فرانک سوئیس کماکان در سطح بالای ۱ دلاری قرار دارد و امروز به ازای ۱.۰۰۲۱ دلار مبادله شد.
انتهای پیام
