چرا حجم اینترنت زود تمام می‌شود؟
اگرچه کم‌فروشی بسته‌های اینترنتی توسط برخی از شرکت‌های ارائه‌کننده خدمات اینترنتی به اثبات رسیده، اما دلایل مختلفی نیز وجود دارد که ممکن است به زود تمام شدن بسته‌های اینترنتی کاربران منجر شود.
به گزارش ایسنا، یکی از دغدغه‌های همیشگی کاربران بسته‌های اینترنتی، احتمال کمتر بودن حجم اینترنت دریافتی نسبت به حجم خریداری‌شده است. درواقع کم‌فروشی اینترنت یکی از مسائلی است که کاربران شرکت‌های اینترنتی همواره گوشه ذهن خود دارند و پیش می‌آید که نگران کم‌فروشی در حجم یا سرعت کمتر از سرعت اسمی خریداری شده باشند. با وجود این، دلایل زیادی هم وجود دارد که ممکن است به اتمام حجم بسته‌های اینترنتی زودتر از چیزی که کاربران تصور می‌کنند، منجر شود.
زمانی گفته می‌شد آن‌هایی که می‌گویند کم‌فروشی صورت می‌گیرد، باید به این نکته توجه داشته باشند که در گذشته مشترکان چند عکس و یا مطلب مکتوب را دانلود می‌کردند و حجم اینترنت آن‌ها برای مدت بیش‌تری دوام می‌آورد اما اکنون همین که سه تا چهار فایل ویدئویی دانلود می‌شود، چند برابر فایل‌های عکس و مکتوب حجم مصرف می‌شود.
هم‌چنین دلایل متعددی برای تصور کم‌فروشی افراد عنوان می‌شد؛ از جمله این‌که در برخی موارد امنیت مودم وای‌فای مناسب نبوده و پسورد اینترنت توسط دیگران شناسایی شده و حجم اینترنت آن‌ها مورد استفاده قرار گرفته است. مورد دیگر این‌که به‌روزرسانی نرم‌افزارها به صورت اتوماتیک و مدیریت نشده انجام می شود.
دلایل زود تمام شدن حجم اینترنت چیست؟
به‌روزرسانی و فعالیت خودکار نرم‌افزارهای نصب‌شده روی دستگاه‌های شما (گوشی، تبلت و…) در زمان اتصال به اینترنت، یکی از دلایل زود تمام شدن حجم اینترنت است. در صورتی که برنامه‌های نصب‌شده روی دستگاه‌های خود را برای حالت به‌روزرسانی خودکار فعال کرده‌اید، حالت خودکار آن را لغو کنید تا بتوانید هر زمان که مایل بودید این فرآیند به‌روزرسانی را انجام دهید.
استفاده از نرم‌افزارهای مالتی‌مدیا (مانند اینستاگرام، تلگرام و …) هم یکی از مواردی است که حجم اینترنت زیادی می‌طلبد. به دلیل دانلود تصاویر و ویدئوهایی که حجم‌های بیش‌تری در مقایسه با فایل‌های نوشتاری دارند، استفاده از این نرم‌افزارها موجب بیش‌تر شدن استفاده از حجم اینترنت می‌شود.
هک شدن احتمالی مودم هم می‌تواند یکی دیگر از دلایل زود تمام شدن اینترنت باشد. درواقع ممکن است مودم به هر روشی هک شده باشد و فردی که اقدام به این کار کرده، از حجم اینترنت شما مصرف کند و موجب زودتر تمام شدن حجم اینترنتتان شود. برای مقابله با این موضوع می‌توانید رمز مودم خود را تغییر دهید یا موضوع را با سرویس‌دهنده‌ی خود در میان بگذارید تا از ادامه‌ی مصرف اینترنتتان توسط شخص دیگر جلوگیری کنید.
خدمات اینترنت خود را آزمایش کنید
در عین حال، با توجه به اهمیت موضوع سنجش سرعت و کیفیت اینترنت پرسرعت، سامانه‌های ایجادشده توسط اپراتورها در بخش خدمات الکترونیک وب‌سایت سازمان تنظیم مقررات و ارتباطات رادیویی به صورت متمرکز و سامان‌یافته آورده شده است. مشترکان به منظور سنجش سرعت و کیفیت می‌توانند اپراتور سرویس‌دهنده خود را در این بخش انتخاب و نسبت به سنجش پارامترهای سرویس خود اقدام کنند.
کاربران برای اطمینان از کیفیت و سرعت اینترنت خود می‌توانند بسته خریداری‌شده خود را راستی‌آزمایی کنند. آن‌ها برای آگاهی از کیفیت اینترنت خود می‌توانند به سامانه سنجش سرعت و کیفیت اینترنت اپراتورها که در رگولاتوری قرار داده شده مراجعه کنند و سرویس خود را بررسی کنند و از انطباق این شرایط با قرارداد خود مطمئن شوند.
مشترکان شرکت‌های ارائه‌دهنده خدمات انتقال داده می‌توانند از طریق لینک‌های معرفی شده نسبت به سنجش شاخص‌های کیفیت سرویس دریافتی خود از قبیل latency، packet loss، سرعت دانلود و آپلود اقدام کرده و در صورت عدم تطبیق موارد فوق‌ با مقادیر مندرج در قرارداد سرویس نسبت به درج شکایت بر اساس کد رهگیری تخصیص‌یافته توسط سامانه اپراتور اقدام کنند.
انتهای پیام
