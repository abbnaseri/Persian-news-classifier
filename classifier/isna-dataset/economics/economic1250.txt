نقشه آمریکا برای تحریم خط لوله گاز روسیه جدی شد
رئیس جمهور آمریکا اعلام کرد سرگرم بررسی تحریم‌ها علیه پروژه خط لوله گاز طبیعی "نورد استریم ۲" است و به آلمان نسبت به وابستگی به واردات از روسیه هشدار داد.
به گزارش ایسنا، دونالد ترامپ در حضور همتای لهستانی خود در کاخ سفید به خبرنگاران گفت: ما از آلمان در برابر روسیه حمایت می‌کنیم و روسیه میلیاردها و میلیاردها دلار از آلمان می‌گیرد.
"نورد استریم ۲" خط لوله گاز به مسافت ۱۲۲۲ کیلومتر برای انتقال گاز از روسیه به آلمان از طریق بستر دریای بالتیک است و ظرفیت خط لوله فعلی نورد استریم را دو برابر خواهد کرد اما این پروژه در اروپا شکاف انداخته است. کشورهای اروپای شرقی، شمالی و حوزه دریای بالتیک نگران افزایش نفوذ اقتصادی روسیه بر اروپا بواسطه این خط لوله هستند. اما بسیاری از سیاستمداران و شرکت‌های انرژی در آلمان از خط لوله "نورد استریم ۲" حمایت می‌کنند زیرا آلمان که بزرگترین اقتصاد اروپاست و درصدد کنار گذاشتن استفاده از زغال سنگ و انرژی هسته‌ای است، به تأمین باثبات گاز نیاز دارد.
پروژه ساخت این خط لوله توسط شرکت گازپروم روسیه اجرا می‌شود و ۵۰ درصد از تأمین مالی آن را شرکت یونیپر و وینترشال باسف آلمان، شرکت انگلیسی-هلندی شل و انژی فرانسه برعهده دارند.
ریک پری، وزیر انرژی آمریکا ماه گذشته گفته بود لایحه تحریم‌ها برای شرکت‌هایی که در این پروژه حضور دارند، محدودیت قائل خواهد شد.
بر اساس گزارش رویترز، هر گونه تحریم شرکت‌های اروپایی مشارکت کننده در این پروژه، اختلاف آمریکا با کشورهایی شامل آلمان، اتریش و فرانسه را افزایش خواهد داد. اگرچه ترامپ بابت سیاسی کردن این خط لوله آماج انتقاد قرار گرفته است، اما رؤسای جمهور سابق آمریکا شامل باراک اوباما و جورج دبلیو بوش نیز به دلیل نگرانی‌های امنیتی با این خط لوله مخالف بودند. واشنگتن این خط لوله را یک تهدید امنیتی می‌داند و مدعی است به روسیه این فرصت را می‌دهد تا تجهیزات شنود زیردریایی مانند دستگاه‌های استراق سمع را در دریای بالتیک نصب کند.
ایگور سچین، مدیرعامل شرکت روس‌نفت اخیراً در واکنش به اظهارات مقامات آمریکایی درباره مسائل گازی گفته است مولکول‌های انرژی آمریکا و روسیه یکسان است اما انرژی روسیه ۳۰ درصد ارزان‌تر است. آمریکا از انرژی به عنوان یک سلاح سیاسی استفاده می‌کند و دوران طلایی انرژی آمریکا به دوران استعمار انرژی برای سایر کشورها تبدیل شده است.
انتهای پیام
