دسترسی نیمی از مردم جهان به شبکه 5G تا سال ۲۰۲۴
شرکت مخابراتی اریکسون به تازگی اعلام کرده است که نیمی از جمعیت جهان تا پنج سال آینده به شبکه نسل پنجم اینترنت 5G دسترسی خواهند داشت.
به گزارش ایسنا، با توجه به آنکه در سال‌های اخیر محبوبیت و استقبال از شبکه نسل پنجم اینترنت 5G در جهان به میزان قابل توجهی افزایش یافته است، کشورهای مختلف با همکاری و عقد قرارداد با شرکت‌های مخابراتی و اپراتورهای معروف سعی دارند که به توسعه و برقراری زودهنگام زیرساخت‌های لازم برای این شبکه اینترنتی بپردازند.
حالا به تازگی شرکت سوئدی اریکسون برآورد و اعلام کرده است که ۴۵ درصد از جمعیت جهان قادر خواهند بود تا سال ۲۰۲۴ میلادی به نسل جدید اینترنت همراه و شبکه 5G دسترسی داشته باشند و از خدمات پرسرعت آن بهره مند شوند.
پاتریک سروِل - مدیر ارشد اجرایی اریکسون - در گفت‌وگو با گزارشگر وب سایت tech republic تاکید و خاطرنشان کرده است که دسترسی به اینترنت 5G تا پنج سال آینده بسیار سریع‌تر از حد تصور میسر خواهد شد به گونه‌ای که کاربران و مشترکان در کشورهای مختلف علی‌الخصوص کشورهای پیشرفته، در یکی دو سال آینده به راحتی قادر خواهند بود از خدمات این شبکه بهره مند شوند.
اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد.
در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک به دنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.
بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینت و غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
انتهای پیام
