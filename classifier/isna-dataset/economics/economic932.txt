احتکاری نداریم، خودروها پس از تکمیل تحویل مشتریان می‌شود
مدیرکل دفتر بازرسی، ارزیابی عملکرد و پاسخگویی به شکایت وزارت صنعت، معدن و تجارت (صمت) در بازدید از نمایشگاه دائمی قطعات خودکفا نشده ساپکو و پارکینگ‌های ایران‌ خودرو، اعلام کرد: هیچگونه احتکاری در شرکت ایران خودرو صورت نگرفته و بیشتر خودروهای موجود، خودروهای دارای کسری قطعه (های‌تک) است که به زودی تکمیل و تحویل مشتریان می‌شود.
به گزارش ایسنا به نقل از وزارت صنعت، معدن و تجارت، اکبر صادقی افزود: فرآیند تکمیل کاری خودروهای ناقص با سرعت بیشتری در ایران خودرو در حال انجام است و اطمینان می‌دهم با پیگیری وزارت صمت و تلاش خودروسازان به زودی تحویل خودروهای معوقه به‌روز می‌شود.
مدیرکل دفتر بازرسی، ارزیابی عملکرد و پاسخگویی به شکایت وزارت صنعت، معدن و تجارت، مشکل خودروهای دارای کسری قطعه را نبود سرمایه در گردش مناسب برای تولید در خودروسازان و عدم تأمین برخی از قطعات الکترونیکی و ایمنی دانست و اظهار کرد: با پای کار آمدن شرکتهای دانش بنیان، روند بومی‌سازی قطعات حساس و الکترونیکی خودروها سرعت می‌گیرد.
صادقی تاکید کرد: براساس آمار اعلامی از سوی ایران خودرو، این شرکت از هفتم خرداد تاکنون بیش از ۲۳ هزار دستگاه خودروی ناقص را تکمیل و تحویل مشتریان داده است.
وی توسعه داخلی‌سازی را تنها راه بقا و ارتقای صنعت خودروی کشور دانست و اظهار کرد: در طرح بومی‌سازی قطعات پیشرفته خودرو که به ابتکار وزیر صنعت، معدن و تجارت شکل گرفته، شرکت ایران خودرو با هم‌افزایی ایجاد شده بین قطعه‌سازان گام‌های خوبی برداشته است و این روند داخلی‌سازی قطعات با سرعت بیش‌تری صورت گیرد.
مدیرکل دفتر بازرسی، ارزیابی عملکرد و پاسخگویی به شکایت وزارت صنعت، معدن و تجارت تاکید کرد: در شرایط فعلی انتخابی جز افزایش توان ساخت داخل در خودروسازی و قطعه‌سازی نداریم و باید خرید قطعه از خارج کاهش یابد و وزارت صمت از روند بومی‌سازی قطعات حمایت‌های مالی و معنوی خواهد کرد.
۳۰۱ تا پایان سال تولید می‌شود
منصور منصوری - مدیرعامل ساپکو - نیز در این بازدید اظهار کرد: ما به دنبال به حداقل رساندن ارزبری و وابستگی تأمین قطعات هستیم که نتیجه آن کاهش ریسک تأمین و تولید خودرو خواهد بود.
وی در زمینه داخلی‌سازی قطعات خودروی ۳۰۱ اظهار کرد: از ۱۱۲۲ قطعه محصول ۳۰۱ حدود ۵۶۲ قطعه آن بومی‌سازی شده است.
منصوری از تولید خودروی ۳۰۱ تا پایان سال جاری خبر داد و اظهار کرد: پلت‌فرم این محصول مبنایی برای تولید و عرضه چهار خودروی دیگر توسط ایران خودرو خواهد بود.
انتهای پیام
