دو روی سکه تاثیر استخراج ارزهای مجازی بر مصرف برق ایران
ارز دیجیتال و به طور خاص بیت کوین، این بار نه به خاطر تازگی و جذابیت بلکه به دلیل مصرف برق بالایی که دارند، در سر فصل اخبار قرار گرفته است. به طوری که مسوولان بارها تاکید کرده‌اند بخش قابل توجهی از افزایش مصرف برق در این روزها به دلیل برقی است که استخراج کنندگان ارز مجازی مصرف می‌کنند؛ این درحالی است که استخراج کنندگان رمز ارزها اخیرا اعلام کرده‌اند برای عبور از پیک مصرف برق در روزهای گرم تابستان، ماینرها را خاموش کردند.
به گزارش ایسنا، در حالی که همزمان با افزایش دما، زنگ خطر مصرف برق به ویژه در تهران به صدا درآمده است، صنعت برق امسال با مشکل جدیدی به نام بیت‌کوین‌ها که به نظر می‌رسد عامل اصلی افزایش نامتعارف مصرف برق هستند، دست و پنجه نرم می‌کند. در این راستا اخبار متعددی در این حوزه به گوش می‌رسد و حتی اخباری اعلام شده مبنی بر این‌که روند رو به رشد راه‌اندازی واحدهای استخراج ارز دیجیتال، به گونه‌ای است که در برخی مراکز برخوردار از تعرفه برق رایگان مانند مساجد و مدارس نیز شاهد استخراج بیت کوین هستیم.
دلیل حضور استخراج کنندگان ارز مجازی در ایران چیست؟
در این میان همواره تاکید می‌شود که برق ارزان ایران فرصت را برای استخراج کنندگان ارز مجازی فراهم کرده و باعث جذب هرچه بیشتر این افراد به ایران شده است. درواقع با توجه به اینکه برق در ایران مشمول یارانه است و هزینه بسیار پایینی در مقایسه با بسیاری کشورها داراست، اعلام شد عده‌ای بر اساس گزارش‌های واصله در حال سوءاستفاده از برق صنعتی و کشاورزی در مزرعه ارز دیجیتال هستند که این نوع برق به مراتب بسیار ارزان‌تر از برق خانگی است و کسانی که در کار استخراج ارز دیجیتالی هستند، سعی می‌کنند سوله‌هایی که مجهز به برق صنعتی یا کشاورزی هستند را برای استخراج اجاره یا خریداری کنند.
از سوی دیگر در برخی اخبار اعلام و این تذکر داده شده که در موضوع خرید و فروش بیت کوین و ارزهای دیجیتالی در ایران هنوز قانون شفافی وجود ندارد و تنوع نظرات نتیجه گیری برای قانونی یا غیرقانونی بودن آن را با مشکل مواجه کرده، اما با توجه به این‌که واردات دستگاه‌ها با مصرف بالای انرژی در فهرست اقلام ممنوعه قرار دارد، پس با یک نتیجه‌گیری ساده می‌توان متوجه شد که این دستگاه‌های استخراج ارز دیجیتال که مصرف برق بالایی دارند، جزو اقلام ممنوعه وارداتی محسوب می‌شوند و احتمالاً این دستگاه‌ها که در مزارع استخراج هم اکنون مورد استفاده قرار می‌گیرند به صورت قاچاق وارد کشور شده‌اند.
اقدام وزارت نیرو برای مقابله با استخراج کنندگان غیرقانونی ارز مجازی
در این راستا وزارت نیرو اخیراً اعلام کرده است که تخمین زده می‌شود ۵۰۰ مگاوات در یک ساعت مصرف دارند که معادل یک نیروگاه بزرگ است و با این‌که هنوز برای استخراج ارز مجازی و بیت کوین‌ها تعرفه‌ای مشخص نشده است و برخی از دارندگان مراکز استخراج رمز ارزها از انشعاب‌های غیرمجاز استفاده کردند، وزارت نیرو نسبت به قطع آن‌ها اقدام کرده است. در این راستا وزرات نیرو پیشنهاد خود برای تعرفه ارز مجازی را به هیأت دولت ارائه کرده است و هیأت دولت هم این پیشنهاد را در کمیسیون‌های تخصصی بررسی می‌کند.
پیشنهاد وزارت نیرو این است که تعرفه‌ها با متوسط نرخ ارز صادراتی برق محاسبه شود. البته این عدد، عدد مشخصی نیست که در حال حاضر بتوان اعلام کرد زیرا ممکن است بر اساس نرخ سال یا ماه باشد و نرخ آن بسته به فصل و روز و ساعت متفاوت است. بعد از اینکه قطعی شد اعلام می‌شود.
بیانیه انجمن بلاکچین ایران
از سوی دیگر، در حالی که مسؤولان مدام بر تأثیر استخراج ارز مجازی بر مصرف برق و تأمین برق کشور تاکید دارند، عده‌ای از استخراج کنندگان ارز دیجیتالی در قالب انجمن بلاک‌چین ایران در بیانیه‌ای اعلام کرده است که استخراج کنندگان رمز ارزها برای عبور از پیک مصرف برق در روزهای گرم تابستان، ماینرها را خاموش کردند. در این بیانیه آمده است: "در روزهای اخیر روند مصرف برق به دلیل بالا رفتن دمای هوا و استفاده از دستگاه‌های سرمازا رو به فزونی گذاشته که امکان دارد هموطنان ساکن در مناطقی که دمای هوا در آنجا افزایش زیادی یافته را در تأمین برق دچار چالش کند. در این میان گسترش ناکافی صنعت برق، عدم توسعه نیروگاه‌ها و اتلاف بالای انرژی در خطوط انتقال نیز مشکلات را افزون کرده است.
بر این اساس، فعالان صنعت استخراج ارزهای دیجیتال با هدف کمک به عبور آسان از روزهای گرم سال و پیک مصرف برق اقدام به خاموش کردن ماینرهای خود (دستگاه‌های استخراج ارز دیجیتال) کرده‌اند.
اگرچه معتقدیم در اعلام سهم استخراج کنندگان ارزهای دیجیتال در بالا بردن مصرف برق کشور و احتمال قطع برق به علت فعالیت آنها اغراق شده اما با هدف جلوگیری از وارد آمدن کمترین فشار به هموطنان گرامی در فصل تابستان و در جهت همراهی با دولت و وزارت نیرو اعلام می‌کنیم که در ساعات اوج مصرف (از ساعت ۱۰ تا ۱۷) دستگاه‌های استخراج ارز دیجیتال خاموش می‌شود که این روند تا پایان روزهای گرم فصل تابستان ادامه می‌یابد.
البته باید یادآور شد در هفته‌های اخیر فعالان صنعت استخراج ارزهای دیجیتال که در شرایط سخت تحریم تلاش دارند با استفاده از فناوری‌های جدید برای کشور ارزآوری داشته باشند، مورد هجمه‌های ناعادلانه و غیرمنصفانه قرار گرفته‌اند. گویا عده‌ای سعی دارند مقصری برای کمبود برق و ناتوانی در تأمین پایدار انرژی در فصل تابستان پیدا کنند که امسال این قرعه به نام صنعت استخراج ارزهای دیجیتال افتاده است.
در روزهای گذشته شاهد اعلام آمار و ارقام عجیب درباره مصرف برق کشور توسط ماینرها بوده‌ایم که باور آن در ذهن هیچ فرد آگاه و مطلعی نمی گنجد. به عنوان مثال اعلام شد که مصرف برق کشور امسال به علت فعالیت استخراج کنندگان ارزهای دیجیتال ۷ درصد رشد داشته که مشخص نیست این رقم، چگونه و بر چه مبنایی محاسبه شده است. در اینجا باید از اتهام زنندگان به فعالان استخراج ارزهای دیجیتال پرسید که شما ماینرها را به عنوان متهم افزایش شدید مصرف برق در تابستان امسال معرفی کرده‌اید اما مساله این است که این مشکل، همواره در روزهای گرم سال‌های گذشته نیز وجود داشته، پس مقصر مصرف بالای برق در آن سال‌ها چه کسی بوده است؟ صنعت استخراج ارزهای دیجیتال تنها دو سال است که در ایران رواج یافته اما مشکل مصرف بالا، کمبود و قطعی برق، مشکل دیرینه کشور در تابستان سال‌های متمادی بوده است.
پس به جای فرافکنی مشکلات صنعت برق و توسعه ناکافی این صنعت و اتلاف و هدر رفتن بالای انرژی باید به سراغ ریشه‌یابی درست و واقع‌بینانه این چالش رفت و راهکاری منطقی و پایدار برای رفع کمبود برق در فصل تابستان یافت که در غیر این صورت باید برای سال‌های آینده نیز متهمان جدیدی را برای کمبود برق در فصل تابستان پیدا کرد.
امیدواریم با خاموش کردن دستگاه‌های استخراج ارزهای دیجیتال در ساعات پیک مصرف برق، هم به عبور از روزهای گرم سال کمک شده باشد و هم بهانه از کسانی که با فناوری‌های جدید بیگانه بوده و ماینرها را مقصر افزایش مصرف برق معرفی کرده‌اند گرفته شود. همچنین متذکر می‌شود صنعت نوپای استخراج ارزهای دیجیتال در کشور که امکان ارزآوری و تسهیل مبادلات مالی و تجاری خارجی در زمان تحریم‌های ظالمانه آمریکا را داراست، نیاز به حمایت دارد. نهادهای مسئول نیز لازم است که تعلل خود در صدور مجوز به فارم ها را کنار گذاشته و قوانین و مقررات لازم را سریع‌تر به تصویب برسانند تا زمینه گسترش این صنعت که کشور ما در آن به علت داشتن ذخایر عظیم انرژی، دارای مزیت نسبی است فراهم شود."
شناسایی ۳ مزرعه استخراج ارز دیجیتال در تهران
اما امروز از سوی وزارت نیرو اعلام شد که یکی از بزرگ‌ترین مزارع استخراج ارز دیجیتال در کشور که با استقرار در یکی از کارخانجات بزرگ تهران، از برق با تعرفه صنعتی برای فعالیت خود استفاده می‌کرد، شناسایی شد.
به دنبال بالا گرفتن تب ارز دیجیتال و سو استفاده مزارع راه‌اندازی شده از تعرفه‌های ارزان برق صنعتی و کشاورزی و همچنین شدت گرفتن فعالیت‌های نظارتی و بازرسی شرکت‌های توزیع نیروی برق به‌منظور شناسایی مزارعی که با بهره‌گیری از برق با یارانه دولتی، به تولید ارز دیجیتال می‌پردازند، نیروهای عملیاتی و فنی شرکت توزیع نیروی برق تهران بزرگ، با رصد و کنترل بار مصرف شبکه توزیع برق و بررسی‌های میدانی، موفق شدند سه مزرعه بزرگ استخراج ارز دیجیتال را که با استقرار در مراکز صنعتی، از برق با تعرفه ارزان برای تولید ارز دیجیتال استفاده می‌کردند، شناسایی کنند.
تنها یکی از این مزارع، با مصرف انرژی بالغ بر هفت مگاوات (حدود ۴۰ درصد توان تولید نیروگاه برق‌آبی سد طالقان)، از بزرگ‌ترین مزارع کشف شده ارز دیجیتال در کشور است. بر اساس این گزارش، با در نظر گرفتن میانگین مصرف برق ۲۸۰۰ کیلووات ساعت در سال برای هر واحد مسکونی واقع در مناطق عادی کشور، برق مصرفی در این مزرعه ارزی، فقط در هر شبانه‌روز معادل مصرف برق ۶۰ واحد مسکونی در طول یک سال است. به دنبال شناسایی این سه مزرعه، در مرحله اول با توجه به فعالیت مغایر با تعرفه واگذارشده، نسبت به قطع برق مورد استفاده، اقدام و سایر مراحل رسیدگی قانونی در این رابطه، آغاز شده است. همچنین با بالا رفتن دمای هوا و افزایش مصرف برق در تهران، شرکت توزیع نیروی برق تهران بزرگ، در راستای حفظ حقوق شهروندان پایتخت و همچنین کنترل بار شبکه توزیع برق تهران، فعالیت‌های گسترده‌ای را به‌منظور جلوگیری از استفاده نامناسب احتمالی از تعرفه‌های مخفف و برخورد با متخلفان در دستور کار خود قرار داده است.
انتهای پیام
