آمادگی قفقاز برای صادرات گوشت قرمز و غلات به ایران
وزیر ناحیه فدرال قفقاز شمالی از آمادگی منطقه قفقاز شمالی برای صادرات گوشت قرمز و غلات به ایران خبر داد و گفت: همچنین علاقه‌مندیم کالاهای مورد نیاز خود را در زمینه‌ی محصولات کشاورزی و میوه‌جات از ایران وارد کنیم.
به گزارش ایسنا، سرگی ویکتوروویچ - وزیر ناحیه فدرال قفقاز شمالی - در حاشیه پانزدهمین اجلاس کمیسیون مشترک همکاری اقتصادی و تجاری ایران و فدراسیون روسیه با تاکید بر این‌که همایش مذکور یک رسم برای دو کشور است و باعث تشویق و رشد و توسعه روابط در زمینه‌ی ساخت‌وساز، تجارت و کشاورزی می‌شود، گفت: ۶۰ نفر از نمایندگان روسیه که همگی کارشناسان درجه یک هستند در این همایش حضور دارند؛ به جز اقتصاد و توسعه روابط در این حوزه توجه به مسائل علوم انسانی، تاریخ و فرهنگ نیز برای دو کشور حائز اهمیت بوده و این همایش از این نظر نتایج خوبی در پی خواهد داشت.
اراده رؤسای جمهور ایران و روسیه بر توسعه همکاری دو کشور
وی با تاکید بر این‌که مهم‌ترین ابزار دو کشور اراده سیاسی دو طرف است، عنوان کرد: اراده رؤسای جمهور ایران و روسیه بر توسعه همکاری‌ها بوده و همه ساختارهای لازم ایجاد شده و ارگان‌های دولتی روسیه برای توسعه این روابط هدف‌گیری کرده است.
وزیر ناحیه فدرال قفقاز شمالی ادامه داد: این همایش یکی از ابزارهایی است که از طریق آن همه مؤسسات خصوصی و تولیدکنندگان می‌توانند با یکدیگر ملاقات کرده و پروژه‌ها را در زمینه‌های اقتصادی، حمل و نقل، انرژی، تولید و صنعت اجرایی کند.
آمادگی قفقاز برای صادرات گوشت قرمز و غلات به ایران
ویکتوروویچ در ادامه با تاکید بر این‌که منطقه قفقاز شمالی به توسعه روابط علاقه‌مند است، افزود: ما با ایران به دنبال روابط گردشگری و توریست هستیم. در زمینه‌ی توسعه مناسبات کشاورزی نیز می‌توانیم دو محصول گوشت قرمز و غلات را به ایران صادر و کالاهای مورد نیاز خود در زمینه محصولات کشاورزی و میوه‌جات را از ایران وارد کنیم.
وی ادامه داد: همچنین علاقه‌مند به توسعه گردشگری از طریق خزر هستیم و صنعت گردشگری در این زمینه دورنمای خوبی دارد و پیشران این صنعت کشتیرانی است. همچنین به توسعه صنعت حمل و نقل در کریدور شمال و شرق و غرب هستیم؛ علاوه بر آن ایجاد کریدور در زمینه انرژی از جمله علاقه‌مندی‌های ماست.
به گفته وی برای ایجاد کریدور انرژی یک شخص پیش‌رو از مسکو به ایران آمده است.
اهمیت مباحث علوم انسانی در قفقاز شمالی
وزیر ناحیه فدرال قفقاز شمالی در ادامه با تاکید بر این‌که مباحث علوم انسانی در قفقاز شمالی بسیار مهم است، ادامه داد: برای مناسبات دو کشور اهمیت دارد که بدانیم چگونه یکدیگر را درک کنیم و چگونه می‌توانیم سهم مشترکی از هم دیگر داشته باشیم. توسعه روابط اقتصادی و تجاری نیز بستگی به این موضوع دارد، زیرا قفقاز شمالی روابط تنگاتنگی با ایران داشته و در این کشور ملتی هستند که هم‌گروه و هم‌زبان با ایران محسوب می‌شوند.
انتهای پیام
