پیشنهاد کمک ژاپن به عربستان برای کاهش وابستگی به نفت
نخست وزیر ژاپن از تلاش‌های ولیعهد عربستان سعودی برای کاهش وابستگی به نفت تمجید کرد و قول داد ژاپن در برنامه اصلاحات اقتصادی به ریاض کمک خواهد کرد.
به گزارش ایسنا، شینزو آبه، در آغاز دیدار دوجانبه با محمد بن سلمان، ولیعهد عربستان سعودی پس از نشست سران گروه ۲۰ در اوزاکای ژاپن گفت: برنامه "افق ۲۰۳۰" عربستان سعودی، اصلاحات مهم کم سابقه‌ای است که کاهش وابستگی به نفت خام و متنوع کردن صنعت را تحت ابتکار شما هدف گرفته است. ژاپن از طریق دولت و بخش خصوصی حداکثر تلاش خود را برای کمک به رسیدن به این موفقیت به کار خواهد گرفت.
ریاض برنامه اصلاحات اقتصادی خود را در سال ۲۰۱۶ با اهداف مختلف شامل به‌سازی صندوق سرمایه گذاری دولتی و افزایش سفر زائران و تشویق سعودی‌ها به ورزش بیشتر اعلام کرد.
با وجود رسوایی قتل جمال خاشقجی، خبرنگاران منتقد ریاض به دست مأموران سعودی در اکتبر گذشته، سرمایه گذاران بزرگ همچنان قراردادهایشان با عربستان سعودی را پیش می‌برند و سرمایه خود را به بازار سهام و پروژه‌های "افق ۲۰۳۰" تزریق می‌کنند.
بر اساس گزارش رویترز، محمد بن سلمان نیز در این دیدار گفت: عربستان برای ادامه شراکت با ژاپن خواهان تلاش حداکثری است.
انتهای پیام
