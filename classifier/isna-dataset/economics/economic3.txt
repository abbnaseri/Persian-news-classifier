عدم جذب فارغ‌التحصیلان هدر رفتن سرمایه‌های ملی است
یک کارشناس اقتصادی با بیان اینکه متناسب با نیاز بازار کار نیروی ماهر و متخصص تربیت نکرده‌ایم، گفت: عدم بکارگیری فارغ التحصیلان دانشگاهی به منزله هدر دادن سرمایه‌های ملی و انسانی است.


علیرضا حیدری در گفت‌وگو با ایسنا، با بیان اینکه برنامه مشخصی برای ارائه آموزش‌های متناسب با نیاز بازار کار نداشته‌ایم، اظهار کرد: اگر بخش صنعت و کشاورزی و خدمات نتوانند خود را با حوزه آموزش عمومی و تکمیلی پیوند بزنند و سیاست منسجمی در این زمینه نداشته باشیم هر کدام مسیر خود را می‌روند و بخشی‌نگری وارد کارکردشان می‌شود.
وی ادامه داد: مفهوم بخشی نگری این است که از حوزه اقتصاد ملی غافل می‌شویم و این امر موجب می‌شود جهت گیری هزینه‌ها و سرمایه‌گذاری‌های ما متفاوت شود. در نتیجه با خلأ عرضه نیروی کار در حوزه‌های صنعت، کشاورزی و خدمات که نیاز به نیرو دارند مواجه می‌شویم و از آن طرف به دلیل تربیت نیروهایی که بازار نیازی به آنها ندارند دچار مازاد نیرو در بازار می‌شویم.
به گفته این کارشناس اقتصادی در حال حاضر در مقاطع مختلف تحصیلی اعم از کارشناسی ارشد و دکترا، فارغ‌التحصیلان دانشگاهی بسیاری هستند که بازار کار به آنها نیاز ندارد ولی در همین بازار مشاغلی وجود دارد که علیرغم تقاضای بسیار برای آنها، عرضه نیروی کار ندارند و این امر نشان می‌دهد که پیوندی بین این دو مقوله دیده نمی‌شود.
عدم بکارگیری فارغ‌التحصیلان به منزله هدر دادن سرمایه‌های انسانی
حیدری خاطرنشان کرد: متأسفانه دانشگاه آزاد به شکل نامحسوسی به بنگاه اقتصادی تبدیل شده و کار آموزشی را رها کرده‌است. درست است که آموزش سرمایه است ولی اگر به کار گرفته نشود در واقع هدر رفتن هزینه‌های ملی است بنابراین وقتی نتوانیم فارغ‌التحصیلان دانشگاهی را به کار بگیریم و به بهره‌وری برسانیم، سرمایه‌های ملی و انسانی را به هدر داده‌ایم.
وی افزود: تا زمانی که به شکل جزیره‌ای در کشور تصمیم گیری کنیم، بخش‌های صنعت، خدمات و کشاورزی هر یک مسیر خود را طی می‌کنند و پیوند میان آموزش و بازار کار ایجاد نمی‌شود.
این کارشناس اقتصادی در پایان با بیان اینکه باید از تجربه کشورهای موفق در زمینه بازار کار استفاده کنیم، گفت: کشورهایی که در ایجاد تعادل میان عرضه و تقاضای نیروی کار موفق بوده‌اند، در حقیقت بین آموزش و بازار کار خود پیوند برقرار کرده‌اند؛ ماه هم باید از کمک‌های فنی و تجربیاتی که کسب کرده‌اند، استفاده کنیم اما متأسفانه مشکل اساسی و زیربنایی ما در کشور این است که هیچگاه متناسب با نیاز بازار کار نیرو تربیت نکرده‌ایم و از وجود نیروهای متخصص و ماهر در صنایع استفاده نشده است.
به گزارش ایسنا، در حالی که بخش اعظمی از فارغ‌التحصیلان با چالش بی مهارتی در بازار کار مواجه هستند، آمارها نشان می‌دهد ۴۰ تا ۵۰ درصد افرادی که به قصد اشتغال وارد دوره‌های مهارتی می‌شوند، در راهیابی به بازار کار موفق‌ترند. کارشناسان معتقدند پیوند میان آموزش با نیاز بازار کار موجب می‌شود تا دانشجویان پس از فارغ‌التحصیلی شغل مورد نظر خود را پیدا کنند.
انتهای پیام
