راه مقابله با تحریم را آموخته‌ایم
وزیر ارتباطات و فناوری اطلاعات تأکید کرد که ایران و چین در مقابله با یک‌جانبه‌گرایی و سلطه گرایی آمریکا در حوزه فناوری اطلاعات در یک جبهه قرار دارند.
به گزارش ایسنا، محمدجواد آذری جهرمی در آستانه سفر به «دالیان» با هدف شرکت در اجلاس تابستانه مجمع جهانی اقتصاد، با سفیر چین در تهران دیدار و گفت‌وگو کرد.
در این دیدار، وزیر ارتباطات با اشاره به تاریخچه بسیار خوب روابط دو کشور بر ظرفیت توسعه همکاری‌ها به‌ویژه در حوزه فناوری اطلاعات تأکید کرد.
آذری جهرمی چین را شریک مهمی برای ایران در حوزه اقتصاد دیجیتال توصیف کرد و با اشاره به تمایل آمریکا به یک‌جانبه‌گرایی در حوزه فناوری در عصر انقلاب چهارم صنعتی گفت: امروز عمده شرکت‌های بزرگ جهان در حوزه‌های سیستم عامل، شبکه و زیرساخت و خدمات و سرویس، آمریکایی هستند؛ بنابراین با یک سلطه‌گری خدمت محور مواجهیم.
وزیر ارتباطات تصریح کرد: جمهوری اسلامی ایران و چین در مقابله با یک‌جانبه‌گرایی و سلطه‌گری آمریکا در حوزه فناوری اطلاعات در یک جبهه قرار دارند و باید همکاری‌های راهبردی خود را افزایش دهند.
آذری جهرمی ادامه داد: تحریم‌های ظالمانه آمریکا دشواری‌هایی برای ما ایجاد کرده ولی ما نیز راه مقابله با این تحریم‌ها را به‌خوبی آموخته‌ایم. رؤسای جمهور متعددی در آمریکا در طول این چهل سال آمده‌اند و رفته‌اند ولی جمهوری اسلامی با اقتدار به حیات خود ادامه داده است.
بنا بر اعلام وزارت ارتباطات، سفیر چین در تهران نیز ضمن اشاره به سطح مطلوب روابط دو کشور، سفر وزیر ارتباطات و فناوری اطلاعات به چین برای شرکت در اجلاس تابستانه مجمع جهانی اقتصاد را بسیار مهم توصیف کرد و گزارشی از هماهنگی‌های انجام شده برای دیدارهای وزیر ارتباطات جمهوری اسلامی ایران با مقامات چینی در این سفر را ارائه کرد.
انتهای پیام
