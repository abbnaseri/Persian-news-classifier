مهر استاندارد بر سوخت خودروهای دیزلی
به‌دنبال درخواست صدور مجوز تولید سواری دیزلی از سوی مرکز تحقیقات ایران‌خودرو و مخالفت سازمان محیط زیست با این طرح به دلیل عدم کیفیت سوخت گازوئیل، مسوولان شرکت ملی پالایش و پخش نسبت به این موضوع واکنش نشان دادند تا جایی‌که مدیر هماهنگی و نظارت بر تولید شرکت ملی پالایش و پخش صراحتا اعلام کرد که مشکلی در حوزه کیفیت نفت‌گاز وجود ندارد.
به‌گزارش ایسنا، مخالفت سرسختانه سازمان محیط زیست با تولید سواری دیزلی به دلیل نبود کیفیت سوخت و اصرار خودروساز از سوی دیگر، موضوعی است که این روزها محل مناقشه قرار گرفته است و صحبت‌های متفاوتی از جبهه‌های مختلف به‌گوش می‌رسد.
اما موضوعی که بسیار مورد توجه قرار گرفته، کیفیت گازوئیل است که سعید مداح مروج - مدیر هماهنگی و نظارت بر تولید شرکت ملی پالایش و پخش - درباره این مساله به ایسنا گفت: بنده اطلاعی از تصمیمات سازمان محیط زیست ندارم اما این موضوع که گفته می‌شود نفت‌گاز کیفی نیست را نمی‌توانم بپذیرم؛ چراکه ما گریدهای مختلفی از این محصول را تولید و به بازار عرضه می‌کنیم.
وی افزود: هم اکنون توان تولید نفت‌گاز با گوگرد 10 ppm تا 5000 ppm در کشور وجود دارد.
منتظر مکاتبه کتبی سازمان محیط زیست هستیم
مداح مروج با تاکید به این مساله که لازم است سازمان محیط زیست، مشخصات نفت‌گاز مورد نظر خود را به طور کتبی در اختیار ما قرار دهد، تصریح کرد: در این صورت می‌توانیم موضوع را به طور کامل مورد بررسی قرار داده و نتیجه را اعلام کنیم؛ بنابراین در شرایط فعلی تنها می‌توانم بگویم که پالایشگاه‌ها گریدهای مختلفی از نفت‌گاز را تولید می‌کنند و به تبع نباید مشکلی وجود داشته باشد.
انتهای پیام
