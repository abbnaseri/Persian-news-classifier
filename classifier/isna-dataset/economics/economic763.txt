زمان عرضه گوشی تاشوی هواوی معلوم شد 
به نظر می‌رسد که عرضه رسمی گوشی هوشمند تاشوی هواوی تا سپتامبر سال جاری میلادی آغاز خواهد شد.
به گزارش ایسنا، وینسنت پنگ ، معاون ارشد شرکت هواوی در گفتگو و مصاحبه‌ای با گزارشگر وب سایت تک رادار خاطرنشان کرد که گوشی هوشمند تا شوی این برند که به صفحه نمایش انعطاف پذیر مجهز است و میت ایکس (Huawei's Mate X) نام دارد، نهایتاً تا یکی دو ماه آینده، سپتامبر سال جاری میلادی، روانه بازارهای جهانی خواهد شد.
وی در ادامه سخنانش افزود: البته احتمال اینکه این محصول خیلی زودتر نیز به بازار عرضه شود، وجود دارد اما به طور حتم عرضه رسمی آن تا سپتامبر صورت خواهد پذیرفت و در دسترس کاربران و علاقمندان قرار خواهد گرفت.
پیش‌تر نیز گزارش‌های متعددی از سوی رسانه‌ها منتشر شده بود که نشان می‌داد عرضه گوشی تا شوی هواوی تحت تأثیر مشکلات و نگرانی‌های امنیتی علیه این شرکت چینی به تعویق افتاده است. این گزارش‌ها همچنین نشان می‌داد با توجه به تشدید نگرانی‌های امنیتی و اعمال محدودیت‌های جدید علیه هواوی، هواوی تصمیم گرفته است که تا زمانی که اوضاع تجارت و همکاری با سایر شرکت‌ها و کشورهای جهان وخیم است، دست نگه دارد و اقدام جدیدی انجام ندهد، چراکه به گفته کارشناسان و تحلیلگران فعال در حوزه فناوری بر این باورند که احتمال دارد این شرکت بزرگ چینی سرانجام با دولت ترامپ به توافق خواهد رسید و تمامی موانع و مشکلات موجود برای فروش محصولاتش و همچنین همکاری با شرکت‌های مختلف برطرف خواهد شد.
بر اساس گزارش وب سایت سی نت، از آنجا که بازار گوشی‌های هوشمند به مرحله اشباع رسیده و شرکت‌های سازنده نیز با معرفی و افزودن قابلیت‌های جدید، دیگر نمی‌دانند باید برای جلب مشتریان بیشتر و رضایت طرفدارانشان چه کار کنند، به سمت گوشی‌های هوشمند تاشو و منعطف روی آورده‌اند تا شاید بتواند بازار راکد و بی تلاطم را رونق بخشند و تحولات عظیم و قابل توجهی را برای کاربران و شرکت‌های تولیدکننده موبایل به ارمغان بیاورد.
حدود یک سال است که غول‌های تکنولوژی همچون سامسونگ و هواوی از برنامه‌های خود برای معرفی و عرضه گوشی‌های هوشمند تاشو و انعطاف‌پذیر خبر داده‌اند.
هواوی یکی از نخستین شرکت‌های تولیدکننده موبایلی بود که اعلام کرد به تولید و توسعه گوشی هوشمند تا شوی مجهز به صفحه نمایش انعطاف پذیر خواهد پرداخت.
انتهای پیام
