افزایش شش درصدی قیمت نفت
به دنبال سرنگون ساختن یک پهپاد متجاوز آمریکایی از سوی سپاه پاسداران ایران، قیمت‌های جهانی نفت روند افزایشی به خود گرفته و رسانه‌ها از افزایش  دست کم شش درصدی قیمت نفت بعد از این اتفاق خبر داده‌اند.
به گزارش ایسنا، به نقل از پایگاه اویل پرایس، قیمت نفت بعد از سرنگون کردن پهپاد آمریکایی از سوی ایران در نزدیکی تنگه هرمز قدم در مسیر افزایش گذاشته است.
بعد از انتشار این خبر، ابتدا قیمت نفت افزایش چهار درصدی را تجربه کرد اما در ادامه باز هم افزایش یافت. بعد از آن که دونالد ترامپ، رئیس جمهور آمریکا در توئیتی مداخله‌جویانه، ایران را به ارتکاب "اشتباهی بزرگ" متهم کرد، قیمت نفت وست تگزاس اینترمدیت (WTI) حدود شش درصد افزایش یافت.
بر اساس جدیدترین داده‌ها، قیمت نفت وست تگزاس اینترمدیت با افزایش ۵.۴۷ درصدی به قیمت ۵۶.۹۲ دلار بر هر بشکه رسید و نفت خام برنت نیز با افزایش ۴.۰۹ درصدی به ۶۴.۳۵ دلار در هر بشکه رسید.
انتهای پیام
