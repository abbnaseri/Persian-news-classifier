همه سهامداران عدالت سودشان را گرفتند/ جاماندگان چه کار کنند؟
با پرداخت مبلغ ۱,۶۲۰ میلیارد ریال به یک میلیون و ۷۵۶ هزار و ۹۳۷ نفر از مشمولان سهام عدالت مربوط به کارکنان دستگاه‌های اجرایی و بازنشستگان کشوری و لشکری و تأمین اجتماعی در دو بانک ملت و رفاه کارگران، توزیع سود سهام عدالت از محل عملکرد سال ۱۳۹۶ شرکتهای سرمایه‌پذیر به پایان رسید.
به گزارش ایسنا، با پرداخت مبلغ ۱,۶۲۰ میلیارد ریال به تعداد یک میلیون و ۷۵۶ هزار و ۹۳۷ نفر از مشمولان سهام عدالت مربوط به گروه کارکنان دستگاه‌های اجرایی و بازنشستگان صندوق‌های تأمین اجتماعی، بازنشستگی کشوری و نیروهای مسلح در دو بانک ملت و رفاه کارگران، توزیع سود سهام عدالت از محل عملکرد سال ۱۳۹۶ شرکت‌های سرمایه پذیر سهام عدالت که در سال ۱۳۹۷ مصوب شده و توسط سازمان خصوصی سازی وصول شده برای مشمولین دارای شماره شبای بانکی در سامانه سهام عدالت عملاً به پایان رسید.
سود عملکرد سال ۱۳۹۶ شرکت‌های سرمایه‌پذیر سهام عدالت پس از برگزاری مجمع عمومی عادی سالیانه کلیه شرکت‌های سرمایه‌پذیر از جمله شرکت پتروشیمی خلیج فارس در مهرماه ۱۳۹۷ در مجموع به مبلغ ۴۷ هزار و ۳۴۲ میلیارد ریال قطعی شد که برای هر مشمول سهام عدالت با ارزش اولیه بر مبنای ۱۰ میلیون ریالی مبلغ یک میلیون و ۷۵۰ هزار ریال تخصیص یافت.
طبق اعلام سازمان خصوصی سازی، مبلغ سود دریافتی هر مشمول متناسب با ارزش دارایی اولیه سهام عدالت آن فرد متغیر است و بخش زیادی از مشمولین کمتر از مبلغ ۱۰ میلیون ریال سهام با ارزش اولیه معادل این مبلغ دارند که در نتیجه متناسب با آن، سود آنان نیز کمتر از مبلغ ۱۷۵ هزار تومان است.
همچنین نگاهی به عملیات توزیع سود سهام عدالت با اولویت اقشار کم درآمد آغاز و متناسب با دریافت سود مصوب شرکت‌های سرمایه پذیر سهام عدالت در مجموع به ارزش کل ۴۰ هزار و ۳۹۴ میلیارد ریال و ۴۱ میلیون و ۵۵۹ هزار و ۹۴۲ نفر به ترتیب زیر است:
- مبلغ ۸,۶۱۶ میلیارد ریال سود سهام عدالت مربوط به پنج میلیون و ۷۴۹ هزار و ۳۴۸ نفر از گروه مددجویان تخفیف دار (کمیته امداد امام خمینی (ره) و سازمان بهزیستی) که در تاریخ ۲۸ آبان ۹۷ واریز آن شروع شده است.
- مبلغ ۱۰ هزار و ۹۹۳ میلیارد ریال سود سهام عدالت مربوط به تعداد ۱۲ میلیون و ۹۵۰ هزار و ۹۹۴ نفر از گروه روستاییان و عشایر که در تاریخ ۱۸ دی ماه ۹۷ واریز آن شروع شده است.
- مبلغ ۴,۹۶۸ میلیارد ریال سود سهام عدالت مربوط به تعداد پنج میلیون و ۳۴۷ هزار و ۹۵۷ نفر از گروه کارگران فصلی و ساختمانی که در تاریخ ۲۵ اسفندماه ۹۷ واریز آن شروع شده است.
- مبلغ ۵,۸۵۳ میلیارد ریال سود سهام عدالت مربوط به شش میلیون و ۶۶۳ هزار و ۷۴۳ نفر از گروه سایر اقشار که در تاریخ ۲۵ اسفندماه ۹۷ واریز آن شروع شده است.
- مبلغ ۹,۹۶۴ میلیارد ریال سود سهام عدالت مربوط به تعداد ۱۰ میلیون و ۸۴۷ هزار و ۹۰۰ نفر از گروه کارکنان دستگاه‌های اجرایی و صندوق‌های بازنشستگی و تأمین اجتماعی و نیروهای مسلح که در تاریخ ۱۵ اردیبهشت ۹۸ واریز آن شروع شده است.
گفتنی است؛ در حال حاضر بیش از چهار میلیون و ۷۰۰ هزار نفر از مشمولین در قید حیات هنوز شماره شبای بانکی خود را وارد سامانه نکرده‌اند که به محض ثبت شماره شبا، در سامانه سهام عدالت سود سهام عدالت آنان مربوط به سال ۱۳۹۵ و ۱۳۹۶ به صورت تجمیعی واریز خواهد شد.
بنابراین به کلیه مشولانی که هنوز شماره شبا بانکی خود را وارد سامانه سهام عدالت نکرده‌اند توصیه می‌شود برای بهره‌مندی از این سود حتماً اقدام به مراجعه و ورود و درج شبا بانکی در سامانه یاد شده کنند.
شایان ذکر است سامانه سهام عدالت به نشانی www.samanese.irبه صورت ۲۴ ساعته آماده ثبت شماره شبای مشمولان سهام عدالت است.
انتهای پیام
