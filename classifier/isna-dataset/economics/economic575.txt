هفته سرنوشت‌ساز پیش روی بازار تلفن همراه
 رئیس اتحادیه فروشندگان تلفن همراه با بیان این‌که در یک ماه اخیر ۵۰۰ تا ۵۵۰ تلفن همراه ثبت سفارش شده است، گفت: شرایط بازار در هفته آینده معیار مناسبی برای پیش‌بینی آینده بازار و فعالیت واردکنندگان اصلی است.
ابراهیم درستی در گفت‌وگو با ایسنا درباره اتفاقات اخیر در بازار تلفن همراه مبنی بر کاهش قیمت و واردات رسمی این محصول به کشور گفت: در گذشته بارها تأکید شد که اگر شرایط مناسبی برای شرکت‌های واردکننده و تأمین‌کننده تلفن همراه فراهم شود، این شرکت‌ها توانایی رفع نیاز بازار را دارند که روند نزولی قیمت و ثبات قیمت در بازار حاکم خواهد شد.
رئیس اتحادیه فروشندگان تلفن همراه با تأکید بر این‌که نرخ ارز تأثیر مستقیمی بر بازار تلفن همراه دارد، خاطرنشان کرد: در هفته آینده شرایط پیش روی بازار تلفن همراه از بابت تأمین نیاز بازار از طریق واردکنندگان اصلی با توجه به شرایط تعیین نرخ ارز و شرایط فعالیت واردکنندگان مشخص خواهد شد.
وی بیان کرد: در یک ماه گذشته از سوی واردکنندگان رسمی ۵۰۰ تا ۵۵۰ هزار تلفن همراه ثبت سفارش شده که نکته مهم تعداد دستگاه‌های ترخیصی از گمرکات است. درستی خاطرنشان کرد: در هفته‌های اخیر قیمت تلفن همراه ثبات قیمتی همراه با کاهش قیمت‌ها را تجربه کرده است که اگر شرایط تأمین نیاز بازار از طریق واردکننده اصلی انجام شود شرایط بهتری در انتظار بازار است.
کار کارشناسی برای بازگشت حدود صنفی به قانون
نماینده وزیر صنعت در اتاق اصناف در پاسخ به این سوال که با توجه به انتقاد اتحادیه امکان بازگشت حدود صنفی به قانون نظام صنفی وجود دارد، گفت: در حال حاضر بازگشت حدود صنفی به قانون درخواست شده که با توجه به فرآیند بررسی و قانون‌گذاری مبنی بر بررسی کارشناسی و ارائه نظرات به کمیسیون نظارت، در حال حاضر این درخواست در مرحله بررسی و کار کارشناسی است.
وی تأکید کرد: در معیارهای جهانی به ازای هر ۴۰۰ نفر یک واحد صنفی فعال وجود دارد اما در ایران این میزان به ۲۵ نفر رسیده است.
انتهای پیام
