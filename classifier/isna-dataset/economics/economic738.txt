در صنعت فولاد به خودکفایی مناسبی رسیده‌ایم
 وزیر صنعت، معدن و تجارت گفت: خوشبختانه در صنعت فولاد کشور به خودکفایی مناسبی دست یافته‌ایم.
به گزارش ایسنا به نقل از وزارت صنعت، معدن و تجارت، رضا رحمانی اظهار کرد: هنوز امکان توسعه در صنعت فولاد وجود دارد و با توجه به سرمایه‌گذاری عظیمی که در این بخش طی چند سال اخیر صورت گرفته، به زودی توازن خوبی هم در زنجیره تولید این محصول در کشور شاهد خواهیم بود.
وی افزود: یکی از صنایعی که در کشور سرمایه‌گذاری عظیمی روی آن شده و امروز تبدیل به یک مزیت تولیدی شده است، همین صنعت فولاد است.
رحمانی با اشاره به اهمیت مشارکت تشکل‌ها در کانون‌های تصمیم‌گیری حوزه صنایع، خاطرنشان کرد: انجمن فولاد یکی از انجمن‌های قوی در حوزه صنایع کشور است که امیدواریم فارغ از هرگونه بخشی‌نگری، به توسعه واقعی این صنعت کمک کند.
وزیر صنعت، معدن و تجارت در خصوص صادرات فولاد نیز با تاکید بر اولویت تأمین نیاز داخلی گفت: مازاد تولید باید صادر شود و در همین راستا فولاد از جمله صنایعی است که ارزآوری آن برای ما اهمیت بالایی دارد و روی آن سرمایه‌گذاری کردیم.
انتهای پیام
