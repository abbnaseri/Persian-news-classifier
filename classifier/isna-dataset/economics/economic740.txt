عرضه ۵۱ درصد سهام بانک سپه در شرکت سرمایه‌گذاری امید
مدیرعامل بانک سپه از برنامه واگذاری ۵۱ درصد سهام بانک در شرکت سرمایه‌گذاری امید و گروه تابعه آن طی هفته آینده خبر داد.
به گزارش ایسنا به نقل از روابط عمومی بانک سپه، محمدکاظم چقازردی، مدیرعامل بانک سپه در مراسم معارفه عضو جدید هیئت‌مدیره این بانک گفت: اراده توأم با برنامه بانک برای واگذاری شرکت مدیریت سرمایه‌گذاری امید در بانک سپه وجود دارد.
وی افزود: در ماههای پایانی سال گذشته بانک سپه اقدام به عرضه کلیه سهام خود در شرکت سرمایه‌گذاری امید کرد که به دلایل مختلف ازجمله فقدان خریدار بالقوه برای خرید تمام سهام، برنامه واگذاری عملیاتی نشد.
چقازردی گفت: در ادامه طی ماه‌های ابتدایی سال جاری با تصویب هیئت‌مدیره، مجدداً فروش سهام بانک در دستور کار قرار گرفت، لیکن به دلیل اتمام زمان قانونی ارزش‌گذاری سهام امید مقرر شد که پس از ارزش‌گذاری به‌روز سهام، بانک با توجه به ابلاغیه جدید وزارت امور اقتصاد و دارایی و اختیارات مندرج در ابلاغیه، اقدام به عرضه ۵۱ درصد سهام خود در شرکت سرمایه‌گذاری امید کند که پس از دریافت ابلاغیه در هفته آینده از طریق سازمان بورس عرضه خواهد شد.
وی در ادامه به روند کلی فرایند ادغام بانک‌های وابسته به نیروهای مسلح در بانک سپه اشاره کرد و گفت: با پشتیبانی ستاد کل نیروهای مسلح، بانک مرکزی، وزارت امور اقتصادی و دارایی و مدیران محترم بانک‌های ادغامی فرایند عملیاتی و اجرایی ادغام به نحو مناسبی در حال انجام است.
رتبه دوم بانک سپه در طرح حمایت از رونق تولید
مدیرعامل بانک سپه حمایت از رونق تولید را از دیگر اولویت‌های بانک در سال جاری برشمرد و خاطرنشان کرد: بانک سپه در سال حمایت از رونق تولید بیش از ۳۴ هزار میلیارد ریال از محل وصولی‌ها تسهیلات به واحدهای تولیدی پرداخت‌ کرده و بانک سپه در طرح رونق تولید درمجموع رتبه دوم را در سیستم بانکی به خود اختصاص داده‌ است.
اختصاص بیش از ۴۰۰۰ میلیارد ریال برای سیل‌زدگان
مدیرعامل بانک سپه از اختصاص ۴۹۸۰ میلیارد ریال تسهیلات به ‌سیل‌زدگان در استان‌های مختلف کشور خبر داد و افزود: این منابع به‌صورت تسهیلات قرض‌الحسنه در اختیار آسیب‌دیدگان ناشی از سیل قرار می‌گیرد.
وی ضمن اشاره به روند تسهیل و تسریع پرداخت تسهیلات قرض‌الحسنه به‌سیل‌زدگان در شعب بانک سپه تصریح کرد: ‌این بانک به‌منظور کمک‌رسانی سریع به آسیب دیدگان ناشی از سیل در استان‌های مربوط از طریق شعب منتخب در خارج از وقت اداری نیز به‌هموطنان خدمات‌رسانی می‌کند.
انتهای پیام

