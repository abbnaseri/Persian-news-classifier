توافق روسیه و اتحادیه اروپا برای حذف تدریجی دلار از مبادلات دو جانبه
منابع خبری از توافق روسیه و اتحادیه اروپا برای حذف تدریجی دلار از مبادلات دو جانبه خبر می‌دهند.
به گزارش ایسنا به نقل از راشا تودی، این توافق پس از آن صورت می‌گیرد که رئیس جمهور روسیه، استفاده از دلار به عنوان ابزار فشار توسط آمریکا را محکوم کرده بود.
رسانه‌های روسی به نقل از آندری لاوروف، سخنگوی وزیر دارایی روسیه اعلام کردند که در جریان دیدار این وزیر روسی با ماروش سوکویچ، معاون کمیسر انرژی اتحادیه اروپا، دو طرف بر سر ایجاد یک کارگروه مشترک برای استفاده از یورو و روبل در مبادلات دوجانبه به منظور جایگزینی با دلار به توافق رسیده‌اند.
هر دو طرف اخیراً به منظور کاهش ریسک‌های خارجی بر سر فعالیت شرکت‌های روسی و اروپایی بر اهمیت استفاده از ارزهای ملی در مبادلات تاکید کرده‌اند. در جریان این دیدار هم چنین موضوع مشارکت شرکت‌های اروپایی در پروژه‌های روسی مورد بحث قرار گرفت و طرف روسی برای رفع موانع سرمایه گذاری اروپایی‌ها در روسیه اعلام آمادگی کرد.
پیش تر ماکسیم اورشکین، وزیر اقتصاد روسیه در مصاحبه با بلومبرگ گفته بود که دلار به تدریج در حال از دست دادن سهم خود از بازارهای جهانی است چرا که ترکیه، چین و بسیاری از کشورهای دیگر سهم یورو از ذخایر ارزی خود را افزایش داده‌اند و این مساله شامل حال روسیه نیز می‌شود.
روسیه در سال‌های اخیر اقدامات متعددی برای کاهش وابستگی خود به دلار انجام داده است که مهم‌ترین آن تبدیل دارایی‌های دلاری به ذخایر طلا و ارز بوده است. روسیه هم چنین مذاکرات گسترده‌ای با دیگر کشورها برای استفاده از ارزهای ملی را آغاز کرده است.
کمیسیون اروپا از سال ۲۰۱۸ تصمیم گرفت که نقش یورو در مبادلات جهانی را تقویت کند که استفاده از یورو در مبالات مربوط به انرژی نیز یکی از همین اقدامات است.
انتهای پیام
