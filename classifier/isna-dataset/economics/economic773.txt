جز افزایش قیمت طلا نمی‌توان انتظار دیگری داشت
صبر خریداران طلا بالاخره نتیجه داد و تقاضا برای این فلز ارزشمند، قیمت آن را به سطحی رساند که در حدود شش سال اخیر بی سابقه بود.
به گزارش ایسنا، اگرچه قیمت طلا پس از صعود به رکورد بالای ۱۴۰۰ دلار اندکی عقب نشست اما بازار این فلز شاهد بزرگترین رشد هفتگی قیمت‌ها در بیش از سه سال گذشته بود. هر اونس طلا در معاملات روز جمعه بازار آمریکا با ۰.۲ درصد افزایش، در ۱۴۰۰ دلار و ۱۰ سنت بسته شد و برای کل هفته حدود ۴ درصد افزایش نشان داد.
برخی از تحلیلگران می‌گویند رکوردزنی اخیر قیمت طلا، تازه آغاز روند صعودی این فلز زرد است زیرا سرمایه‌گذاران انتظارات خود از نرخ‌های بهره آمریکا را تغییر می‌دهند. طلا هفته گذشته پس از پایان نشست سیاست پولی بانک مرکزی آمریکا که زمینه را برای کاهش نرخ‌های بهره در نشست بعدی بانک مرکزی آماده کرد، از مرز ۱۴۰۰ دلار عبور کرد.
کالین سیژینسکی، استراتژیست ارشد بازار در شرکت مدیریت دارایی SIA اظهار کرد: با صعود قابل توجه قیمت طلا به جز خوش‌بینی به افزایش قیمت طلا در کوتاه مدت نمی‌توان انتظار دیگری داشت. تمرکز طلا روی نرخ‌های بهره جهانی کمک کرد بازار این فلز از جریان پرنوسان تقاضا برای دارایی امن جدا شده و قیمت‌ها جهش چشمگیری پیدا کنند.
روند صعودی طلا ادامه دارد زیرا اقدامات جهانی هماهنگی میان بانک‌های مرکزی برای تسهیل سیاست پولی و حمایت از رشد اقتصادی وجود دارد. زمانی که بانک‌های مرکزی از تدابیر محرک اقتصادی صحبت می‌کنند، معمولاً ارزش ارزها ضعیف می‌شود و جهش قیمت طلا یک شبه روی نداده و تحت تأثیر تغییر موضع سیاست پولی بانک‌های مرکزی بوده است.
در آمریکا به خصوص بازار انتظار دارد بانک مرکزی آمریکا نرخ‌های بهره را تا ژوئیه کاهش دهد. اگرچه خوش‌بینی زیادی در بازار وجود دارد اما سرمایه‌گذاران نباید از دلار غافل شوند زیرا همچنان روی قیمت طلا تأثیر می‌گذارد. شاخص دلار آمریکا اکنون در پایین‌ترین حد یک ماه اخیر معامله می‌شود و به پایین سطح حمایتی در ۹۷ واحد رسیده است.
جاسپر لاولر، مدیر تحقیقات در گروه سرمایه لندن در این باره به کیتکونیوز گفت که وی نسبت به بدبینی رو به رشد نسبت به دلار آمریکا اندکی نگران است زیرا اگرچه بازار انتظار دارد بانک مرکزی آمریکا نرخ‌های بهره را کاهش دهد اما مواضع سیاست گذاران آمریکایی به اندازه سایر بانک‌های مرکزی تسهیلی نیست. وی در ادامه خاطرنشان کرد اگر بانک‌های مرکزی اروپا و ژاپن سیاست پولی فوق تسهیلی‌تری را دنبال کنند، روند نزولی دلار ممکن است به سرعت معکوس شود.
اگرچه ایده سیاست پولی تسهیلی از قیمت طلا در بالای ۱۴۰۰ دلار در هر اونس پشتیبانی می‌کند اما همچنان پرسش‌هایی درباره زمان کاهش نرخ‌های بهره وجود دارد. برخی از تحلیلگران می‌گویند نشست هفته جاری گروه ۲۰ که طی آن سران و رؤسای بانک‌های مرکزی گروه ۲۰ در ژاپن دیدار می‌کنند باعث اندکی نوسان در بازار ایجاد کند.
به گفته اوله هانسن، مدیر استراتژی کالا در ساکسو بانک، هرگونه اظهارنظر درباره راه‌حل تداوم جنگ تجاری آمریکا و چین، جذابیت طلا را کمتر کرده و ممکن است مانعی برای روند صعودی این فلز ارزشمند باشد.
طلا تنها بازاری نبوده که به مواضع پولی اخیر بانک‌های مرکزی جهان واکنش مثبت نشان داده است. شاخص "اس اند پی ۵۰۰" نزدیک رکورد بالایی قرار دارد و ماه جاری هفتمین ماه ژوئن عالی در تاریخ این شاخص بوده است.
با این حال تحلیلگران از اینکه بازارهای سهام روی روند صعودی طلا تأثیر منفی بگذارند نگرانی ندارد زیرا هنوز ابهامات زیادی بازارهای مالی را فراگرفته است.
بر اساس گزارش کیتکونیوز، اگرچه تحلیلگران نسبت به قیمت سال تا پایان سال خوش‌بین هستند اما برخی بر این باورند که این روند صعودی ضعیف خواهد بود مگر این‌که طلا سطح حمایت پایین‌تر را امتحان کند. اوله هانسن انتظار دارد قیمت طلا حمایت در محدوده ۱۳۵۵ دلار تا ۱۳۷۵ دلار را حفظ کند.
بنا بر پیش‌بینی برخی تحلیلگران، بازارها تا پایان هفته رویکرد محتاطانه‌ای خواهند داشت و معامله گران در آستانه نشست گروه ۲۰ بی گدار به آب نمی‌زنند.
انتهای پیام
