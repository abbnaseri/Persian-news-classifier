یارانه سوخت را به تولید اختصاص دهید
رئیس اتاق بازرگانی تهران معتقد است: تنها اگر بخشی از رقمی که دولت در طول سال به عنوان یارانه‌های پنهان و آشکار به حوزه‌هایی مانند سوخت می‌دهد، در اختیار تولید قرار بگیرد، تحولی جدی در این عرصه اتفاق خواهد افتاد.
به گزارش ایسنا، مسعود خوانساری صبح امروز در نشست سوم هیأت نمایندگان اتاق بازرگانی تهران تصریح کرد: بر اساس آمارهای رسمی دولت در سال حدوداً ۵۳۰ هزار میلیارد تومان بابت سوخت یارانه پرداخت می‌کند و اگر تنها بخشی از این یارانه در اختیار تولید قرار گیرد، تحولی مهم در این عرصه رخ خواهد داد.
به گفته وی بررسی عملکرد شاخص‌های اقتصاد ایران در سال‌های گذشته نشان می‌دهد که متأسفانه بسیاری از این شاخص‌ها عملکردی منفی داشته‌اند، از این رو اگر بنا بر تغییر در روند حرکتی آنها باید به اصلاح ساختاری در بسیاری از بخش‌ها فکر کرد.
وی با اشاره به وضعیت چند شاخص اقتصادی در سال‌های اخیر توضیح داد: حد فاصل سال‌های ۱۳۹۲ تا ۱۳۹۸ میانگین رشد اقتصادی ۳.۸- درصد بوده است. همچنین آخرین آمارها نیز رشد اقتصادی حدوداً ۰.۵- را نشان می‌دهد و تورم در رقم ۰.۲۷ قرار گرفته این در حالی است که صادرات و واردات سال گذشته کاهش یافته‌اند و با توجه به اینکه بخش زیادی از کاهش واردات به دلیل کاهش مواد اولیه و کالاهای واسطه‌ای بوده، شاید این موضوع میزان تولید را در ماه‌های پیش رو کاهش دهد.
رئیس اتاق بازرگانی تهران با اشاره به وابستگی ۲۰۰ هزار میلیارد تومانی اقتصاد ایران به نفت در فرآیند یک ساله اظهار کرد: اگر بتوانیم بخشی از یارانه‌ای که از این طریق پرداخت می‌شود را به اصلاح ساختار اقتصادی کشور اختصاص دهیم، می‌توان امیدوار بود شرایط تغییر کند البته قطعاً چنین تصمیمی دشوار خواهد بود. آمارها نشان می‌دهد که برای کالاهایی همچون بنزین، گازوئیل و گاز در مجموع بیش از ۵۰۰ هزار میلیارد تومان یارانه پرداخت می‌شود که تنها انتقال بخشی از آن به تولید، اثرات مثبت قابل توجهی به همراه خواهد داشت.
انتهای پیام
