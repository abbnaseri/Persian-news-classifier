آخرین جزئیات حادثه مرگ یک دختر در بزرگراه شیراز-خرامه
مدیرکل راهداری و حمل و نقل جاده‌ای استان فارس در مورد جزئیات سانحه یک دستگاه خودرو در بزرگراه شیراز-خرامه که منجر به فوت یک نفر و آسیب دیدگی دو سرنشین دیگر خودرو شد توضیح داد.
به گزارش ایسنا، ساعت حدود ۲۳ چهارشنبه هفته گذشته بود که یک دستگاه خودرو ۲۰۶ حامل سه سرنشین زن، در محدوده کیلومتر ۶ کمربندی شمال شرق شیراز که واقع در تقاطع با شهرک سعدی قرار دارد دچار سانحه شده که یکی از سرنشین‌های آن فوت می‌کند و دو سرنشین دیگر نیز دچار جراحاتی می‌شوند که یکی از آن‌ها سرپایی درمان و ترخیص می‌شود و سرنشین دیگر بعد از انجام عمل جراحی در بیمارستان بستری شده است.
پس از این اتفاق ویدئویی در فضای مجازی منتشر شد که فردی ادعا می‌کند پدر دختری است که در این سانحه فوت شده و علت این اتفاق ناگوار نبود علائم هشداردهنده در این مسیر جاده‌ای است. به همین منظور گفت‌وگویی را با علیرضا سیاهپور، مدیر کل راهداری و جاده‌ای استان فارس انجام دادیم تا از جزئیات و علل حادثه مطلع شویم.
-ویدئویی در رابطه با این سانحه از سوی فردی ناشناس در فضای مجازی منتشر شده که وی ادعا می‌کند دخترش بر اثر نبود علائم هشدار دهنده و وضعیت نامناسب جاده جان خود را از دست داده است و دو نفر دیگر در بیمارستان بستری هستند.
در یکی از قطعات کمربندی شمال شرق شیراز که ترافیک شمال استان فارس را به جنوب و جنوب شرق استان و کشور انتقال می‌دهد در چند فاز مشغول فعالیت هستیم که یک فاز آن شامل دو قطعه بوده و قطعه اول آن به مسافت هشت کیلومتر زیر بار ترافیک رفته است و ۶ کیلومتر انتهای محور تقاطع غیر همسطح قرار دارد که بزرگراه شیراز مرودشت را متصل می‌کند و پیشرفت فیزیکی بالایی دارد و با تکمیل آن مابقی بزرگراه نیز زیر بار ترافیک می‌برد؛ اما با توجه به اینکه هنوز به بهره برداری کامل نرسیده و ترافیک خرامه را باید به سمت شیراز انتقال می‌دادیم در قسمتی از ورودی شمال شرق شیراز به نام شهرک سعدی باید یک مسیر چهارخطه را در یک ناحیه به دو خطه انتقال می‌دادیم که این مساله نیازمند ضوابط فنی تابلوهای محدودیت سرعت و تابلوهای فسفری جهت هشدار به رانندگان بود و دو سرعت‌کاه و سه محدودیت سرعت و خط کشی کامل را در آن قطعه در نظر گرفتیم.
یعنی موارد عنوان شده از سوی شما قبل از سانحه در این مسیر و قطعه وجود داشته است؟
بله محدودیت ۶۰ و ۵۰ کیلومتری که شامل سه محدودیت ۵۰ و یک محدودیت ۶۰ کیلومتری بوده در فاصله ۴۰۰ متری وجود داشته است و هر ۵۰ تا ۱۰۰ متر نیز محدودیت سرعت را رعایت کرده بودیم و خطر گردش به چپ را در سه تابلو داشتیم. همچنین تابلوی فسفری را برای خطر برخورد با خودروهای مقابل در نظر گرفته بودیم و برای ارتقای ایمنی بعد از تصادف استوانه ایمنی ایجاد کردیم.
-اما باوجود مواردی که اعلام می‌کنید ویدئویی منتشر شده در فضای مجازی به نحوی است که در این مسیر به جز یک یا دو تابلوی هشدار علائم هشدار دهنده‌ی دیگری برای رانندگان وجود ندارد!
قطعاً حضور در این منطقه می‌تواند به ما کمک بیشتری کند تا متوجه شویم چه تابلوهایی در مسیر وجود داشته و یا وجود نداشته است و علاوه بر این مشخص شود که این تابلوها در حال حاضر وجود دارند و یا اینکه از قبل وجود داشته‌اند.
این بدان معنا است که در حال حاضر به صورت قطعی نمی‌توانید اعلام کنید که این علائم هشدار دهنده در مسیر مربوطه وجود داشته است یا خیر؟
این موارد وجود داشته است و می‌توان با اعزام کارشناس در ارتباط با جزئیات آن مطلع شده و علاوه بر این پلیس می‌تواند نیروهای خود را به منطقه اعزام کند و از جزئیات مربوطه اطلاع یابد. سه تابلو قبل از تابلوی فسفری موجود در ویدئوی منتشر شده وجود داشته که در تصاویر مشخص نیست و حتی در ویدئو نیز یکی از محدودیت‌های سرعت مشخص است.
آیا شما از علت سانحه اطلاع دارید؟
وزیر راه و شهرسازی دستور ویژه‌ای در این رابطه صادر کرده است و با متخلفان برخورد قانونی صورت می‌گیرد. سازمان راهداری و حمل و نقل جاده‌ای نیز نماینده ویژه‌ای را در این رابطه اعزام کرده که ظهر امروز (یکشنبه) به استان فارس خواهد رسید و بازدیدی از منطقه انجام خواهد داد و تا پایان امروز گزارش کارشناسی آن ارائه می‌شود و پلیس نیز در حال جمع بندی نهایی است و گزارش مربوطه کامل شود.
-آیا شما اطلاع دارید که سرعت وسیله نقلیه حادثه دیده چقدر بوده است؟
چون دوربین وجود نداشته است نمی‌توانیم سرعت را مشخص کنیم و بعید می‌دانیم که پلیس نیز بتواند سرعت را مشخص کند.
آیا قبول دارید که وضعیت جاده‌ی ذکر شده اصلاً مناسب نیست و در شب وضعیت رانندگی را بسیار سخت می‌کند؟
خط عبوری با خط کشی مشخص شده بود و الزامات ایمنی نیز در مسیر رعایت شده است، در کنار خط کشی نیز تابلوهای مسیر نفت کمک می‌کند و ایمنی را ارتقا می‌دهند، علاوه بر این رانندگان حرفه‌ای می‌توانند با اتکا به خط‌کشی مسیر مربوطه را مدیریت کنند و در کنار خط کشی نیز تابلوهای مختلف به کمک راننده می‌آیند.
انتهای پیام
