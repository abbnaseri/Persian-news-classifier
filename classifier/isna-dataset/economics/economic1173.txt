مخالفت دادگاه عالی آمریکا با تغییر نوشته دلار
دادگاه عالی آمریکا با حذف شعار "خدا را باور داریم" از اسکناس دلار مخالفت کرد.
به گزارش ایسنا به نقل از واشنگتن اگزماینر، گروه‌های آتئیست از مقامات قضائی آمریکا خواسته بودند تا شعار اصلی پس زمینه اسکناس دلار را حذف کنند. دادگاه عالی آمریکا علاوه بر رد این درخواست با درخواست این گروه‌ها برای حذف این شعار از وزارت خزانه‌داری آمریکا نیز مخالفت کرد. این شعار از سال ۱۸۶۴ میلادی بر روی سکه‌ها و از سال ۱۹۵۵ بر روی اسکناس‌های آمریکا درج می‌شود و در دوره ریاست جمهوری باراک اوباما نیز تلاش‌های مشابهی برای حذف آن صورت گرفته بود که با مخالفت مقامات آمریکا مواجه شد.
برای نخستین بار از این شعار در سکه‌های دو سنتی استفاده شد و سپس این عبارت بر روی اسکناس‌های ۵ سنتی نیز ظاهر شد. طبق اعلام نشریه پولتیکو، دوآیت آیزنهاور، رئیس جمهور سابق آمریکا در سال ۱۹۵۴ گفته بود که درج این عبارت بر روی دلار نشان دهنده تمایل به حفظ میراث مذهبی آمریکا در آینده این کشور است. دلار علاوه بر شعار "خدا را باور داریم" دارای مشخصه‌های دیگری نیز هست که در تمامی اسکناس‌های چاپ شده دلاری مشترک است؛ مهر وزارت خزانه‌داری آمریکا که به شکل سبز رنگ و در سمت راست اسکناس زده می‌شود.
مهر بانک مرکزی آمریکا به رنگ مشکی و در سمت چپ دلار قرار دارد. پرتره دیگر مشخصه دلار آمریکایی است که حاوی اشخاص مشهور آمریکاست و روی اسکناس نقش بسته است. همچنین "شماره سریال" که متشکل از اعداد و حروف است که در صورت گرفتن اسکناس در برابر نور به شکل متفاوتی از حالت عادی نشان داده می‌شود. حذف این شعار از سکه‌های آمریکا تنها یک بار و در سال ۱۸۸۳ اتفاق افتاد. در آن زمان این شعار از سکه ۵ سنتی آمریکا حذف شد اما مجدداً از سال ۱۹۳۸ به آن بازگشت.
انتهای پیام
