 افزایش قیمت اینترنت دلیل می‌خواهد
در حالی که شرکت‌های ارائه‌دهنده خدمات اینترنتی از قیمت‌های پایین تعرفه‌ها گلایه دارند، رگولاتوری معتقد است تعرفه خدمات اینترنت موضوعی کارشناسی است و این شرکت‌ها باید دلایل و مستندات خود را برای افزایش تعرفه خدمات به رگولاتوری ارائه کنند تا مورد بررسی قرار گیرد.
به گزارش ایسنا، شرکت‌های ارائه‌دهنده اینترنت ثابت معتقدند این روزها دچار مشکلات مالی شدند و وضعیت مطلوبی ندارند. حتی برخی از شرکت‌های FCP بازار را به اپراتورهای موبایلی واگذار کردند و می‌گویند پایین بودن تعرفه اینترنت در اپراتورهای موبایلی، موجب شده تمایل افراد به استفاده از اینترنت موبایل به‌جای اینترنت ثابت باشد و درنتیجه این شرکت‌ها در حال از دست دادن مشترکانشان هستند.
از طرفی گرچه قیمت کالاهای مصرفی یا خدمات ارائه‌شده به کاربران با افزایش روبرو بوده و شاید یکی از معدود مواردی که در این سال‌ها علی‌رغم افرایش نرخ ارز، متناسب با آن رشد نکرده، خدمات اینترنتی شرکت‌هاست؛ موضوعی که هرچند حالا هم خوشایند کاربران اینترنتی نیست، اما FCPها می‌گویند با سوق دادن کاربران به استفاده از اینترنت همراه، اینترنت ثابت را دچار مشکل کرده و به اعتقاد کارشناسان، در دراز مدت برای توسعه ارتباطی دردسرساز خواهد شد.
اینترنت ارزان است، اما گران نمی‌شود
این در حالی است حسین فلاح جوشقانی - رئیس سازمان تنظیم مقررات و ارتباطات رادیویی - علی‌رغم ابراز امیدواری درباره‌ی گران نشدن قیمت اینترنت، در واکنش به گلایه همیشگی کاربران اینترنت درباره‌ی قیمت اینترنت در ایران در مقایسه با مقیاس جهانی، می‌گوید: در مقیاس‌های جهانی ایران ارزان‌ترین قیمت اینترنت را دارد. بنابراین قیمت اینترنت ایران، ارزان‌تر از میانگین جهانی هم در حوزه اینترنت ثابت و هم در حوزه اینترنت موبایل است.
البته یکی از مشکلاتی که موجب نبود توازن بین تصور کاربران از قیمت اینترنت و ادعای ارائه‌دهندگان خدمات اینترنتی می‌شود، این است که مردم بر اساس درآمد و وضعیت اقتصادی خودشان معتقدند که قیمت اینترنت در ایران گران است، در مقابل اپراتورها با توجه به هزینه‌های بالای سرمایه‌گذاری و نگهداری معتقدند که قیمت اینترنت در ایران ارزان است.
هرچند در حالی که قیمت سایر اقلام مصرفی در سال‌های گذشته با افزایش روبرو بوده، تعرفه‌های ارتباطی با کاهش مواجه است. از طرفی محمدجواد آذری جهرمی -وزیر ارتباطات و فناوری اطلاعات- معتقد است در تلاطم اقتصادی نباید صرفاً هزینه را از جیب مردم برداشت و هزینه خدمات ICT باید متناسب با جیب مردم باشد و از طرف دیگر رئیس سازمان تنظیم مقررات رادیویی می‌گوید تمام تلاش وزارت ارتباطات و فناوری اطلاعات و سازمان تنظیم مقررات و ارتباطات رادیویی، به‌عنوان رگولاتوری یا مقررات‌گذار، این است که قیمت‌های ارائه خدمات اینترنت توسط اپراتورها از آنچه اکنون ارائه می‌شود، بالاتر نرود.
افزایش تعرفه خدمات اینترنتی باید بررسی شود
اما اخیراً حسین فلاح جوشقانی -رئیس سازمان تنظیم مقررات و ارتباطات رادیویی- با اشاره به اظهارات برخی از شرکت‌های ارایه‌دهنده خدمات اینترنت ثابت درباره لزوم افزایش قیمت اینترنت گفت: موضوع افزایش تعرفه خدمات اینترنت باید از ابعاد مختلف بررسی شود و شرکت‌های ارایه‌دهنده این خدمات به جای طرح موضوع در رسانه‌ها دلایل و مستندات خود را به رگولاتوری ارائه کنند تا مورد بررسی قرار گیرد.
بر این اساس در صورت ارائه دلایل و مستندات محکم و کارشناسی‌شده، این موضوع در سازمان تنظیم مقررات ارتباطات رادیویی بررسی شده و قطعاً در تصمیم‌گیری کمیسیون تنظیم مقررات ارتباطات مؤثر خواهد بود. به این معنا که هرچند به نظر می‌رسد شرکت‌های اینترنتی از تعرفه‌هایی که علی‌رغم افزایش نرخ ارز در یک سال گذشته که تفاوت چندانی نداشته، رضایت ندارند و از طرفی خواهان افزایش قیمت اینترنت در اپراتورهای سیار برای همسان‌سازی قیمت‌ها در اپراتورهای ثابت و از طرف دیگر متعادل‌سازی قیمت خدمات ارائه‌شده با توجه به نوسان نرخ ارز هستند، اما رگولاتوری معتقد است این تغییر قیمت باید به صورت کارشناسی مورد بررسی قرار گیرد و اپراتورها را دعوت به ارائه مستندات برای این درخواست می‌کند.
انتهای پیام
