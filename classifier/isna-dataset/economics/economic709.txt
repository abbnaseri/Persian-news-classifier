نوکیا برای بهبود امنیت‌ سایبری گوشی‌هایش چه می‌کند؟
به تازگی شرکت اچ ام دی گلوبال اعلام کرده است که سرورهای اطلاعاتی گوشی‌های نوکیا را تحت تاثیر مسائل امنیتی به فنلاند منتقل و جابجا کرده است.
به گزارش ایسنا، با توجه به افزایش روزافزون اهمیت حریم شخصی، امنیت سایبری و حفاظت از اطلاعات کاربران، بسیاری از شرکت‌های فعال در حوزه فناوری در تلاشند تا با اقدامات و تصمیمات جدید علاوه بر بهبود وضعیت امنیتی محصولات و گوشی‌های هوشمند توسعه داده شده خود، به اعتماد کاربران و مشتریانشان نیز بیفزایند تا به مرور زمان متحمل خسارات و ضرر و زیان‌های قابل توجهی نشوند.
نوکیا که بدون شک یکی از بزرگترین تولیدکنندگان و عرضه کنندگان موبایل بود، در چند سال اخیر با افول چشمگیری مواجه شد که البته به لطف سیاست گذاری‌های درست و هوشمندانه شرکت اچ ام دی گلوبال که حق خرید و فروش گوشی‌های نوکیا را خریداری کرد، احیا شد و باری دیگر توانست در فهرست محبوب‌ترین برندهای گوشی‌های هوشمند خود را جا کند هرچند که هنوز فاصله بسیار زیادی با سایر شرکت‌های سازنده موبایل که در طول این سال‌ها توانسته‌اند سهم بزرگی از بازارهای جهانی را به خود اختصاص دهند، دارد اما بر اساس آمارهای منتشر شده در هر حال می‌توان گفت عملکرد موفقیت‌آمیز و رو به رشدی داشته است.
بر اساس گزارشی که در gizmochina آمده است، حالا از آنجایی که حفاظت از اطلاعات کاربران در سال‌های اخیر از اهمیت بسزایی برخوردار شده است، شرکت اچ ام دی گلوبال با انتشار بیانیه‌ای اعلام کرده است که قصد دارد سرورهای خود را از سنگاپور به فنلاند منتقل و جابجا کند تا بدین ترتیب نقش پررنگ‌تری در محافظت از حریم خصوصی کاربران و امنیت سایبری دستگاه‌های نوکیا ایفا کند.
بدین ترتیب تمامی گوشی‌های تولید شده تحت برند نوکیا از این پس داده‌های کاربران را به سرورهای حاضر در فنلاند منتقل خواهند کرد و گوشی‌های قبلی نیز با دریافت به‌روزرسانی‌های جدید، داده‌های خود را به سرورهای جدید آپلود کرده و انتقال خواهند داد.
انتهای پیام
