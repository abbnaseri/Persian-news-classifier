دلایل توقف کاهش قیمت طلا و سکه
یک کارشناس با بیان اینکه نوسانات بازار ارز و طلای جهانی از کاهش قیمت طلا و سکه جلوگیری کرده است، گفت: میزان تقاضا در بازار کاهش یافته و خرید مردم به سمت طلاهای ریز که با قدرت خرید آنها همخوانی دارد سوق پیدا کرده است.


محمد کشتی آرای در گفت‌وگو با ایسنا، در رابطه با وضعیت بازار طلا و سکه گفت: بررسی هفته گذشته نشان از آن دارد که قیمت طلا در بازار جهانی تا اواسط هفته روند با ثباتی را طی می‌کرد اما در پی تغییر و تحولات شرایط اقتصادی جهانی، انس طلا با رشد ۳۰ دلاری مواجه شد و این موضوع عامل توقف کاهش قیمت طلا و سکه در بازار داخلی شد.
این کارشناس بازار طلا و سکه تصریح کرد: در روزهای چهارشنبه و ابتدای پنجشنبه رفته رفته ارزش انس جهانی کاهش یافت و نسبت به ابتدای هفته با افزایش ۲۱ دلاری روبه‌رو شد.
وی خاطرنشان کرد: در میانه روز پنجشنبه با انتشار اخباری در زمینه توقیف نفتکش ایرانی، ارزش دلار بار دیگر روند سعودی به خود گرفت که این موضوع تأثیر خود را بر ارزش طلا و انواع سکه در بازار ایران گذاشت و عاملی شد تا سکه تمام طی یک روز رشد ۶۰ هزار تومانی را تجربه کند.
کشتی آرای درباره قیمت انواع سکه و طلا در پایان هفته گفت: هر قطعه سکه تمام طرح قدیم چهار میلیون و ۳۶۰ هزار تومان، سکه تمام طرح جدید چهار میلیون و ۶۱۰ هزار تومان، نیم سکه دو میلیون و ۳۴۰ هزار تومان، ربع سکه یک میلیون و ۵۲۰ هزار تومان، سکه‌ گرمی ۹۹۰ هزار تومان، هر مثقال طلای خام ۱۷ عیار یک میلیون ۸۸۵ هزار تومان و هر گرم طلای خام ۱۸ عیار ۴۳۵ هزار و ۲۰۰ تومان ارزش گذاری شده است.
این کارشناس بازار طلا و سکه در پاسخ به این سوال که آیا همچنان میزان عرضه بر تقاضا پیشی دارد؟ بیان کرد: طی هفته‌های گذشته میزان تقاضا به شدت کاهش یافته و در هفته گذشته این موضوع نیز ادامه داشته است که با پیشی گرفتن عرضه طلا بر تقاضا حباب سکه با انتخاب مسیر کاهش به ۳۰۰ هزار تومان رسیده است.
وی تاکید کرد: کاهش قدرت خرید مصرف کننده نهایی عاملی شده تا خرید مردم به سمت خرید طلاهای خرد و مصنوعات ریز که با قدرت خرید آنها همخوانی دارد سوق پیدا کند.
انتهای پیام
