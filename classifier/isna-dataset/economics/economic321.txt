گلکسی‌نوت ۱۰ به زودی می‌آید
گزارش‌ها حاکی از این است که گوشی هوشمند گلکسی نوت ۱۰ سامسونگ به زودی در ماه آینده معرفی و رونمایی خواهد شد.
به گزارش ایسنا، تازه‌ترین اخبار و گزارش‌های منتشر شده در رسانه‌ها و وب سایت‌های مختلف نشان می‌دهد که یکی از جدیدترین پرچم داران سامسونگ، گوشی گلکسی نوت ۱۰ قرار است در جریان برگزاری رویدادی در هفتم اوت سال جاری میلادی، ۱۶ مردادماه، معرفی و رونمایی شود.
پیش از این گفته شده بود که این محصول قرار است در ۱۹ مرداد ماه معرفی شود اما حالا به نظر می‌رسد که سامسونگ تاریخ آن را چند روز جلوتر از موعد اعلام کرده است. همچنین به نظر می‌رسد که مکان رونمایی از این گوشی پرچمدار جدید، همان مکان میزبانی از معرفی گلکسی نوت ۹، بارکلیز سنتر نیویورک باشد.
بر اساس اطلاعاتی که تاکنون از این محصول در وب سایت the verge منتشر شده است، احتمالاً دو مدل و نسخه با ابعاد و سایزهای مختلف از این محصول جدید رونمایی خواهد شد تا کاربران و علاقمندان به آن شاهد جدیدترین و شگفت‌انگیزترین فناوری‌های به کار رفته توسط سامسونگ باشند.
کارشناسان بر این باورند که حداقل یکی از این دو مدل جدید قابلیت پشتیبانی از شبکه نسل پنجم اینترنت همراه ۵G را نیز خواهد داشت و هر جفت آنها فاقد درگاه ۳.۵ میلی متری هدفون خواهند بود.
از دیگر تصاویری که قبلاً از این پرچمدار جدید در فضای مجازی ارائه شده بود، می‌توان انتظار داشت که حاشیه‌های بالا و پایین آن بیشتر از پیش کاهش یافته و دوربین جلوی آن نیز از گوشی صفحه نمایش به میانه بالایی نمایشگر منتقل شده است. اندازه صفحه نمایش نسخه بزرگ‌تر آن ۶.۷۵ اینچی و نسخه کوچک‌تر ۶.۳ اینچی خواهد بود. در پنل پشتی گوشی نیز بک دوربین اصلی سه‌گانه وجود دارد که به صورت عمودی قرار گرفته‌اند.
انتهای پیام
