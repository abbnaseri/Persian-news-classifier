مقدمات واگذاری سرخابی‌ها هنوز فراهم نیست
رئیس سازمان خصوصی‌سازی اعلام کرد: مقدمات واگذاری دو باشگاه استقلال و پرسپولیس هنوز فراهم نشده است و مشغول آماده‌سازی این دو باشگاه برای واگذاری هستیم.
به گزارش ایسنا، در آخرین روزهای سال گذشته بود که رئیس سازمان خصوصی‌سازی اعلام کرد که قیمت‌گذاری دو باشگاه استقلال و پرسپولیس انجام شده و باید جلسه هیأت واگذاری برای تأیید یا رد این قیمت گذاری برگزار شود تا بتوان ادامه مسیر خصوصی سازی این دو باشگاه را پی گرفت.
علاوه بر این، نحوه واگذاری دو باشگاه استقلال و پرسپولیس هنوز مشخص نشده و گمانه‌زنی‌های زیادی در این مورد صورت می‌گیرد که علی اشرف عبدالله پوری حسینی - رئیس سازمان خصوصی‌سازی - در گفت‌وگو با ایسنا، در واکنش به اینکه "واگذاری این دو باشگاه به کجا رسید؟ " به دو جمله کوتاه کفایت کرد و با تاکید گفت: مقدمات واگذاری این دو باشگاه هنوز فراهم نشده است و مشغول آماده‌سازی این دو باشگاه برای واگذاری هستیم.
وی درباره این مقدمات که هنوز آماده نشده است، چیزی نگفت. اما به نظر می‌رسد منظور از این مقدمات صرفاً موضوع قیمت‌گذاری نیست، چراکه وی سابقا گفته بود این قیمت‌گذاری صورت گرفته است.
امکان دارد منظور از این مقدمات "نوع واگذاری" این دو باشگاه باشد. البته احتمال دارد همچنان حاشیه‌هایی درباره نحوه قیمت‌گذاری و همچنین اهلیت خریداران و افرادی که می‌توانند در مزایده احتمالی آن شرکت کنند، مطرح باشد.
سابقا رئیس سازمان خصوصی‌سازی تاکید کرده بود که موضوع تعیین اهلیت، خود یکی از مسائل فسادزا ست، چراکه موجب برخوردهای سلیقه‌ای با افراد مختلف می‌شود.
انتهای پیام
