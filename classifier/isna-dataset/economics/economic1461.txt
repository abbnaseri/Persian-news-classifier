سهم‌های کوچک‌ مانع ریزش فزاینده قیمت‌ها شدند 
در اولین روز معاملات بازار سرمایه در این هفته هر چند که نمادهای بزرگ و شاخص‌ساز با کاهش قیمت مواجه شدند، اما بسیای از سهم‌های کوچک دست به دست هم دادند که شاخص هم وزن بر خلاف شاخص کل رشد کند. 
به گزارش ایسنا، در بازار سرمایه امروز (شنبه) کلیت شرایط بازار و هیجانات موجود سبب شد شاخص بازار شناور برخلاف شاخص کل ۲۸۸ واحد رشد کند و تا رقم ۲۵۶ هزار و ۸۹۲ واحدی بالا رود.
شاخص بازار اول نیز با رشد ۲۸ واحدی مواجه شد، اما شاخص بازار دوم ۶۴۰ واحد کاهش پیدا کرد. همچنین آیفکس با ۱۴ واحد کاهش مواجه شد و به رقم ۲۸۹۶ واحدی رسید.
ارزش معاملات بورس تهران امروز به حدود ۱,۱۳۵ میلیارد تومان رسید و ارزش معاملات فرابورس رقم ۴۷۱ میلیارد تومان را تجربه کرد.
حجم معاملات فرابورس ایران به عدد ۹۷۶ میلیون سهم و اوراق مالی رسید. همچنین حجم معاملات بورس رقم ۳.۶ میلیارد سهم و اوراق مالی را رد کرد.
امروز قیمت سهام صنایع پتروشیمی خلیج فارس و شرکت‌های تابعه آن با افزایش عرضه و در نتیجه کاهش قیمت مواجه شد. در این نماد بیش از ۷۱ درصد از فروشندگان افراد حقیقی بودند اما نزدیک به ۸۶ درصد از این خریدها، توسط سهامداران حقوقی پتروشیمی خلیج فارس صورت گرفت. در عین حال قیمت آخرین معامله سهام هلدینگ خلیج فارس توانست مقداری تقویت شود.
فشار عرضه در نمادهای بزرگ در کنار برخی از سهم‌های فلزی سبب شد شاخص کل بازار ۹۵ واحد افت کند و در نهایت شاخص کل بازده نقدی و قیمتی بورس در تراز ۲۲۶ هزار و ۸۸۸ واحدی نشست.
اما کاهش نسبتاً اندک نماگر اصلی بازار سرمایه در کنار رشد ۸۴۱ واحدی شاخص کل هم‌وزن بیانگر این بود که بسیاری از سهم‌های کوچک در مقابل کاهش قیمت‌ها مقاومت کردند و توانستند سود مناسبی را از آن سهامداران کنند.
از طرفی نفت پارس، پتروشیمی پردیس، کشتیرانی جمهوری اسلامی ایران و پتروشیمی شیراز از جمله نمادهایی بودند که سعی کردند شاخص‌های بازار سرمایه را تقویت کنند.
سیمانی‌ها از جمله نمادهایی بودند که امروز با صف خرید و رشد فزاینده قیمت مواجه شدند و سعی کردند به رشد شاخص‌های بازار کمک کنند. در این گروه با افزایش ارزش معاملات روبرو بودیم؛ به طوری که ۱۵۶ میلیون سهم به ارزش بیش از ۵۴ میلیارد تومان مورد دادوستد قرار گرفت.
در گروه مواد و محصولات دارویی نیز قیمت‌ها عمدتاً افزایشی بود و در برخی از سهم‌ها با صف خرید مواجه بودیم. در این گروه نیز ارزش معاملات به مراتب رشد کرد و رقم ۶۶ میلیارد و ۶۰۰ میلیون تومان را به ثبت رساند.
اما بانکی‌ها از جمله نمادهایی بودند هرچند که ارزش معاملات نسبتاً خوبی را به ثبت رساندند، اما با کاهش قیمت روبرو شدند.
در گروه خودرو و ساخت قطعات به جز چند سهم که از قضا جزو سهم‌های تأثیرگذار گروه نیز هستند مابقی رشد کردند. خودرویی‌ها بیشترین ارزش معاملات را امروز به خود اختصاص دادند و با دست به دست کردن بیش از ۸۳ میلیون سهم و اوراق مالی ارزش معاملات ۱۵۹ میلیارد تومانی را به ثبت رساندند. انتهای پیام
