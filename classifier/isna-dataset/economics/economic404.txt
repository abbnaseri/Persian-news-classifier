از هر ۶ جوان اروپایی یک نفر بیکار است
 بیش از ۱۶ درصد جوانان اروپایی نه کار می‌کنند و نه در حال تحصیل هستند.
به گزارش ایسنا به نقل از مرکز آمار اتحادیه اروپا، تا پایان سال ۲۰۱۸ و در بین جوانان ۲۰ تا ۳۴ ساله، بیش از ۱۶.۵ درصد این افراد فاقد شغل هستند و حتی مشغول به تحصیل در مقاطع عالی نیز نمی‌باشند. کمترین نسبت جمعیت جوانان فاقد فعالیت اقتصادی در بین کشورهای عضو اتحادیه اروپا تا پایان سال ۲۰۱۸ متعلق به سوئد با هشت درصد بوده است و پس از این کشور، هلند با ۸.۴ درصد و لوکزامبورگ با ۹.۹ درصد قرار دارند.
از سوی دیگر در کشورهای حاشیه مدیترانه نرخ بیکاری و عدم تحصیل جوانان بسیار بیش‌تر است، به گونه‌ای که ایتالیا با ۲۸.۹ درصد رکورددار است و پس از این کشور، یونان با ۲۶.۸ درصد و بلغارستان با ۲۰.۹ درصد قرار دارند.
این نرخ در دیگر کشورهای اروپایی با یکدیگر متفاوت است به گونه‌ای که در اتریش ۱۰.۶ درصد، دانمارک ۱۰.۹ درصد، آلمان ۱۱.۴ درصد، فنلاند ۱۳.۱ درصد، انگلیس ۱۳.۶ درصد، بلژیک ۱۵.۵ درصد، فرانسه ۱۷.۷ درصد و اسپانیا ۱۹.۶ درصد جوانان ۲۰ تا ۳۴ ساله بیکار و فاقد تحصیلات دانشگاهی بوده‌اند.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
هم چنین در بین کشورهایی که عضو اتحادیه اروپا و یا منطقه یورو نیستند، این نرخ در مقدونیه شمالی ۳۶.۳ درصد، ترکیه ۳۳.۲ درصد، نروژ ۹.۳ درصد، سوئیس ۷.۹ درصد و ایسلند ۶.۲ درصد بوده است.
انتهای پیام
