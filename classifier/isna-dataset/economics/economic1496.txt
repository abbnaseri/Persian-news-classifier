سبزپوشی بورس‌های اروپایی درپی کاهش اشتغالزایی آمریکا
پس از آن که اشتغالزایی ضعیف ماه "می" امیدها را برای کاهش نرخ بهره آمریکا افزایش داد، بورس‌های اروپایی سبزپوش شدند.
به گزارش ایسنا به نقل از سی ان بی سی، بانک‌های مرکزی اروپا و آمریکا به دلیل کاهش رشد اقتصادی جهان رویکرد محتاطانه‌تری در پیش گرفته‌اند و این رویکرد با استقبال بازارهای بورس مواجه شده است.
در آخرین روز از معاملات بورسی اروپا که کاملاً تحت تأثیر آمار اشتغالزایی آمریکا قرار گرفت، شاخص "استوکس ۶۰۰" که در بر دارنده نماد ۶۰۰ شرکت بزرگ اروپایی است با ۰.۹ درصد افزایش به کار خود خاتمه داد.
وزارت کار آمریکا اعلام کرد که در ماه می فقط ۷۵ هزار اشتغال‌زایی صورت گرفته است که این مساله می‌تواند بیش از پیش بانک مرکزی اروپا را برای افزایش نرخ بهره متقاعد کند.
شاخص "فوتسی ۱۰۰" لندن با ۰.۹۹ درصد افزایش به ۷۳۳۱.۹۴ واحد رسید، شاخص "دکس" فرانکفورت ۰.۷۷ درصد بالا رفت و به ۱۲ هزار و ۴۵.۳۸ واحد رسید و شاخص "کک ۴۰" پاریس با جهش ۱.۶۲ درصدی خود را به ۵۳۶۴.۰۵ واحد رساند. در مادرید، میلان و بروکسل نیز شاخص‌های بورسی صعودی بودند.
پیش از معاملات اروپا، هر سه شاخص مهم بورسی آمریکا یعنی "داو جونز اینداستریال اوریج"، "نزدک کامپوزیت" و "اس اند پی ۵۰۰" با افزایش، بسته شدند.
با این حال باید منتظر ماند و دید که واکنش بورس آمریکا به تحولات بازار کار این کشور در شروع معاملات هفتگی جدید چه خواهد بود.
یکی دیگر از عوامل مهم صعود شاخص‌های بورسی اروپایی، عقب‌نشینی دولت آمریکا از برنامه قبلی خود برای اعمال تعرفه پنج درصدی بر واردات محصولات مکزیکی بود. مکزیک متعهد شده است اقدامات بیشتری برای مقابله با ورود موج پناهجویان به آمریکا انجام دهد.
در بین نمادهای مختلف بورسی اروپا، شرکت "نوو زیمس" دانمارک با ریزش هفت درصدی بدترین نماد و شرکت بیمه‌ای "ای اس آر" هلند با رشد شش درصد موفق‌ترین نماد در معاملات امروز بودند.
انتهای پیام
