با خوش خیالی ترسالی ناشی از بارندگی‌ها مواجهیم
پیش‌بینی‌ها نشان می‌دهد که امسال تابستانی گرم پیش رو داریم و بر اساس بررسی‌ها هر یک درجه افزایش دما، بیش از ۱۳۰۰ مگاوات مصرف برق در کشور افزایش می‌یابد.
به‌گزارش ایسنا، رضا اردکانیان صبح امروز در ارتباط ویدئو کنفرانسی با مدیران عامل برق منطقه‌ای و توزیع برق استان‌های کشور، در حضور مدیران ارشد توانیر و صنعت برق با اشاره به نامگذاری سال رونق تولید از سوی مقام معظم رهبری افزود: فرایند تولید با مأموریت ما ارتباط مستقیم دارد و تمامی اعضا و جوارح سازمان اداری کشور باید در راستای تحقق این شعار عمل کند.
با افزایش دما و خوش‌خیالی مواجهیم
وی ادامه داد: در این سال حساسیت بیشتری راجع به عرصه پایدار انرژی وجود دارد، چراکه از یک سو با افزایش دما به عنوان یک عامل تشدیدکننده و از سوی دیگر با خوش خیالی ترسالی ناشی از بارندگی‌ها مواجه هستیم. وزیر نیرو خطاب به مدیران صنعت برق افزود: خاموشی صفر و نهادینه کردن عادت مناسب‌تر مصرف، دو مقوله‌ای است که باید امسال روی آن تمرکز شود. اردکانیان با بیان اینکه ما هر اندازه بتوانیم مصرف را مدیریت کرده در بخش‌های عمرانی هزینه کنیم موفق‌تر خواهیم بود، از مدیران صنعت برق خواست در این رابطه حضور پررنگ‌تری در عرصه‌های افکار عمومی در استان‌ها داشته باشند. وی ادامه داد: برنامه ویدئو کنفرانس امروز اصلی‌ترین نماد مدیریت است، چرا که اصلی‌ترین عرصه مصرف، مدیریت وقت است. وزیر نیرو افزود: مدیری که دغدغه چگونگی مصرف، اصلی‌ترین منبع تجدیدناپذیر در اختیار خود یعنی "وقت" را نداشته باشد، نمی‌تواند برنامه مدیریت مصرف آب و انرژی را تدوین، تصویب و اجرا کند. اردکانیان تصریح کرد: میزان نفوذ کلام ما و تأثیر این‌گونه برنامه‌ها به اندازه‌ای خواهد بود که ما خودمان آن را باور داشته باشیم. وزیر نیرو، زندگی مصرفی کنونی را پاشنه آشیل کشور دانست و افزود: اگر ما تحریم اقتصادی می‌شویم به لحاظ این است که عده‌ای متوجه شده‌اند در این نقطه می‌توانند ما را به نقطه تسلیم برسانند؛ که البته ما اجازه نخواهیم داد منابع انرژی کشور در غیر از ضوابط خودش مصرف شود. وی افزود: بد مصرفی را باید اصلاح کرد و در فرآیند اصلاح این بد مصرفی، وزارت نیرو نقش بسیار مهمی دارد. اردکانیان با بیان اینکه همانطور که برای همه منابع در اختیارمان وقت می‌گذاریم باید برای زمان هم برنامه‌ریزی داشته باشیم، افزود: مدیریت زمان، مهم‌ترین موضوع در برنامه ۰۹۸ است و باور ماست که برگشت ناپذیری و نهادینه شدن سیاست‌ها را مشخص می‌کند. وی امسال را همچون سال‌های چهار دهه گذشته سال مهمی دانست و افزود: مردادماه سال گذشته چارچوب کلی برنامه ۰۹۸ را با این فرض که سال آبی مشابهی در پیش است تنظیم کردیم، به این معنی که در سال ۹۸ نباید خاموشی داشته باشیم. وزیر نیرو به قدردانی رئیس‌جمهور از صنعت برق کشور اشاره کرد و گفت: تابستان امسال زیر ذره‌بین هستیم و باید پاسدار نگاه مثبت مردم و دولت باشیم، بر همین اساس به لحاظ ساختاری و ادبیات می‌بایست مدیریت مصرف را اصلاح کنیم. اردکانیان ادامه داد: این شاخه، یک شاخه مهمی از علم است که بیشتر به عنوان عرصه علوم اجتماعی شناخته می‌شود و همانطور که کارهای فنی ادبیات خودش را دارد، مدیریت مصرف نیز یک کار تخصصی محسوب می‌شود. وی با اشاره به تشکیل مرکز امور اجتماعی وزارت نیرو با همین نگرش افزود: باید هر چه زودتر ارتباط این مجموعه با صنعت برق توسعه یابد تا بتوانیم تأثیرگذاری مدیریت مصرف را در جامعه بالا ببریم.
بنا بر اعلام وزارت نیرو، محمدحسن متولی‌زاده هم امروز در نشست مدیریت مصرف اظهار کرد: تجربه گذشته نشان داده است که هرگاه بر یک مسئله اصلی تمرکز کردیم، موفق شدیم و در این خصوص طرح ملی کاهش تلفات، نمونه بسیار موفقی است که صنعت برق توانست یک مشکل را به فرصت تبدیل کند.
تابستانی گرم پیش رو داریم
وی با بیان اینکه در شرایط کنونی تمرکز بر مدیریت مصرف، اولویت اصلی صنعت برق است، خاطرنشان کرد: با درک این مهم، صنعت برق برنامه‌های گسترده‌ای را تدوین کرده است. متولی‌زاده ادامه داد: پیش‌بینی‌ها نشان می‌دهد که امسال تابستانی گرم پیش رو داریم و بر اساس بررسی‌ها هر یک درجه افزایش دما، بیش از ۱۳۰۰ مگاوات مصرف برق در کشور افزایش می‌یابد. مدیرعامل توانیر اظهار کرد: منحنی‌های پیک بار نشانگر آن است که تنها برای پاسخگویی به بار مورد نیاز در حدود ۵۰۰ ساعات از سال با محدودیت مواجه هستیم. متولی‌زاده با بیان اینکه در این ساعات محدود، هزینه‌های برق افزایش می‌یابد و همه تلاش‌ها در طول سال برای تأمین برق مورد نیاز در این ساعات متمرکز می‌شود، اضافه کرد: برنامه‌های صنعت برق که بیشتر تشویق محور است، تدوین شده و در حال اجراست. وی با اشاره به اینکه با ۱۸۰۰ صنعت برای پیک بار هماهنگی شده است، یادآور شد: بخش صنعت هنوز از ظرفیت‌های بسیاری برای همکاری با صنعت برق برخوردار است، چرا که تعداد صنایع همکار در برنامه‌های پیک بار تابستان هنوز به ۱۰ درصد هم نرسیده است. متولی‌زاده همچنین از همکاری ۲۲ درصد مشترکان کشاورزی با برنامه‌های پیک بار برق خبر داد و گفت: در عین حال برنامه‌های گسترده‌ای برای کاهش پیک بار برق در تابستان از طریق استفاده از مولدهای خودتامین، تغییر ساعات کار ادارات، همکاری با ایستگاه های‌CNG ، همکاری با صدا و سیما، همکاری با بسیج و … تدوین شده است. مدیرعامل توانیر در عین حال یادآور شد: امروز سامانه پایش و کنترل بار مشترکان برق منطقه‌ای، سامانه پایش و کنترل بار مشترکان دیماندی و طرح ملی حذف قبوض کاغذی (قبض سبز) رونمایی و آغاز می‌شود.
انتهای پیام
