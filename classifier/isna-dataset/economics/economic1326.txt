شرکت‌های دولتی پاسخگوی این سوال باشند!
طبق مصوبه تیرماه ۱۳۹۷ هیات وزیران، تمامی ارگان‌های دولتی به کاهش ۲۰ درصدی مصرف آب موظف شدند و برای تحقق آن، شرکت آب و فاضلاب با شناسایی مراکز پرمصرف و هشدار به این مراکز، نخستین قدم را برداشتند. اکنون که حدود یک سال از این مصوبه گذشته است، شرکت‌های دولتی باید پاسخگو باشند که آیا مصرف خود را ۲۰ درصد کاهش داده‌اند یا خیر.
بر اساس مصوبه سیزدهم تیرماه ۱۳۹۷ هیأت وزیران، تمامی ارگان‌های دولتی به کاهش ۲۰ درصدی مصرف آب موظف شدند و در این راستا و در امتداد اجرای برنامه‌های سازگاری با کم‌آبی در اماکن دولتی و عمومی، وزارت نیرو از هتل‌ها به‌عنوان اماکن عمومی بسیار مناسب برای مدیریت مصرف آب، برای نصب لوازم کاهنده‌های مصرف دعوت به عمل آورد.
در این راستا، علی سیدزاده - مدیرکل دفتر مدیریت و کاهش آب بدون درآمد شرکت مهندسی آب و فاضلاب کشور - در گفت‌وگو با ایسنا، با اشاره به مصوبه مذکور اظهار کرد: ارکان دولتی باید پاسخگوی این موضوع باشند که آیا در مصرف آب صرفه‌جویی کردند یا خیر. بعد از آن‌که این مصوبه ابلاغ شد، شرکت آب و فاضلاب، اقدامات لازم را برای اطلاع‌رسانی به عمل آورد.
وی افزود: درواقع شرکت آب و فاضلاب به همه شرکت‌ها اعلام کرد و همه آن‌ها هم به ادارات دولتی، هتل‌ها و سایر مجموعه‌های ذیربط نامه زدند. حتی شرکت‌های آب و فاضلاب ممیزی کرده و اعلام کردند به صورت رایگان به مراکز مشاوره فنی می‌دهند.
مدیرکل دفتر مدیریت و کاهش آب بدون درآمد شرکت مهندسی آب و فاضلاب کشور با بیان این‌که در اکثر مراکز استان‌ها مراکز پرمصرف دولتی شناسایی شدند، گفت: بعد از شناسایی به این مراکز اعلام شد که پرمصرف هستند و باید مصرف خود را کاهش دهند. برای این منظور نیز می‌توانند تجهیزات کاهنده مصرف را نصب کنند.
سیدزاده تاکید کرد: همه این اقدامات انجام شد اما پایش این‌که بخش دولتی و متولیان هتل‌ها تا چه میزان رعایت کردند بر عهده شرکت‌های دولتی است و خودشان باید پاسخگو باشند.
انتهای پیام
