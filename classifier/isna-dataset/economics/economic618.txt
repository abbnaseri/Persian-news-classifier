توافقات برای حل موانع تولید و تجارت در مناطق آزاد
در نشست مشترکی که بین وزارت صمت و مناطق آزاد برگزار شد، طی رایزنی‌های انجام شده موانع مربوط به تولید و واردات و صادرات در مناطق آزاد مورد بررسی قرار گرفته و توافقاتی در این زمینه انجام شد.
به گزارش ایسنا، امروز (سه شنبه) شورای عالی مناطق آزاد به ریاست بانک دبیر این شورا میزبان رحمانی وزیر صنعت، معدن و تجارت (صمت) بود. در این جلسه موانع و برخی چالش‌های موجود در حوزه تولید و صنعت در مناطق آزاد مورد بحث و بررسی قرار گرفت.
قاچاق در مناطق آزاد بعد از نوسان ارز دیگر توجیه پذیر نیست
آن طور که وزیر صنعت، معدن و تجارت در رابطه با این نشست توضیح داد: دو موضوع اصلی در حوزه مناطق آزاد مطرح است که می‌توان به تأثیر سیاست‌ها در صادرات و واردات و همچنین استفاده از فرصت‌ها در مناطق آزاد برای رفع مشکلات تولید اشاره کرد.
وی توضیح داد که برطرف کردن مشکلات تولید از طریق تأمین قطعات و مواد اولیه و همچنین تقویت تولید به طوری که در مناطق آزاد گسترش یافته و در همان جا صادر شود مورد توجه قرار دارد.
در رابطه با قاچاق در مناطق آزاد رحمانی این گونه گفت: این تعبیر را چندان دقیق نمی‌داند چرا که بعد از نوسانات نرخ ارز دیگر قاچاق کالا چندان توجیه پذیر نیست.
توضیحات بانک در رابطه با توافقات انجام شده برای مناطق آزاد
اما مرتضی بانک دبیر شورای عالی مناطق آزاد نیز در رابطه با نشستی که با وزیر صمت داشت گفت: تاکنون جلسات متعدد و مذاکرات زیادی بین دو بخش انجام شده و امروز نیز توافقاتی خوبی داشته است چرا که موضوع اصلی این است که بتوانند سهم تولید در مناطق آزاد با سیاست‌های افزایش دهند. از سوی دیگر با توجه به قوانین و مقررات موجود در مناطق آزاد از مسائل مهم موجود ورود کالاهای اولیه و تولید در مناطق آزاد است.
یکی از مواردی که امروز بین وزارت صمت و مناطق آزاد مورد بحث قرار گرفته افزایش لیست کالاهای وارداتی در مناطق آزاد است به طوری که در حال حاضر ثبت سفارش مواد اولیه در مناطق آزاد، آزاد است و ظاهراً به لیست کالاها و قطعات و مواد اولیه‌ای که از سال گذشته حدود ۳ هزار قلم بود اضافه شده و آن طور که دبیر شورای عالی مناطق آزاد می‌گوید به زودی کالاهای جدید در لیست قرار خواهد گرفت
در رابطه با صادرات در مناطق آزاد بانک توضیح داد که توافقاتی برای مجوزها و پروانه‌های که از سمت وزارت صمت صادر می‌شود انجام شده تا به سرعت بتواند مورد عمل قرار بگیرند در عین حال که با توجه به بسترهای موجود توافق شده تا در مناطق آزاد و ویژه با مستثنی شدن از مقررات داخلی بتوان صادرات را به سرعت پیگیری کرد.
آمارهای صادرات و واردات در مناطق آزاد و ویژه
در ادامه دبیر شورای عالی مناطق آزاد عملکرد این حوزه در صادرات و واردات را مورد اشاره قرار داد و گفت: در سال ۱۳۹۶ میزان صادرات در مناطق آزاد یک میلیارد و ۵۰ میلیون دلار بوده که در مناطق ویژه حدود ۱۸ میلیارد و ۵۰ میلیون دلار گزارش شده است و در کل به ۲۰ میلیارد دلار می‌رسد در عین حال که واردات کمتر از هشت میلیارد دلار بود که ما به التفاوت قابل توجهی ایجاد می‌کند.
بانک همچنین گفت که در سال ۱۳۹۷ میزان صادرات در مناطق ویژه ۱۶ میلیارد و ۸۰۰ میلیون دلار بوده که با آن چه که در مناطق آزاد ثبت شده در مجموع به ۱۸.۵ میلیارد دلار می‌رسد. در رابطه با سرمایه گذاری داخلی نیز از سال ۱۳۹۶ به ۱۳۹۷ معادل ۶۰ درصد رشد داشته و از حدود ۴,۸۰۰ میلیارد تومان به ۶,۵۰۰ میلیارد تومان رسیده است.
به گفته بانک در سرمایه گذاری خارجی نیز در سال ۱۳۹۷ معادل ۳۰ درصد کاهش نسبت به سال ۱۳۹۶ رخ داده و از حدود یک میلیارد دلار به ۶۵۰ میلیون دلار کاهش یافته است که دلیل اصلی آن شرایط تحریمی خواهد بود.
انتهای پیام
