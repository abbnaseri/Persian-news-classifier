"هما" تنها  می‌ماند؟
مدیر عملیات حج تمتع  از پیگیری و مذاکره با دستگاه‌های مسئول از جمله وزارت حج عربستان در ارتباط با محدودیت ایجاد شده مبنی بر انجام پروازهای حج توسط هواپیماهای ملکی ایران‌ایر خبر داد و اعلام کرد که سازمان حج و زیارت در حال رایزنی برای حذف این محدودیت است تا ایران‌ایر بتواند از ظرفیت یک شرکت هواپیمایی ایرانی دیگر برای جابه‌جایی مسافر استفاده کند.


از سوی سازمان حج و زیارت و سازمان هواپیمایی کشوری پیگیری و مذاکره با دستگاه‌های مسئول عربستانی از جمله وزارت حج این کشور در ارتباط با برداشتن محدودیت ایجاد شده مبنی بر انجام پروازهای حج صرفاً توسط هواپیماهای ملکی ایران‌ایر در حال انجام است تا بتوان در کنار هواپیماهای پهن پیکر هما، از ظرفیت یک شرکت هواپیمایی ایرانی دیگر برای جابه‌جایی حجاج استفاده کند.
حسن قاسمی -قائم مقام مدیرعامل شرکت هواپیمایی ایران‌ایر در پاسخ به ایسنا مبنی بر این‌که آیا سعودی‌ها طبق قوانین بین‌المللی می‌توانند با اعمال محدودیت تعیین کنند که صرفاً یک شرکت هواپیمایی ایرانی باید پروازهای حج را انجام دهد و حتی نمی‌تواند از کمک سایر شرکت‌های هواپیمایی ایران استفاده کند، تصریح کرد: این موضوعی است که با سازمان حج و زیارت در ارتباط با آن صحبت کرده‌ایم و تنها مراجعی که می‌توانند با سعودی‌ها در این رابطه رایزنی کنند سازمان هواپیمایی کشوری و سازمان حج و زیارت هستند.
وی ادامه داد: در حال حاضر رایزنی‌ها ادامه دارد و در حال مذاکره با وزارت حج عربستان سعودی هستیم.
به گزارش ایسنا، در سال جاری ۸۶ هزار و ۵۵۰ زائر ایرانی برای انجام فریضه حج تمتع به عربستان سعودی سفر خواهند کرد. طی سالیان گذشته ۵۰ درصد پرواز حجاج ایرانی توسط شرکت‌های هواپیمایی عربستانی و ۵۰ درصد دیگر توسط شرکت‌های هواپیمایی ایرانی انجام می‌شد که ۲۵ درصد پروازها توسط ایران‌ایر و ۲۵ درصد نیز توسط هواپیمایی ماهان بود.
اما طی دو سال گذشته با توجه به محدودیت به وجود آمده توسط ماهان‌ایر، ۲۵ درصد پروازهای ایرانی از سوی قشم‌ایر انجام می‌شد که در سال جاری طرف سعودی اعلام کرد در عملیات حج جمهوری اسلامی ایران شرکت نمی‌کنند. علاوه بر این سعودی‌ها به سازمان حج و زیارت اعلام کردند که پروازهای حج سال ۱۳۹۸ صرفاً باید توسط هواپیماهای ملکی ایران‌ایر انجام شود.
همچنین در سال ۱۳۹۷ تعلل‌هایی از سوی سعودی‌ها انجام شد و در حالی که شرکت‌های هواپیمایی ایرانی آماده تقبل ۵۰ درصد سهم عربستان را برای جابه‌جایی حجاج ایرانی بودند سرانجام نزدیک به آغاز عملیات حج اعلام شد که ۵۰ درصد سهمیه انتقال حجاج برای هواپیمایی جمهوری اسلامی ایران و ۵۰ درصد برای طرف سعودی است.
پروازهای حج تمتع در سال جاری به طور رسمی از ۱۷ تیرماه به منظور انتقال زائران به مدینه و جده از طریق ۱۷ فرودگاه در ایران انجام می‌شود و ۸۶ هزار و ۵۵۰ زائر در ۵۷۳ کاروان به حج تمتع می‌روند.
انتهای پیام
