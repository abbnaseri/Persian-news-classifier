علت محدود بودن ارسال پیامک چیست؟
 با افزایش ارسال پیامک با شماره‌های شخصی، رگولاتوری سقف ارسال پیامک را در شبانه‌روز ۵۰۰ عدد تعیین کرد تا این موضوع رضایتمندی مشترکین را در پی داشته باشد، اگرچه برخی کاربران ممکن است تصور کنند اپراتورها به دلایل غیرموجه، این پیامک‌ها را مسدود می‌کنند.
به گزارش ایسنا، برخی از مشترکان مدعی شدند که اپراتورها به دلایل واهی ارسال پیام انبوه، بدون تذکر و اطلاع‌رسانی، سرویس ارسال پیامک مشتریانی که تعدادی پیام شامل پیام‌های غیرتبلیغاتی و غیرمزاحمتی و محدود را که به‌صورت همزمان از گوشی خود ارسال می‌کنند را به مدت شش ماه مسدود کرده و پیشنهاد استفاده از پنل‌های تبلیغاتی با نرخ یک‌ونیم برابر را به مشتری می‌دهند.
این در حالی است که پس از سال‌ها گلایه مشترکان از دریافت پیامک‌های تبلیغاتی با وجود اعلام انصراف از دریافت آنها، سازمان تنظیم مقررات ارتباطات رادیویی به عنوان نهاد ناظر و قانون‌گذار حوزه ارتباطی کشور، اپراتورهای تلفن همراه را به ایجاد سامانه‌ای ملزم کرد که از طریق وارد کردن یک کد واحد امکان اطلاع از پیامک‌های تبلیغاتی و ارزش افزوده هر سه اپراتور ایجاد شده و مشترکان بتوانند بدون هراس از دست دادن پیامک‌های بانکی، راه ارسال پیام‌های تبلیغاتی را ببندند.
اما چند ماه پس از آغاز به کار سامانه ۸۰۰، راهکار جدید برای ارسال پیامک‌های تبلیغاتی انتخاب شد و بدین ترتیب عده‌ای با بهره‌گیری از سیم‌کارت‌های شخصی به جای سرشماره‌های ارسال پیامک انبوه به ارسال این پیام‌ها پرداختند. در این میان برخی شرکت‌ها با خرید چندین سیم‌کارت اعتباری اقدام به سودجویی به شیوه‌ای جدید کرده و حتی به ارسال پیامک‌هایی با موضوع تبلیغات غیراخلاقی پرداخته و بدین واسطه سایت‌هایی را نیز معرفی کردند.
ارسال پیامک‌های انبوه ممنوع شد
به همین دلیل، پس از آن مجید حقی -معاون امور پستی، ارتباطی و فناوری اطلاعات رگولاتوری- در راستای قانون‌گذاری برای ارسال پیامک‌های انبوه اظهار کرد: بر اساس مصوبه ۲۱ شورای عالی فضای مجازی و آئین‌نامه‌های مربوط به آن که از سوی وزارت فرهنگ و ارشاد اسلامی تهیه شده، ارسال پیامک انبوه ممنوع است و سقف مجاز برای ارسال پیامک در شبانه‌روز ۵۰۰ پیامک تعیین شده است که اپراتورهای تلفن همراه ملزم به اجرای آن هستند.
البته ممکن است این موضوع عنوان شود که برای جلوگیری از ارسال پیامک‌های تبلیغاتی، رگولاتوری می‌تواند سامانه‌ای برای گزارش پیامک‌های مزاحم تنظیم کند که پنل‌ها و خطوط مزاحم قطع شوند و نه اینکه سیم‌کارت‌هایی که برای دوستان و نزدیکان خود پیامک محدود ارسال می‌کنند و هر دو طرف (گیرنده و فرستنده پیام) راضی به این موضوع هستند، مسدود شوند. اما باید توجه داشت تنها ارسال پیامک‌های انبوه بیش از ۵۰۰ عدد در شبانه‌روز ممنوع است و پیامک‌های غیرتبلیغاتی کمتر از این عدد نباید توسط اپراتورها مسدود شوند.
همان‌طور که عنوان شده، بنا بر اعلام سازمان تنظیم مقررات و ارتباطات رادیویی، این تصمیم در راستای رسالت وزارت ارتباطات و فناوری اطلاعات در حمایت و حفاظت از حقوق مشترکین در حوزه ICT اجرایی شده است و این انتظار وجود دارد که رضایتمندی مشترکین را در پی داشته باشد.
انتهای پیام
