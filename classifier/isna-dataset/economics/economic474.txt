مسکن مهرهای بدون متقاضی خریدار پیدا کرد
مسکن مهرهای بدون متقاضی که به دلیل جانمایی نامناسب به ۱۱۷ هزار واحد می رسید، حالا پس از جهش قیمتها در بازار مسکن خریدار پیدا کرده و به ۵۷ هزار رسیده است.
به گزارش ایسنا، آنطور که قائم مقام وزیر راه و شهرسازی در طرح مسکن مهر گفته، از ۲ میلیون و ۲۰۰ هزار واحد مسکن مهر تا کنون یک میلیون و ۸۲۵ هزار واحد معادل ۸۴ درصد تحویل شده است. کمتر از ۴۰۰ هزار واحد هنوز تحویل داده نشده که از این تعداد ۲۰۰ هزار واحد آماده و ساخته شده است که با اتمام خدمات زیربنایی شامل انشعابات آب و برق، آماده واگذاری به متقاضیان خواهد بود.
تا قبل از افزایش شدید قیمت مسکن در کلانشهرها بسیاری از واحدهای مسکن مهر در اقصی نقاط کشور متقاضی نداشت. تنها در پرند ۷۰۰۰ واحد، در هشتگرد ۱۰ هزار و در خراسان رضوی ۱۱ هزار واحد مسکن مهر بدون تقاضا وجود داشت. تنها در شهر بینالود ۳۷۰۰ مسکن مهر تعریف شده بود که از این تعداد ۲۲۰۰ واحد متقاضی نداشت. در طی حدود ۱۲ سال اخیر یافتن مشتری برای این واحدها که سرمایه های کلانی برای ساخت آن صرف شده بود، معضلی برای دولت محسوب می‌شد؛ با این وجود، نوسانات قیمت مسکن در کلانشهرها که به اعتقاد کارشناسان، کوچ طبقاتی را به همراه آورده، باعث شد تا از کل ۱۱۷ هزار واحد بدون متقاضی در کل کشور به تدریج ۶۰ هزار واحد خواهان پیدا کند.
سهم ۵۱ درصدی دولت ندبیر و امید در تحویل واحدهای مسکن مهر
آمار حاکی از آن است که تا کنون از کل ۲ میلیون و ۲۰۰ هزار واحد مسکن مهر، سهم دولت احمدی نژاد از تحویل واحدها ۶۹۰ هزار معادل ۳۱ درصد و سهم دولت روحانی یک میلیون و ۱۳۵ هزار معادل ۵۱ درصد بوده است. مابقی واحدها هنوز در مرحله ساخت و تحویل قرار دارد. نیمی از ۴۰۰ هزار واحد باقی مانده معطل زیرساختها و نیم دیگر دارای پرونده در مراجع قضایی است.
انتهای پیام
