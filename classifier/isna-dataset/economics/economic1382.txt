اکوسیستم ساخت داخل کالای وارداتی تدوین شد
 معاون طرح و برنامه وزارت صنعت، معدن و تجارت گفت: یکی از مهمترین برنامه‌های این وزارتخانه موضوع تعمیق ساخت داخل است و در این راستا، اکوسیستم ساخت داخل کالای وارداتی تهیه شد.
به گزارش ایسنا به نقل از وزارت صنعت، معدن و تجارت، سعید زرندی در خصوص چگونگی اجرای اکوسیستم ساخت داخل کالای وارداتی گفت: در سطح عالی کشور، اتفاق نظر خوبی در خصوص ساخت داخل اتفاق افتاده است و از این فرصت باید برای صنعت استفاده کرد.
وی گفت: دو اقدام برای نیازمندی‌ها لازم است صورت بگیرد. اول نیاز دستگاه‌های مختلف به‌طور کامل جمع‌آوری شود و دوم از لیست کالاهای وارداتی، موارد مهم و مورد نیاز صنعت، مشخص شود.
معاون طرح و برنامه وزارت صنعت، معدن و تجارت افزود: حلقه‌های مفقود زنجیره تأمین شناسایی می‌شود و با راه‌اندازی "سامانه نیاز"، ارتباط سیستمی شکل خواهد گرفت.
زرندی تاکید کرد: همه دستگاه‌ها و سازمان‌ها در این موضوع باید پای کار بیایند و این موضوع را در اولویت کاری خود قرار دهند تا روند تولید دچار مشکل نشود.
وی تصریح کرد: هم‌اکنون فرصت مناسبی برای شرکت‌های دانش بنیان، شرکت‌های تحقیقاتی، علمی و دانشگاه‌ها است.
معاون طرح و برنامه وزارت صنعت، معدن و تجارت همچنین افزود: حدود ۲ میلیارد دلار واردات قطعات خودرو داریم و شرکت‌های خودروساز با برپایی نمایشگاهی، آمادگی خود را برای همکاری با سرمایه‌گذاران و سازندگان داخلی اعلام کرده‌اند.
وی گفت: در بخش‌های دیگر صنعت نیز باید نمایشگاه‌هایی برگزار شود تا روند تولید داخل در قطعات وارداتی شکل بگیرد.
زرندی متذکر شد: به دنبال تولید هر قطعه و یا کالای وارداتی نیستیم بلکه باید قطعاتی را داخلی‌سازی کنیم که با کیفیت و قابلیت صادرات داشته باشند.
انتهای پیام
