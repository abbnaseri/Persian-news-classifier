یک سوم ذخایر نفت جهان تحت تحریم آمریکاست!
به گفته مدیرعامل روس‌نفت، تحریم‌های آمریکا علیه ایران، ونزوئلا و روسیه باعث شده حدود یک سوم از ذخایر نفت جهان تحت تحریم قرار بگیرند.
به گزارش ایسنا، ایگور سچین، مدیرعامل روس‌نفت در اظهاراتی که در حاشیه کنفرانس اقتصادی سن پترزبورگ داشت پیش بینی کرد تولید نفت ایران تا پایان سال ۲۰۲۰ ممکن است ۱۰ تا ۲۰ درصد کاهش پیدا کند.
طبق جدیدترین نظرسنجی اوپک "اس اند پی گلوبال پلاتس"، تولید نفت ایران در آوریل ۲.۵۷ میلیون بشکه در روز بود که در مقایسه با مارس ۱۲۰ هزار بشکه در روز کاهش داشت.
سچین استفاده آمریکا از تحریم‌ها برای هدف گرفتن کشورهای تولیدکننده نفت را مورد انتقاد قرار داد و گفت کاخ سفید به دنبال ایجاد یک زمین بازی نابرابر برای شرکت‌های آمریکایی است.
به گفته مدیرعامل روس‌نفت، تحریم‌های آمریکا روی حدود ۱.۵ میلیون بشکه در روز تولید نفت جهان در سال ۲۰۱۸ تأثیر گذاشت و به همین میزان تولید نفت آمریکا طی یک سال گذشته افزایش پیدا کرد. میزان عرضه نفتی که از تحریم‌های آمریکا متأثر می‌شود ممکن است به ۲.۵ میلیون بشکه در روز رشد کند.
روسیه در حال حاضر تحت تحریم‌های آمریکا قرار دارد که دسترسی این کشور به فاینانس غربی و برخی از انواع فناوری نفتی را محدود کرده است. این کشور با چشم‌انداز تحریم‌های بیشتر درباره استفاده از دلار آمریکا و تشدید محدودیت شرکتهای غربی مشارکت کننده در پروژه‌های انرژی روسیه مواجه است.
بر اساس گزارش پلاتس، الکساندر نواک، وزیر انرژی روسیه در همین کنفرانس گفت تحریم‌های آمریکا باعث نوسان در بازار نفت شده است.
انتهای پیام
