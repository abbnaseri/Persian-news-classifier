کدام شرکت نخستین تراشه مجهز به 5G را معرفی می‌کند؟
رسانه‌های کره‌ای مدعی شده اند که سامسونگ احتمالاً نخستین تراشه مجهز به شبکه 5G در جهان را روانه بازار خواهد کرد.
به گزارش ایسنا، در طول یک سال اخیر رقابت شدید و بی‌سابقه‌ای در حوزه تولید و توسعه تراشه‌های پردازنده مجهز به قابلیت پشتیبانی از شبکه اینترنت 5G میان غول‌های تکنولوژی و شرکت‌های فعال در این حوزه درگرفته است که در این میان می‌توان به کوالکام، اینتل، برودکام و سامسونگ اشاره کرد. اما حالا بر اساس بسیاری از گزارش‌های منتشره در رسانه‌های کره‌ای، به نظر می‌رسد که سامسونگ از تأخیر سایر تولیدکنندگان بهره جسته و می‌خواهد نخستین تراشه پردازنده و مودم مجهز به فناوری 5G را روانه بازارهای جهانی کند و بدین ترتیب عنوان اولین شرکتی که در این صنعت پیشتاز و پیشگام بوده است را به خود اختصاص دهد.
به گفته کارشناسان، این محصول که به احتمال زیاد به خانواده و سری اکسینوس تعلق خواهد داشت، تا پایان سال جاری میلادی عرضه خواهد شد و در گوشی‌های هوشمند و پرچمدار سامسونگ که به فناوری شبکه 5G تجهیز شده‌اند، قابل دسترس کاربران قرار خواهد گرفت.
بر اساس گزارش وب سایت تک رادار، البته این در حالیست که مدیر بخش سامسونگ ال اس آی، که عهده دار توسعه پردازنده‌های اکسینوس است، در جریان برگزاری کنفرانس "هفته تکنولوژی" در کره جنوبی مدعی شده بود که تراشه‌های 5G این شرکت به زودی معرفی و روانه بازار خواهند شد. وی در سخنانش همچنین اشاره‌ای به ماه اوت ۲۰۱۹ نیز کرده بود، بنابراین برخی از کارشناسان برآورد کرده‌اند که معرفی این مودم‌ها در یکی دو ماه آینده صورت خواهد گرفت.
انتهای پیام
