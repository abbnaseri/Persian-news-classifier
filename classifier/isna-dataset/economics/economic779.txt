نیروهای مسلح صاحبخانه می‌شوند
بر اساس تفاهم‌نامه‌ای که صبح امروز به امضای وزیر راه و شهرسازی و وزیر دفاع و پشتیبانی نیروهای مسلح رسید، قرار است وزارت راه، ۱۰۰ هزار واحد مسکونی را برای نیروهای مسلح احداث کند.
به گزارش ایسنا، صبح امروز مراسم امضای تفاهم‌نامه ساخت ۱۰۰ هزار واحد مسکونی بین وزارت راه و شهرسازی و وزارت دفاع و پشتیبانی نیروهای مسلح به امضا رسید. بر اساس این طرح وزارت دفاع زمین‌های خود را برای احداث این تعداد واحد مسکونی برای نیروهای مسلح در اختیار وزارت راه و شهرسازی قرار می‌دهد. به این صورت که تسهیلات ۸۰ درصدی به سازندگان تعلق می‌گیرد که قابل انتقال به خریداران است.
محمد اسلامی -وزیر راه و شهرسازی -در جریان این مراسم اظهار کرد: امروز توفیق یافتیم یکی دیگر از برنامه‌های جریان بخشیدن به تولید مسکن را رونمایی کنیم. این ۱۰۰ هزار واحد اضافه بر ۴۰۰ هزار واحدی است که از قبل هدف‌گذاری کرده بودیم. در قالب این برنامه اراضی در اختیار وزارت دفاع به احداث ۱۰۰ هزار واحد برای نیروهای خدوم مسلح اختصاص می‌یابد. هر جا هم که وزارت دفاع زمین در اختیار نداشت، ما از زمین‌های وزارت راه و شهرسازی استفاده می‌کنیم.
احداث ۱۴۰ هزار واحد آغاز شده است
وزیر راه و شهرسازی با بیان اینکه در قالب ۴۰۰ هزار واحد پروژه اقدام ملی، تاکنون ۱۴۰ هزار واحد را آغاز کرده‌ایم که در مراحل مختلف پیشرفت قرار دارد، خبر داد: در روزهای آینده ۱۱۰ هزار واحد را کلنگ‌زنی خواهیم کرد.
وی تصریح کرد: در جریان این مراسم امیر سرتیپ حاتمی گفت: کارگروه مشترکی بین دو وزارتخانه تشکیل شده که امیدواریم بتوانیم در حداکثر فضای در اختیار وزارت دفاع پروژه احداث ۱۰۰ هزار واحد را تعریف کنیم. تأمین مسکن برای نیروهای مسلح یک کار جاری است. این تعداد واحد نیز به برنامه‌های قبلی اضافه می‌شود. مدت زمان پروژه به ظاهر تعیین شده اما تلاش می‌کنیم تا پایان دولت دوازدهم آن را به اتمام برسانیم.
اسلامی نیز در خصوص نحوه تأمین مالی این پروژه گفت: پرداخت تسهیلات ۸۰ درصد به همه بانک‌ها اعلام شده که سود آن ۱۸ درصد خواهد بود. این تسهیلات به سازندگان پرداخت می‌شود و در پایان مراحل ساخت وام به متقاضیان منتقل خواهد شد.
به گفته وی در سال جاری سهم مسکن از سبد تسهیلات به ۲۰ درصد افزایش یافته است. سال گذشته ۱۰۳ هزار میلیارد تومان تسهیلات به بخش مسکن اختصاص یافت که رقمی بالغ بر ۱۳.۵ درصد بود در سال ۱۳۹۸ در نظر داریم این رقم را به ۲۰ درصد برسانیم که عدد قابل توجهی خواهد بود.
خبرنگاری پرسید آیا نمی‌شد به جای ساخت خانه برای نیروهای مسلح این برنامه را برای کلیه متقاضیان دریافت مسکن اختصاص داد؟ وزیر دفاع پاسخ داد: نیروهای مسلح جزو زحمتکش‌ترین گروه جامعه هستند که بدون سر و صدا وظیفه خود را انجام می‌دهند. وزارت دفاع ایجاد شده که پشتیبانی‌ها از این نیروی انسانی را انجام دهد. بعضاً نیروهای مسلح شش ماه از خانواده دور هستند و در سختی کار می‌کنند تا امنیت تک تک مردم تأمین شود لذا ما وظیفه داریم اولین نیاز آنها که مسکن است را تأمین کنیم.
انتهای پیام
