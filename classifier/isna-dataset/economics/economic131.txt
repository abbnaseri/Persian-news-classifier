سومین دوره لیگ ستارگان بورس آغاز شد
امروز، سومین دوره لیگ ستارگان بورس در دانشگاه الزهرا آغاز شد. در این رویداد که به مدت هفت هفته ادامه دارد، ۶۵ تیم شرکت کرده‌اند که ۶۰ تیم داخلی و پنج تیم خارجی هستند.
به گزارش ایسنا، علی رحمانی - معاون مالی و اداری دانشگاه الزهرا و مدیرعامل سابق بورس اوراق بهادار تهران - در مراسم آغاز لیگ ستارگان بورس با اشاره به اینکه طی چند سال گذشته سیر تحولات بازار سرمایه تصاعدی بوده است، بیان کرد: بازار سرمایه همواره کانون توجه دانشجویان حسابداری، مالی و اقتصاد قرار داشت اما اکنون مورد توجه دانشجویان سایر رشته‌ها نیز قرار دارد.
وی توسعه شبکه ارتباطاتی، کارآفرینی، تحلیل مالی، تصمیم گیری، شناخت ساختارها، افزایش مهارت‌های گروهی و یادگیری اخلاق حرفه‌ای را کار ویژه‌های لیگ ستارگان بورس دانست و گفت:: لیگ ستارگان نمونه مطلوب ارتباط دانشگاه و صنعت است و مسیر تعاملی خوبی را طی کرده است. همچنین برگزارکنندگان نشان داده‌اند به ارتباط صنعت و دانشگاه اعتقاد دارند.
رحمانی افزود: تعاملات بین‌المللی شکل گرفته در این دوره لیگ اقدام بسیار ارزشمندی است که امید است مسیر آن ادامه داشته باشد.
وی با بیان اینکه بازار سرمایه نمود آشکار یک بازار سالم رقابتی مبتنی بر تخصص و دانش است، ادامه داد: بازار سرمایه کشور یکی از موفق‌ترین نهادهای پس از انقلاب و یک سرمایه ملی است و زیرساخت‌هایی در ایجاد شده که ارزشمند است.
حسن امیری - معاون نظارت بر بورس‌ها و ناشران سازمان بورس و اوراق بهادار - نیز در این مراسم گفت: برگزاری چنین رویدادهایی با ابعاد بین‌المللی می‌تواند نتایج مهمی به همراه داشته باشد.
وی تصریح کرد: یکی از ایرادات و اشکالاتی که هم اکنون در حوزه مباحث آموزشی وجود دارد، موضوع فرهنگ مالی و سواد مالی است که کمتر به آن پرداخته شده است. باید مفاهیم اولیه را در اختیار دانش آموزان و دانشجویان قرار داد تا بتوانند در آینده تصمیمات مهم مالی و اقتصادی درستی را اتخاذ کنند.
وی ادامه داد: این روزها در سطوح کلان اقتصادی تصمیماتی اتخاذ می‌شود که به صورت مستقیم و غیرمستقیم بر بازار سرمایه اثرگذار است. از همین رو آشنایی با مباحث مالی و بازار سرمایه باید در همه رشته‌های تحصیلی نهادینه شود.
امیری با بیان اینکه از حضور سایر رشته‌های دانشگاهی در رقابت‌های لیگ ستارگان استقبال می‌شود، اظهار کرد: آشنایی سایر رشته‌های تحصیلی با بازار سرمایه، می‌تواند به تصمیم‌گیری های آتی کشور کمک کند و موجب رشد بازار سرمایه در سنوات آتی می‌شود.
معاون نظارت بر بورس‌ها و ناشران سازمان بورس با بیان اینکه هدف از این رقابت حداکثر سازی سود و بازده است، گفت: بر این اساس، دانشجویان با تصمیم گیری مالی آشنا شده و باید برنامه ریزی مالی داشته باشند. در عین حال، برای انتخاب سهام، از تحلیل‌های عمیق بهره ببرند.
امیری گسترش و بسط مفاهیم نوین بازار سرمایه، تشویق دانشجویان به فعالیت در بازار سرمایه، تقویت رقابت‌های دانشجویی، یافتن فرصت‌های شغلی، برقراری ارتباط بین صنعت و بازار سرمایه، ارتقای فرهنگ و سواد مالی و ارتقای فرهنگ کارآفرینی را از مهم‌ترین اهداف برگزاری این لیگ عنوان کرد.
در ادامه این مراسم یاسر فلاح - رئیس کمیته اجرایی مسابقات لیگ ستارگان - نیز در ادامه این مراسم گفت: سومین رقابت لیگ ستارگان بورس امروز آغاز شد و تا پایان مرداد به مدت هفت هفته معاملاتی ادامه دارد.
وی درباره تعداد تیم‌های حاضر در رویداد، گفت: ۶۰ تیم از بیش از ۴۵ دانشگاه کشور شرکت کردند. پنج تیم هم از چهار کشور عمان، ترکیه، عراق و سوریه در این مسابقات حضور دارند.
رئیس کمیته اجرایی مسابقات لیگ ستارگان افزود: هر تیم ۲۰ میلیون تومان اعتبار خرید سهام از سوی سازمان بورس و اوراق بهادار دارد. در پایان رقابت هر تیمی که بیشترین مقدار بازدهی را کسب کند، برنده خواهد شد.
فلاح ادامه داد: هر تیمی که از معاملات سود کند آن مقدار سود متعلق به خودش است. هر تیمی که بیش از ۱۵ درصد ضرر کند از دور رقابت‌ها خارج می‌شود و سازمان بورس این ضرر ۱۵ درصدی را متقبل خواهد شد.
رئیس کمیته برگزاری لیگ ستارگان بورس افزود: ارزش افزوده رقابت‌های لیگ ستارگان بورس بزرگ شدن آن است تیم‌های خارجی که در این رقابت‌ها حضور دارند سرمایه گذاران بالقوه بورس ما هستند این افراد با واحد پولی و سامانه معاملاتی کشورمان معامله می‌کنند. پس ما آموزه‌های بورسی‌مان را به دانشجویان کشورهای دیگر انتقال می‌دهیم. این افراد در آینده می‌توانند سرمایه گذار بورسی کشور شوند.
دانشجویانی که در این مسابقات حضور دارند از دانشگاه‌های سلطان قابوس در عمان، صلاح الدین در استانبول، بغداد و بصره در عراق و دانشگاه دمشق در سوریه هستند. تعدادی از این دانشجویان اولین سفر خارجی خود را تجربه می‌کنند. این‌ها می‌توانند افراد کشورهای دیگر را با بازار سرمایه ایران آشنا کنند. حتی تعدادی از شرکت کنندگان خارجی باورشان نمی‌شد که بورس ما آنقدر پتانسیل داشته باشد.
انتهای پیام
