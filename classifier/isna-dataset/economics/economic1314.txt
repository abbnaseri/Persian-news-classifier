تحریم پتروشیمی؛ خیال واهی ترامپ
تحریم پتروشیمی ایران که اخیرا اعلام و پس از آن اظهارات و تحلیل‌های مختلفی در مجامع داخلی و بین‌المللی در این باره  مطرح می‌شود، در ابتدا سوال و ابهاماتی را به وجود آورد تا این‌که مسؤولان مربوطه صراحتاً اعلام کردند این موضوع نمی‌تواند خللی در روند کار ایران در این صنعت به‌وجود آورد؛ بسیاری از کارشناسان نیز به این موضوع صحه می‌گذارند.

به‌گزارش ایسنا، هفدهم خردادماه بود که دفتر کنترل دارایی‌های خارجی وزارت خزانه‌داری آمریکا در بیانیه‌ای تحریم‌های ظالمانه جدید را اعلام کرده که طبق آن، شرکت صنایع پتروشیمی خلیج فارس و همچنین ۳۹ شرکت وابسته به صنایع پتروشیمی خلیج فارس تحریم شده‌اند.
وزارت خزانه‌داری آمریکا در بیانیه خود ادعا کرده بود که شرکت صنایع پتروشیمی خلیج فارس با سپاه پاسداران جمهوری اسلامی ایران ارتباط دارد و به تنهایی نیمی از صادرات پتروشیمی ایران را عهده‌دار است. سیگال مندلکر - معاون وزیر خزانه‌داری آمریکا در امور تروریسم و اطلاعات مالی - با تکرار ادعاهای واهی مقامات آمریکایی علیه کشورمان مدعی شده که سپاه پاسداران انقلاب اسلامی به شکل سیستماتیک و سازماندهی شده وارد بخش‌های حساس اقتصاد ایران شده است.
تحریم‌های یکجانبه علیه صنعت پتروشیمی کشورمان در حالی از سوی آمریکا اعلام شده که درواقع این موضوع جدیدی نیست و نام این شرکت‌ها دوباره در لیست تحریمی جدید آورده شده و البته گزارش‌های این پتروشیمی‌ها نشان می‌دهد نه تنها تحریم خللی در روند تولید و صادرات این شرکت‌ها ایجاد نکرده که این شرکت‌ها در چند ماه گذشته به موفقیت‌های بیشتری رسیدند.
تحریم پتروشیمی یک نمایش سیاسی است
به‌تازگی بهزاد محمدی - مدیرعامل شرکت ملی صنایع پتروشیمی - در واکنش به این مساله با بیان اینکه تحریم‌های اخیر آمریکا علیه پتروشیمی ایران به اعتقاد من یک نمایش سیاسی است و اثری در عملکرد ما در بحث تولید و فروش نخواهد داشت، اظهار کرد: موضوع تحریم صنعت پتروشیمی جدید نیست، چرا که ما از سال ۱۳۹۲ درگیر این موضوعات هستیم و در این شرایط توانسته‌ایم تولید و فروش متناسبی داشته باشیم.
وی با بیان این‌که روی موضوعات کاری خودمان متمرکز هستیم و این مساله نمی‌تواند خللی در روند کاری پتروشیمی ایران ایجاد کند، تصریح کرد: سال‌هاست که صنعت پتروشیمی با این مساله دست و پنجه نرم می‌کند و در این شرایط به دنبال توسعه این صنعت هستیم. در حوزه تعمیر تجهیزات نیز باید اعلام کنیم که هیچ موقع بی مشکل نبوده‌ایم، اما همیشه توانسته‌ایم از پس این مساله نیز برآییم به همین دلیل نگرانی در این حوزه نیز وجود ندارد.
تحریم پتروشیمی محکوم به شکست
در این باره، صالح‌آبادی - کارشناس حوزه پتروشیمی - با بیان این‌که تحریم‌ها تأثیر چندانی در روند فروش محصولات پتروشیمی نخواهند داشت، به ایسنا گفت: با توجه به این‌که محصولات پتروشیمی قابل ردگیری نیست و اکثراً با وسایل حمل و نقل داخلی نیز جابه‌جا می‌شود، مشکلی برای فروش محصولات نخواهیم داشت.
وی با تاکید به این مساله که تنها اگر در بنادر مقصد تحویل صورت نگیرد، دچار مشکل خواهیم شد، تصریح کرد: به طور کلی باید گفت که پتروشیمی همچون نفت نیست و مشکلاتی که در این حوزه وجود دارد برای این بخش به وجود نخواهد آمد.
این کارشناس با تاکید بر این مساله که تحریم‌های پتروشیمی یک کار بیهوده است و قطعاً آمریکا به نتیجه دلخواه خود نخواهد رسید، تصریح کرد: این تحریم از ابتدا محکو م به شکست است، به همین دلیل در این مسیر مشکلی وجود نخواهد داشت و مانند گذشته اقدامات خود را انجام می‌دهیم.
به گفته صالح‌آبادی در حوزه توسعه صنعت پتروشیمی ممکن است با چالش‌هایی مواجه شویم که این موضوع نیز ارتباطی با تحریم پتروشیمی ندارد، چرا که بحث مالی در این حوزه مطرح است زیرا برای این بخش نیاز به فاینانس و سرمایه خارجی داریم که اکنون امکان آن وجود ندارد.
وی تصریح کرد: در حوزه فروش محصولات پتروشیمی هیچ مشکلی وجود ندارد و آمریکا به هدفی که در سر دارد نخواهد رسید. ما نیز با تمام قوا فعالیت خود را در این عرصه انجام خواهیم داد.
انتهای پیام
