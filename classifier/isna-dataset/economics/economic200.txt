اختصاص ۴۳ هزار میلیارد تومان برای اتمام طرح‌های نیمه تمام 
معاون رییس جمهور با اشاره به وجود بیش از ۸۰ هزار طرح نیمه تمام در کشور، گفت: برای اتمام طرح‌های نیمه تمام ۴۳ هزار میلیارد تومان اختصاص یافته است.
به گزارش ایسنا، محمدباقر نوبخت با حضور در ستاد راهبری و مدیریت اقتصاد مقاومتی استان یزد، اظهار کرد: به استناد تحریم‌هایی که تاکنون اعمال شده، ایران اسلامی در حال سپری کردن سخت‌ترین تحریم‌ها است.
وی با بیان این‌که مذاکره با آمریکا هیچ فایده‌ای ندارد، افزود: عملکرد آمریکا و ایران نشان داده که ایران به هیچ عنوان دنبال بمب هسته‌ای نبوده و همیشه به تعهدات خود پایبند است و در مقابل، آمریکا هم به هیچ عنوان به تعهدات خود متعهد نبوده و نیست.
رییس سازمان برنامه و بودجه، افت شدید درآمد را یکی از چالش های جدی دولت در شرایط کنونی دانست و گفت: پرداخت هزینه های پرسنلی و صرفه جویی ۶۲ هزار میلیارد تومانی در هزینه های دولت از جمله اقدامات در دستور کار جدی دولت است.
نوبخت تصریح کرد: هنر ما این است که بتوانیم در شرایط حساس کنونی با تدبیر و صرفه جویی هزینه‌ها طرح های نیمه تمام که قابلیت اتمام دارند را به سرانجام برسانیم.
معاون رییس جمهور حمایت از طرح‌های راه‌آهن و آب را از جمله اولویت های اجرایی دولت دانست و گفت: اگر طرح‌های نیمه تمام راه‌آهن و آب در استان یزد تا پایان امسال به بهره‌برداری می‌رسند، قطعاً حمایت شده و اعتبار لازم پرداخت می‌شود.
وی در ادامه با بیان این‌که در حال حاضر ۸۰ هزار طرح نیمه تمام در سطح کشور وجود دارد، گفت: اعتبارات استانی در سه ماهه اول پرداخت شده است.
رییس سازمان برنامه و بودجه در پایان با بیان این‌که برنامه دولت برای ایجاد اشتغال جدید مشخص است، خاطرنشان کرد: طبق برنامه ریزی‌های انجام شده قرار است شرایط ایجاد اشتغال برای بیش از ۹۸۶ هزار نفر در سطح کشور و برای استاد یزد برای بیش از ۲۶ هزار نفر ایجاد شود.
انتهای پیام
