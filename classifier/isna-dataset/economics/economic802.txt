مخالفت وزارت صنعت با حذف ارز دولتی/ برنج، روغن و شکر با ارز ۴۲۰۰ عرضه می‌شود
دبیر ستاد تنظیم بازار ضمن ابراز مخالفت نسبت به ایجاد تغییرات در پرداخت ارز ۴۲۰۰ تومانی، اظهار کرد که به صورت روزانه گزارش وضعیت بازار به مقامات ارائه می‌شود.
به گزارش ایسنا، امروز (شنبه) مراسم روز ملی اصناف با حضور نایب رئیس مجلس شورای اسلامی، وزیر صنعت، معدن و تجارت (صمت)، رئیس اتاق اصناف ایران و رئیس فراکسیون اصناف و رئیس کمیسیون اقتصادی مجلس شورای اسلامی در محل سالن همایش‌های بین‌المللی صدا و سیما برگزار شد.
در حاشیه این مراسم عباس قبادی - دبیر ستاد تنظیم بازار و معاون بازرگانی داخلی وزارت صنعت، معدن و تجارت - در جمع خبرنگاران درباره مطرح شدن موضوع حذف ارز ۴۲۰۰ تومانی در جلسه سران سه قوه، گفت: ما به صورت روزانه گزارش وضعیت بازار را به مقامات ارائه می‌کنیم و اثرات تغییر ارز ۴۲۰۰ تومانی به سایر ارزها را به مقامات مسئول نیز گزارش کردیم.
وی افزود: قرار نیست اتفاق خاصی رخ دهد. اکنون شرایط همان شرایط قبل است و اگر قرار باشد اتفاق خاصی رخ دهد، حتماً اطلاع رسانی می‌شود.
این مقام مسئول با بیان اینکه برخی کارشناسان بر این باورند که این ارز به سفره مردم نمی‌رسد، تصریح کرد: به همین دلیل قرار است تجدیدنظر در این رابطه صورت گیرد، ولی این در مورد همه کالاها مصداق ندارد.
وی افزود: در مورد محصول برنج، روغن، شکر و نهاده‌های دامی با همان قیمت ۴۲۰۰ تومانی در بازار در حال عرضه است؛ ولی در مورد برخی محصولات دلار ۴۲۰۰ تومانی پرداخت نمی‌شود، این در حالی است که در مورد ماکارونی که افزایش قیمت گندم رخ داده است، قیمت هم به صورت طبیعی برای مصرف‌کننده بالا رفته است.
قبادی ادامه داد: ما فعلاً اعتقاد داریم که نباید تغییرات خاصی رخ دهد و گزارش خود را به سران سه قوه دادیم.
معاون بازرگانی داخلی وزیر صمت درباره افزایش نرخ لبنیات نیز گفت: اگر لبنیات بالاتر از قیمت مصوب دولت و ستاد تنظیم بازار عرضه شود، تخلف است و حتماً برخورد می‌کنیم.
وی همچنین خاطرنشان کرد که در حال حاضر قرار نیست عوارض صادراتی جدیدی ابلاغ شود و اگر قرار است در این حوزه اتفاقی رخ دهد، حتماً اطلاع رسانی خواهد شد.
انتهای پیام
