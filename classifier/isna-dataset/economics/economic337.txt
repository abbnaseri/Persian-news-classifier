با کاهش سهم نیما از ارز صادراتی مخالفیم
مدیر اداره صادرات بانک مرکزی اعلام کرد: دستورالعمل فعلی ارزی بانک مرکزی حاصل بررسی‌های دقیق ابعاد اقتصادی کشور است و از این رو معتقدیم در صورتی که سهم ۵۰ درصدی سامانه نیما از محل این ارزها کاهش یابد، نمی‌توانیم با قاطعیت از تأمین نیازهای کشور صحبت کنیم.
به گزارش ایسنا، صمد کریمی عصر امروز (دوشنبه) در شورای گفت‌وگوی دولت و بخش خصوصی اظهار کرد: تاکنون در سامانه نیما بیش از ۱۸ میلیارد یورو ارز نقل و انتقال داشته است که این مسأله از یک سو به بانک مرکزی قدرت رصد نقل و انتقالات ارزی را داده و از سوی دیگر برای تأمین نیازهای ارزی کشور محلی مشخص را در اختیار ما قرار داده است.
وی ادامه داد: دستورالعمل بانک مرکزی برای بازگشت ۵۰ درصد ارز صادراتی به سامانه نیما قطعی است و صادرکنندگان می‌توانند در صورتی که درخواست بدهند، میزان بیشتری را نیز به این سامانه وارد کنند.
مدیر اداره صادرات بانک مرکزی با بیان این که در کشورهایی مانند عراق و افغانستان نمی‌توان تمام صادرات را به رقم‌های ریالی گره زد، گفت: قطعاً برای ما در حوزه صادرات بازگشت ارز اهمیت جدی دارد و بانک مرکزی تلاش کرده با در نظر گرفتن شرایط اقتصادی امروز کشور راهکارهایی را ارائه کند که ضمن تأمین نیازها، صادرکنندگان نیز بتوانند برای بازگشت ارز خود از شیوه‌های مختلف استفاده کنند.
کریمی خاطرنشان کرد: بر اساس دستورالعمل بانک مرکزی از اردیبهشت امسال برای واگذار کردن ارز به واردکننده نیاز به حضور کارگزار وجود ندارد و صادرکنندگان ظرف یک مدت ۲۴ ساعته می‌توانند با ثبت اطلاعات خود در مقابل میزان صادراتشان، واردات داشته باشند.
به گفته وی، بانک مرکزی آمادگی دارد با حفظ دغدغه‌های اصلی مدیریت نیاز ارزی کشور پیشنهادهای بخش خصوصی را دریافت کرده و در این رابطه مذاکرات را ادامه دهد.
انتهای پیام
