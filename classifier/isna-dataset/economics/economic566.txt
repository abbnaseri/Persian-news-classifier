نوبخت: دولت در موضوع افزایش حقوق درست عمل کرده است/تخصیص چهار بسته حمایتی به اقشار آسیب پذیر
رئیس سازمان برنامه و بودجه گفت: درباره آنچه که مجلس در زمینه افزایش حقوق کارمندان تصویب کرده است طبق تأیید دستگاه‌های نظارتی دولت به درستی عمل کرده اما اگر آنچه عملی شده باعث رضایت نیست و کار دیگری لازم است صورت گیرد چنانچه مجلس قانون را عوض کند ما نیز قانون جدید را اجرا خواهیم کرد.


به گزارش ایسنا، محمدباقر نوبخت ظهر امروز(چهارشنبه) در حاشیه جلسه هیأت دولت در جمع خبرنگاران در پاسخ به این پرسش که افزایش حقوق کارمندان دولت به چه صورت انجام خواهد شد و اینکه آیا اقدام دولت در این زمینه مطابق با مصوبه مجلس بوده است اظهار کرد: در مورد چگونگی افزایش حقوق کارمندان دولت در بند «ی» تبصره ۱۲ کاملاً صراحت دارد که آنچه مجلس تصویب کرده است پرداخت ۴۰۰ هزار تومان به کارکنان دولت است و اینکه هر رقمی که از آن باقیماند تا سقف ۱۰ درصد به حقوق آنان اضافه شود.
وی افزود: پس به هیچ وجه در این مصوبه درباره پلکانی بودن، سعودی بودن، افزایشی بودن یا سقوطی بودن و کاهشی بودن پرداخت افزایش حقوق صحبتی نشده است. پس باید به جای آنکه در ذهن کارکنان دولت القای شبهه کنیم، لازم است در شرایط فعلی که به ویژه اوضاع اقتصادی نامناسب است برای رضایت‌شان بکوشیم و اقدامات مؤثر و بهتری در این جهت انجام دهیم.
رئیس سازمان برنامه و بودجه با تاکید بر اینکه با القای این شبهه چنین بیان شد که گویا باید به شکل بهتری رقم افزایشی حقوق کارمندان دولت پرداخت می‌شده اما دولت کم کاری کرده است، اظهار کرد: آنچه که دولت عمل کرد کاملاً و در جهت آن مصوبه بود و اگر مشکلی باشد از خود مصوبه است. پس خواهش من این است، به جای اینکه برخی افراد نظر شخصی خود را به عنوان نظر حاکم بر مجلس یا سایر قوای نظارتی به جامعه منعکس کنند؛ این را همه مطلع باشند که ایراد یا اشکال بر آنچه که صورت گرفته نه از نحوه اجرای دولت بلکه از ماهیت مصوبه مجلس است.
نوبخت تصریح کرد: آنچه که دولت به عنوان آئین‌نامه ارائه کرد تصویب شد و دیوان محاسبات هم تأیید کرد که آنچه اجرا می‌شود مرّ همین مصوبه مجلس است. البته که همان روز که در مجلس پیشنهاد دولت در این زمینه رأی نیاورد و پیشنهاد دیگری مطرح شد ما اشکالات کارشناسی آن را بیان کردیم اما وقتی مجلس مصوب کرد بلافاصله برای اینکه هر گونه شبهه برطرف شود که دولت می‌خواهد در برابر مصوبه مجلس مقاومت کند اعلام کردیم که خودمان را موظف به اجرای قانون می‌دانیم.
وی با تاکید بر اینکه آنچه که مجلس در این زمینه تصویب کرد طبق تأیید دستگاه‌های نظارتی از سوی دولت به درستی اجرا شده است اظهار کرد: اما اگر چنانچه آنچه که دولت عمل کرده است و به درستی کارش را انجام داده، باعث رضایت کارمندان دولت نمی‌شود و لازم است کارهای دیگری صورت گیرد منوط به این می‌شود که مجلس قانون را عوض کند و حتماً ما آنچه را که مجلس پس از جمع‌بندی دوباره به آن برسد و به ما اعلام کند را اجرا خواهیم کرد.
رئیس سازمان برنامه و بودجه افزود: اینکه اگر نظر برخی در مجلس چنین بوده که به افرادی که حقوق بالاتر دریافت می‌کنند افزایش حقوق بیشتری تعلق گیرد و به آنها که کمتر دریافت می‌کنند افزایش کمتری تعلق گیرد یا حتی عکس این حالت مد نظرشان بوده باید بگویم که چنین سخنانی در هیچ جای مصوبه نیامده است.
نوبخت در پاسخ به پرسشی دیگر مبنی بر اینکه آیا امسال نیز دولت بسته‌های حمایتی به اقشار آسیب پذیر اختصاص می‌دهد یا خیر؟ اظهار کرد: آنچه که سال گذشته به آن عمل کردیم این بود که از ما به التفاوت پتروشیمی مبالغی را به صورت بسته حمایتی به جامعه برگرداندیم که این اتفاق به خوبی انجام شده اما امسال در قانون بودجه این ما به التفاوت در خصوص یارانه‌ها منظور شده است که طبق احکام اعلام شده به صورت بسته‌های حمایتی مستقل نیست اما امسال هم دولت چهار بسته حمایتی را به صورت فصلی به اقشار تعریف شده اختصاص خواهد داد که به ازای کالاهای مشخصی پولی به حسابشان واریز می‌شود تا از طریق آن بتوانند یک سبد حمایتی را دریافت کنند.
رئیس سازمان برنامه و بودجه در پاسخ به پرسش دیگر مبنی بر اینکه واکنش وی در برابر طرح ادعای تحریم بیت رهبری از سوی آمریکا چیست؟ اظهار کرد: همه صاحبنظران با تمسخر با این مسئله مواجه شده‌اند که آمریکا می‌خواهد تحریم‌ها را در حد دفتر رهبری ببرد. این نشان می‌دهد که چقدر برخورد آنان با موضوع غیر حرفه‌ای و غیر منطقی است.
وی افزود: چون بیشتر تحریم‌های آنان هیچ اثری جز ایجاد زحمت برای ملت عزیز ما نداشته است و در مجموع اهداف آنان را تأمین نکرده آنها دیگر به این فکر نمی‌کنند که تکرار دوباره چنین تحریم‌هایی و اضافه کردن تحریم‌های قبلی به لیست‌های جدید هیچ چیز را عوض نمی‌کند و قطعاً هیچ اتفاق دیگری نخواهد افتاد.
نوبخت در پایان تاکید کرد: ما امروز در جلسه هیأت دولت تمام وقت‌مان را به این اختصاص دادیم که همان اندک وابستگی بودجه به نفت را هم به نوعی مدیریت کنیم که اگر نفت هم فروختیم درآمد حاصل از آن را وارد بودجه نکنیم که برای این مهم یک برنامه جدی داریم که ان‌شاءالله از امسال اجرا می‌شود.
انتهای پیام
