چکار کنیم گوشی با شارژ کم خاموش نشود؟
کارشناسان فعال در حوزه فناوری به تازگی خطاب به کاربران به منظور جلوگیری از خاموش شدن گوشی به علت شارژ کم باتری، راهکاری ارائه داده‌اند.
به گزارش ایسنا، یکی از بزرگترین کابوس‌های کاربران گوشی‌های هوشمند این روزها خاموش شدن ناگهانی موبایل به هنگام کم بودن شارژ آن است. گوشی‌های هوشمند برخلاف پیشرفت و تکاملی که در عرصه‌های دوربین، پردازنده و صفحه نمایش داشته‌اند، همچنان بزرگترین نقطه ضعف شأن باتری‌های به کاررفته در آنهاست.
بر اساس گزارشی که در makeuseof آمده است، کارشناسان در مورد جلوگیری از خاموش شدن گوشی‌های هوشمند به هنگامی که شارژ آن بسیار کمتر از حد کافی و لازم برای روشن ماندن است، راهکار بسیار کاربردی و ساده‌ای را به کاربران پیشنهاد و توصیه کرده‌اند تا از شرایط سختی که ممکن است برای آنها با خاموش شدن موبایل به وجود بیاید، جلوگیری کنند.
به عقیده آنها، بهترین راهکار و نخستین کاری که لازم است کاربران در این وضعیت انجام دهند، بستن تمامی اپلیکیشن‌های باز و فعال در پشت زمینه و روشن کردن حالت پرواز (flight mode ) است.
روشن و فعال سازی حالت پرواز (flight mode) سیم کارت را از کار می‌اندازد و از آنجاکه روشن بودن سیم کارت و آنتن دهی گوشی شارژ نسبتاً زیادی را از باتری گوشی می‌گیرد، این کار می‌تواند به میزان قابل توجهی مصرف شارژ باتری را کاهش دهد و مدت زمان روشن ماندن موبایل را افزایش دهد.
البته کاربران باید توجه داشته باشند که قبل از این کار، تمامی اتصالات گوشی خود اعم از وای فای، اینترنت همراه (دیتا)، بلوتوث، NFC گوشی را خاموش کرده باشند و نور صفحه را نیز به کم نور ترین حالت ممکن رسانده باشند.
انتهای پیام
