متهمان پرونده گرانی سیب‌زمینی را بشناسید
قیمت سیب‌زمینی در سطح شهر بعد از آزادسازی صادرات آن روند صعودی به خود گرفته و به قیمت ۷ تا ۱۰ هزار تومان در مناطق مختلف عرضه می‌شود.
به گزارش ایسنا، بازار محصولات کشاورزی از سال گذشته به واسطه افزایش قیمت ارز و کاهش قدرت پول ملی با افزایش هزینه و قیمت تمام شده محصولات مواجه شد و این موضوع عاملی شد تا این دست محصولات در سبد مصرف‌کننده ایرانی با افزایش قیمت همراه باشد، اما این پایان کار نبود و در کنار این موضوع در پی افزایش قیمت ارز، خرید محصولات کشاورزی از بازار ایران برای دیگر کشورها به خصوص کشورهای همسایه با صرفه اقتصادی قابل توجهی همراه بود و این موضوع در نهایت منجر به افزایش حجم صادرات محصولات کشاورزی همچون سیب‌زمینی و پیاز شد.
با رشد حجم صادرات این محصولات برای بار دیگر قیمت آن‌ها روند صعودی به خود گرفت و دولت در قالب وزارت صنعت، معدن و تجارت تصمیم گرفت تا از صادرات این محصولات به صورت مقطعی و تا اطلاع ثانوی جلوگیری شود.
به دنبال این اقدام قیمت پیاز و سیب‌زمینی تا حدودی کاهش یافت و به گفته مسئولان وزارت صنعت، معدن و تجارت بازار به تعادل رسید که با این شرایط حدود دو هفته پیش اعلام شد که به دستور وزیر صنعت، معدن و تجارت، ممنوعیت صادرات پیاز و سیب‌زمینی لغو شده است.
در این شرایط بررسی‌ها از سطح میدان میوه و تره‌بار تهران و خرده‌فروشی‌های سطح شهر حکایت از آن دارد که با رفع ممنوعیت صادرات سیب‌زمینی، صادرات این محصول بار دیگر بر قیمت آن افزوده و قیمت این محصول به حدود ۷ هزار تا ۱۰ هزار تومان در مناطق مختلف افزایش یافته است.
در هفته‌های گذشته برخی از فعالان بازار میوه و تره‌بار بر این باور بودند که با ورود سیب‌زمینی گرگان به میدان میوه‌و تره‌بار، بازار از این محصول اشباع خواهد شد و قیمت بار دیگر روند نزولی به خود می‌گیرد اما گفته می‌شود که به دلیل سیل ابتدای سال و از بین رفتن ۵۰ تا ۶۰ درصد محصولات سیب‌زمینی منطقه گرگان، این اتفاق رخ نداده و در حال حاضر سیب‌زمینی از بندرعباس، اصفهان و گرگان تغذیه می‌شود.
در این شرایط فعالان بازار میدان میوه و تره‌بار تهران از افزایش صادرات، افزایش حجم خرید کارخانجات فرآوری سیب‌زمینی و کاهش حجم محصول منطقه گرگان، به عنوان متهمان پرونده گرانی سیب‌زمینی نام می‌برند.
انتهای پیام
