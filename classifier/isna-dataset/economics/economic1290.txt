‏تصمیم روسیه برای جبران خسارت فروش نفت آلوده
معاون وزیر انرژی روسیه اعلام کرد خسارت برای نفت آلوده‌ای که از طریق خط لوله دروژبا به اروپا صادر شده است شرکت به شرکت تصمیم‌گیری خواهد شد.
به گزارش ایسنا، روسیه پس از کشف وجود مقادیر بالایی کلرید اورگانیک در نفتی که از خط لوله دروژبا به اروپا صادر می‌شود، عرضه نفت از این مسیر را متوقف کرد.
شرکت خط لوله نفت ترانس‌نفت روسیه میزان نفت آلوده را سه میلیون تن یا معادل حدود ۲۲ میلیون بشکه تخمین زد.
شرکت توتال فرانسه و لوک اویل روسیه اعلام کرده‌اند که خسارت برای هر بشکه نفت آلوده باید حدود ۱۵ دلار باشد.
بلاروس اعلام کرده که حجم نفت آلوده ممکن است به پنج میلیون تن برسد که معادل صادرات یک ماه از طریق خط لوله دروژبا است و بر مبنای قیمت‌های فعلی، ۲.۳ میلیارد دلار ارزش دارد. با این حال همه این میزان نفت مشمول جبران خسارت قرار نمی‌گیرد.
پاول سوروکین، معاون وزیر انرژی روسیه اظهار کرد: هر شرکتی وضعیت خاص خودش را دارد و برنامه‌های مختلفی برای نفتی که از طریق دروژبا و به شکل محموله‌های نفتی صادر شده است وجود دارد. این به معنای رویکردهای مختلف است و در نتیجه، هزینه‌های جبران صادرات نفت آلوده کاملاً متفاوت است.
برای جبران خسارت این موضوع که چقدر زمان برای پاکسازی نفت آلوده مورد نیاز است و همچنین هزینه نگهداری، هزینه حمل نفت و سایر هزینه‌ها در نظر گرفته می‌شود.
معاون وزیر انرژی روسیه گفت: هنوز هیچیک از خریداران خارجی نفت روسیه میزان دقیق خسارتشان را برآورد نکرده‌اند با این حال انتظار می‌رود مذاکرات در این زمینه در آینده نزدیک نهایی شود.
بر اساس گزارش رویترز، مقامات روسیه گفته‌اند این ترانس‌نفت است که باید بابت نفت آلوده خسارت پرداخت کند نه دولت.
بلاروس نخستین کشوری بود که آلودگی نفت روسیه را اعلام کرد و هشدار داد این نفت ممکن است به تجهیزات پالایشگاهی آسیب وارد کند. این کشور در مسیر ترانزیت اصلی خط لوله دروژبا قرار گرفته است. پالایشگاه نفت موزیر بلاروس در کنار این خط لوله که به دو بخش تقسیم می‌شود، یک قطب مهم به شمار می‌رود. یکی از انشعابات این خط لوله به لهستان و آلمان و دیگری به اوکراین، مجارستان و اسلواکی می‌رود. میزان زیاد کلرید ارگانیک در خطوط لوله نه تنها برای تجهیزات پالایشگاهی خطرناک است بلکه برای افرادی که در معرض آن قرار می‌گیرند نیز مضر است و این ماده در دمای بالا گاز سمی تولید می‌کند که شبیه گاز مورد استفاده در جنگ جهانی اول است.
بحران آلودگی نفتی بزرگترین اختلال عرضه پیش آمده برای نفت روسیه است. این کشور تنها یک بار یک اختلال عمده را تجربه کرد که سال ۲۰۰۷ در پی اختلاف قیمت با بلاروس روی داد و صادرات نفتش به مدت سه روز متوقف شد.
انتهای پیام
