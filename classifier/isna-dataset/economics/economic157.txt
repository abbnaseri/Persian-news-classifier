طرح جدید بانک مرکزی برای تأمین مالی تولید
رئیس‌ کل بانک مرکزی از طرح جدیدی برای تأمین مالی تولید خبر داد.
به گزارش ایسنا، عبدالناصر همتی با اشاره به رشد بالای کل‌های پولی به ویژه نقدینگی طی سال‌های گذشته اظهار کرد: با این وجود تأمین مالی فعالیت‌های تولیدی همچنان با دشواری روبرو است.
وی افزود: افزایش هزینه‌های تولید در طول یک سال گذشته، نیاز به سرمایه در گردش تولید را به شدت افزایش داده و این تأمین مالی را دشوارتر کرده است.
رئیس کل بانک مرکزی با تاکید بر این که این بانک، با درک وضعیت موجود به دنبال طرح‌هایی جهت حل این دشواری است، تصریح کرد: اصل اساسی در نگاه بانک مرکزی آن است که هرگونه طرحی به تأمین مالی فعالیت‌های تولیدی منجر شده و نیاز افزایش یافته سرمایه در گردش آنها را برآورده کند.
همتی ادامه داد: از سوی دیگر مهم است که این اقدام منجر به انحراف در منابع نظام بانکی و تشدید فشارهای تورمی و قیمتی نشود.
وی با بیان این که در کمیته‌های مشورتی نقدینگی و اعتباری بانک مرکزی، طرح‌های متعددی مورد بحث قرار گرفته است، گفت: یکی از این طرح‌ها، طرح «تأمین مالی مولد» است؛ به طوری که با کمترین نیاز به انبساط اعتباری و اثر تورمی، نیاز زنجیره تولید صنعت به سرمایه در گردش پاسخ داده شود و از انحراف منابع به سمت فعالیت‌های غیر مولد به خوبی ممانعت شود.
رئیس‌کل بانک مرکزی اضافه کرد: این طرح پس از نظرخواهی از متخصصان پولی و بانکی، جمع‌بندی و در کنار تلاش‌های جاری بانک‌های کشور برای تأمین مالی تولید، در جهت جلوگیری از رکود و اعاده رونق تولید به کار گرفته می‌شود.
انتهای پیام
