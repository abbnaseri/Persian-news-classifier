معامله گواهی سپرده زیره سبز در بورس کالا در آستانه راه‌اندازی
معاملات گواهی سپرده زیره سبز در حالی در بورس کالای ایران راه اندازی می‌شود که در این روش، دارندگان زیره سبز، با مشخصات کیفی که بورس اعلام می‌کند، می‌توانند با اخذ کد بورس، محصول خود را به انبار پذیرش شده نزد بورس بسپارند و در قبال آن، قبض انباری (گواهی سپرده) دریافت کنند.
به گزارش ایسنا به تازگی اعلام شده که قرار است در بورس کالا معاملات گواهی سپرده زیره راه اندازی شود. در این روش باید مشخصات کیفی زیره سبز به بورس اعلام و آن مشخصات به تأیید برسد.
معاملات گواهی سپرده زیره سبز روزهای شنبه تا چهارشنبه از ساعت ۹ تا ۱۵:۳۰ قابل انجام خواهد بود. برای تحویل محصول، خریدار یا نماینده قانونی وی پس از اخذ تاییدیه خرید محصول از کارگزار، به انبار مراجعه کرده و پس از احراز هویت توسط انباردار، محصول را رؤیت نموده و با تأیید کمیت و کیفیت آن، هزینه‌های انبارداری از زمان مالک شدن محصول تا زمان مراجعه برای ترخیص را به صورت نقدی به انباردار پرداخت نموده و محصول را از انبار تحویل می‌گیرد.
این دارندگان گواهی سپرده با مراجعه به کارگزاری‌های بورس و تکمیل فرم درخواست فروش، می‌توانند محصول خود را از طریق بورس به فروش برسانند و یا آن را تا مدت معینی در انبار نگهداری کنند.
آنطور که اعلام شده حداکثر زمان نگهداری زیره سبز در انبار تا سررسید نماد انبار است و در صورت تحویل گرفته نشدن محصول از انبار تا زمان سررسید، مفاد دستورالعمل پذیرش انبار و صدور، معامله و تسویه گواهی سپرده کالایی مصوب پنجم خرداد سال ۱۳۹۴ سازمان بورس و اوراق بهادار ملاک عمل خواهد بود. حداقل مقدار خرید یا فروش زیره سبز نیز یک کیلوگرم است؛ لیکن جهت تحویل گرفتن محصول از انبار لازم است حداقل به مقدار ۵۵ کیلوگرم گواهی سپرده کالایی توسط مالک ارائه گردد. همچنین در صورت مالکیت کمتر از این مقدار، لازم است گواهی سپرده لازم تا وزن مذکور توسط فرد متقاضی تحویل، از بازار گواهی سپرده کالایی خریداری شود.
علیرضا ناصر پور -معاون توسعه بازار و مطالعات اقتصادی بورس کالای ایران- در خصوص مهم‌ترین مزایای گواهی سپرده کالایی برای فعالان بازار محصول زیره سبز گفته که “عدم نیاز به تحویل فیزیکی و جابه‌جایی محصول، کاهش قابل توجه هزینه‌های جانبی، امکان خرید و فروش مستمر بدون جابه‌جایی، اطمینان از کیفیت محصول و مسئولیت انبار پذیرش شده نزد بورس نسبت به کیفیت و کمیت محصول خریداری شده از مزایای گواهی سپرده کالایی برای فعالان بازار زیره سبز است”.
ناصرپور با اشاره به معاملات زیره سبز در بورس گفت: امکان فروش محصول به قیمت واقعی به ویژه با افزایش حجم معاملات گواهی سپرده زیره سبز در بورس، استانداردسازی محصول قابل پذیرش در انبار و افزایش تعهد به استاندارد محصول بین خریداران و فروشندگان، انتشار اطلاعات قیمت‌ها و حجم معاملات به صورت برخط و از طریق اینترنت در سطح کشور و دنیا و امکان حضور مستقیم خریداران بین‌المللی از دیگر مزایای آغاز و رونق معاملات گواهی سپرده زیره سبز در بورس کالا است.
به گفته وی، امکان تأمین مالی تولیدکنندگان دارای گواهی سپرده زیره سبز در صورت موافقت بانک‌ها با توثیق گواهی سپرده با توجه به وجود بستر قانونی توثیق در دستورالعمل مربوطه در بورس کالا نیز وجود دارد.
او تصریح کرد: تولیدکنندگان می‌توانند محصول خود را بر اساس مشخصات کیفی اعلامی توسط بورس، به انبار شرکت کیمیا بذر در شهرستان تربت حیدریه در استان خراسان رضوی به عنوان انبار پذیرش شده در بورس کالای ایران تحویل دهند و در ازای آن قبض انبار یا همان گواهی سپرده دریافت کنند.
انتهای پیام
