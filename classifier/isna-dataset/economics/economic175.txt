تایرها را احتکار کرده‌اند
رئیس انجمن تولیدکنندگان تایر کشور تخصیص ارز از سوی بانک مرکزی برای واردات مواد اولیه، نبود حمایت از واحدهای تولیدی در برابر واردات و پرداخت نشدن مطالبات صنعت تایر از سوی خودروسازان را از جمله مهم‌ترین مشکلات این صنعت عنوان کرد و گفت: برخی از تجار برای ایجاد تشنج، کمبودهای بازار را بسیار بالاتر از کمبود واقعی بازار اعلام می‌کنند، اما با وجود کاهش تعرفه واردات و اختصاص ارز ۴۲۰۰ تومانی به این صنعت قیمت‌ها کاهش نیافته که نشان می‌دهد عده‌ای کالا را در انبارها احتکار کرده‌اند.
به گزارش ایسنا، محمدرضا تقی گنجی در نشست خبری با اشاره به تولید لاستیک سواری و کامیون در کشور، اظهار کرد: در سال‌های اخیر به دلیل کمبود برخی از انواع لاستیک‌ها تعرفه واردات کاهش پیدا کرده و ارز ۴۲۰۰ تومانی به واردات لاستیک کامیون تخصیص داده شده است.
به گفته وی، با وجود اختصاص ارز ۴۲۰۰ تومانی و همچنین کاهش تعرفه واردات، هیچ کاهشی در قیمت تایر کامیون‌ها مشاهده نشده است.
این مقام مسئول با بیان اینکه تولیدکنندگان لیست خریداران و قیمت‌های خود را در اختیار وزارت صنعت، معدن و تجارت قرار می‌دهند، تصریح کرد: بالا ماندن قیمت‌ها نشان می‌دهد که عده‌ای لاستیک را دریافت کرده و در انبارهای خود احتکار کرده‌اند و به نظر می‌رسد که باید نظارت و پیمایش گسترده‌تری در این زمینه صورت گیرد.
رئیس انجمن تولیدکنندگان تایر کشور با اشاره به اینکه مصرف تایر سنگین در سال‌های قبل یک میلیون و ۹۰۰ تا دو میلیون و ۲۰۰ هزار عدد بوده است، اظهار کرد: لاستیک کامیون شامل انواع لاستیک نخی و سیمی است که نیاز سالیانه کشور به لاستیک نخی یک میلیون و به لاستیک سیمی یک میلیون و ۲۰۰ هزار عدد است.
وی افزود: در حال حاضر ظرفیت تولید لاستیک نخی بیش از یک میلیون عدد در سال است و نیازی به واردات نیست همچنین درباره لاستیک‌های سیمی نیاز کشور یک میلیون و ۲۰۰ هزار عدد است که در حال حاضر ۳۰۰ هزار عدد از آن تولید می‌شود و به زودی یک واحد تولیدی دیگر نیز با ظرفیت تولید ۳۰۰ هزار لاستیک راه‌اندازی می‌شود.
گنجی با اشاره به نیاز کشور به واردات ۶۰۰ هزار حلقه لاستیک سیمی، مدعی شد: با این حال انجمن واردکنندگان تایر می‌گوید که به سه میلیون لاستیک سنگین نیاز داریم تا با این کار در بازار تشنج ایجاد کند.
رئیس انجمن تولیدکنندگان تایر کشور در ادامه پیشنهاد کرد که دولت به تولیدکنندگان اعتماد کند و به جای پرداخت پول به واردکنندگان، در راستای افزایش ظرفیت تولید هزینه کند.
واردات چهار برابر تولید ارزبری دارد!
وی اشاره به وابستگی ۲۸ درصدی صنعت تایر به واردات مواد اولیه از خارج، گفت: تولیدکنندگان برای هر کیلوگرم تایر یک دلار دریافت می‌کنند و باقی مواد اولیه را در داخل کشور تهیه می‌کنند، اما یک تاجر برای واردات یک کیلوگرم لاستیک، ۳.۵ تا ۴.۵ دلار هزینه می‌کنند.
باز هم مشکل تخصیص ارز
گنجی با اشاره به مشکل تخصیص و تأمین ارز از سوی بانک مرکزی، اظهار کرد: علاوه بر زمان‌بر بودن پروسه دریافت ارز مشکل دیگر این است که ارز را به صورت یوان چین به ما می‌دهند و برای تبدیل آن به یورو، ۱۸ درصد از آن کم می‌کنند.
وی افزود: وزارت صنعت همیشه طرفدار تولید است، اما اینکه ارز ۴۲۰۰ تومانی هم به تولید و هم به واردات اختصاص یابد، حمایت از تولید محسوب نمی‌شود.
۳۰۰ میلیارد تومان؛ مطالبه تولیدکنندگان تایر از خودروسازان
رئیس انجمن تولیدکنندگان تایر کشور در ادامه پرداخت نشدن مطالبات این صنعت از سوی خودروسازان را مشکل دیگر صنعت تایر کشور عنوان کرد و گفت: به طور متوسط ۵۰ درصد از تایر تولید شده در کشور در خودروسازی استفاده می‌شود، اما خودروسازان با توجه به مشکلاتی که دارند معمولاً پرداخت مطالبات خود را عقب می‌اندازد.
وی افزود پنج کارخانه تایر با خودروسازان همکاری می‌کنند که مجموع مطالبات آن‌ها ۳۰۰ میلیارد تومان است.
نبود زاپاس، یکی از عوامل خودروهای کف پارکینگ
این مقام مسئول در ادامه ضمن تأیید اینکه برخی از خودروها به دلیل نبود زاپاس در کف پارکینگ‌ها مانده‌اند، اظهار کرد: این موضوع فقط شامل تایر نیست و کمبود سایر قطعات نیز مشکل‌ساز شده است.
وی افزود: با توجه به پرداخت نشدن مطالبات صنعت تایر از سوی خودروسازان این صنعت از کمبود نقدینگی رنج می‌برد و ظرفیت تولید تایر کاهش داشته است.
بازارهای صادراتی که از دست رفت
گنجی با بیان اینکه صنعت تایر بعد از ۲۰ سال زحمت در منطقه شناخته شده بود، گفت: پیش از ممنوعیت صادرات سالانه ۲۰ تا ۳۰ میلیون دلار لاستیک به کشورهای همسایه صادر می‌کردیم، اما بعد از دریافت ارز دولتی برای تأمین مواد اولیه، صادرات این محصول ممنوع اعلام شد که در نتیجه آن بازارهای صادراتی خود را از دست دادیم.
چرا واردکنندگان ملزم به رعایت برخی استانداردها نیستند؟
رئیس انجمن تولیدکنندگان تایر کشور در ادامه از ملزم شدن تولیدکنندگان به رعایت سه استاندارد جدید خبر داد و تصریح کرد: در حالیکه در شورای عالی استاندارد الزام تولیدکنندگان تایر به رعایت سه استاندارد SWR، ایمارک و DOT تصویب شده و به زودی اجرا می‌شود، هفته گذشته طی بخشنامه‌ای الزام ارائه اسناد آزمون سه‌گانه SWR، ایمارک اروپا و DOT آمریکا توسط واردکنندگان تایر برای واردات لاستیک‌های سواری و سنگین برداشته شد.
وی افزود: واردکنندگان می‌توانند تنها با رعایت استاندارد ملی ایران کالا وارد کنند. بنابراین در این شرایط قیمت تمام شده برای تولیدکنندگان افزایش می‌یابد، اما واردکنندگان متحمل هزینه‌های کمتری خواهند شد.
این مقام مسئول در پایان در پاسخ به اینکه چرا برخی مصرف‌کنندگان ماشین‌های سنگین معتقدند کیفیت تایر ایرانی مناسب نیست، اظهار کرد: استانداردهای ما تلفیقی از استانداردهای اروپا و آمریکا است، اما با توجه به تفاوت تکنولوژی مورد استفاده در ایران و کشورهای خارجی طبیعی است که تفاوت‌هایی در کیفیت وجود داشته باشد.
در حال حاضر تایر سواری تأمین شده است
در ادامه این نشست خسرو محمودیان - دبیر انجمن تولیدکنندگان تایر کشور - با اشاره به وجود ۱۷ میلیون و ۶۰۴ هزار دستگاه خودروی سواری در کشور، گفت: مجموع نیاز خودروها به لاستیک ۲۰ میلیون و ۳۰۲ هزار حلقه در سال است که ۱۶ میلیون و ۴۴ هزار حلقه در داخل تولید و سه میلیون و ۳۲۲ هزار حلقه از طریق واردات تأمین شده است و در این زمینه مشکلی وجود ندارد. همچنین ۹۸۴ هزار حلقه لاستیک نیز از موجودی سال‌های گذشته مصرف شده است.
وی همچنین با اشاره به وجود ۶۴۳ هزار و ۹۲۹ دستگاه کشنده، کامیون و اتوبوس در کشور، گفت: مجموعه نیاز این نوع ماشین‌ها یک میلیون و ۹۲۵ هزار حلقه لاستیک است که ۸۹۶ هزار و ۲۱ حلقه از طریق تولید داخل و ۸۰۱ هزار حلقه از طریق واردات تأمین شده و ۱۳۰ هزار و ۷۰۰ حلقه تایر نیز موجودی انبارها بوده است. بنابراین در حال حاضر برای تأمین نیاز کشور به واردات ۲۰۰ هزار حلقه لاستیک نیاز داریم.
انتهای پیام
