حمله مجدد ترامپ به رئیس بانک مرکزی آمریکا
رئیس جمهور آمریکا بار دیگر از رئیس بانک مرکزی این کشور خواست تا نرخ بهره را تغییر دهد.
به گزارش ایسنا به نقل از رویترز، دونالد ترامپ در جدیدترین حمله خود به جروم پاول، رئیس بانک مرکزی این کشور گفته است که نمی‌تواند بفهمد چرا فدرال رزرو نرخ بهره را هر چه زودتر کاهش نمی‌دهد. وی که به همراه جاستین ترودو، نخست‌وزیر کانادا در جمع خبرنگاران حاضر شده بود گفت: خب، حدس می‌زنم که (مدیران بانک مرکزی آمریکا) بالاخره برای کاهش نرخ برخی راضی شده‌اند اما نمی‌دانم دارند چه کار می‌کنند! بهتر است هر چه زودتر (نرخ بهره) را کاهش دهند.
اظهارات ترامپ پس از آن بیان می‌شود که در پایان نشست هفتگی بانک مرکزی آمریکا در واشنگتن، اعضای هیأت مدیره به اجماع برای کاهش نرخ بهره دست نیافتند. به گفته تحلیل گران اگرچه کاهش نرخ بهره قطعاً اتفاق خواهد افتاد اما نباید انتظار چنین اتفاقی تا پیش از فرا رسیدن ماه ژوئیه را داشت.
ترامپ به پاول گفت که نمی‌تواند همه چیز را با هم داشته باشد: بهتر بود زودتر این کار را انجام می‌داد اما مطمئنم (پاول) بالاخره کار درست را انجام خواهد داد. بگذارید ببینیم چه کار خواهد کرد.
پیش تر ترامپ گفته بود شخصاً فکر می‌کند که فدرال رزرو باید نرخ بهره را کاهش دهد. در شرایطی که تورم بالا نیست، به جای سیاست‌های انقباضی باید به طرف سیاست‌های انبساطی حرکت کنیم. شما شاهد حرکت موشکی اقتصاد آمریکا هستید و داریم خیلی خوب کارها را جلو می‌بریم.
فشار ترامپ به بانک مرکزی باعث انتقاد برخی سیاستمداران آمریکایی از وی شده است. رون وایدن، سناتور ایالت اورگان در همین رابطه گفت: شکی نیست که ترامپ به دنبال بر هم زدن ثبات اقتصادی طولانی مدت آمریکا است و می‌خواهد برای اهداف انتخاباتی‌اش، آزادی بانک مرکزی را خدشه دار کند.
اختلافات شدید بین ترامپ و پاول باعث شده است تا گمانه زنی‌ها در خصوص احتمال برکناری وی تقویت شد. بلومبرگ پیش تر به نقل از منابع خود در کاخ سفید اعلام کرده بود ترامپ فکر می‌کند اختیارات لازم برای برکناری پاول را دارد اما در حال حاضر چنین برنامه‌ای را ندارد.
انتهای پیام
