طلای جهانی از صعود بازماند
 قیمت طلا پس از کاهش شدید روز گذشته، در معاملات روز پنج شنبه بازار جهانی به دلیل انتظار سرمایه گذاران برای تحولات پیرامون مذاکرات تجاری آمریکا و چین و تعدیل انتظارات برای کاهش نرخ‌های بهره آمریکا کاهش پیدا کرد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۲ درصد کاهش یافت و به ۱۴۰۶ دلار و ۲۱ سنت رسید.
بهای معاملات این بازار روز گذشته پس از اینکه اظهارات مقامات بانک مرکزی آمریکا انتظارات برای کاهش نرخ‌های بهره را تا حدودی تعدیل کرد، بیش از یک درصد سقوط کرد.
در بازار معاملات آتی آمریکا، هر اونس طلا با ۰.۴ درصد کاهش، به ۱۴۰۹ دلار و ۶۰ سنت رسید.
به گفته مایکل مک کارتی، استراتژیست ارشد در شرکت "سی ام سی مارکتس"، به نظر می‌رسد نوعی خستگی پیش از اعلام تصمیم در خصوص مسائل تجاری پیش آمده است و اگر توافقی میان آمریکا و چین حاصل نشود، در این صورت ممکن است طلا بخشی از حمایت اخیری که از قیمتش وجود داشته است را از دست بدهد.
روزنامه ساوت چاینا مورنینگ پست به نقل از منابع آگاه گزارش کرد واشنگتن و پکن سرگرم تدوین توافقی هستند که مانع اجرای دور جدید تعرفه‌ها روی واردات ۳۰۰ میلیارد دلار کالای چینی می‌شود.
بر اساس گزارش رویترز، دونالد ترامپ، رئیس جمهور آمریکا اعلام کرده که توافق تجاری با رئیس جمهور چین امکان پذیر است اما هشدار داد وی آماده است در صورت شکست مذاکرات، روی کل واردات چین تعرفه بالاتر وضع کند.
ترامپ همچنین از جروم پاول، رئیس بانک مرکزی آمریکا به دلیل امتناع وی از کاهش نرخ‌های بهره انتقاد کرد. پاول چند روز قبل در برابر فشارهای دونالد ترامپ، رئیس جمهور این کشور که خواستار کاهش قابل توجه نرخ‌های بهره است بر استقلال بانک مرکزی تاکید و اعلام کرد که این بانک به فشارهای سیاسی کوتاه مدت توجهی نمی‌کند.
این اظهارات باعث شد دلار از پایین‌ترین رکورد سه ماه گذشته که اوایل هفته جاری به آن سقوط کرده بود بهبود پیدا کند.
موجودی طلای "اس پی دی آی گلد تراست" که بزرگترین صندوق سرمایه گذاری تحت پشتوانه طلا در جهان است، روز چهارشنبه ۰.۲۲ درصد کاهش یافت و به ۷۹۷.۸۵ تن رسید.
به گفته وانگ تائو، تحلیلگر فنی رویترز، اونس طلا ممکن است در سطح ۱۴۰۴ دلار تثبیت شود و ممکن است تا سطح مقاومتی ۱۴۲۱ دلار پیشروی کند.
در بازار سایر فلزات ارزشمند، هر اونس نقره برای تحویل فوری ۰.۳ درصد کاهش یافت و به ۱۵ دلار و ۱۹ سنت رسید هر اونس پلاتین برای تحویل فوری ۰.۳ درصد کاهش یافت و به ۸۱۱ دلار و ۷۹ سنت رسید. هر اونس پالادیم برای تحویل فوری با ۰.۱ درصد افزایش، در ۱۵۲۳ دلار و ۸۵ سنت ایستاد. انتهای پیام
