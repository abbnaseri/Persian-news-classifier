اوپک در آستانه توافق برای ادامه محدودیت تولید نفت 
وزیر انرژی امارات متحده عربی اعلام کرد اعضای اوپک در خصوص تمدید توافق کاهش تولید به توافق نزدیک شده‌اند.
به گزارش ایسنا، سهیل بن محمد المزروعی که در مجمع اقتصادی بین‌الملل امریکاس صحبت می‌کرد، گفت: با توجه به ذخایر فعلی نفت، محدودیت عرضه نفت باید حداقل تا پایان سال ۲۰۱۹ به قوت خود باقی بماند.
مزروعی ضمن ابراز حمایت خود از تداوم محدودیت عرضه، گفت: تصمیم درست تمدید توافق کاهش تولید است.
اوپک، روسیه و سایر تولیدکنندگان غیراوپک که به اوپک پلاس معروف هستند، با هدف کاهش سطح ذخایر نفت و تقویت قیمت‌ها، توافق کرده‌اند تولیدشان را از اول ژانویه به مدت شش ماه به میزان ۱.۲ میلیون بشکه در روز محدود کنند و سطح تولید اکتبر را مبنای توافق اخیرشان قرار داده‌اند.
خالد الفالح، وزیر انرژی عربستان سعودی نیز اعلام کرده که روسیه تنها صادرکننده نفتی است که درباره نیاز برای تمدید توافق کاهش تولید میان اوپک و متحدانش تا پایان سال مردد است.
با وجود کاهش تولید اوپک و متحدانش، تولید نفت آمریکا رو به رشد است و برخی از تحلیلگران پیش بینی کرده‌اند که رشد اقتصادی ضعیف‌تر تقاضا برای نفت را کمتر می‌کند. اداره اطلاعات انرژی آمریکا ماه گذشته پیش بینی کرد تولیدکنندگان نفت شیل این کشور ۸۳ هزار بشکه در روز به تولید خود افزوده و آن را به ۸.۴۹ میلیون بشکه در روز خواهند رساند.
طبق برنامه اوپک، کشورهای عضو این گروه روز ۲۵ ژوئن در وین دیدار خواهند کرد و سپس روز بعد با روسیه و سایر تولیدکنندگان غیراوپک که در توافق کاهش تولید مشارکت دارند، دیدار می‌کنند. با این حال روسیه تعویق زمان برگزاری دیدار تولیدکنندگان اوپک و غیراوپک به سوم و چهارم ژوئیه را پیشنهاد کرده و عربستان سعودی از این پیشنهاد حمایت کرده است.
انتهای پیام
