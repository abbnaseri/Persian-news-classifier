کمتر از ۲۴۰ نفر وام مسکن یکم گرفتند + شرایط 
درپی کاهش تقاضای وام مسکن به دلیل افزایش قیمت خانه و طبق اعلام بانک مسکن، طی دو ماه نخست امسال فقط ۲۳۹ متقاضی تسهیلات در قالب صندوق پس‌انداز مسکن یکم گرفته‌اند.
به گزارش ایسنا، با توجه به افزایش قیمت مسکن و کاهش قدرت خرید طی مدت اخیر درخواست تسهیلات اوراق مسکن از بورس و همچنین دریافت وام مسکن یکم نیز کاهش یافته است، چراکه این مبالغ پاسخگوی بخش مناسبی از قیمت خرید خانه نیست لذا قرار شده مبلغ وام مسکن افزایش یابد و این امر منتظر نظر شورای پول و اعتبار است.
در حال حاضر مبلغ وام مسکن برای زوجین نفری ۸۰ میلیون تومان و برای افراد مجرد ۶۰ میلیون تومان است و افرادی که واجد دریافت این وام هستند باید حتماً خانه اولی باشند و تا به حال سند هیچ واحد ملکی به نام خود و همسرشان نخورده باشد و حداقل سن برای دریافت این وام ۱۸ سال است.
همچنین زوجین در پایتخت باید برای مدت ۱۰ ماه نصف مبلغ وام یعنی ۴۰ میلیون را سپرده و سپس وام از صندوق پس‌انداز یکم دریافت کنند. اگر هر دو فرد بخواهند وام دریافت کنند باید نفری ۴۰ میلیون مجموعاً ۸۰ میلیون را ۱۰ ماهه سپرده‌گذاری و در موعد مقرر ۱۶۰ میلیون تومان وام دریافت کنند.
این افراد می‌توانند به درخواست خود نفری ۲۰ میلیون تومان نیز وام جعاله بگیرند که سود آن بسته به بافت فرسوده متغیر است و مجموع دریافت زوجین به ۲۰۰ میلیون تومان می‌رسد.
شرایط دریافت وام صندوق پس‌انداز یکم شامل این است که ارزش ملک خریداری شده بایستی ۲۰ درصد (حداقل) از مبلغ خود وام بیش‌تر باشد. همچنین میزان و سقف وام در شهرهای کوچک ۴۰، شهرهای بزرگ ۶۰ و در پایتخت ۸۰ میلیون تومان است.
حداقل سن افراد نیز برای دریافت وام مسکن اولی‌ها ۱۸ سال با درآمدی مستقل است.
نحوه بازپرداخت وام صندوق پس انداز یکم در قالب قسط‌های ۱۲ ساله است که می‌توان به صورت پلکانی پرداخت کرد. بدین ترتیب که بعد از گذشت سال اول مبلغ اقساط به صورت تدریجی افزایش پیدا می‌کند.
همچنین وام مسکن یکم با نرخ سود هشت درصدی محاسبه می‌شود و فرد با دریافت ۸۰ میلیون تومان وام برای خرید خانه باید ماهانه ۹۳۰ هزار تومان قسط پرداخت کند.
در این زمینه محمد حسن علمداری - مدیر اداره امور اعتباری بانک مسکن - آخرین آمار تسهیلات پرداختی در این بخش را عنوان و اعلام کرده که طی دو ماه نخست امسال ۲۳۹ فقره تسهیلات مشارکت مدنی در قالب صندوق پس‌انداز مسکن یکم به ارزش ۲۳ میلیارد و ۶۸ میلیون و ۱۰۰ هزار تومان اعطا شده است.
طبق گفته وی، در دو ماه نخست امسال ۱۴۴۶ فقره تسهیلات مشارکت مدنی به حوزه مسکن به ارزش ۱۷۷ میلیارد و ۶۶۴ میلیون و ۱۰۰ هزار تومان پرداخت شده است.
علمداری تسهیلات مشارکت مدنی اعطایی به بخش مسکن را متناسب با نوع تسهیلات گیرنده به پنج بخش تقسیم کرده و گفته که در این مدت تسهیلات اعطایی به مجتمع‌های مسکونی به ارزش ۷۲ میلیارد و ۳۵۲ میلیون و ۹۰۰ هزار تومان بوده که بیشترین سهم در میان پنج گروه تفکیکی را داشته است.

بر اساس اعلام وی، طی دو ماه ابتدایی امسال، به تعاونی‌های مسکن معادل ۲۳ میلیارد و ۱۸۷ میلیون و ۹۰۰ هزار تومان، تسهیلات انفرادی (با سپرده و بدون سپرده) به ارزش ۵۷ میلیارد و ۱۳۴ میلیون و ۳۰۰ هزار تومان، تسهیلات متمم طرح مسکن معادل ۱۹ میلیارد و ۸۴۱ میلیون تومان و به اقشار خاص معادل پنج میلیارد و ۱۴۸ میلیون تسهیلات مشارکت مدنی پرداخت شده است.

همچنین طبق اعلام بانک مسکن، در این مدت ۴۲۹ فقره تسهیلات مشارکت مدنی انفرادی بدون نیاز به سپرده‌گذاری و ۲۹۷ فقره تسهیلات مشارکت مدنی انفرادی در حوزه روستایی پرداخت شده است.
انتهای پیام
