احتمال قسطی شدن عوارض الکترونیکی کدام خودروها وجود دارد؟
باتوجه به اینکه مبلغ عوارض برخی از خودروهای پلاک عمومی و سنگین که مسافران همیشگی آزادراه‌ها هستند به رقم بالایی رسیده باشد، این احتمال وجود دارد که پرداخت عوارض الکترونیکی این دسته از خودروها اقساطی شود.
بهنام داودی، مدیرکل بهره برداری از آزادراه‌ها شرکت ساخت و توسعه زیربناهای حمل‌ونقل کشور در گفت‌وگو با ایسنا، از اعلام عوارض آزادراهی خودروهای پلاک عمومی به مالکان آن‌ها خبر داد و گفت: عوارض تردد آزادراهی خودروهای پلاک عمومی که عمدتاً ماشین‌های سنگین هستند، تا به امروز دریافت نشده اما هیچ خودرویی برای پرداخت نکردن عوارض آزادراهی، جریمه نشده‌است.
وی افزود: هیچ‌یک از خودروهای پلاک عمومی و سنگین که از ۲۸ اسفندماه سال گذشته تا به امروز در آزادراه‌ها تردد داشته‌اند، جریمه نشده‌اند، با این حال تمامی اطلاعات مربوط به تردد آزادراهی آن‌ها ثبت و محاسبه شده است.
مدیرکل بهره برداری از آزادراه‌ها با تاکید بر این‌که خودروهای پلاک عمومی و سنگین نیز همانند تمامی خودروهای شخصی باید بر اساس ضوابط تعیین شده عوارض آزادراهی را پرداخت کنند، گفت: با توجه به اینکه مالکان این خودروها تا به امروز هیچ پیامکی برای پرداخت عوارض دریافت نکرده‌اند، هنوز هم فرصت دارند که بدون محاسبه جریمه، عوارض خود را بپردازند.
به گفته داودی، به زودی مالکان این خودروها، پیامکی دریافت می‌کنند که درباره پرداخت عوارض آزادراهی اطلاع‌رسانی شده است و بر اساس ضوابطی که ابلاغ شده، خودروهای پلاک عمومی و سنگین پس از دریافت پیامک، ۴۸ ساعت برای پرداخت عوارض خود فرصت دارند.
وی با اشاره به ابلاغ رسمی وزیر راه و شهرسازی، تاکید کرد که تلاش می‌کنیم کسی جریمه نشود، گفت: برنامه ما این است که تا حد ممکن از جریمه ۳۰ هزار تومانی خودروها به دلیل پرداخت نکردن عوارض آزادراهی پنج هزار تومانی و یا هر مبلغ دیگری خودداری کنیم و به همین منظور مجوزهای لازم را دریافت کرده‌ایم تا پس از اطلاع‌رسانی به کاربران از طریق پیامک، ۴۸ ساعت مهلت پرداخت عوارض داشته باشند و پس از آن درصدی به این مبلغ اضافه خواهد شد که این درصد مشخص، پیش از اعمال به مالکان خودروها اعلام می‌شود.
مدیرکل بهره برداری از آزادراه‌ها با اشاره به اینکه طرح پرداخت الکترونیکی عوارض آزادراهی از روزهای پایانی اسفند سال گذشته، محاسبه شده است، به همین دلیل هم احتمال می‌رود که مبلغ عوارض برخی از خودروهای پلاک عمومی و سنگین که مسافران همیشگی آزادراه‌ها هستند به رقم بالایی رسیده باشد، اظهار کرد: این موضوع که خودروهایی با رقم بالای عوارض بتوانند این مبالغ را به صورت اقساطی پرداخت کنند، مطرح شده است.
به گفته وی اما هنوز مشخص نیست که آیا پرداخت اقساطی عوارض خودروهای پلاک عمومی و سنگین، امکان‌پذیر خواهد شد یا خیر؟ هرچند به دنبال دریافت مجوزهایی هستیم که بتوانیم عوارض خودروهایی را که به مبالغ بالایی رسیده است، اقساطی کنیم، اما تا امروز طرحی برای این کار تصویب نشده است.
محاسبه پیمایشی عوارض در دو آزادراه
مدیر کل نظارت بر آزادراه‌های کشور با تاکید بر اینکه با اجرای طرح آنی‌رو محاسبه به عدالت نزدیک‌تر می‌شود، تصریح کرد: محاسبه پیمایشی عوارض، این امکان را فراهم کرده است که عوارض هر خودرو متناسب با مسافت تردد در آزادراه محاسبه شود و تجهیزات لازم برای انجام این طرح اکنون در دو آزادراه تهران-ساوه و کرج-قزوین اجرایی شده است.
داودی افزود: پس از دریافت بازخورد محاسبه پیمایشی عوارض در این دو آزادراه، تمامی آزادراه‌های کشور که در آن‌ها سیستم آنی‌رو راه‌اندازی شده است، به این امکان مجهز می‌شوند و با این روش، عوارض تمامی خودروها اعم از کامیون، کامیونت، تاکسی، اتوبوس، مینی‌بوس، سواری و تریلر به صورت پیمایشی محاسبه و دریافت می‌شود.
انتهای پیام
