اینترنت 5G؛ سوغات تکراری اپراتورهای انگلیسی
شبکه نسل پنجم اینترنت 5G در انگلستان به مرحله بلوغ و شکوفایی خود نزدیک شده و سومین اپراتور مخابراتی فعال در این کشور نیز اعلام کرده که تا دو ماه آینده پوشش سراسری 5G به تحقق خواهد پیوست.
به گزارش ایسنا، در یک سال اخیر تلاش اپراتورهای مخابراتی و غول‌های تکنولوژی برای توسعه فناوری شبکه اینترنت ۵G شدت گرفته و هریک از آنها در تلاشند تا با همکاری شرکت‌های مخابراتی مناطق مختلف جهان وارد همکاری و مذاکره شوند.
کمتر از یک ماه پیش بود که یکی از بزرگترین اپراتورهای مخابراتی فعال در انگلستان، شرکت EE ، اعلام کرد که کاربران و شهروندان انگلیسی ساکن در شهرهای بلفاست، بیرمنگام، کاردیف، ادینبورگ، لندن، منچستر، بریستول، کاونتری، گلاسگو، هال،لیدز، لیسستر، لیورپول، نیوکاسل، ناتینگهام و شفیلد تا پایان ماه مه ۲۰۱۹ میلادی قادر خواهند بود از خدمات اینترنت پرسرعت شبکه 5G بهره مند شوند.
هم اکنون نیز مشترکان این اپراتور به شبکه اینترنت همراه 5G در انگلستان متصل هستند. دومین شرکتی که در این کشور اقدام به ارائه خدمات نسل پنجم اینترنت همراه کرد، اپراتور ودافون بود که طبق آخرین گزارش‌های منتشر شده، قرار است مشترکان آن از سوم ژوئیه سال جاری میلادی به شبکه 5G دسترسی پیدا کنند.
حالا تازه‌ترین اخبار و گزارش‌های منتشر شده در وب سایت زد دی نت نشان می‌دهد که سومین اپراتور فعال در انگلستان ، شرکت Three UK نیز به تازگی اعلام کرده است که ظرف دو ماه آینده ، یعنی اوت ۲۰۱۹ میلادی، دسترسی مشترکانش به شبکه نسل پنجم اینترنت 5G در ۲۵ شهر این کشور میسر و برقرار خواهد شد.
بدین ترتیب مشترکان شرکت مخابراتی Three UK که در شهرهای لندن، کاردیف، گلاسگو، بیرمنگهام، منچستر و لیورپول سکونت دارند، در اولویت برقراری و راه اندازی شبکه 5G قرار خواهند گرفت و به زودی قادر خواهند بود از خدمات اینترنت پرسرعت این نسل جدید از شبکه‌های اینترنتی بهره مند شوند.
این اپراتور همچنین اعلام کرده است که نخستین اولویت آن برقراری شبکه 5G در لندن، پایتخت انگلستان خواهد بود و سپس به سراغ شهرهای دیگر این کشور خواهد رفت.
اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن (IMT-۲۰۲۰) آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک بدنبال برقراری و راه‌اندازی نسل جدید و پرسرعت اینترنت ۵G در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
کشورهای بسیاری در سراسر جهان از جمله ایالات متحده آمریکا، کانادا، استرالیا، چین، کره جنوبی، ژاپن و بسیاری از کشورهای اروپایی و غیره با همکاری بزرگترین اپراتورهای جهان در حال برقراری نسل پنجم اینترنت همراه ۵G هستند و در این زمینه فعالیت‌های گسترده‌ای را انجام داده‌اند.
بسیاری از بزرگترین شرکت‌های مخابراتی و اپراتورهای فعال در جهان نظیر نوکیا، اریکسون، هواوی، ال جی، اسپرینتو غیره به شدت در حال رقابت برای راه‌اندازی نخستین شبکه اتصال به اینترنت نسل پنجم ۵G هستند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
انتهای پیام
.
