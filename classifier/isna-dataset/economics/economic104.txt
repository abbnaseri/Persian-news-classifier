سودآوری سامسونگ روی سراشیبی سقوط!
جدیدترین گزارش‌های مالی منتشر شده حاکیست که سامسونگ برای سومین فصل متوالی با کاهش قابل توجهی در میزان سودآوری خود مواجه شده است.
به گزارش ایسنا، سامسونگ که بدون شک یکی از بزرگترین شرکت‌های فعال در حوزه تکنولوژی در جهان محسوب می‌شود و سالهاست جایگاه نخست تولیدکنندگان گوشی‌های هوشمند را به خود اختصاص داده است، با انتشار جدیدترین گزارش‌های مالی خود از کاهش میزان سودآوری خود در سومین فصل پیاپی در طول یک سال گذشته خبر داده است به گونه‌ای که سودآوری این غول تکنولوژی کره‌ای در سه ماهه دوم سال ۲۰۱۹ میلادی با کاهش و ریزش قابل توجهی مواجه شده است.
علاوه بر میزان سودآوری، درآمدزایی سامسونگ نیز در این بازه زمانی با یک کاهش چهار درصدی نسبت به مدت مشابه سال گذشته روبرو شده است و از ۴۹.۹۲ میلیارد دلار به ۴۷.۸۹ میلیارد دلار رسیده است.
بسیاری از کارشناسان و تحلیلگران بر این باورند که علت کاهش سودآوری سامسونگ بر خلاف فروش قابل قبول و بالای آن، شرایط تجارت جهانی و اعمال محدودیت‌های تجاری برای برخی شرکت‌های فعال در حوزه تکنولوژی همچون هواوی بوده است که هزینه تولید سخت افزارهای مختلف را افزایش داده است و در نتیجه، سودآوری آنها را کاهش داده است. هرچند که در رسانه‌های خبری ذکر شده است تا زمانی که تحلیل و آنالیز کامل، جامع و دقیقی از سوی شرکت‌های مختلف بعد از انتشار گزارش مالی اولیه، منتشر و ارائه نشود، نمی‌توان به طور حتم در مورد علل و دلایل دخیل در کاهش یا افزایش سودآوری و درآمدزایی آنها سخن گفت.
این در حالیست که بخش اعظمی از درآمد و سودآوری سامسونگ از بخش تولید نمایشگرهای اولد (OLED) حاصل می‌شود که اپل بزرگترین مشتری و خریدار آن به شمار می‌رود.
انتهای پیام
