پس لرزه‌های کندی اقتصادی به بازار دیزل آمریکا رسید
مصرف دیزل و سایر سوخت‌های تقطیری همسو با کندی رشد فعالیت تولیدی و ساخت و ساز در آمریکا، کاهش پیدا کرده است.
به گزارش ایسنا، آمار اداره اطلاعات انرژی آمریکا نشان داد مصرف سوخت‌های تقطیری در مدت سه ماه از فوریه تا آوریل، سه درصد در مقایسه با مدت مشابه سال گذشته رشد کرد. رشد مصرف در مدت سه ماه از اوت تا اکتبر بیش از پنج درصد نسبت به مدت مشابه سال قبل کاهش داشت و این روند با وجود نوسان کوتاه مدت، آهسته شده است.
سوخت‌های تقطیری عمدتاً در بخش تولید، حمل بار، ساخت و ساز، معدنکاری، تولید نفت و گاز و کشاورزی و همچنین به میزان اندکی برای گرمایش تجاری و خانه به خصوص در شمال شرق آمریکا مورد استفاده قرار می‌گیرند.
مصرف سوخت‌های تقطیری به سیکل تجاری مرتبط است و کندی اخیر رشد مصرف آنها با نظرسنجی‌های تجاری و آمار دولتی که نشان می‌دهند نرخ رشد اقتصادی آهسته شده است، انطباق دارد.
مصرف دیزل زراعی از بارندگی‌های شدید و سیل در سراسر منطقه میدوست که فصل سنتی کاشت را به تأخیر انداخته و حتی لغو کرده، لطمه دیده است.
مصرف سوخت‌های تقطیری در میدوست در فاصله فوریه تا آوریل در مقایسه با مدت مشابه سال گذشته تنها دو درصد رشد کرد که در مقایسه با رشد بیش از چهار درصدی بین اوت تا اکتبر کمتر بود. اما کندی مصرف سوخت‌های تقطیری نمی‌تواند کاملاً به مشکلات آب و هوایی بخش کشاورزی نسبت داده شود.
مصرف سوخت در ایالت‌های شرقی "ایست کاست" آمریکا کاهش شدیدتری داشته است و در گلف کاست و وست کاست نیز نشانه‌های افت مصرف بروز کرده است.
بر اساس گزارش رویترز، کندی رشد مصرف سوخت‌های تقطیری با مجموعه‌ای از شاخص‌ها منطبق است که افت شدید فعالیت بخش تولید، ساخت و ساز و حمل بار آمریکا را نشان می‌دهند.
انتهای پیام
