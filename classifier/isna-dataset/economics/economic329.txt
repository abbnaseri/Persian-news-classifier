مزایا و معایب آنتی ویروس‌های رایگان
این گزارش به مرور و بررسی مزایا و معایب نرم‌افزارهای آنتی ویروس رایگان در سیستم‌های رایانه ای می‌پردازد.
به گزارش ایسنا، نرم افزارهای آنتی‌ویروس رایگان همواره از سوی خیل عظیمی از کاربران رایانه‌های شخصی و لپ تاپ مورد توجه و استقبال فراوانی قرار گرفته‌اند به گونه‌ای که در آخرین گزارش‌های منتشر شده، بالغ بر ۵۲.۶ درصد از کاربران در سراسر جهان برای شناسایی ویروس، بدافزار و باج افزارهای رایانه‌ای از آنتی‌ویروس‌های رایگان استفاده می‌کنند این بدان معناست که آنتی‌ویروس‌های پولی علی رغم خدمات و قابلیت‌های متعددی که برای کاربران به ارمغان می‌آورند و حفاظت از حریم خصوصی و اطلاعات شخصی آنها را خیلی بیشتر تضمین می‌کنند، اما با این حال کاربران همچنان سعی دارند از نسخه‌های رایگان آنها استفاده کنند.
بر اساس گزارشی که در وب سایت startups.co.uk آمده است، مزایا و معایب استفاده از نرم افزارهای آنتی‌ویروس رایگان در سیستم‌های رایانه‌ای ذکر شده است که در زیر به آن خواهیم پرداخت:

مزایای نرم افزارهای آنتی‌ویروس رایگان رایانه‌ای:

۱. کاهش و صرفه‌جویی در هزینه‌های کاربران رایانه
یکی از مهم‌ترین عواملی که موجب شده است نرم افزارهای آنتی‌ویروس رایگان از استقبال و محبوبیت فراوانی در سراسر جهان برخوردار شود، کاهش هزینه‌ها و کمک به صرفه‌جویی مالی در میان کاربران است چرا که به عقیده بسیاری از کاربران، خریداری یک ماهه، چند ماهه و نهایتاً یک ساله یک نرم افزار رایانه‌ای برای آنها به دلار هزینه بالایی محسوب می‌شود و توجیه و صرفه اقتصادی چندانی ندارد. البته این در حالیست که کارشناسان فعال در حوزه امنیت سایبری بر این باورند که عدم آگاهی کاربران نسبت به اهمیت بسیار بالای محافظت از حریم خصوصی و امنیت سایبری موجب شده است که آنها صرف هزینه برای خریداری و استفاده از نرم افزارهای آنتی‌ویروس پولی را هزینه‌های مازاد و اضافی تلقی کنند در غیر این صورت، آن را هزینه‌ای ضروری خواهند دانست و با میل و اشتیاق درونی خود آنتی‌ویروس‌های پولی را نیز خریداری خواهند کرد.
۲. امکان تست و استفاده آزمایشی قبل از تصمیم به استفاده همیشگی از آن
آنتی‌ویروس‌های رایگان به کاربران این امکان را می‌دهند تا به مدت کوتاهی آن را نصب و استفاده کنند و در صورتی که از خدمات و قابلیت‌های آن رضایت کافی را داشتند، به عنوان آنتی‌ویروس در رایانه خود از آن استفاده کنند.

معایب نرم افزارهای آنتی‌ویروس رایگان رایانه‌ای:

۱. احتمال بیشتر آسیب پذیری
آسیب پذیری آنتی‌ویروس‌های رایگان همواره بیشتر از سایر نسخه‌های پولی آن است چراکه در این نسخه‌ها، معمولاً جدیدترین و پیشرفته‌ترین ویروس‌ها و بدافزارهای آنلاین موجود در فضای وب شناسایی و تشخیص داده نمی‌شود و تنها ویروس‌های قدیمی تر و شناخته شده تر را به عنوان تهدیدهای رایانه‌ای شناسایی می‌کند.
۲. امکان نفوذ هکرها و مجرمان سایبری با استفاده از حفره‌های امنیتی
با وجود آسیب پذیری‌های بالاتر، هکرها و مجرمان سایبری نیز قادر خواهند بود با استفاده از حفره‌های امنیتی به اطلاعات شخصی و ذخیره شده در رایانه کاربران موردنظر دسترسی و نفوذ پیدا کنند.
۳. عدم محافظت آفلاین
نسخه‌های رایگان نرم افزارهای آنتی‌ویروس معمولاً تنها در صورتی که به فضای وب متصل شده و آنلاین باشید، قادر خواهند بود از اطلاعات شما در برابر ویروس‌های رایانه‌ای محافظت کنند و آنها را تشخیص داده و به مقابله با آنها بپردازند.
۴. عدم محافظت از تمامی دستگاه‌های الکترونیکی مرتبط و یکپارچه
نسخه‌های رایگان آنتی‌ویروس‌های رایانه‌ای معمولاً از سایر دستگاه‌های متصل به رایانه اصلی پشتیبانی نمی‌کند و شما باید برای حفظ حریم خصوصی و بهبود امنیت سایبری آنها به صورت جداگانه نرم افزارهای جداگانه ای تهیه، نصب و دانلود کنید.
انتهای پیام
