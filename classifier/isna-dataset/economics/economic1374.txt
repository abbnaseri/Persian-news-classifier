قیمت سکه ۱۳۰ هزار تومان کاهش یافت
رئیس اتحادیه فروشندگان طلا و جواهر اعلام کرد که روند کاهشی در بازار طلا و سکه ادامه دارد و هر سکه تمام بهار آزادی طرح جدید نسبت به دیروز با حدود ۱۳۰ هزار تومان کاهش قیمت مواجه شده است.
ابراهیم محمد ولی در گفت‌وگو با ایسنا، اظهار کرد: قیمت طلا و سکه امروز نیز روند کاهشی خود را ادامه داد به گونه‌ای که قیمت هر مثقال طلای ۱۷ عیار با کاهش حدوداً ۱۰۰ هزار تومانی به یک میلیون و ۷۷۰ هزار تومان رسید و هر سکه تمام بهار آزادی طرح جدید با حدود ۱۳۰ هزار تومان کاهش قیمت ۴ میلیون و ۴۵۰ هزار تومان فروخته می‌شود.
وی با بیان اینکه هر گرم طلای ۱۸ عیار در بازار امروز ۴۱۰ هزار تومان معامله شده است، افزود: هر سکه تمام بهار آزادی طرح قدیم ۴ میلیون و ۳۵۰ هزار تومان، هر عدد نیم سکه دو میلیون و ۴۲۵ هزار تومان و هر عدد ربع سکه نیز یک میلیون و ۶۲۵ هزار تومان در بازار خرید و فروش می‌شود.
محمد ولی ادامه داد: هم‌اکنون سکه گرمی نیز قیمتی معادل ۹۹۰ هزار تومان در بازار دارد و اگرچه نمی‌توان به صورت دقیق آینده بازار طلا و سکه را پیش‌بینی کرد اما به نظر می‌رسد که اگر بازار به ثبات برسد نه تنها خریداران و فروشندگان می‌توانند راحت‌تر برای معامله تصمیم‌گیری کنند بلکه جلوی دلالی‌ها گرفته می‌شود و دیگر برای سودجویان خرید و فروش سکه نفعی ندارد.
رئیس اتحادیه فروشندگان طلا و جواهر اعلام کرد: سیاستی که هم‌اکنون در بازار ارزی اعمال می‌شود ناشی از نگاه مثبتی است که مسؤولان اقتصادی دولت و بانک مرکزی دارند و همه تلاش‌هایشان این است که بتوانند در بازار آرامش ایجاد کنند و این آرامش در بازار نسبتاً مشاهده می‌شود و امیدواریم کاهش قیمتها ادامه پیدا کند.
انتهای پیام
