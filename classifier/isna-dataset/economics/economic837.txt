ریزش بورس‌های آسیایی در واکنش به تحولات خاورمیانه
با شدت گرفتن ریسک های ژئوپلتیکی در خاورمیانه، بورس های آسیایی وارد محدوده قرمز شدند.
به گزارش ایسنا به نقل از سی ان بی سی، در شرایطی که بسیاری از معامله گران انتظار روز خوبی را در آستانه دیدار بین رؤسای جمهور آمریکا و چین داشتند، سقوط یک پهپاد بدون سرنشین آمریکایی توسط ایران، فضای معاملات بورس‌های آسیایی را کاملاً تحت تأثیر قرار داد و فضای معاملات را به سمت عرضه سوق داد.
در ژاپن شاخص "نیک کی ۲۲۵" بورس توکیو با ریزش ۰.۷۶ درصدی به ۲۱ هزار و ۲۵۸.۶۴ واحد رسید. دیگر شاخص مهم بورسی ژاپن یعنی "تاپیکس" نیز ۰.۷ درصد عقب نشست. در کره جنوبی شاخص "کسپی" ۰.۳ درصد کاهش یافت و شاخص بورس سیدنی استرالیا در حالی بسته شد که نسبت به روز قبل ۰.۶ درصد ضرر داد.
روند نزولی بورس‌های آسیایی در هنگ کنگ نیز قابل مشاهده بود جایی که شاخص "هانگ سنگ" با فاصله گرفتن ۰.۲۶ درصدی از سطح روز قبل خود به ۲۸ هزار و ۳۸۸.۴۷ واحد رسید.
از سوی دیگر اما بورس‌های آمریکایی بیشتر تحت تأثیر افزایش احتمال کاهش نرخ بهره توسط بانک مرکزی این کشور قرار داشتند و این مساله موجب شد تا شاخص "اس اند پی ۵۰۰" با ۱ درصد افزایش به ۲۹۵۴.۱۸ واحد برسد و شاخص "داو جونز اینداستریال اوریج" در سطح ۲۶ هزار و ۷۵۳.۱۷ واحد بسته شود. شاخص "نزدک کامپوزیت " نیز ۰.۸ درصد بالاتر رفت و به ۸۰۵۱.۳۴ واحد رسید.
تنش‌های خاورمیانه بر بازار نفت نیز تأثیر مهمی داشت به گونه‌ای که قیمت نفت برنت با ۰.۱۱ درصد افزایش به ۶۴.۵۲ دلار در هر بشکه و نفت "وست تگزاس اینتر مدیت" به ۵۷.۰۲ دلار در هر بشکه رسید.
در بازار فلزات گرانبها، طلا هر چند از کانال ۱۴۰۰ دلاری عقب نشست اما در آخرین معاملات به ازای ۱۳۹۳.۲۷ دلار مبادله شد. هر اونس نقره نیز به ازای ۱۵.۳۳ دلار مبادله می‌شود.
انتهای پیام
