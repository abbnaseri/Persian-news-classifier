تعمیرگاه‌های شرکت‌ها باید پروانه کسب صنفی داشته باشند
واحدهای صنفی متعددی در سطح کشور وجود دارد که فعالیت آن‌ها زیر نظر دستگاه‌ها و کارخانجات مختلف انجام می‌شود که به گفته رئیس اتحادیه دارندگان تعمیرگاه و اتوسرویس و توقفگاه و پارکینگ تهران، این واحدها باید از اتحادیه مربوطه پروانه کسب دریافت کنند.
طبق قانون نظام صنفی تمام واحدها برای انجام فعالیت صنفی باید از اتحادیه مربوطه جواز کسب دریافت کنند که شرایط عموم واحدها در این زمینه کاملاً مشخص است اما جای سوال است که برخی واحدها که زیر نظر چند دستگاه یا شرکت و کارخانه‌های بزرگ فعالیت می‌کنند نیز باید از اتحادیه مرتبط جواز کسب دریافت کنند یا خیر؟
به طور مثال شرکت‌های خودروسازی در شهرهای مختلف نمایندگی فروش و خدمات پس از فروش دارند و عموماً در قالب واحدهای تعمیرگاهی فعالیت می‌کنند که فعالیت آنها زیر نظر شرکت‌های خودروسازی انجام می‌شود که جای این سوال وجود دارد که این واحدها باید از اتحادیه مربوطه جواز کسب دریافت کنند؟
در این رابطه محسن فقیهی - رئیس اتحادیه دارندگان تعمیرگاه و اتوسرویس و توقفگاه و پارکینگ تهران - به ایسنا گفت: واحدهای ارائه دهنده خدمات پس از فروش خودروسازان طبق ماده ۹۰۹۱ قانون نظام صنفی باید از اتحادیه مربوطه پروانه کسب دریافت کنند.
وی ادامه داد: اتحادیه مربوطه در چارچوب قانون باید به فعالیت واحدهای صنفی زیرمجموعه خودروسازان نظارت داشته باشد و در صورت ثبت شکایت از این واحدها در اتحادیه‌های صنفی، اتحادیه مربوطه در چارچوب قانون رسیدگی و بررسی خواهد کرد.
با این تفاسیر می‌توان گفت که تمام واحدهای صنفی ارائه دهنده خدمات و کالا در راستای فعالیت قانونی خود با وجود ارتباط با دستگاه‌ها و کارخانجات مختلف باید از اتحادیه‌های صنفی مربوطه نیز پروانه کسب دریافت کنند.
انتهای پیام
