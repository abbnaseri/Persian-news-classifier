برنامه روسیه برای جایگزینی صادرات محصولات کشاورزی به جای نفت و گاز
کشاورزی به یک بخش استراتژیک برای دولت روسیه تبدیل شده است که تلاش می‌کند تا وابستگی خود به صادرات نفت و گاز را قطع کند.
به گزارش ایسنا به نقل از اینتلی‌نیوز، دیمیتری پاتروشف - وزیر کشاورزی روسیه - گفت که این کشور در سال ۲۰۱۹ کمتر از ۱۱۸ میلیون تن غلات برداشت نخواهد کرد و این میزان شامل ۷۵ تا ۷۸ میلیون تن گندم خواهد بود.
او اظهار کرد: «سال گذشته بیش از ۱۱۳ میلیون تن غلات برداشت شد که به میزان قابل توجهی بیش از متوسط سالانه پنج سال گذشته بود. امسال می‌توانیم حداقل ۱۱۸ میلیون تن غلات شامل ۷۵ تا ۷۸ میلیون تن گندم برداشت کنیم. پیش‌بینی ۱۱۸ میلیون تن غلات هر چند از رکورد ۱۳۵ میلیون تنی که روسیه در سال ۲۰۱۷ به آن رسید پایین‌تر است اما هنوز هم از میانگین پنج سال گذشته پیش است.»
برداشت غلات در سالهای اخیر به دنبال یک برنامه سرمایه‌گذاری عظیم توسط دولت، پی در پی در حال افزایش بوده است. روسیه در حال حاضر سالانه حدود ۲۰ میلیارد دلار از صادرات غلات درآمد دارد و این بیش از میزانی است که از صادرات اسلحه به دست می‌آورد. هم‌اکنون روسیه بزرگترین صادرکننده گندم جهان است همچنین در بین سران صادرکننده ماهی و روغن آفتاب گردان نیز قرار دارد. این کشور در حال حاضر یک صادرکننده ویژه مرغ و ماکیان است و در حال ایجاد پیشرفت‌هایی برای پوشش نیازهای خود در گوشت گاو است.
پاتروشف گفت که صادرات ترکیبی محصولات کشاورزی با ۲۰ درصد رشد به ۲۵.۹ میلیارد دلار افزایش یافته است که تقریباً دو برابر صادرات جنگ‌افزار و تسلیحات است. وزیر کشاورزی روسیه اضافه کرد که روسیه را به یک «ابرقدرت کشاورزی» تبدیل می‌کند.
وی افزود: «ما هدف بلندی را برای افزایش صادرات صنعت کشاورزی‌مان به ۴۵ میلیارد دلار تا سال ۲۰۲۴ داریم. روسیه تمام توانایی‌های لازم برای آن را دارد. ما منابع، فناوری‌ها و مکانیسم‌های حمایت دولتی را در اختیار داریم.»
حمایت مالی از صادرات محصولات کشاورزی برای قطع وابستگی به صادرات نفت و گاز
کشاورزی به یک بخش استراتژیک برای دولت روسیه تبدیل شده است. مسکو نه تنها خواستار استقلال روسیه از واردات به عنوان یک مسئله امنیت ملی است بلکه در حال حاضر این کشور درآمدهای صادراتیِ قابل توجهی را از این تجارت به دست می‌آورد چرا که تلاش می‌کند تا وابستگی خود را به صادرات نفت و گاز قطع کند. برنامه کشاورزی دولت شامل پرداخت بیش از ۳۰۰ میلیارد روبل (۴.۶ میلیارد دلار) در سال ۲۰۱۹ است.
وزیر کشاورزی روسیه افزود: «پروژه فدرال برای حمایت از صادرات محصولات کشاورزی نیز شامل تأمین مالی ۴۰۶.۸ میلیارد روبل (۶.۲ میلیارد دلار) در شش سال آینده است. ما همچنین اقداماتی اضافی را برای حمایت دولت از مزارع کوچک انجام داده‌ایم و تا سال ۲۰۲۴ بیش از ۳۷ میلیارد روبل را به این کار اختصاص خواهیم داد.»
انتهای پیام
