افکت‌های واقعیت افزوده اسنپ‌چت همه‌گیر می‌شود
به نظر می‌رسد که اپلیکیشن پیام‌رسان اندروید مسجز نیز به زودی افکت‌های واقعیت افزوده همچون اسنپ چت را دریافت می‌کند.
به گزارش ایسنا، با توجه به استقبال قابل توجه کاربران از افکت‌های واقعیت افزوده در اپلیکیشن‌هایی نظیر اینستاگرام و اسنپ‌چت، به نظر می‌رسد که پیام رسان ‌های دیگر همچون اندروید مسجز (android messeges) نیز قصد دارد این افکت‌های محبوب و پرطرفدار را به پلتفرم خود بیاورد تا نظر و توجه خیل عظیمی از کاربرانش را به سمت و سوی خود جذب کند.
البته به گفته منابع آگاه تعداد این افکت‌ها در حال حاضر تنها پنج مورد است و کاربران قادر خواهند بود در عکس‌های سلفی با دوربین جلو از این قابلیت جدید بهره مند شوند.
بر اساس گزارشی که در وب سایت XDA Developers آمده است، گفته می‌شود افکت‌های مبتنی بر فناوری واقعیت افزوده هم اکنون در مرحله آزمایشی قرار دارد و قرار است به زودی برای استفاده کاربران این پیام‌رسان عرضه و قابل دسترسی قرار بگیرد.
بسیاری از کارشناسان و متخصصان فعال در حوزه فناوری بر این باورند با توجه به آنکه افکت‌های مبتنی بر فناوری واقعیت افزوده که برای نخستین بار در اپلیکیشن اسنپ‌چت مورد استفاده کاربران قرار گرفت، از محبوبیت و استقبال بی نظیری از سوی کاربران در فضای مجازی برخوردار شده است، انتظار می‌رود که در تمامی اپلیکیشن‌های پیام‌رسان مورد استفاده قرار بگیرد. بنابراین به نظر می‌رسد که در ماه‌های آتی شاهد عرضه این افکت ‌های محبوب در اپلیکیشن‌های مختلف باشیم.
انتهای پیام
