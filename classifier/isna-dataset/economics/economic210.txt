کاهش قیمت نفت در پی بالا ماندن ذخایر آمریکا
قیمت نفت در پی کاهش کمتر از حد انتظار ذخایر نفت و بنزین آمریکا، در معاملات روز پنجشنبه کاهش پیدا کرد.
به گزارش ایسنا، بهای معاملات آتی نفت وست تگزاس اینترمدیت آمریکا ۳۶ سنت کاهش یافت و به ۵۶ دلار و ۹۸ سنت در هر بشکه رسید. این شاخص قیمت روز چهارشنبه یک دلار و ۹ سنت افزایش داشت.
بهای معاملات آتی نفت برنت با ۴۴ سنت کاهش، به ۶۳ دلار و ۳۸ سنت در هر بشکه رسید در حالیکه در معاملات روز گذشته با ۲.۳ درصد افزایش قیمت بسته شده بود. نفت برنت اکنون ۴ دلار و ۳۱ سنت گران‌تر از نفت آمریکا معامله می‌شود.
اداره اطلاعات انرژی آمریکا اعلام کرد ذخایر نفت این کشور هفته گذشته ۱.۰۹ میلیون بشکه کاهش پیدا کرده است در حالیکه در نظرسنجی بلومبرگ، تحلیلگران کاهش ذخایر نفت آمریکا به میزان ۳ میلیون بشکه را پیش‌بینی کرده بودند. ذخایر بنزین آمریکا نیز ۱.۵۸ میلیون بشکه کاهش یافت که کمتر از ۲.۴ میلیون بشکه مورد پیش بینی بود.
بر اساس گزارش بلومبرگ، تولید نفت آمریکا نیز در رکورد بالایی مانده است. طبق آمار رسمی، تولید داخلی در هفته گذشته به ۱۲.۲ میلیون بشکه در روز رسید و روند رشد خود را پس از کاهشی که در آغاز ژوئن داشت، از سر گرفت. صادرات نفت آمریکا به پایین ۳ میلیون بشکه در روز کاهش یافت.
انتهای پیام
