نوبخت: در مهار رشد تورم موفق بوده‌ایم
 رئیس سازمان برنامه و بودجه از کاهش نرخ تورم از ۳.۴ دهم درصد در ماه گذشته به ۸ دهم درصد در ماه جاری خبر داد.
به گزارش ایسنا، محمدباقر نوبخت در حاشیه جلسه امروز هیأت دولت با اشاره به این که میزان افزایش حقوق بازنشستگان کشوری و لشگری متناسب با حقوق شاغلین به طور متوسط در حد ۲۰ دصد است اظهار کرد: علاوه بر آن ۵ هزار میلیارد تومان نیز برای اجرای همسان سازی حقوق این افراد اختصاص داده‌ایم که اکنون اجرایی می‌شود.
وی در ادامه بیان کرد: در قانون بودجه برای همسان سازی سه هزار و ۴۰۰ میلیارد تومان پیش بینی شده بود که سازمان برنامه و بودجه این اختیار را داشته باشد که تا جایی که می‌تواند برای افزایش این روش اقدام کند و ما این رقم را به ۵ هزار میلیارد تومان رساندیم.
نوبخت درباره‌ی شاخص‌های اقتصادی کشور بعد از اعمال تحریم‌های آمریکا تصریح کرد: بعد از نوسان در بازار ارز که بیشتر هم جنبه روانی داشت، با کاهش ارزش پول ملی مواجه شدیم اما بعد از این که سیاست‌های نظام در حوزه‌ی سیاست خارجی مشخص شد در مسائلی مثل ارزش پول ملی، رشد اقتصادی و نرخ تورم به ثبات رسیدیم. هر چند هنوز وضعیت مطلوبی نداریم اما رشد تورم که در ماه گذشته ۳.۴ درصد بود اکنون به ۸ دهم درصد کاهش یافته است.
وی با بیان اینکه  در زمینه مهار تورم موفق بوده‌ایم، افزود: رشد اقتصادی گرچه منفی است اما اکنون وضعیت مناسب‌تر است. پیش بینی بانک جهانی و صندوق بین‌المللی پول این است که رشد اقتصادی ایران مثبت شود و ان‌شاء‌الله به این سمت حرکت می‌کنیم.
وی در خصوص تأمین بودجه لازم برای پرداخت دیه برابر مرد و زن نیز گفت: ما معتقدیم این کار باید انجام شود. و منابع آن را هم تأمین می‌کنیم. ردیفی برای این پرداختی وجود دارد که ۴۳ میلیارد تومان است و اگر نیاز باشد باز هم بودجه را تأمین می‌کنیم.
انتهای پیام
