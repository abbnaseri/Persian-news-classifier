در نشست ریلی ایران، عراق و سوریه چه گذشت؟
نشست سه‌جانبه همکاری‌های حمل و نقل جمهوری اسلامی ایران، جمهوری عراق و جمهوری عربی سوریه امروز (دوشنبه) برگزار شد که مهم‌ترین محورهای آن، اتصال ریلی بندر امام خمینی (ره) به بندر لاذقیه و تشریح آخرین وضعیت خط آهن ۳۲ کیلومتری شلمچه – بصره بود.
به گزارش ایسنا، این نشست سه جانبه در حالی از صبح امروز در محل ساختمان شرکت راه آهن جمهوری اسلامی ایران برگزار شد که در ابتدا خیرالله خادمی-مدیرعامل شرکت توسعه زیربناهای حمل و نقل کشور- ضمن تشریح آخرین وضعیت خط آهن ۳۲ کیلومتری شلمچه – بصره که مورد توافق جمهوری اسلامی ایران و جمهوری عراق، بیان کرد که پیشبرد این پروژه مورد توافق ایران و عراق است و بعد از سفر رئیس جمهوری ایران به عراق اقدامات خوبی برای شروع عملیات اجرایی پروژه مذکور انجام شده است و طی سه ماه آینده آماده شروع عملیات هستیم.
وی همچنین خاطرنشان کرد که تفاهم‌نامه‌ای به منظور ایجاد ۳۲ کیلومتر مسیر ریلی به امضا رسیده و مسئولیت‌های مدیران راه آهن ایران و عراق برای اجرای این پروژه مشخص است و بعد از این توافق سرمایه‌گذار و پیمانکار پروژه نیز مشخص شده‌اند که بنیاد مستضعفان انجام آن را بر عهده دارد.
آغاز پروژه اتصال سربندر از بندر امام خمینی (ره) به خرمشهر
پس از خادمی، سعید رسولی-مدیرعامل شرکت راه‌آهن جمهوری اسلامی ایران- از اتصال ریلی بندر امام خمینی (ره) به بندر لاذقیه سوریه خبر داد و اظهار کرد که پروژه اتصال سربندر از بندر امام خمینی (ره) به خرمشهر مدنظر قرار گرفته و فاز اول آن در منطقه آزاد خرمشهر آغاز شده است.
وی یادآور شد که با تکمیل خط آهن شلمچه – بصره و در امتداد اتصال بندر امام خمینی (ره) به بندر خرمشهر شاهد اتصال بندر امام خمینی (ره) به بندر لاذقیه سوریه خواهیم بود و اهمیت این کریدور ریلی بسیار بیشتر از سایر کریدورهای ترانزیتی است، چرا که خوزستان قطب بزرگ فولادی و نیز مرکز کشاورزی کشور است.
رسولی با تاکید بر اینکه قصد داریم بتوانیم با اتصال راه آهن شلمچه – بصره حلقه مفقوده اتصال خطوط ریلی بین ایران، عراق و سوریه را کامل کنیم، گفت که هر سه کشور اراده جدی برای توسعه همکاری‌های حمل و نقلی دارند و اتصال ریلی و برقراری کریدورهای ترانزیتی بین ایران، عراق و سوریه خواسته مقامات عالی رتبه هر سه کشور است.
درخواست عراقی‌ها در مورد بنیاد مستضعفان!
طالب جواد کاظم -مدیرعامل راه آهن جمهوری عراق- نیز در این نشست سه جانبه خواستار اتصال هر چه سریع‌تر خط ریلی شلمچه – بصره شد و تاکید کرد که اتصال خط آهن شلمچه – بصره باید هر چه سریع‌تر مد نظر قرار گیرد و با توجه به اینکه هدف اتصال شبکه ریلی در منطقه، خط آهن شلمچه – بصره است، جمهوری عراق تمایل دارد این کشور به خطوط ریلی ایران و سوریه متصل شود.
نکته جالب اما درخواست عراقی‌ها از راه آهن ایران بود و مدیرعامل راه آهن عراق درخواست کرد که قبل از امضای قرارداد با بنیاد مستضعفان، با راه آهن عراق مشورت شود، چراکه مدعی شد "پیش از این تجربه‌هایی را داشته‌ایم و نمی‌خواهیم با شرکتی قرارداد ببندیم که سبب عدم پیشبرد فعالیت‌ها شود. "
با این حال رسولی در پاسخ به دغدغه عراقی‌ها اعلام کرد که بنیاد مستضعفان، اسمش مستضعفان است اما یکی از بزرگترین و قوی‌ترین شرکت‌ها در ایران است و به عنوان بزرگترین بنگاه اقتصادی متعلق به مستضعفان فعالیت می‌کند و راه آهن به عنوان بهره بردار ضمانت این پروژه را پذیرفته است.
انتهای پیام
