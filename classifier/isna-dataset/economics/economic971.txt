کارمزد خدمات الکترونیکی بانک‌ها افزایش می‌یابد
برخی بانک‌ها اقدام به افزایش کارمزد ارسال پیامک به مشتریان خود کرده‌اند و گفته می‌شود که سایر کارمزدهای خدمات الکترونیک بانک‌ها نیز در آینده نزدیک افزایش خواهد یافت.
به گزارش ایسنا، برخی بانک‌ها از امروز به دنبال افزایش هزینه ارسال پیامک به مشتریان خود هستند که در این زمینه اطلاع‌رسانی پیامکی را به مشتریان خود آغاز کرده‌اند.
بر این اساس قرار است کارمزد هزینه ارسال پیامک‌های بانکی به مشتریان از ۱۰ هزار تومان به ۱۲ هزار تومان افزایش یابد و کارمزد ارسال پیامک برای تراکنش‌های زیر ۳۰ هزار تومان نیز ۲۰ هزار تومان بوده که گفته می‌شود، این رقم نیز افزایش خواهد یافت.
با توجه به اینکه این موضوع به طور رسمی از سوی بانک مرکزی اعلام نشده، به نظر می‌رسد که بانک‌ها حداقل به طور غیر رسمی با بانک مرکزی برای افزایش کارمزد این پیامک‌ها به توافق رسیده باشند.
پیگیری‌های ایسنا، حاکی از آن است که موضوع افزایش کارمزد خدمات بانکی در شورای هماهنگی بانک‌ها مطرح شده و این شورا نیز آن را تصویب کرده و منتظر تأیید بانک مرکزی برای اجرا هستند.
به نظر می‌رسد که کارمزد سایر خدمات الکترونیک بانک‌ها نیز طی هفته‌های آتی افزایش پیدا کند که البته گفته می‌شود این موضوع در انتظار تأیید رئیس‌کل بانک مرکزی است.
چندی پیش مسئولان بانکی جلسه‌ای در بانک مرکزی در خصوص کارمزد خدمات الکترونیک بانک‌ها داشته‌اند که این گمان می‌رود که افزایش کارمزدها از توافقات حاصل از آن جلسه باشد.
در این جلسه، موضوع کارمزد خدمات الکترونیک بانک‌ها مطرح شده که مسئولان مربوطه در بانک مرکزی قیمت تمام شده‌ای را برای این خدمات محاسبه کرده‌اند و گفته می‌شود که جدولی در این خصوص تهیه شده که در انتظار تأیید رئیس‌کل بانک مرکزی است.
البته تغییر در نرخ کارمزدها نیاز به تأیید شورای پول و اعتبار دارد، اما تصمیم در برخی از این موارد به رئیس‌کل بانک مرکزی داده شده است.
به گزارش ایسنا، بر اساس قانون حداکثر میزان دریافت کارمزد برای خدمات بانکی باید برابر با قیمت تمام‌شده خدمات باشد که بانک‌ها مدت زیادی است که نسبت به فاصله محسوس بین قیمت تمام‌شده خدمات و کارمزدها انتقاد دارند.
انتهای پیام
