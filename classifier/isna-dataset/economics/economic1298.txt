سرمایه‌گذاری 41 میلیارد دلاری از ذخایر ارزی 
صندوق توسعه ملی تا پایان سال گذشته حدود 41 میلیارد دلار برای سرمایه‌گذاری در طرح‌های مختلف پذیر و در دستور کار قرار داده است.
به گزارش ایسنا، بخش عمده تسهیلات ارزی پرداخت شده از منابع صندوق توسعه ملی بر اساس اساسنامه و با عاملیت بانک‌های طرف قرارداد پرداخت می‌شود.
۱۹ میلیارد دلار در پرداخت قطعی
این در حالی است که بررسی آخرین گزارش عملکرد صندوق توسعه ملی از ابتدای تأسیس (۱۳۹۰) تا پایان سال گذشته نشان می‌دهد که مبلغ کل تسهیلات ارزی پذیرش شده توسط صندوق (اعلام وصول شده)، تا حدود ۴۱ میلیارد و ۱۸۳ میلیون دلار دلار بوده است؛ از این مقدار معادل ۳۹ میلیارد و ۷۳۶ میلیون دلار، به مرحله تخصیص ارز (صدور نامه مسدودی به بانک مرکزی) رسیده است.
همچنین از مجموع تسهیلات ارزی مسدود شده در بانک مرکزی مبلغ ۲۳ میلیارد و ۷۰۴ میلیون دلار به طرح‌های بخش خصوصی، ۹۶ میلیون دلار به طرح‌های بخش تعاونی، معادل ۱۵ میلیارد و ۳۶۸ میلیون دلار به طرح‌های بنگاه‌های اقتصادی متعلق به مؤسسات عمومی غیردولتی و معادل ۵۶۹ میلیون دلار به سایر موارد، اختصاص یافته است.
از کل مبلغ مسدود شده نیز برای پرداخت تسهیلات از طریق قراردادهای عاملیت ارزی، مبلغ ۱۹ میلیارد و ۲۱۹ میلیون دلار با همکاری بانک‌های عامل و بانک مرکزی به مرحله پرداخت قطعی به متقاضیان رسیده است.
اما علاوه بر سرمایه گذاری انجام شده، معادل ۱۱ میلیارد و ۳۵۰ میلیون دلار برای اعطای تسهیلات جهت اجرای طرح‌های ملی مربوط به حوزه آب، خاک و کشاورزی بر اساس قوانین مربوطه اختصاص یافته است که از این رقم هشت میلیارد دلار برای طرح‌های مهار و تنظیم آب‌های مرزی کشور، ۱.۵ میلیارد دلار برای طرح‌های احیا و توسعه اراضی کشاورزی استان‌های خوزستان و ایلام، ۵۰۰ میلیون دلار برای طرح‌های انتقال آب به اراضی سیستان، ۵۰۰ میلیون دلار برای طرح‌های آبرسانی به روستاها، ۵۰۰ میلیون دلار برای طرح‌های آبیاری تحت فشار و ۳۵۰ میلیون دلار برای تکمیل طرح انتقال آب به اراضی سیستان اختصاص پیدا کرده است.  از طرفی تا پایان سال ۱۳۹۷، بر اساس سایر تکالیف محوله به صندوق توسط مراجع قانونی، در مجموع مبلغی معادل ۱۳ میلیارد و ۳۸۳ میلیون دلار ۱۳.۳۸۳ جهت پرداخت به طرح‌های مربوطه، مسدود شده است که از این میزان حدود ۱۳ میلیارد دلار پرداخت شده است.
صندوق توسعه ملی در اوایل دهه ۱۳۹۰ و بعد از تجربه نه چندان موفق حساب ذخیره ارزی راه‌اندازی شد و با هدف تبدیل بخشی از عوائد ناشی از فروش نفت، گاز، میعانات گازی و فرآورده‌های نفتی به ثروت ماندگار، مولد و سرمایه‌های زاینده اقتصادی و نیز حفظ سهم نسل‌های آینده از محل نفت، گاز و فرآورده‌های نفتی شروع به کار کرد. سالانه از منابع ارزی ورودی به صندوق نیز تسهیلاتی به صورت عمدتاً ارزی و تا بخشی ریالی بر اساس موارد درج شده در اساسنامه پرداخت می‌شود.
انتهای پیام
