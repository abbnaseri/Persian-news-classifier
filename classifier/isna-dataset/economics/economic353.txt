ترامپ مدعی پیروزی در جنگ تجاری شد
رییس جمهور آمریکا یک روز پس از این که با همتای چینی خود به آتش بس موقت رسید، اعلام کرد آمریکا برنده جنگ تجاری شده است.
به گزارش ایسنا، دونالد ترامپ پس از شرکت در نشست سران گروه ۲۰ در ژاپن، در سفری که به کره جنوبی داشت در یک کنفرانس مطبوعاتی اعلام کرد بانک مرکزی آمریکا در اختلاف تجاری با پکن به هیچ وجه به ما کمک نکرده است. با این حال ما برنده شدیم و ما برنده بزرگی هستیم زیرا اقتصادی ایجاد کردیم که بهترین است.
کاخ سفید هنوز جزئیات توافق ترامپ با شیء را اعلام نکرده و نحوه عملکرد دو کشور را در ابهام قرار داده است. ترامپ پس از نشست گروه ۲۰ اعلام کرد که وی تعرفه‌های برنامه‌ریزی شده برای ۳۰۰ میلیارد دلار واردات کالای چینی را لغو می‌کند و به شرکت‌های آمریکایی اجازه می‌دهد به تجارت با شرکت هواوی تکنولوژی چین ادامه دهند.
اشتباه فاجعه‌آمیز
این اقدام مورد انتقاد در داخل آمریکا قرار گرفت. بسیاری از اعضای کنگره که ارزیابی دولت مبنی بر این که هواوی تهدیدی برای امنیت ملی است را قبول داشتند و نمی‌خواستند بر سر این شرکت چانه زنی شود. وزارت بازرگانی آمریکا در ماه مه شرکت هواوی را در لیست سیاه قرار داده بود که به معنای عدم امکان تجارت این شرکت با تأمین کنندگان قطعات آمریکایی بود.
مقامات آمریکایی مدعی شده‌اند که محصولات این شرکت می‌تواند برای جاسوسی از سوی پکن مورد استفاده قرار گیرد اما هواوی چنین ادعایی را تکذیب کرده است.
مارکو روبیو، سناتور جمهوریخواه از فلوریدا در توییتی نوشت: اگر پرزیدنت ترامپ موافقت کرده است تحریم‌های اخیر علیه هواوی را معکوس کند اشتباه فاجعه آمیزی مرتکب شده است.
ترامپ و شیء علاوه بر توافق برای ازسرگیری مذاکرات، موافقت کرده‌اند که چین میزان زیادی کالاهای کشاورزی آمریکایی را خریداری کند اما در گزارش رسانه‌های رسمی چین آمده است ترامپ امیدوار است چین کالاهای آمریکایی بیشتری را در راستای آتش بس تجاری وارد کند.
ترامپ درباره توافق خود با شیء در دیداری که روز یکشنبه با رئیس جمهور کره جنوبی داشت، روشنگری بیشتری نکرد.
رئیس جمهور آمریکا در کنفرانس مطبوعاتی مشترک با مون جائه این، رئیس جمهور کره جنوبی درباره چین گفت: ما جایی هستیم که باید باشیم. ما تعرفه ۲۵ درصدی روی واردات ۲۵۰ میلیارد دلار کالای چینی دریافت می‌کنیم و چین پول آن را می‌پردازد.
بر اساس گزارش بلومبرگ، رئیس جمهور آمریکا مکرراً مدعی شده که چین هزینه تعرفه‌هایی که روی صادرات کالاهای چینی وضع شده است را پرداخت می‌کند و اظهارات اقتصاددانان که این مالیات‌ها توسط شرکت‌ها و مصرف کنندگان آمریکایی در قالب قیمت‌های بالاتر پرداخت می‌شود را رد کرده است.
انتهای پیام
