واکنش پوتین به تحریم‌های اقتصادی اتحادیه اروپا علیه روسیه
رئیس جمهور روسیه گفت آسیب های اروپا از تحریم، حدود پنج برابر آسیب های ما است.
به گزارش ایسنا به نقل از راشا تودی، کشورهای عضو اتحادیه اروپا دیروز تصمیم گرفتند تحریم‌های اقتصادی علیه روسیه که از سال ۲۰۱۴ به بهانه مداخله این کشور در بحران اوکراین اعمال شد را به مدت یک سال دیگر تمدید کنند. ولادیمیر پوتین در واکنش به این تصمیم گفت اقتصاد روسیه از محل تحریم‌ها متحمل آسیب ۵۰ میلیارد دلاری شده است اما زیان خود اروپایی‌ها بسیار بیش‌تر و معادل ۲۴۰ میلیارد دلار بوده است.
پوتین که در جلسه پرسش و پاسخ سالانه با خبرنگاران حضور یافته بود گفت زیان تحریم‌ها تنها متوجه روسیه و اروپا نیست و از زمان تغییر معادلات در سال ۲۰۱۴، آمریکایی‌ها متحمل ۱۷ میلیارد دلار و ژاپنی‌ها متحمل ۲۷ میلیارد دلار خسارت شده‌اند. وی افزود مهم‌ترین پیامد تحریم‌ها آن است که آنها (اروپایی‌ها) بازار ما را به میزان زیادی از دست دادند.
رئیس جمهور روسیه در عین حال به مردمش اطمینان خاطر داد که برنامه اصلاحات ساختاری در نظر گرفته شده، به زودی رویکرد غرب در برابر روسیه تغییر خواهد کرد. او گفت که کشورش از تحریم‌ها به نفع خود بهره برده است و محصولات وارداتی را با محصولات تولید روسیه جایگزین کرده است. وی افزود از زمان تحریم‌ها، کیفیت نمونه‌های روسی موتور کشتی، لوازم نیروگاهی و حمل و نقل روسیه از کشورهای اروپایی جلو زده است.
۲۸ کشور عضو اتحادیه اروپا تصمیم گرفته‌اند تحریم‌ها علیه روسیه را که بیشتر مربوط به همکاری‌های نظامی و بانکی است تا ابتدای سال آینده میلادی تمدید کنند.
انتهای پیام
