تمدید کاهش تولید اوپک و متحدانش امروز نهایی می‌شود
اوپک روز دوشنبه پس از یک نشست هفته ساعته، تمدید ۹ ماهه توافق کاهش تولید نفت را تصویب کرد و تعهد خود برای تقویت قیمت نفت را با وجود از دست دادن سهم بازار تجدید کرد.
به گزارش ایسنا، اوپک اکنون متعهد شده است محدودیت عرضه را تا پایان سه ماهه اول سال ۲۰۲۰ تمدید کند که طولانی‌تر از مدت شش ماه در توافق قبلی به شمار می‌رود.
اکنون نوبت روسیه و ۹ تولیدکننده دیگر غیراوپک است که روز سه شنبه برای تأیید این توافق با اوپک دیدار می‌کنند. اوپک همچنین منشوری که از مدت‌ها پیش پیشنهاد شده بود و اتحاد این گروه با شرکای غیراوپک را نهایی می‌کند، تأیید کرد.
خالد الفالح، وزیر انرژی عربستان سعودی اعلام کرد تمدید ۹ ماهه توافق به این دلیل بوده که تقاضا در سه ماهه اول احتمالاً ضعیف خواهد بود و خروج از توافق در دسامبر غیر معقولانه محسوب می‌شود. وی در ادامه افزود: کشورش در زمینه کاهش تولید همچنان مانند الگویی برای دیگران عمل خواهد کرد.
عربستان سعودی پایین ۹.۷ میلیون بشکه در روز نفت تولید می‌کند که حدود ۶۰۰ هزار بشکه در روز کمتر از سهمیه تعیین شده تحت توافق کاهش تولید است و در نتیجه باعث شده است نرخ پایبندی به توافق کاهش تولید در ماه مه به ۱۶۳ درصد صعود کند.
فالح درباره کشورهایی که پایبندی ضعیفی به توافق داشتند، گفت: مطمئن هستم که نیمه دوم بهتر و هماهنگ‌تر خواهد بود. می دانم وزیران که مشکلاتی داشتند تا به تعهداتشان عمل کنند اطمینان داده‌اند که نیمه دوم سال متفاوت خواهد بود.
اتحاد اوپک و غیراوپک که متشکل از ۲۴ کشور است و به اوپک پلاس معروف است، با هدف تقویت قیمت‌ها در دسامبر توافق کردند تولیدشان را در نیمه اول سال ۲۰۱۹ به میزان ۱.۲ میلیون بشکه در روز محدود کنند. پیش بینی رشد ضعیف تقاضا و افزایش چشمگیر تولید نفت آمریکا مانع بالا رفتن قیمت‌ها شد و باعث شده این گروه درباره تمدید توافق کاهش تولید مذاکره کند.
جو مک مانیگل، تحلیلگر شرکت: هیدجی ریسک منیجمنت" که برای مشاهده نشست اوپک، به وین سفر کرده است، گفت: بازار روی تمدید شش ماه توافق حساب کرده بود بنابراین تمدید ۹ ماهه آن یک غافلگیری مثبت بود. وی به پلاتس گفت: اوپک تلاش می‌کند جلوتر از تقاضای ضعیف باشد و اعلام کرده است رویکرد فعال‌تری برای مدیریت بازار در پیش می‌گیرد.
تاریخ دیدار بعدی اوپک پنجم دسامبر تعیین شده است.
بر اساس گزارش پلاتس، حاصل شدن این توافق به این سادگی نبود و به دلیل رقابت میان ایران و عربستان سعودی، بحران اگزیستانسیالیستی دیگری در اوپک ایجاد شد و مذاکرات در خصوص منشور دائمی کردن اتحاد غیراوپک، گواهی بر این ادعا بود.
بیژن زنگنه، وزیر نفت ایران با نیت وتوی این منشور وارد جلسه شد و هشدار داد اگر از استقلال اوپک حفاظت نشود، این گروه متلاشی می‌شود. هماهنگی سیاست نفتی میان عربستان سعودی و روسیه اسباب نارضایتی ایران و سایر اعضای اوپک را فراهم کرده است با این حال زنگنه از این دو کشور نام نبرد.
ولادیمیر پوتین، رئیس جمهور روسیه روز شنبه در حاشیه نشست سران گروه ۲۰ و پیش از برگزاری نشست اوپک پس از دیدار با محمد بن سلمان، ولیعهد عربستان سعودی اعلام کرد روسیه و عربستان سعودی درباره تمدید کاهش تولید نفت به توافق رسیده‌اند.
ایران هم موافق تمدید این پیمان بود اما خواهان این بود که پیش از این که عربستان سعودی با روسیه مشورت کند، اعضای اوپک به مشورت بپردازند. مقامات ایرانی پیش از این عربستان سعودی را متهم کرده بودند که یکپارچگی اوپک را با حمایت سیاسی از تحریم‌های آمریکا علیه ایران و ونزوئلا از بین برده است.
زنگنه پیش از دیدار اوپک گفته بود: مشکل اصلی این است که اوپک یکجانبه گرایی دارد. اوپک به مشاوره و گفت و گو برای همه مسائل نیاز دارد و سپس اگر بتواند تصمیم می‌گیرد. در غیر این صورت این رسم اوپک نیست که یک طرف برود و توافقی انجام دهد و مهم تأیید را از اوپک بگیرد.
عربستان سعودی نیز ایران را متهم کرده در حملات ماه گذشته به نفتکش‌ها در نزدیکی تنگه هرمز دست داشته است در حالی که ایران چنین اتهامی را رد کرده است.
فالح از توافق کشورش با روسیه دفاع کرد. روسیه و عربستان به عنوان دو تولیدکننده از سه تولیدکننده بزرگ نفت در جهان، در واقع رهبران اتحاد اوپک و غیراوپک هستند که در اواخر سال ۲۰۱۶ تشکیل شد و مشارکت روسیه در توافق کاهش تولید، به این کشور اعتبار بیشتری در بازار بخشیده است.
وزیر انرژی عربستان سعودی از نفوذ روسیه در بازار نفت استقبال کرد و گفت: روسیه حرفش را به ما دیکته نمی‌کند و ما نیز حرفمان را به روسیه دیکته نمی‌کنیم.
در پایان دو طرف درباره زبان منشور به توافق رسیدند اما آن را در اختیار خبرنگاران قرار ندادند.
فالح گفت: این منشور اوپک را تنزل نمی‌دهد بلکه ساختار با رسمیت کمتری با شرکای غیراوپک ایجاد می‌کند که از آنها خواسته خواهد شد از نظر مالی در فعالیت‌های گروه مشارکت کنند.
وی در ادامه افزود: فرآیند تصمیم‌گیری در داخل اوپک که مستلزم توافق همه اعضا است، به قوت خود باقی مانده است. اوپک پلاس گروه بزرگ‌تری است که تصمیم‌گیری اختیاری خود را دارد.
دوره دبیرکلی بارکیندو تمدید شد
همچنین روز دوشنبه اعضای اوپک با یک دوره سه ساله دیگر برای محمد بارکیندو به عنوان دبیرکل این گروه موافقت کردند.
بارکیندو که از تابستان سال ۲۰۱۶ این سمت را برعهده دارد، اوپک را در طول دو سال و نیم کاهش تولید هدایت کرده و برای دیپلماسی بین‌المللی خود اعتبار کسب کرده است.
دبیرکل به عنوان چهره عمومی و سخنگوی اوپک عمل کرده و بر دبیرخانه اوپک در وین نظارت می‌کند.
انتهای پیام
