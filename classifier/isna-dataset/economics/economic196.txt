نرخ بیکاری ایتالیا به کمترین سطح ۸ سال اخیر رسید
در شرایطی که سومین اقتصاد بزرگ منطقه یورو هنوز نتوانسته است از پیامدهای بحران مالی سال‌های ۲۰۱۵ و ۲۰۱۶ به طور کامل خارج شود، جدیدترین آمار منتشر شده از وضعیت بازار کار این کشور نشان می‌دهد که در دستاوردی بزرگ برای دولت این کشور، سرانجام پس از ۸ سال نرخ بیکاری در ایتالیا به سطح زیر ۱۰ درصد رسیده است.
به گزارش ایسنا به نقل از تریدینگ اکونومیکس، در دوازده ماه منتهی به ماه می، نرخ بیکاری ایتالیا با ۰.۲ درصد کاهش نسبت به مدت مشابه ماه قبل به ۹.۹ درصد رسیده است که کمترین نرخ ثبت شده این کشور از فوریه ۲۰۱۲ و بسیار کمتر از نرخ ۱۰.۳ درصد پیش‌بینی شده قبلی توسط اقتصاددانان است.
طی این مدت شمار بیکاران ایتالیایی با ۵۱ هزار نفر کاهش به ۲ میلیون و ۵۸۰ هزار نفر رسیده است و این در حالی است که جمعیت فعال بازار کار با ۴۰۰۰ نفر افزایش به ۱۳ میلیون و ۱۹۹ هزار نفر افزایش پیدا کرده است. نرخ اشتغال ایتالیا با ۰.۱ درصد افزایش در ماه می به ۵۹ درصد رسیده است.
با وجود این کاهش، نرخ بیکاری جوانان که مربوط به بازه سنی ۱۵ تا ۲۴ سال است به ۳۰.۵ درصد رسیده است که یکی از بالاترین نرخ‌های بیکاری مربوط به جوانان در سطح اتحادیه اروپا محسوب می‌شود.
متوسط نرخ بیکاری ایتالیا در بازه زمانی ۱۹۸۳ تا ۲۰۱۹ معادل ۹.۴۷ درصد بوده است که بالاترین رقم ثبت شده در نوامبر ۲۰۱۴ با ۱۳.۱۰ درصد و پایین‌ترین نرخ ثبت شده مربوط به آوریل ۲۰۰۷ با ۱۳.۱۰ درصد بوده است.
اقتصاد ایتالیا که سال گذشته وارد رکود شد با بحران بدهی شدیدی نیز رو به رو است به گونه‌ای که نسبت بدهی به تولید ناخالص داخلی این کشور به ۱۳۰ درصد رسیده است.
انتظار می‌رود کسری بودجه امسال سومین اقتصاد بزرگ منطقه یورو در سال جاری حدود ۲.۳ درصد از تولیدات ناخالص داخلی باشد. دولت ایتالیا دستیابی به نرخ رشد ۰.۳ تا ۰.۴ درصدی را برای سال ۲۰۱۹ هدف‌گذاری کرده است.
انتهای پیام
