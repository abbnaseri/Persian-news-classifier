قابلیت اینستاگرام، متن شعر آهنگ را به استوری می‌آورد
اینستاگرام به تازگی قابلیت جدیدی را به پلت‌فرم خود افزوده است تا کاربران بتوانند متن شعر آهنگ‌های موردعلاقه خود را بر روی استوری قرار دهند.
به گزارش ایسنا، اینستاگرام که بدون شک در حال حاضر محبوب‌ترین و بزرگ‌ترین شبکه اجتماعی در جهان به شمار می‌رود، در سال‌های اخیر به منظور جلب نظر و رضایت کاربرانش و همچنین رقابت با سایر اپلیکیشن‌های رقیب همچون اسنپ چت، پینترست و تیک تاک تلاش کرده است تا قابلیت و ویژگی‌های جدیدی را به پلت‌فرم خود اضافه کند.
حالا اینستاگرام در تازه‌ترین اقدام خود از قابلیت جدیدی پرده برداری کرده است که به کاربران اجازه می‌دهد متن شعر آهنگ‌های موردعلاقه خود را بر روی استوری های موزیک محور خود قرار دهند و آن را در معرض دید بازدیدکنندگان و فالوورهای خود بگذارند.
بر اساس گزارش وب سایت lifehacker ، برای این کار کافیست به قسمت گذاشتن استوری در اینستاگرام مراجعه کرده و بر روی آیکون دوربین که در قسمت پایینی بخش استوری وجود دارد کلیک کرده تا گزینه lyrics را به استوری موزیک محور خود اضافه کنید.
این قابلیت برای تعداد زیادی از کشورها قابل دسترسی است اما کاربران برخی دیگر از کشورها که اینستاگرام اشاره‌ای به آنها نکرده است، قادر نخواهند بود از این قابلیت جدید بهره ببرند.
شبکه‌های اجتماعی در چند سال اخیر، هر یک به منظور جلب رضایت کاربران خود و افزایش محبوبیت و استفاده توسط کاربران، گاهی قابلیت‌ها و امکانات جدیدی را اضافه و ارائه می‌کنند.
قابلیت افزودن استوری‌های اینستاگرام در ماه اوت سال گذشته ۲۰۱۶ میلادی به این شبکه اجتماعی اضافه شد و از همان ابتدا میلیون‌ها طرفدار را به خود جذب کرد. از آن زمان تاکنون که حدود بیش از یک سال می‌گذرد، می‌توان گفت این قابلیت مهم‌ترین و پرطرفدارترین قابلیتی است که تاکنون به اپلیکیشن اینستاگرام افزوده شده است.
انتهای پیام
