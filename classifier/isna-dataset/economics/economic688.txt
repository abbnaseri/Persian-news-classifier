مصرف برق ۷ استان در وضعیت قرمز قرار گرفت
نقشه مصرف درکشور نشانگر آن است که استان‌های هرمزگان، سمنان، مرکزی، کردستان، زنجان و کلانشهرهای تهران و مشهد جزو مناطق پرمصرف کشور و در محدوده قرمز قرار دارند.
به گزارش ایسنا و بنا بر اعلام وزارت نیرو، رنگ قرمز در این نقشه نشان دهنده مناطقی است که میزان مصرف برقشان به بیش از حد مجاز رسیده است و از این رو ضروریست ساکنین این نواحی با کاهش حداقل ۱۰ درصد از برق مصرفی خود شرایط را برای تداوم تأمین برق پایدار در این بخش‌ها امکان‌پذیر کنند.

نقاط زرد در این نقشه نشان دهنده مناطقی است که مصرف برق آنها رو به افزایش است. هم اکنون خراسان رضوی، شمال کرمان، استان اصفهان، بوشهر، همدان، قزوین و آذربایجان‌شرقی در محدوده زرد و هشدار قرار دارند و مشترکان در این مناطق می‌توانند با کاهش حداقل پنج درصد از میزان برق مصرفی خود، در وضعیت سبز و پایدار قرار گیرند.
همچنین نقاط سبز در نقشه استان‌هایی را با مصرف متعادل و عادی نشان می‌دهد و بیانگر آن است که مشترکان در این مناطق با صنعت برق همکاری بیشتری دارند. مشترکان می‌توانند برای کاهش میزان مصرف برق در پیک روزانه که از ساعت ۱۲ تا ۱۶ تعیین شده است از دور کند کولرهای آبی استفاده، کولرهای گازی و سایر وسایل سرمایشی را روی درجه ۲۴ تنظیم کنند. همچنین مشترکان با عدم استفاده همزمان از وسایل برقی پرمصرف مانند اتو، جارو برقی، ماشین ظرفشویی و لباسشویی در ساعت‌های مذکور و یا انتقال آن به ساعت‌های پایانی شب یا اوایل صبح، می‌توانند در کاهش مصرف برق نقش بسزایی داشته باشند.
انتهای پیام
