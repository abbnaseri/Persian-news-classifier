اطلاعی از طلب ۱۱ میلیاردی فدراسیون والیبال نداریم


مدیرکل خدمات ارزش افزوده‌ی همراه اول با بیان این‌که یکی از تجمیع‌کنندگان این شرکت، به اسپانسر فدراسیون والیبال ۳۶ میلیارد تومان پرداخت کرده است، گفت: فدراسیون والیبال می‌گوید تنها ۱۴ میلیارد تومان دریافت کرده و از طرفی ۱۱ میلیارد تومان هم از همراه اول طلب دارد، درصورتی که ما از نحوه محاسبه این مبلغ اطلاعی نداریم.
به گزارش ایسنا، رئیس اسبق فدراسیون والیبال و معاون وزیر ورزش و جوانان در جریان مجمع عمومی فدراسیون در آذر ۱۳۹۷ گفته بود، والیبال حدود ۱۱ میلیارد تومان از دو سامانه پیامکی هواداری طلب دارد. طلبی که ظاهراً با توصیه‌ی داورزنی تاکنون نه با کدخدامنشی و نه با دعوا وصول شده است. حال در شرایطی که اعلام می‌شود این پول‌ها از هواداران فدراسیون والیبال طی ادوار گذشته جمع و در حساب چند شرکت واسطه بلوکه شده است و در حالی که این فدراسیون می‌گوید برای اعزام تیم‌های ملی به رقابت‌های رسمی با کمبود منابع مالی رو به رو است، این سوال مطرح شده که این پول دقیقاً کجاست؟
این موضوع از همراه اول پیگیری شده و مدیر کل خدمات ارزش افزوده این اپراتور در گفت‌وگو با ایسنا، درباره‌ی موضوع قرارداد بین همراه اول و فدراسیون والیبال اظهار کرده است که قراردادی حول محور موضوع هواداری بین یکی از تجمیع‌کنندگان همراه اول و حامی مالی فدراسیون والیبال در سال ۱۳۹۴ منعقد شد؛ یعنی قرارداد به صورت مستقیم بین همراه اول و فدراسیون نبود. در طول این قرارداد، فدراسیون کمپین‌های مختلف و اسپانسر تبلیغاتی هم داشته است.
شرکت تجمیع کننده خدمات ارزش افزوده، از یک سو با شرکت همراه اول (اپراتور) و از سوی دیگر با شرکت‌های تأمین کننده محتوا (CP) همکاری و تعامل داشته و مانند حلقه‌ای واسط، این دو بخش از چرخه خدمات ارزش افزوده (VAS) را به یکدیگر پیوند می‌دهد.
ظاهراً شرکت تجمیع کننده تا اواخر سال ۱۳۹۵ به عنوان شریک فدراسیون والیبال شناخته می‌شده و به عنوان واسط همراه اول و فدراسیون مبلغ ۵۰ درصد از درآمدها را دریافت کرده است. هم‌چنین تأمین تولید محتوا و جوایز را طی پروتکل مشخصی همراه با فدراسیون بر عهده داشت.
مدیرکل خدمات ارزش افزوده‌ی همراه اول در این باره توضیح داده که کمپین‌ها و تبلیغات از کانال‌های مختلف به اطلاع مشترک رسیده و به آن‌ها جوایزی وعده داده شده که شامل سکه و خودرو می‌شود، اما بخش عمده‌ای از این جوایز پرداخت نشده است. به همین دلیل شرکت تجمیع‌کننده مبلغی حدوداً دو میلیارد را نزد خودش نگه داشته تا تسویه حساب جوایز انجام شود. درواقع همراه اول هیچ مبلغی نزد خودش نگه‌داری نکرده و این دو میلیارد هم صرفاً برای تعهد اهدای جوایز است.
همراه اول تسویه کرده است
ابوذر مهرمنش با تاکید بر این‌که همراه اول تا پایان سال ۱۳۹۷ هر آنچه که بوده را با شرکت طرف قرارداد خودش تسویه کرده است، افزود: تجمیع‌کننده در طول دوران قرارداد مبلغی بیش از ۳۶ میلیارد به اسپانسر فدراسیون والیبال واگذار کرده و مستندات آن موجود است، اما سرپرست فعلی فدراسیون والیبال اعلام کرده که ما تا الان ۱۴ و نیم میلیارد بیشتر دریافت نکردیم. به نظر می‌رسد بخش بیش‌تر این مبلغ، به جای این‌که سمت فدراسیون برود، سمت اسپانسر رفته و احتمالاً قرارداد آن طرف مسأله‌ای داشته است.
مهرمنش همچنین خاطرنشان کرد: فدراسیون والیبال می‌گوید ۱۱ میلیارد از همراه اول طلب دارد، در صورتی که ما از نحوه محاسبه این مبلغ اطلاعی نداریم. عددهای ما مشخص و شفاف است. کل مبالغ از سمت همراه اول پرداخت شده و شرکت تجمیع‌کننده هم مستندات دارد که بیش از ۳۶ میلیارد به اسپانسر پرداخت کرده و نمی‌دانیم این ۱۱ میلیارد به چه شکل ایجاد شده است.
با توجه به این اظهارات، به نظر می‌رسد با توجه به کسر قطعی پول از حساب هواداران والیبال و عدم پرداخت آن به والیبال، شرکت‌های واسطه باید هر چه زودتر درباره سرنوشت این پول شفاف‌سازی کنند. این پول یا باید به حساب مردم بازگردانده شود یا هم مطابق قرارداد به والیبال اختصاص یابد. موضوعی که همت نهادهای نظارتی و مدیران عالی وزارت ورزش را می‌طلبد.
انتهای پیام
