از خودروسازان تحقیق و تفحص کنید/ آنها مکلف به انجام تعهدات خود هستند
وزیر صنعت، معدن و تجارت می‌گوید که تمامی خودروسازان مکلف هستند به تعهدات خود در مقابل خریداران جامه عمل بپوشانند ضمن اینکه هیچ ملاحظه و محدودیتی برای تحقیق و تفحص از خودروسازان در صورت لزوم ندارم.
به گزارش ایسنا به نقل از وزارت صنعت، معدن و تجارت، رضا رحمانی در جلسه با اعضای کمیسیون صنایع و معادن مجلس شورای اسلامی گفت: خودروسازان برنامه‌های مفصلی در حوزه خودرو در بخش‌های تولید، تأمین نقدینگی و مواد اولیه دارند که این برنامه‌ها در دستور کار آنها قرار دارد.
او با بیان اینکه پس از عید شرایط جدیدی برای خودروسازها به وجود آمد، تصریح کرد: خودروسازان در تأمین قطعات وارداتی مورد نیاز خودروهای خود دچار مشکل شدند که برای تأمین این قطعات راهکارهایی داریم و البته برای تأمین نقدینگی‌های مورد نیاز نیز مشکلاتی داریم.
وزیر صنعت، معدن و تجارت در خصوص تحقیق و تفحص از خودروسازها نیز بیان کرد: اطلاعاتی از قبیل لیست اعضای هیأت مدیره شرکت‌ها و میزان دریافتی‌های آن‌ها در طول سالهای قبل، ارائه می‌شود و در حوزه تحقیق و تفحص هیچ ملاحظه و محدودیتی نداریم و البته بنده با واگذاری خودروسازان موافق هستم.
رحمانی با اشاره به برنامه‌های انجام شده برای کنترل بازار در این شرایط، گفت: ۸۰ درصد از تولید خودروسازها برای تحویل به مشتریان بر اساس قیمت زمانی که ثبت نام کرده‌اند، اختصاص یافته است.
او با اشاره به اینکه خودروسازان از هر راهی که می‌توانند باید به تعهدات خود عمل کنند ولو در برخی موارد ضرر هم بکنند، تصریح کرد: اما در برخی انواع خودرو امکان تولید وجود ندارد که در این شرایط باید با راهکارهایی همچون جایگزینی یا برگرداندن مبلغ پرداختی با مشتریان به توافق برسند.
خودروسازان مکلف به انجام تعهدات خود هستند
وزیر صنعت، معدن و تجارت همچنین پس از جلسه با اعضای کمیسیون صنایع و معادن مجلس شورای اسلامی، اظهار کرد: هیچ مماشاتی برای حمایت از حقوق مردم نداریم و در همین راستا تمامی خودروسازان مکلف هستند که به تعهدات خود در مقابل خریداران جامه عمل بپوشانند. سازمان حمایت مصرف‌کنندگان و تولیدکنندگان وظیفه دارد که این موضوعات را به طور جدی پیگیری کند و هر جا کوتاهی انجام شد، اعلام کند.
رحمانی تأمین کالاهای اساسی و ارز مربوط به این کالاها را عمدتاً بر عهده وزارت جهاد کشاورزی و در حیطه آن وزارتخانه دانست و گفت: البته در قالب ستاد تنظیم بازار هماهنگی کاملی با وزارت جهاد کشاورزی داریم و جلسات هفتگی در این راستا برگزار می‌شود و تاکنون وزارت جهاد کشاورزی اینگونه اختیارات خود را به جایی واگذار نکرده است.
وی با اعلام اینکه از نظر تأمین و ورود کالاها مشکلی نداریم، بیان کرد: براساس آخرین گزارش وزارت جهاد کشاورزی، ورود کالاهای اساسی در دو ماه و نیم اول امسال نسبت به مدت مشابه پارسال، افزایشی بود که این نشان می‌دهد توانستیم کالاهای مورد نیاز خود را برای کنترل بازار تأمین کنیم.
وزیر صنعت، معدن و تجارت در خصوص جلسه با اعضای کمیسیون صنایع و معادن مجلس نیز گفت: در این جلسه روی تعمیق ساخت داخل، خودکفایی، داخلی‌سازی قطعات و محدود کردن واردات قطعاتی که در داخل تولید می‌شود، بحث و تبادل نظر شد و حوزه صادرات و معادن را نیز مورد بررسی قرار دادیم.
انتهای پیام
