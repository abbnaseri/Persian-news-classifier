۶۲ هزار میلیارد از دخل و خرج امسال کم شد
افت درآمدها در سال جاری موجب شده است معادلات بودجه ای امسال دچار بهم ریخته و دولت تصمیم به کاهش بخش هزینه‌ای بودجه تا ۶۲ هزار میلیارد تومان بگیرد.
به گزارش ایسنا، اعلام اخیر نوبخت -رئیس سازمان برنامه و بودجه- بیانگر آن بود که منابع و مصارف دولت در بودجه سال جاری باید به ۳۸۶ هزار میلیارد تومان کاهش یابد.
وی شرایط سخت و بحرانی پیش‌روی کشور را مورد اشاره قرار داده و گفته که با توجه به افت شدید درآمدها در سال جاری باید دخل و خرج کشور تنظیم شود و در این رابطه اقداماتی انجام شده است.
این در حالی است که طبق قانون بودجه دولت باید منابع و مصارف خود را با ۴۴۸ هزار میلیارد تومان منابع عمومی تنظیم می‌کرد، اما با توجه به کمبودهایی که در منابع دارد آن را با کاهش ۶۲ هزار میلیارد تومانی به ۳۸۶ هزار میلیارد تومان رسانده که در نتیجه آن باید صرفه‌جویی‌هایی انجام شود.
منابع دولت را در سال جاری، ۲۳۸ هزار میلیارد تومان درآمدها، ۱۵۸ هزار میلیارد تومان فروش نفت و فرآورده‌های آن و همچنین ۵۱ هزار میلیارد تومان فروش اوراق تشکیل می‌دهد که باید در سه بخش هزینه‌های جاری با ۱۵۲ هزار میلیارد تومان، بودجه‌های عمرانی ۶۶ هزار و ۸۰۰ میلیارد و تملک دارایی‌های مالی با ۲۹ هزار میلیارد تومان مصرف شود.
با این حال شرایط تحریمی و مسائل بین‌المللی که در کاهش درآمدهای دولت به ویژه بخش نفت تأثیرگذار بوده است موجب شده با افت درآمدها دولت به کاهش هزینه‌های خود روی آورد. از این‌رو کاهش حدود ۶۰ هزار میلیاردی در دستور کار قرار گرفته که ۲۳ هزار میلیارد تومان آن از بودجه‌های جاری کم شده و به ۴۳ هزار میلیارد تومان رسیده است.
انتهای پیام
