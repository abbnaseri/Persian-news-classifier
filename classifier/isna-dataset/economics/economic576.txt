سرانه مصرف آب ایران از شهرهای پرمصرف صنعتی اروپا بیشتر است
 مدیرعامل شرکت مهندسی آب و فاضلاب کشور با بیان این‌که سرانه متوسط مصرف آب در کشور ۱۵۵ لیتر به ازای هر نفر در روز است، گفت: این میزان بیش‌تر از متوسط مصرف در شهرهای پرمصرف صنعتی اروپاست.
به گزارش ایسنا، حمیدرضا جانباز امروز در سومین روز از رویداد ملی سازگاری با کم‌آبی با بیان این‌که تابستان ۱۳۹۷ از کم بارش‌ترین مقاطع سال‌های آبی در چند ده سال گذشته بود، اظهار کرد: باید آماده باشیم تابستان سال جاری را که یک تابستان گرم است و بعد از یکسال پربارش و همراه با سیل آمده را بگذاریم، زیرا در حال حاضر جامعه نمی‌پذیرد که در بخش‌هایی از کشور کم‌آب باشیم.
وی با تاکید بر این‌که آب باید به مردم برسد، اظهار کرد: در حال حاضر حتی در برخی از پرآب‌ترین نقاط کشور مشکلاتی از قبیل مدیریت تأمین آب، احداث سامانه‌های مناسب، شبکه‌های توزیع و غیره وجود دارد.
مدیرعامل شرکت مهندسی آب و فاضلاب کشور با اشاره به شکل‌گیری کمیته سازگاری با کم‌آبی، گفت: این کمیته با تدبیر وزیر نیرو و حمایت دولت شکل گرفت و شرکت آب و فاضلاب باید از آن استفاده مطلوب کند.
 در شرایط تحریم قراردادهای بین‌المللی زیرپا گذاشته شد
جانباز در ادامه با اشاره به شرایط مالی دولت، اظهار کرد: در حال حاضر دولت در شرایط سخت ناشی از بی‌تدبیری افرادی است که به راحتی همه قراردادهای بین‌المللی را زیرپا گذاشته است و تحریم‌ها را به کشور تحمیل کرده‌اند. در این شرایط می‌توان از ساختار سازگاری بهره گرفت. وی ادامه داد: باید به جای این‌که هر روز به سراغ اجرای طرح‌های متعدد برویم و آب جدید تأمین کنیم، به دنبال این باشیم که مصرف بهینه در کشور نهادینه شود.
سرانه متوسط مصرف آب در کشور ۱۵۵ لیتر به ازای هر نفر
مدیرعامل شرکت مهندسی آب و فاضلاب کشور با بیان این‌که سرانه متوسط مصرف آب در کشور به ازای هر نفر ۱۵۵ لیتر در روز است، گفت: این میزان بیش‌تر از متوسط برخی شهرهای پرمصرف صنعتی اروپاست، در حالی که ما در یک کشور خشک قرار داریم و باید یک اقدام جدی در این زمینه انجام دهیم.
لزوم تاکید بر طرح‌های بازچرخانی آب
جانباز در ادامه با بیان این‌که در ۱۰ سال اخیر تحول عظیمی در منطق اجرای طرح‌های فاضلاب در کشور رخ داده است، اظهار کرد: در گذشته فاضلاب جمع‌آوری شده و به دورترین نقطه برای تصفیه منتقل می‌شد، اما در حال حاضر در هر نقطه فاضلاب جمع‌آوری شده و در همان نقطه تصفیه می‌شود.
وی با اشاره به ایجاد تصفیه‌خانه‌های کوچک در هر محله و خانه، ادامه داد: باید برای این طرح‌ها به بخش خصوصی بها داده شود. به نظر من می‌توان از این طریق هفت میلیارد مترمکعب آب شرب را احیا و بازچرخانی کرد و دوباره به مصرف رساند و از این طریق به کمبود منابع آب کمک کرد.
مدیرعامل شرکت مهندسی آب و فاضلاب کشور با بیان این‌که همواره در کشور شاهد رویکرد توسعه‌ای در همه بخش‌ها بوده‌ایم، اظهار کرد: این رویکرد در نقاطی آسیب وارد کرده است. ما دائماً دنبال این هستیم که آب را از نقطه‌ای به نقطه دیگر منتقل کنیم. باید بررسی کنیم که آیا کشورهای دیگری که مانند ما کم‌آب هستند، هم همین کار را انجام می‌دهند. وی ادامه داد: باید گفت طرح‌های انتقال آب در همه کشورهایی که اقلیمی مشابه ایران دارد، شکل می‌گیرد اما توجه در این کشورها معطوف مدیریت مصرف است. انتهای پیام

