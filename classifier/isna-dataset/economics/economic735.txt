فرابورس از بورس سبقت گرفت
امروز ارزش معاملات فرابورس ایران توانست رقم ۱۰۰۰ میلیارد را رد کند، اما ارزش بورس معاملات تهران به عدد ۹۲۱ میلیارد تومان بسنده کرد. در مجموع امروز اکثر سهم‌ها با رشد قیمت فزاینده‌ای مواجه شدند.
به گزارش ایسنا، امروز بورس تهران شاهد سومین عرضه اولیه در سال جاری بود. در این عرضه ۱۰ درصد از سهام شرکت سیمرغ به روش ثبت سفارش عرضه اولیه شد که در نهایت قیمت آن ۵۱۰ تومان کشف شد.
بازار سهام امروز توانست مقداری نقدینگی جدید به خود جذب کند و بدین ترتیب شاخص کل بازده نقدی و قیمتی پس از چند روز افت مداوم دوباره روند افزایشی را شروع کرد و توانست ۳۵۷۳ واحد بالا برود و تراز ۲۳۷ هزار و ۴۵۹ واحدی را تجربه کند.
شاخص کل هم‌وزن نیز با ۱۱۰۸ واحد افزایش عدد ۵۶ هزار و ۴۴۰ را تجربه کرد و شاخص آزاد شناور با ۴۰۱۸ واحد رشد به تراز ۲۶۷ هزار و ۴۶۱ واحدی رسید.
شاخص بازار اول با ۲۸۵۹ واحد رشد مواجه شد و عدد ۱۷۷ هزار و ۴۰ واحدی را پشت سر گذاشت. همچنین شاخص بازار دوم با ۶۰ هزار و ۸۱ واحد افزایش تا رقم ۴۶۲ هزار و ۹۷۱ بالا رفت.
در حالی که در چند روز گذشته قیمت‌ها در بورس تهران روند کاهشی گرفته بود، امروز بیشتر سهم‌ها از جمله سهم‌های معدنی و پتروشیمی در کنار سهم‌های مربوط به گروه مخابرات رشد قابل توجهی را داشتند و توانستند به افزایش شاخص‌های بازار کمک کنند.
معدنی و صنعتی گل‌گهر، پتروشیمی پارس و گروه مدیریت سرمایه گذاری امید هر کدام به ترتیب ۱۳۷، ۱۲۵ و ۱۲۳ واحد تأثیر افزایشی روی شاخص‌های بازار سرمایه داشتند. در طرف مقابل تعدادی از نمادها از جمله پتروشیمی جم، بانک خاورمیانه و پتروشیمی خارک سعی کردند شاخص‌های بازار را به سمت پایین هدایت کنند.
در بورس تهران ۲۷۰ سهم توانستند با رشد قیمت مواجه شوند و ۶۷ سهم با کاهش قیمت روبه‌رو شدند همچنین در فرابورس ایران ۱۴۴ سهم رشد قیمت و ۶۳ سهم کاهش قیمت را تجربه کردند. در گروه خودرو و ساخت قطعات امروز بیش ۵۹۲ سهم و اوراق مالی دست به دست شد و ارزش معاملات از ۱۱۵ میلیارد تومان فراتر رفت بدین ترتیب این گروه بیشترین ارزش معاملات را به خود اختصاص دادند.
در برخی سهم‌های خودرویی صف خرید پایدار تشکیل شد. در گروه شیمیایی نیز پس از گروه خودرویی ارزش معاملات نسبتاً بالا بود به طوری که در این گروه ۱۶۴ میلیون سهم به ارزش بیش از ۸۲ میلیارد تومان دادوستد شد.
امروز در بسیاری از گروه‌ها شاهد روند فزاینده رشد قیمت‌ها و صف‌های فروش بودیم. بانکی‌ها نیز از جمله گروه‌هایی بودند که توانستند رشد قیمت بالا و صف‌های خرید را تجربه کنند.
ارزش معاملات بورس تهران عدد ۹۲۱ میلیارد تومان را تجربه کردند و در بین روزها و هفته‌های اخیر از معدود روزهایی است که ارزش معاملات بورس تهران به کمتر از ۱,۰۰۰ میلیارد تومان می‌رسد. حجم معاملات این بازار نیز رقم ۲.۷ میلیارد سهم و اوراق مالی را پشت سر گذاشت و تعداد معاملات به عدد ۶۵۹ هزار و ۶۰۵ نوبت رسید.
 در فرابورس ایران آیفکس توانست با حدود ۸۰ واحدی بار دیگر کانال ۳۰۰۰ واحدی را بشکند و در تراز ۳۰۴۶ واحدی بایستد ارزش معاملات این بازار به رقم ۱,۰۷۵ میلیارد تومان رسید که ناشی از معامله بیش از ۱.۵ میلیارد سهم و اوراق مالی بود.
انتهای پیام
