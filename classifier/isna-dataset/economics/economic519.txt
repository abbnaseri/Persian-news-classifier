حرکت فرانسه به سمت رشد اقتصادی صفر درصدی
مرکز آمار فرانسه پیش‌بینی خود از رشد اقتصادی سه ماهه دوم فرانسه را به ۰.۳ درصد کاهش داد.
به گزارش ایسنا به نقل از رویترز، جدیدترین برآورد مرکز آمار فرانسه از اقتصاد این کشور نشان می‌دهد که افزایش مشکلات سر راه رشد اقتصادی جهان و فرانسه باز هم شتاب دومین اقتصاد بزرگ منطقه یورو را کند خواهد کرد؛ به گونه‌ای که انتظار می‌رود در سه ماهه دوم سال ۲۰۱۹ رشد اقتصادی فرانسه به تنها ۰.۳ درصد برسد.
مرکز آمار فرانسه پیش تر پیش‌بینی کرده بود که رشد اقتصادی فرانسه در سه ماهه دوم سال ۰.۴ درصد باشد با این حال این کشور احتمالاً امسال را با رشد ۱.۳ درصدی به پایان خواهد رساند که بیش از دو برابر رشد ۰.۶ درصدی رقیب سنتی آن یعنی آلمان خواهد بود.
اقتصاد فرانسه سال گذشته به رشد ۱.۷ درصدی دست یافته بود و دولت این کشور پیش بینی کرده است که رشد اقتصادی امسال ۱.۴ درصد خواهد بود. مرکز آمار فرانسه هشدار داده است که کاهش درآمد قابل تصرف خانوارهای فرانسوی مهم‌ترین عامل کاهش رشد اقتصادی در سه ماهه دوم سال خواهد بود.
طبق اعلام مرکز آمار فرانسه در سه ماهه نخست امسال برای بیش از ۱۰۰ هزار نفر اشتغالزایی صورت گرفته است و تخمین زده می‌شود که این رقم در سه ماهه دوم به نصف کاهش یابد. با این حال انتظار می‌رفت نرخ بیکاری تا پایان امسال با ۰.۵ درصد کاهش نسبت به رقم ثبت شده سال گذشته به ۸.۳ درصد برسد.
پیش تر مرکز آمار فرانسه اعلام کرده بود تورم ۱۲ ماه منتهی به ماه می در دومین اقتصاد بزرگ منطقه یورو تنها ۰.۹ درصد بوده است که کمتر از رقم ۱.۱ درصد پیش‌بینی شده توسط کارشناسان و ۰.۴ درصد کمتر از رقم ثبت شده مربوط به دوره مشابه ماه آوریل است.
انتهای پیام
