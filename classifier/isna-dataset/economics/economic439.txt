مجوزدارها سیگار قاچاق عرضه نمی‌کنند
رئیس گروه امور صنعتی مرکز برنامه‌ریزی و نظارت بر دخانیات کشور با بیان اینکه مغازه‌های مجوزدار از فروش کالاهای قاچاق خودداری می‌کنند، از اجرای طرح سامانه شناسه کالا تا سال آینده برای مبارزه با قاچاق کالا خبر داد.
سال ۱۳۹۴ طرح‌های متعددی برای مبارزه با عرضه سیگار قاچاق و کنترل مصرف آن در نظر گرفته شد که از جمله آن‌ها می‌توان به محدود شدن توزیع عمده و خرده سیگار در سوپرمارکت‌ها، خواربارفروشی‌ها و سقط فروشان دارای مجوز، ممنوعیت فروش سیگار در دکه‌ها و کیوسک‌های روزنامه‌فروشی و همچنین ممنوعیت فروش سیگار به صورت نخی و به افراد زیر ۱۸ سال اشاره کرد.
همچنین برای مبارزه با قاچاق سیگار طرح‌هایی همچون نصب هولوگرام روی سیگارهایی که از مبادی رسمی وارد می‌شود یا بسته‌بندی متحدالشکل برندهای مختلف سیگار و رصد تمامی شبکه تولید و واردات محصولات دخانی در نظر گرفته شده بود؛ با این حال مشاهدات میدانی نشان می‌دهد که تقریباً هیچیک از این طرح‌ها به نتیجه ملموسی نرسیده است.
در این رابطه حسینعلی پوراقبالی - رئیس گروه امور صنعتی مرکز برنامه‌ریزی و نظارت بر دخانیات کشور - در گفت‌وگو با ایسنا، با بیان اینکه مغازه‌های مجوزدار از فروش کالاهای قاچاق خودداری می‌کنند، اظهار کرد که فروش سیگار قاچاق در مغازه‌ها و دکه‌هایی انجام می‌شود که مجوز ندارند.
وی با اشاره به اینکه دکه‌ها مجوز خود را از شهرداری می‌گیرند، تصریح کرد: بیشترین عامل خرده‌فروشی‌، دکه‌ها هستند و در این رابطه برخوردهایی نیز صورت گرفته اما به نتیجه دلخواه نرسیده است.
این مقام مسئول در ادامه از برگزاری جلساتی با شهرداری، اصناف و اتحادیه‌های صنفی خبر داد و گفت: مسئله خرده‌فروشی سیگار در دکه‌ها در دست بررسی است و دنبال راهکاری برای حل این مشکل هستیم.
رئیس گروه امور صنعتی مرکز برنامه‌ریزی و نظارت بر دخانیات کشور با بیان اینکه تا زمانی که تقاضا برای سیگار قاچاق وجود داشته باشد، هر چقدر محدودیت ایجاد کنیم باز هم این سیگارها در بازار عرضه می‌شود، تصریح کرد: متأسفانه بین مصرف‌کنندگان سیگار این تفکر ایجاد شده که کیفیت سیگارهای قاچاق بهتر از سیگارهای تولید شده در داخل کشور است.
به گزارش ایسنا، واحدهای عرضه خرده‌فروشی سیگار باید حداقل ۱۰۰ متر با مراکز مذهبی و فرهنگی همچون مساجد، دبستان‌ها، دبیرستان‌ها و یا مواردی از این قبیل فاصله داشته باشند، چون در غیر این صورت حتی در صورت داشتن پروانه کسب، حق فروش سیگار را ندارند.
سامانه شناسه کالا؛ راه حل معضل قاچاق!
پوراقبالی با بیان اینکه با اجرای سامانه شناسه کالا مشکل قاچاق تا حد زیادی حل خواهد شد، اظهار کرد: با اجرای این سامانه کسانی که مجوز ندارند نمی‌توانند از طریق مجاری قانونی، سیگار و کالای دخانی تهیه کنند.
وی از اجرای سامانه شناسه کالا از سال آینده خبر داد و گفت: فاز اولیه این طرح بیش از دو سال است که انجام شده و شناسه رهگیری نیز تعیین شده است. فاز نهایی این طرح از مهر ماه شروع می‌شود که در آن برچسب شناسه کالا روی کالاها نصب می‌شود و نتیجه آن را در عمل مشاهده خواهیم کرد.
به گفته رئیس گروه امور صنعتی مرکز برنامه‌ریزی و نظارت بر دخانیات کشور با اجرا این طرح شناسایی کالای قاچاق راحت می‌شود و ریسک فروش کالای قاچاق بالا می‌رود.
۱۰ تا ۱۷ میلیارد نخ سیگار قاچاق می‌شود
این مقام مسئول در ادامه از سپردن طرح تعیین میزان سیگار قاچاق به یکی از دانشگاه‌ها خبر داد و گفت: ستاد مبارزه با قاچاق کالا و ارز، وزارت بهداشت، درمان و آموزش پزشکی و مرکز برنامه‌ریزی و نظارت بر دخانیات کشور در این طرح دخیل هستند.
وی افزود: سال گذشته تقریباً ۴۸ میلیارد نخ تولید شده و برآورد مصرف بین ۵۸ تا ۶۵ میلیارد نخ است که مابه‌التفاوت آن از طریق قاچاق تأمین می‌شود.
انتهای پیام
