معافیت طولانی‌تر آمریکا به عراق برای واردات برق ایران
سخنگوی وزارت خارجه آمریکا اعلام کرد واشنگتن یک معافیت ۱۲۰ روزه به عراق صادر کرد که به این کشور اجازه می‌دهد برای مقابله با کمبود نیرو، به واردات برق و گاز طبیعی ایران ادامه دهد.
به گزارش ایسنا، این معافیت‌ها به تدریج از معافیت ۴۵ روزه‌ای که آمریکا در نوامبر و همزمان با آغاز تحریم‌های انرژی علیه ایران صادر کرده بود طولانی‌تر می‌شوند. عراق پس از معافیت ۴۵ روزه، دو معافیت متوالی ۹۰ روزه دریافت کرده بود که مدت آخرین معافیت هفته جاری به پایان می‌رسد.
وزارت خارجه آمریکا اعلام کرد انتظار دارد عراق به تلاش برای کاهش وابستگی به تأمین برق از ایران ادامه دهد.
عراق برای تأمین خوراک شبکه برق خود به واردات گاز ایران به شدت وابسته است. واردات گاز و برق حدود یک سوم از تقاضای این کشور برای ۱۴۰۰۰ مگاوات را تشکیل می‌دهد. در ماه‌های تابستان که از ژوئن آغاز می‌شود و دمای هوا در عراق افزایش پیدا می‌کند، تقاضا در شبکه به ۲۴۰۰۰ مگاوات در روز می‌رسد.
کمبود نیرو سال گذشته باعث اعتراضات هزاران نفر از مردم در منطقه نفت خیز جنوب این کشور شد و اختلالات و درگیری‌های گسترده با نیروهای امنیتی را به بار آورد. بسیاری برای دور دیگر اعتراضات در تابستان امسال آماده می‌شوند.
بر اساس گزارش پلاتس، هر بار که مهلت معافیت از تحریم‌ها به پایان رسیده است واشنگتن از بغداد درخواست کرده است نشانه‌های کاهش وابستگی به واردات انرژی ایران مانند توسعه بخش نیرو و گاز خود را نشان دهد. واشنگتن از عراق خواسته است این کار را با امضای قراردادهایی با شرکت‌های آمریکایی انجام دهد.
انتهای پیام
