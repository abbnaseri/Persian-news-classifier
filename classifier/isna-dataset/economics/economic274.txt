حراج کالاهای کشف شده قاچاق توسط سازمان جمع‌آوری اموال تملیکی
در دومین حراج کالاهای قاچاقی توقیف شده در سازمان جمع‌آوری و فروش اموال تملیکی اقلام مختلف اعم از لوازم برقی و صنعتی، موبایل، عینک دودی، پوشاک و ... بفروش رسید و به گفته معاون این سازمان، انبارهای سازمان جمع‌اوری اموال تملیکی مملو از کالا است که با این کار، قصد داریم حجم خروجی از انبارها را بیشتر کنیم.
به گزارش ایسنا، امروز (۱۱ تیر) دومین مراسم مزایده یا حراج فروش برخی از اموال موجود در سازمان جمع‌آوری و فروش اموال تملیکی برگزار شد که طی آن انواع مختلفی از کالاهای سبک مانند لباس و عینک دودی تا کالاهای سنگین‌تر مانند ریل قطار به حراج گذاشته شد که البته برای برخی از این کالا هم مشتری پیدا نشد.
مسئولان برگزاری این مراسم با انتخاب گروه‌های کالایی از روی سامانه‌های اطلاعاتی خود و نمایش آن روی صفحه‌ای بزرگ در سالن برگزاری مراسم مزایده، به ترتیب عناوین کالاها را اعلام می‌کردند.
این اقلام البته در قالب بارهای قاچاقی بوده است که توقیف شده‌اند. به عنوان نمونه محموله عینک دودی که امروز به ارزش ۶۰ میلیون تومان به فروش رفت، یکی از این محموله‌ها بود. اقلام دیگری مانند محموله‌های پوشاک یا کفش نیز در این حراج، قیمت‌گذاری شد و حدود ۱۰۰ میلیون به فروش رسید. در این مزایده همچنین اموال دیگری با قیمت‌های بالاتر و متفاوت هم به فروش رسید.
در این حراج که در ساختمان تلاش وزارت کار برگزار شد، برخی از مسئولان سازمان جمع‌آوری و فروش اموال تملیکی از جمله معاون بهره‌برداری و فروش این سازمان نیز حضور داشتند که در قالب هیأتی بر روند برگزاری این مزایده نظارت کردند.



سازمان اموال تملیکی ماهانه دو حراج و یک مزایده برگزار می‌کند
در پایان این مراسم سید حسین میرمعینی - معاون بهره‌برداری و فروش سازمان جمع‌آوری و فروش اموال تملیکی - در گفت‌وگو با ایسنا، با بیان اینکه مزایده امروز (۱۱ تیر) نوعی مزایده حضوری (حراج) است، این اقدام را برای تخلیه کردن انبارهای این سازمان توصیف کرد و گفت: به این منظور ماهیانه دو حراج و یک مزایده برگزار می‌کنیم، چراکه انبارهای ما مملو از کالا است و قصد داریم با این کار حجم خروجی را بیشتر کنیم تا انبارها تخلیه شوند و بتوانیم پذیرای کالاهای جدید کشف شده قاچاق باشیم.
معاون بهره‌برداری و فروش سازمان جمع‌آوری و فروش اموال تملیکی حراج امروز را دومین حراج برگزار شده توسط این سازمان اعلام کرد و ادامه داد: کالاهای فروخته شده در این حراج بیشتر لوازم برقی، موبایل، پوشاک، کفش و لوازم صنعتی است.
میرمعینی همچنین با بیان اینکه کالاهای فروخته شده، قدیمی یا تاریخ گذشته نیستند، گفت: حراج امروز برای جلوگیری از کهنه شدن و خارج از منفت شدن این محصولات است.
انتهای پیام
