زمین مسکن‌مهر هشتگرد با تخفیف فروخته می‌شود
از حدود یک سال گذشته تا کنون که روند واگذاری عرصه مسکن مهر در شهر جدید هشتگرد آغاز شده، قیمتها افزایش یافته و هم اکنون مالکیت زمین با قیمتهای ۱۰ تا ۱۷ میلیون تومان به متقاضیان واگذار می‌شود.
به گزارش ایسنا، مردادماه سال ۱۳۹۷ روند واگذاری قراردادهای عرصه به ساکنان مسکن مهر که زمینه اعطای سند مالکیت محسوب می‌شود از شهر جدید هشتگرد آغاز شد. سال گذشته این ارقام چهار تا هشت میلیون تومان بود اما به تدریج با افزایش قیمت مسکن مهر، در حال حاضر به ۱۰ تا ۱۷ میلیون تومان رسیده است. با توجه به وعده‌های انجام شده برای اتمام مترو تا پایان شهریورماه، نایب رئیس هیأت مدیره شرکت عمران شهر جدید هشتگرد می‌گوید که قیمت‌های مسکن مهر در حال افزایش است و توصیه می‌کنیم مالکان زودتر برای خرید عرصه اقدام کنند.
طی یک سال گذشته دستورالعمل‌هایی در شهرهای جدید اعلام شد که شرکت عمران بتواند عرصه را به صورت نقد و اقساط به مالکان مسکن مهر واگذار کند. بدین صورت که متقاضیان به جای اجاره ۹۹ ساله بتوانند مالکیت مسکن مهر را در اختیار بگیرند. موارد تشویقی نیز در این زمینه ارائه شده است. در شهر جدید هشتگرد افرادی که تقاضای خرید عرصه مسکن مهر را دارند با توجه به موقعیت و توپوگرافی واحد خود ۱۰ تا ۱۷ میلیون تومان پرداخت می‌کنند. کسانی که مبلغ را نقدی بپردازند مشمول ۳۰ درصد تخفیف می‌شوند. کسانی هم که اقساطی پرداخت کنند ۲۰ درصد را نقد و مابقی را در اقساط ۵ ساله می‌پردازند، کسانی هم که دست چک ندارند می‌توانند سفته بدهند.
محمدعلی حاجی زاده، نایب رئیس هیأت مدیره شرکت عمران شهر جدید هشتگرد در این زمینه گفت: از زمان آغاز پروژه مسکن مهر در سال ۱۳۸۶ با توجه به هدف گذاری برای اقشار کم درآمد سعی شد تا هزینه‌ها کاهش پیدا کند. بر این اساس دولت زمین‌های خود را به صورت اجاره ۹۹ ساله در اختیار متقاضیان قرار داد و تسهیلات با بهره پایین نیز توسط بانک پرداخت شد.
وی با بیان اینکه از سال گذشته فرآیند واگذاری زمین به مالکان آغاز شده است اظهار کرد: خرید عرصه، امتیازاتی برای متقاضیان دارد؛ چرا که باعث می‌شود ارز افزوده واحدها افزایش پیدا کند. از سوی دیگر در صورت افتتاح مترو گلشهر هشتگرد قیمت مسکن، زمین و واحدهای تجاری در شهر جدید هشتگرد بالا می‌رود. به همین دلیل هرچه متقاضیان زودتر اقدام کنند، با قیمت‌های پایین‌تری می‌توانند عرصه را خریداری کنند. کما اینکه نرخ‌ها امسال نسبت به سال قبل تا حدود دو برابر افزایش داشته است.
نایب رئیس هیأت مدیره شرکت عمران شهر جدید هشتگرد افزود: در حال حاضر چهار قرارداد آماده سازی امضا شده که تا حدود سه ماه آینده به بهره برداری می‌رسد. ۲۵ تفاهم نامه نیز در شرف عقد قراداد است.
حاجی زاده درباره ارائه امتیازاتی به گروه‌های حمایتی برای خرید عرصه اظهار کرد: در خصوص دستگاه‌های حمایتی مثل کمیته امداد و بهزیستی، اگر متقاضیان، مبلغ را نقدی پرداخت کنند تخفیف ۳۰ درصد شامل آنها می‌شود. ۲۰ درصد هم دولت به آنها تخفیف داده و ۱۵ درصد تخفیف نیز در موارد استثنایی در اختیار هیأت مدیره قرار دارد. یعنی افراد تحت پوشش این دو نهاد حمایتی می‌توانند تا ۶۵ درصد از تخفیف استفاده کنند.
انتهای پیام
