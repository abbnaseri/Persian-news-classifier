رشد اقتصادی انگلیس صفر می‌شود
چشم‌انداز نا امیدکننده اقتصادی انگلیس باعث شد بانک مرکزی این کشور نرخ بهره را ثابت نگه دارد.
به گزارش ایسنا به نقل از ایندیپندنت، بانک مرکزی انگلیس در جدیدترین برآورد خود از چشم‌انداز اقتصادی انگلیس اعلام کرد که ریسک‌های موجود سر راه اقتصاد این کشور به طرز نگران کننده‌ای افزایش یافته است و این مساله باعث می‌شود شتاب حرکت اقتصاد این کشور کمتر از پتانسیل واقعی آن باشد.
این بانک پیش بینی کرده است رشد اقتصادی سه ماه دوم امسال این کشور کمتر از ۰.۲ درصد و برای سال ۲۰۱۹ حدود صفر درصد باشد. کمیته پولی این بانک در بیانیه‌ای اعلام کرد: آمارهای اخیر نشان‌دهنده افزایش نوسانات در بازارهای بورس، بازارهای مالی و فعالیت‌های تجاری است که بخش بزرگی از این نوسانات به ریسک‌های برگزیت مرتبط است.
به گفته بانک مرکزی انگلیس، بخش دیگری از علل کاهنده رشد اقتصادی انگلیس به مشکلات بخش خودروسازی مربوط می‌شود که با توجه به تصمیم برندهای بزرگ جهان برای تعطیلی واحدهای تولیدی خود در انگلیس با مشکلات شدیدی مواجه شده است. با وجود این مشکلات بانک مرکزی انگلیس نسبت به بازار کار این کشور خوش‌بین باقی مانده است.
هر چند که رشد اقتصادی انگلیس در ماه آوریل به منفی ۰.۴ درصد رسید که از سال ۲۰۱۶ بی‌سابقه بود اما نرخ بیکاری این کشور به ۳.۸ درصد کاهش یافت که از ژانویه ۱۹۷۵ تاکنون مشاهده نشده بود.
طی این مدت شمار بیکاران انگلیسی با کاهش ۳۴ هزار نفری به یک میلیون و ۳۰۴ هزار نفر رسیده است. شمار افراد شاغل نیز با ۳۲ هزار نفر افزایش به ۳۲ میلیون و ۷۴۶ هزار نفر رسیده است.
توماس پوگ، کارشناس مسائل اقتصادی انگلیس در مؤسسه "کپیتال اکونومیکس" با اعلام این که حداقل تا سال آینده بانک مرکزی انگلیس نخواهد توانست نرخ بهره را افزایش دهد افزود: نه تنها در انگلیس که بانک‌های مرکزی اروپا و آمریکا نیز لحن ملایم‌تری نسبت به نرخ بهره اتخاذ کرده‌اند. بخش زیادی از تصمیم‌گیری در خصوص نرخ بهره بستگی به نتایج برگزیت خواهد داشت چه بسا این بانک برای حمایت از رشد مجبور به کاهش نرخ بهره شود.
انتهای پیام
