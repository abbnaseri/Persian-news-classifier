بازار پت امسال آرام می‌گیرد؟
معاون امور صنایع وزارت صنعت، معدن و تجارت از تشکیل کمیته ویژه برای تعیین سهمیه واحدهای مصرف‌کننده Pet خبر داد و گفت که با برقراری ارتباط الکترونیکی بین سامانه وزارت صنعت، معدن و تجارت، پتروشیمی، بورس کالا و حمل و نقل و انبارها مشکلات مربوط به تامین مواد اولیه بطری‌های پلاستیکی در سال جاری برطرف خواهد شد.
به گزارش ایسنا، هر سال با آغاز فصل گرما و افزایش مصرف pet به عنوان ماده اولیه تولید انواع بطری‌های پلاستیکی برای تولید انواع نوشیدنی‌ها بازار این ماده اولیه با چالش‌هایی مواجه می‌شود.
افزایش تقاضا و سوءاستفاده سودجویانی که مواد اولیه بطری را به قیمت پایین از بورس کالا خریداری کرده و به‌صورت محدود و با قیمت چند برابر در بازار آزاد عرضه می‌کنند، از جمله مهم‌ترین دلایل بهم ریختگی این بازار است. مجموعه این چالش‌ها در کنار مشکلاتی که در نتیجه اعمال تحریم‌ها در سال گذشته ایجاد شد، در نهایت باعث شد که صادرات این ماده اولیه در تابستان سال گذشته ممنوع شود.
اوایل امسال نیز دبیر انجمن تولیدکنندگان و صادرکنندگان آب‌های معدنی و آشامیدنی ایران گفت که از اواخر اسفندماه سال گذشته که سیگنال‌های ورود به رونق فصلی دیده می‌شود، التهاب دوباره شروع شده و قیمت مواد اولیه رشد عجیبی داشت و به حدود ۲۶,۶۰۰ تومان رسیده و در پی آن عرضه مواد اولیه برای چند روز افزایش یافت که خود محل ابهام است؛ این در حالی است که پیش‌بینی می‌شد این افزایش قیمت در اردیبهشت یا خرداد امسال اتفاق بیافتد.
در این رابطه فرشاد مقیمی در گفت‌وگو با ایسنا، از تشکیل کمیته ویژه برای تعیین سهمیه واحدهای مصرف‌کننده Pet خبر داد و گفت: لیست مصرف کنندگان محصولات پتروشیمی هر سال ارائه می‌شود، اما مشکلاتی که در سال‌های اخیر در زمینه عرضه پت رخ داد، باعث شد که با تشکیل یک کمیته ویژه به استان‌ها ابلاغ شود که سهمیه واحدهای مصرف کننده پت تعیین و به بورس کالا ارائه شود تا هیچ واحدی نتواند بیش از نیاز خود مواد اولیه دریافت کند.
وی با اشاره به اینکه تولید محصولات پتروشیمی در مجموع دو برابر نیاز کشور است، اظهار کرد: در این میان در برخی گریدهای خاص کسری وجود دارد. همچنین افرادی که مواد اولیه را دریافت و به قیمت بالاتر عرضه می‌کنند باعث ایجاد چالش در این بازار می‌شوند.
معاون امور صنایع وزارت صنعت، معدن و تجارت با بیان این‌که با نزدیک شدن فصل گرما درخواست Pet برای تولید انواع نوشیدنی افزایش می‌یابد، تصریح کرد: بخش دیگر اقداماتی که باید در زمینه نظارت بر بازار مواد اولیه مورد نیاز بطری‌های پلاستیکی انجام شود، نظارت بر حمل این مواد به واحدهای درخواست کننده است.
وی در پایان خاطرنشان کرد که با برقراری ارتباط الکترونیکی بین سامانه وزارت صنعت، معدن و تجارت، پتروشیمی، بورس کالا و حمل و نقل و انبارها این مشکل در سال جاری مرتفع خواهد شد.
انتهای پیام
