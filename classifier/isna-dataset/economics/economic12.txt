کاهش تا ۴۰ درصدی قیمت سیب‌زمینی در آینده نزدیک
رئیس اتحادیه فروشندگان میوه و سبزی وعده داد که در هفته‌های پیش‌رو با ورود سیب‌زمینی استان همدان به بازار، شاهد کاهش قیمت تا حدود ۴۰ درصدی این محصول در بازار خواهیم بود.
در ماه‌های اخیر قیمت سیب‌زمینی رو به افزایش بود و امروز تا کیلویی ۱۰ هزار تومان در بازار فروخته می‌شود و با وجود وعده‌های مسؤولان طی هفته‌های گذشته، اثری از کاهش و تعادل قیمت در بازار نیست.
در این شرایط اسدالله کارگر - رئیس اتحادیه فروشندگان میوه و سبزی - به ایسنا توضیح داد: مهمترین دلیل افزایش قیمت سیب‌زمینی در این ایام صادرات آن بوده که به کشورهای همسایه انجام شده و در حال افزایش است. از سوی دیگر نیز کارخانه‌های فرآوری سیب‌زمینی این محصول را سر زمین از کشاورزان خریداری کرده و برای عرضه در بازار داخلی و صادرات جمع‌آوری می‌کنند که در کنار تولیدکنندگان چیپس و اسنک، عامل مهمی برای افزایش قیمت سیب‌زمینی در بازار هستند.
وی افزود: این که گفته می‌شود سیب‌زمینی کهنه و انباری با کیفیت‌های پایین وارد بازار شده است، به هیچ وجه صحت ندارد چرا که هم‌اکنون هیچ سیب‌زمینی انبار شده در کشور وجود ندارد و این محصول در فصل زمستان در انبارهای کشور ذخیره شده و عرضه می‌شود. اما سیب‌زمینی‌های بی‌کیفیتی که در بازار عرضه می‌شود، مربوط به استان اصفهان بوده که سیب‌زمینی نو محسوب می‌شود اما از کیفیت لازم برخوردار نیست.
رئیس اتحادیه فروشندگان میوه و سبزی اعلام کرد: عمده تولید سیب‌زمینی کشور مربوط به استان‌های همدان و شهرستان رزند است که در هفته‌های پیش‌رو به بازار وارد شده و تا ۴۰ درصد می‌تواند قیمت این محصول را کاهش دهد.
انتهای پیام
