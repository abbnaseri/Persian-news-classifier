نصف کاربران آیفون مدل گوشی‌های خود را نمی‌دانند!
یک مؤسسه تحقیقاتی به تازگی اعلام کرده است که تقریباً نیمی از کاربران گوشی‌های آیفون از مدل و قابلیت‌های مختلف گوشی موبایل خود آگاه نیستند.
به گزارش ایسنا، آیفون که نام گوشی‌های هوشمند توسعه داده شده توسط شرکت آمریکایی اپل است، یکی از محبوب‌ترین و پرطرفدارترین انواع موبایل‌های فروخته شده در جهان به شمار می‌رود و این شرکت به لطف فروش قابل توجه گوشی‌های آیفون موفق شده است در جایگاه سومین عرضه‌کننده موبایل در جهان بعد از سامسونگ و هواوی قرار بگیرد.
حالا تازه‌ترین گزارش‌های منتشر شده از سوی کارشناسان و پژوهشگران یک مؤسسه تحقیقاتی در ایالات متحده نشان می‌دهد که تقریباً نیمی از شرکت‌کنندگان این نظرسنجی و تحقیق، مدل گوشی آیفون خود را نمی‌دانند و حتی از ظرفیت حافظه داخلی و سایر قابلیت‌های مهم آن همچون کیفیت دوربین آگاه نیستند.
در این پژوهش که بر روی بالغ بر دو هزار نفر شرکت‌کننده بالای ۱۸ سال صورت گرفته است، پس از نمایش تصویر چندین مدل گوشی آیفون از آنها خواسته شده بود که موبایل خود را تشخیص داده و انتخاب کنند که ۵۰ درصد از آنها نتوانستند مدل گوشی خود را شناسایی و انتخاب کنند.
این در حالیست که در پژوهش‌های مشابه برای گوشی‌های اندرویدی همچون سامسونگ، بالغ بر ۷۱.۳۲ درصد از کاربران موفق شده بودند مدل گوشی‌های خود را به درستی تشخیص دهند.
طبق گزارش وب سایت Wccftech، تحلیلگران بر این باورند که این مساله می‌تواند نشان‌دهنده این باشد که کاربران گوشی‌های آیفون نسبت به کاربران گوشی‌های اندرویدی، از تخصص و دانش موبایلی کمتری برخوردارند و برای اکثریت آنها قابلیت‌های گوشی فرق چندان زیادی نمی‌کند و تنها برند گوشی مورد استفاده آنها برای آنها اهمیت دارد.
انتهای پیام
