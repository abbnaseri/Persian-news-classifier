اپلیکیشن ابری، آیفون را با ویندوز آشتی داد
اپل و مایکروسافت با همکاری یکدیگر سرویس ذخیره سازی در فضای ابری اپل (iCloud ) را برای رایانه‌های ویندوزی توسعه و ارائه دادند.
به گزارش ایسنا، از آنجاکه کاربران سیستم‌های رایانه مبتنی بر ویندوز همواره برای در ارتباط بودن رایانه و گوشی‌های آیفون خود با مشکلات متعددی مواجه بودند، حالا به نظر می‌رسد که اپل با شرکت توسعه دهنده ویندوز و مایکروسافت تصمیم گرفته‌اند که با همکاری همدیگر به توسعه اپلیکیشن ذخیره سازی ابری اپل (iCloud) بپردازند تا کاربران بتوانند به راحتی آیفون را با ویندوز متصل کرده و به ذخیره‌سازی اطلاعات و داده‌های شخصی و کاری خود اقدام کنند.
حالا از امروز کاربران رایانه‌های مبتنی بر ویندوز ۱۰ قادر خواهند بود با مراجعه به فروشگاه آنلاین مایکروسافت استور نسخه ویندوزی اپلیکیشن جدید iCloud را دریافت، دانلود، نصب و استفاده کنند.
در حقیقت، این اپلیکیشن جدید همان تکنولوژی که در برنامه اختصاصی مایکروسافت، OneDrive وجود داشت را بکار برده و قادر است به سادگی با آن و گوگل درایو که هر سه به منظور ذخیره‌سازی اطلاعات در فضای ابری توسعه و ارائه شده‌اند، به رقابت بپردازد.
بر اساس گزارش وب سایت engadget، کاربران با نصب و استفاده از نسخه ویندوزی آی‌کلاد قادر خواهند بود به تمامی تصاویر، ویدئوها، ایمیل، تقویم، فایل و سایر داده‌های گوشی آیفون خود در سیستم رایانه و بالعکس دسترسی داشته باشند.
انتهای پیام
