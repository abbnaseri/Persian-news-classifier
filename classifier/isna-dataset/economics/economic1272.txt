پرونده قیمت بلیت هواپیما، قطار و اتوبوس بسته شد
پرونده افزایش قیمت بلیت هواپیما، قطار و اتوبوس در سال ۱۳۹۸ بسته شد؛ هرچند که افزایش قیمت بلیت هواپیما علی رغم عدم کشش بازار و نبود تقاضا، مشروط به وضعیت قیمت ارز شده است.
به گزارش ایسنا، با افزایش قیمت بلیت اتوبوس پرونده افزایش قیمت بلیت مسافری در مدهای مختلف حمل و نقل اعم از هواپیما، قطار و اتوبوس بسته شد تا در نهایت شاهد افزایش ۲۰ درصدی قیمت بلیت اتوبوس، افزایش ۲۲ درصدی قیمت بلیت قطار و عدم افزایش قیمت بلیت هواپیما باشیم.
قیمت بلیت قطار
اعلام شده بود که با پایان ماه مبارک رمضان شاهد آغاز پیش فروش بلیت قطارهای مسافری با اعمال افزایش قیمت‌ها خواهیم بود و یکشنبه ۱۹ خرداد ماه سال جاری پیش فروش بلیت قطارهای مسافری با افزایش متوسط ۲۲ درصدی طبق مصوبه شورای عالی ترابری آغاز شد.
افزایش بلیت قطارهای مسافری به گونه‌ای خواهد بود که شاهد افزایش ۲۲ درصدی قطعی قیمت بلیت قطارهای بین شهری تهران- مشهد، افزایش متوسط ۲۲ درصدی سایر قطارها در مسیرهایی به جز تهران- مشهد و افزایش ۲۲ درصدی قطعی بلیت قطارهای پرسرعت (ترن ست) خواهیم بود و بلیت قطارهای حومه‌ای فعلاً مشمول افزایش قیمت نخواهند بود و در جلسه بعدی شورای عالی راه و ترابری در مورد آنها تصمیم گیری می‌شود.
از ابتدای تیرماه سال گذشته قیمت بلیت قطارهای تندرو و بین شهری ۱۰ درصد افزایش داشته است و قیمت بلیت قطارهای حومه‌ای طی پنج سال اخیر رشدی نکرده است.
قیمت بلیت اتوبوس
در سال ۱۳۹۶ قیمت بلیت اتوبوس با افزایش قیمت مواجه نبود و در سال ۱۳۹۷ نیز قیمت‌ها به میزان ۲۰ درصد و از خردادماه افزایش یافت، با این حال در سال ۱۳۹۸ و طبق اعلام محمد اسلامی-وزیر راه و شهرسازی- قرار بر این شد که قیمت بلیت اتوبوس از ۲۵ اسفندماه سال گذشته تا ۱۵ فروردین ماه سال جاری با افزایش ۲۰ درصدی همراه شود و با اتمام این ایام به وضعیت قبل بازگردد.
با گذشت حدود ۴۵ روز از ابتدای سال جاری در حالی که قیمت بلیت اتوبوس در ایام نوروز با افزایش ۲۰ درصدی همراه و پس از آن بر مبنای نرخ‌های سال ۱۳۹۷ محاسبه شد، اتحادیه تعاونی‌های مسافربری درخواست افزایش قیمت‌ها را ارائه داد که این اعمال افزایش نیازمند اخذ مجوزهای دولتی از مراجع ذی‌ربط از جمله ستاد تنظیم بازار بود که از خردادماه سال جاری با این میزان افزایش قیمت موافقت شد.
قیمت بلیت هواپیما
دامنه نرخ بلیت پروازهای داخلی خطوط هوایی کشور که شامل سقف و کف قیمت‌ها می‌شود، در آذرماه سال گذشته به تصویب رسید و در ایام نوروز سال ۱۳۹۸ نیز مبنای قیمت‌ها بر همین اساس محاسبه شد.
به گفته دبیر انجمن شرکت‌های هواپیمایی، در حال حاضر هیچ برنامه‌ای برای افزایش قیمت بلیت هواپیما در سال ۱۳۹۸ وجود ندارد، هرچند که این مسئله به ثبات نرخ ارز بستگی دارد و در صورتی که قیمت ارز رشد نداشته باشد، افزایش قیمت بلیت هواپیما دور از ذهن به نظر می‌رسد، چراکه بازار فروش بلیت هواپیما کشش افزایش قیمت را ندارد.
در ایام نوروز سال جاری نیز شاهد کاهش ۱۵ تا ۲۰ درصدی مسافر در برخی از مسیرها بودیم و پس از ایام نوروز نیز شرکت‌های هواپیمایی در پایین‌ترین دامنه نرخی در حال فروش بلیت هستند که این مسئله به خوبی نشان می‌دهد کشش افزایش قیمت‌ها در بازار فروش بلیت هواپیما وجود ندارد.
انتهای پیام
