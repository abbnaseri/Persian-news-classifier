تکنولوژی‌های جدید بازار کار را متحول می‌کند
یک کارشناس بازار کار راه اندازی سامانه جامع اشتغال ایرانیان را در اعلام آمار دقیق شاغلان و کارجویان و فارغ التحصیلان بیکار موثر خواند و گفت: استفاده از فناوری های اطلاعاتی و تکنولوژی‌های جدید موجب توسعه و تحول بازار کار،افزایش سرعت ارائه خدمات و کاهش هزینه‌ها می‌شود.
حمید حاج اسماعیلی در گفت‌وگو با ایسنا، راه اندازی سامانه جامع اشتغال ایرانیان را در جمع‌آوری آمار مربوط به بیکاران و شاغلان تأثیرگذار دانست و گفت: در حال حاضر بخش زیادی از ظرفیت‌های بازار کار در دنیا استفاده از فناوری‌های جدید و فناوری اطلاعات است و بکارگیری آن مستلزم آن است که بازار کار کشور روند طبیعی خود را طی کند.
وی ادامه داد: اگر بازار روند طبیعی خود را طی نکند نمی‌توانیم از فضای جدیدی که در دنیا تحت عنوان فناوری اطلاعات و تکنولوژی جدید مطرح شده برای توسعه بازار کار و ایجاد مشاغل جدید استفاده کنیم؛ لذا دولت باید این رویکردها را مدنظر داشته باشد و شرایطی را فراهم کند که امکان استفاده از تکنولوژی و فناوری‌های نوین در بحث کارهای خدماتی، تولیدی و کشاورزی فراهم شود.
این کارشناس بازار کار افزود: این سامانه که در بستر تکنولوژی ارتباطی شکل می‌گیرد، موجب دسترسی بهتر و آسان‌تر متقاضیان کار، کارفرمایان و بنگاه‌ها می‌شود و از محل پیوند میان کارگر و کارفرما و بنگاه، شناسایی شاغلان و کارجویان میسر می‌شود.
بکارگیری فناوری‌های جدید در توسعه و تحول بازار کار
حاج اسماعیلی با بیان اینکه در کشور ما استفاده از فناوری‌های جدید بیشتر در جنبه‌های سرگرمی و فضای مجازی است، اظهار کرد: متأسفانه این امر جز آثار منفی، پیامد مثبتی برای کشور نداشته است چون از آنها در توسعه و تحول بازار کار استفاده نکردیم و ناهنجاری‌های اجتماعی و دغدغه‌های زیادی را برای جامعه ایجاد کرده است لذا وزارت کار و دولت در بحث سیاستگذاری‌های و آمار و اطلاعات باید رویکرد جدیدی را به سمت استفاده از تکنولوژی‌های جدید دنبال کنند.
وی در پایان به مزایای استفاده از فناوری اطلاعات و تکنولوژی‌های جدید اشاره کرد و گفت: این ابزار قطعاً به توسعه بازار کار کشور و ظهور مشاغل جدید کمک می‌کند چون هم هزینه‌های کشور راه کاهش می‌دهد و هم موجب پاسخگویی و افزایش سرعت ارائه خدمات می‌شود و در نهایت ظرفیت‌های بازار کار را افزایش می‌دهد.
به گزارش ایسنا، با توجه به افزایش آمارهای اشتغال غیر رسمی در کشور، دسترسی و ارائه آمار و اطلاعات دقیق از تعداد شاغلین و بیکاران امری ضروری به شمار می‌رود. در حال حاضر یکی از چالش‌های حوزه اشتغال، نبود چنین آماری است و وزارت تعاون، کار و رفاه اجتماعی برای این منظور، برنامه صدور شناسنامه شغلی برای همه ایرانیان زیر ۶۵ سال را در دستور کار دارد پیش از این معاونت اشتغال وزارت کار از راه اندازی سامانه جامع اشتغال ایرانیان در تیر ماه خبر داده بود.
انتهای پیام
