سامسونگ به توسعه شبکه 6G می‌اندیشد!
گزارش‌ها حاکیست که سامسونگ در نظر دارد بر روی توسعه فناوری‌های مربوط به شبکه نسل ششم اینترنت 6G سرمایه گذاری کند.
به گزارش ایسنا، با اینکه در طول سال‌های اخیر شرکت‌های مخابراتی مختلف بر روی توسعه زیرساخت‌های لازم برای برقراری نسل پنجم اینترنت 5G در رقابت تنگاتنگی به سر می‌برند، حالا به نظر می‌رسد که سامسونگ قصد دارد از سایر رقبای خود که هم اکنون در حال توسعه و برقراری شبکه 5G در کشورهای مختلف هستند، سبقت گرفته و گوی رقابت را از آنها برباید تا بدین ترتیب بتواند در راه اندازی و توسعه فناوری‌های مربوط به شبکه 6G پیشتاز باشد.
کره جنوبی که در سال‌های اخیر به شدت در توسعه و برقراری فناوری‌های نوین و پیشرفته نسبت به سایر کشورهای جهان پیشگام بوده است، حالا با پشتیبانی از بزرگترین غول تکنولوژی فعال در این کشور در نظر دارد که به نسل بعدی شبکه اینترنت همراه نیز بیندیشد و در صورت لزوم به توسعه زیرساخت‌های مربوط به آن بپردازد.
در اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک بدنبال برقراری و راه‌اندازی نسل جدید و پرسرعت اینترنت نسل پنجم در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
اپراتورها و غول‌های تکنولوژی بسیاری نیز در جهان وجود دارند که همگی به دنبال عرضه نخستین سرویس اینترنت با بهره‌گیری از فناوری نسل پنجم اینترنت 5G هستند که از مهم‌ترین و بزرگترین آن‌ها می‌توان به نوکیا، هواوی، تی موبایل، اسپرینت، ورایزن، اریکسون و غیره اشاره کرد.
انتهای پیام
