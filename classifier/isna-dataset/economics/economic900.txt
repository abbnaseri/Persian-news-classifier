همکاری ولوو با انویدیا برای توسعه کامیون‌های خودران
شرکت ولوو به تازگی اعلام کرده است که قصد دارد به منظور توسعه کامیونت‌های خودران با شرکت Nvidia همکاری و مشارکت کند.
به گزارش ایسنا، با توجه به آنکه خودروهای خودران این روزها از محبوبیت و استقبال بی‌نظیری از سوی شرکت‌های تولیدکننده خودرو و همچنین غول‌های تکنولوژی برخوردار شده‌اند، شرکت سوئدی ولوو نیز تصمیم گرفته است از یک کامیون مفهومی خودران پرده برداری کند که بدون نیاز به راننده، قادر است مسافت و مسیرهای موردنظر را طی کند بدون آنکه راننده‌ای در کابین جلوی خودرو داشته باشد.
حالا به تازگی مارتین لونستد، مدیر ارشد اجرایی ولوو، اعلام کرده است که برای توسعه، تولید و عرضه خودروهای خودران همچون کامیونت‌های مجهز به فناوری مذکور با شرکت انویدیا (Nvidia) که یکی از بزرگترین تولیدکنندگان محصولات تکنولوژی و تراشه‌های رایانه‌ای است، همکاری و مشارکت کند.
این شرکت سوئدی همچنین عنوان کرده است که از فناوری‌های نوین همچون هوش مصنوعی و یادگیری ماشینی بدین منظور بهره مند شود و در کنار همه قابلیت‌های موردنیاز مشتریان و علاقمندان، سرعت، کیفیت و ایمنی را نیز برای آنها به ارمغان بیاورد.
بر اساس گزارش وب سایت زد دی نت، شرکت ولوو که شهرت زیادی در تولید و عرضه اتوبوس و وسایل نقلیه سنگین و نیمه سنگین در جهان دارد، به نظر می‌رسد که تلاش‌های زیادی برای توسعه و تولید خودروهای برقی و خودران کرده و در این راستا با بسیاری از شرکت‌های فعال در حوزه نیز همکاری‌های متعددی داشته است.
خودروهای خودران با بهره‌گیری از فناوری‌های نوین و پیشرفته‌ای نظیر یادگیری ماشینی و هوش مصنوعی قادر خواهند بود، بدون نیاز به راننده، در خیابان و جاده‌ها تردد و سرنشینان خود را جابجا کند.
بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.
انتهای پیام
