تولید پابرجاست/ بانک جهانی پیش‌بینی خود از رشد اقتصادی ایران را تعدیل کرد
وزیر صنعت، معدن و تجارت (صمت) تصریح کرد که تحلیل‌هایی از توقف بخش تولید وجود داشت اما با همت صنعتگران، تولید پابرجاست و به همین دلیل بانک جهانی پیش‌بینی قبلی خود از رشد منفی اقتصاد ایران را تعدیل کرده است. 
به گزارش ایسنا، با توجه به نامگذاری دهم تیرماه با عنوان "روز ملی صنعت و معدن"، مراسم مربوط به این روز با حضور رئیس مجلس شورای اسلامی، وزیر امور خارجه، وزیر صنعت، معدن و تجارت و جمعی از فعالان بخش خصوصی از صبح امروز در سالن اجلاس سران آغاز شده است.
در این مراسم رضا رحمانی - وزیر صنعت، معدن و تجارت - با بیان اینکه صنعتگران در سال گذشته جهادی عمل کردند، گفت: با توجه به مشکلات مربوط به نقل و انتقالات مالی و اعمال سخت‌ترین تحریم‌ها در بخش‌های مختلف، تحلیل‌هایی مبنی بر توقف (بخش) تولید ما تا پایان سال گذشته وجود داشت اما به همت صنعتگران علی‌رغم همه مشکلات، تولید پابرجا است.
وی افزود: همچنین بانک جهانی که رشد اقتصادی منفی شش درصد را برای ایران پیش‌بینی کرده بود با مشاهده همت صنعتگران پیش‌بینی خود را به حدود منفی دو درصد تغییر داد.
وزیر صمت با بیان اینکه سخت‌ترین روزها گذشته و صنعتگران راهکارهایی برای مقابله با تحریم‌ها ایجاد کرده‌اند، تصریح کرد: شاه بیت کار وزارت صمت در سال گذشته، حفظ تولید موجود بود اما امسال علاوه بر حفظ تولید، نهضت ساخت داخل و فعال‌سازی معادن نیز آغاز شده است.
رحمانی با تاکید بر توسعه داخلی‌سازی در صنایع مختلف، اظهار کرد: وزارت دفاع در این راه به همکاری با بخش صنعت پرداخته و معاونت علمی و فناوری ریاست جمهوری به شرکت‌های دانش بنیان و وزارت علوم به دانشگاه‌ها دستور همکاری با بخش صنعت را صادر کرده است.
تکمیل راهبرد توسعه صنعتی را به بخش خصوصی می‌سپاریم
وزیر صنعت، معدن و تجارت همچنین در پاسخ به درخواست رئیس اتاق بازرگانی ایران مبنی بر اینکه دولت و مجلس به بخش خصوصی مأموریت دهد که راهبرد توسعه صنعتی را تدوین کند، گفت که وزارت صنعت برای تکمیل راهبرد توسعه صنعتی کشور آمادگی دارد و این مهم را به بخش خصوصی به عنوان رزمندگان امروز جبهه جنگ اقتصادی می‌سپارد.
وی با تاکید بر اینکه هدف اصلی امروز ما دستیابی به رونق تولید و جلوگیری از تعطیلی واحدها و بیکاری کارگران و صنعتگران است، تصریح کرد: برای ۱۰ سال آینده، چنانچه با ۱۰۰ درصد ظرفیت در صنایع ریلی و واگن سازی فعالیت شود، سفارش باز هم وجود دارد، اما نیازمند تأمین مالی هستیم.
رحمانی با اشاره به لزوم طراحی شیوه‌ای برای جمع‌ آوری نقدینگی‌های سرگردان در دست مردم و هدایت آن به سمت تولید، تصریح کرد: باید مشکلات را از پیش پای فعالان اقتصادی برداشت و در تخصیص منابع محدود کشور بهینه عمل کرد.
وزیر صنعت، معدن و تجارت با اشاره به برنامه‌های این وزارتخانه در زمینه صادرات به ۱۵ کشور همسایه، گفت: علاوه بر آن در موضوع مبارزه با رانت و فساد هیچ ملاحظه‌ای نداریم.
وی افزود: امروز تأمین مواد اولیه پتروشیمی‌ها بهتر شده، سامانه جامع انبارها راه‌اندازی و بیش از ۵۰۰ هزار انبار در آن ثبت شده و سامانه افق راه‌اندازی شده که تا مرحله صدور فاکتور کالاها را به صورت الکترونیکی انجام می‌دهد. همچنین در حال حاضر بیش از ۱۰۰ هزار میلیارد تومان پروژه معدنی آماده افتتاح داریم.
انتهای پیام
