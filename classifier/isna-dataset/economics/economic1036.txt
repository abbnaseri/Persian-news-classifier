نیازی نیست همیشه به دنبال طرح‌ها پر هزینه و بزرگ باشیم
معاون وزیر راه و شهرسازی و مدیرعامل راه آهن جمهوری اسلامی ایران گفت: امسال که در اثر اعمال تحریم‌ها شرایط اقتصادی سخت‌تر شده است؛ می‌توانیم قدم‌های بزرگی برداریم و افتخارات بزرگی را برای کشور کسب کنیم.
به گزارش ایسنا، سعید رسولی در سفر خود به استان هرمزگان، اظهار کرد: امیدواریم در حوزه ریل به خودکفایی برسیم.
مدیرعامل راه آهن جمهوری اسلامی ایران تصریح کرد: هرمزگان استان بسیار مهمی است و راه آهن آن بسیار مهم است و مصمم هستیم که ارتقای اداره کل هرمزگان از همه نظر صورت بگیرد.
وی با بیان اینکه رتبه بندی مناطق را به طور جدی در دستور کار داریم، افزود: رتبه بندی قطارها انجام شده و مراحل تکمیلی آن در دست انجام است، در رتبه بندی مناطق اقدامات خود را به انجام بررسی‌ها و رتبه بندی ها موکول نکردیم و اراده ما به ارتقای این اداره کل جدی است.
مدیرعامل راه آهن جمهوری اسلامی ایران عنوان کرد: در خصوص ارتقای نیروی انسانی به دنبال پرهیز از ایجاد چند دستگی استخدامی‌ها هستیم که باید این مسئله را به نحوی جلو ببریم که انگیزه کاری همه نیروها حداکثر باشد و بنابراین همه مسائل پرسنلی در حال انجام است.
رسولی خاطرنشان کرد: سازمان‌های هوشمند به خواسته‌های تلویحی کارکنان خود توجه می‌کنند، آمار عملکردی راه آهن در شاخص‌های مختلف نشان می‌دهد روی ریل درست قرار داریم و درست پیش می‌رویم و باید بهره وری خود را افزایش دهیم.
وی بیان کرد: امسال که در اثر اعمال تحریم‌ها شرایط اقتصادی سخت‌تر شده است؛ می‌توانیم قدم‌های بزرگی برداریم و افتخارات بزرگی را برای کشور کسب کنیم.
مدیرعامل راه آهن جمهوری اسلامی ایران ابراز کرد: علی رغم اینکه یک ماه ابتدایی سال به دلیل شرایط جوی حمل و نقل با اختلال مواجه شده بود اما در جابجایی مسافر علی رغم اینکه واگن‌های عمر بالای خود را حذف کرده و تعداد صندلی کاهش یافته بود اما با افزایش بهره وری رشد حمل مسافر داشتیم و در ایام پیک نوروزی به دو میلیون جابجایی رسیدیم و در حوزه بار نیز راه آهن در حال افتخار آفرینی است.
رسولی اظهار کرد: در ۴۰ سال گذشته دشمنان تصمیم گرفتند این کشور را تصاحب کنند و غیرت مردم را هدف قرار دادند، مردم ۸ سال مستقیم جلویشان ایستادند و اکنون نیز در شرایط جنگ اقتصادی که دشمن به راه انداخته، فرصت افتخار آفرینی پیش آمده و در حوزه حمل و نقل و جابجایی غیرتمندانه عمل خواهیم کرد.
وی افزود: بنا داریم در برخی شاخص‌ها راه آهن را به جلو و در برخی شاخص‌ها به عقب ببریم، اگر در نظم و انضباط در اوج بودیم و امروز عقب ماندیم، باید به عقب باز گردیم و در نظم و انضباط نیز در اوج قرار بگیریم، زمانی در خیلی شهرهای کشور راه آهن به دلیل خدماتی که به کارکنان ارائه می کرده در اوج بوده است و امروز باید به آن دوران بازگردیم و تلاش کنیم برای خدمات دهی به کارکنان و خانواده‌هایشان در اوج قرار بگیریم.
مدیرعامل راه آهن جمهوری اسلامی ایران عنوان کرد: برای افزایش بهره وری می‌توانیم با انجام طرح‌های کوچک پربازده کارهای بزرگی انجام دهیم و نیازی نیست همیشه به دنبال طرح‌ها پر هزینه و بزرگ باشیم.
 انتهای پیام
