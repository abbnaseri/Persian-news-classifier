نرخ تورم کشورهای شرق آسیا چه قدر است؟
آمارهای رسمی بیانگر کاهش نرخ تورم در کشورهای شرق آسیا هستند.
به گزارش ایسنا به نقل از تریدینگ اکونومیکس، در بازه زمانی دوازده ماهه منتهی به ماه می، هسته تورمی ژاپن که نرخ تورم بخش انرژی و مواد غذایی را به دلیل نوسانات بالای قیمتی آنها در نظر نمی گیرد با ۰.۱ درصد کاهش نسبت به مدت مشابه ماه قبل در سطح ۰.۸ درصد قرار گرفت که اگرچه توسط اقتصاددانان پیش بینی شده بود اما در سطحی بسیار پایین تر از نرخ ۲ درصدی هدف گذاری شده توسط بانک مرکزی این کشور قرار دارد.
متوسط هسته تورمی ژاپن در بازه زمانی ۱۹۷۱ تا ۲۰۱۹ معادل ۲.۵۱ درصد بوده است که بیشترین نرخ ثبت شده مربوط به ۲۴.۷ درصد اکتبر ۱۹۷۴ و کمترین نرخ ثبت شده نیز مربوط به اوت سال ۲۰۰۹ با منفی ۲.۴ درصد بوده است.
از سوی دیگر نرخ تورم در دیگر اقتصاد مهم شرق آسیا یعنی هنگ کنگ نیز کاهشی بوده است و در دوازده ماه منتهی به می، نرخ تورم با ۰.۱ درصد کاهش نسبت به مدت مشابه ماه قبل به ۲.۸ درصد رسیده است. طی این مدت تورم بخش مسکن از ۴.۳ درصد به ۴.۲ درصد و خدمات از ۲.۷ درصد به ۱.۵ درصد کاهش پیدا کرده است. از سوی دیگر تورم در دو بخش پوشاک و آب و برق با وجود روند افزایشی هنوز هم در سطح منفی باقی مانده است و به ترتیب به منفی ۱.۲ درصد و منفی ۴.۹ درصد رسیده است.
متوسط نرخ تورم هنگ کنگ در بازه زمانی ۱۹۸۱ تا ۲۰۱۹ معادل ۴.۳۲ درصد بوده است که بیشترین نرخ ثبت شده مربوط به ۱۶ درصد اکتبر ۱۹۸۱ و کمترین نرخ ثبت شده نیز مربوط به اوت سال ۱۹۹۹ با منفی ۶.۱ درصد بوده است.
نرخ تورم در ماکائو نیز با رسیدن به ۲.۶۹ درصد در پایین‌ترین سطح ۱۴ ماه اخیر خود قرار گرفت. بیشترین کاهش در بخش های غذا و نوشیدنی (از ۲.۷۷ درصد به ۲.۶۹ درصد) لوازم منزل (از ۲.۹ درصد به ۲.۵۲ درصد) پواک (از ۲.۲۵ درصد به ۰.۸ درصد) و امور فرهنگی (از ۳.۴۹ درصد به ۱.۹۳ درصد) اتفاق افتاده است.
بر مبنای ماهانه نرخ تورم ماکائو ۰.۲۸ درصد بوده است که ۰.۰۳ درصد بیشتر از رقم ثبت شده در ماه قبل است.
انتهی پیام
