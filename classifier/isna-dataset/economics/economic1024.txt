بهترین دوره اقتصادی ایران سال‌های ۶۸ تا ۸۶ بوده است
معاون پایش و پژوهش سازمان ملی بهره‌وری ایران گفت: بهترین دوره اقتصادی ایران طی سال‌های ۶۸ تا ۸۶ بوده است و سال‌های ۸۶ تا ۹۳ به دلیل مشکلات اقتصادی، اقدامات در خور توجهی در بخش بهره‌وری نیز انجام نشد.
به گزارش ایسنا به نقل از سازمان توسعه و نوسازی معادن و صنایع معدنی ایران (ایمیدرو)، عرفان مردانی که امروز (دوشنبه) صبح در ششمین همایش جایزه بهره‌وری معدن و صنایع معدنی ایران سخن می‌گفت، اظهار کرد: ایجاد ساختار سازماندهی شده و تحول تکنولوژیک در حوزه بهره‌وری به منظور افزایش شاخص‌های اقتصادی، ضروری است.
وی ادامه داد: بخش معدن و صنایع معدنی به دلیل طراحی جایزه و اهتمام به پیاده‌سازی بهره‌وری، نسبت به دیگر بخش‌های اقتصادی پیشرو است.
معاون پایش و پژوهش سازمان ملی بهره‌وری ایران گفت: در بخش بهره‌وری دارای ضعف‌های بسیاری هستیم. آمارهای رشد ارزش افزوده در بخش معدن طی سال‌های ۷۵ تا ۹۶ حاکی است که این حوزه تنها ۶.۷ درصد رشد داشته است.
مردانی با اشاره به اهمیت بهره‌وری نیروی کار، اعلام کرد: ایران در بخش بهره‌وری نیروی کار در بین کشورهای آسیایی ضعیف عمل کرده است.
وی اظهار کرد: بسیاری از مدیران رفتار حرفه‌ای و اثربخش نسبت به مقوله بهره‌وری ندارند و امیدواریم این خلاء ساختار در اجتماع، با اهتمام بیشتر مدیران به این حوزه مرتفع شود.
انتهای پیام
