رئیس بانک مرکزی ترکیه اخراج شد
در اتفاقی غیر منتظره مراد جتین‌کایا از سمت خود برکنار و جای خود را به مراد یوزال، قائم مقام خود داد. 
به گزارش ایسنا به نقل از رویترز، جتین کایا که از سال ۲۰۱۶ به ریاست بانک مرکزی ترکیه برگزیده شده بود، دارای اختلاف نظر زیادی با اردوغان بود. اگر چه هنوز هیچ یک از مقامات ترک حاضر به اظهار نظر در خصوص علت این برکناری نشده‌اند اما برخی فعالان بازار معتقدند این مساله احتمالاً به اختلاف نظر وی با دولت در خصوص کاهش نرخ بهره مربوط است.
در طول ماه‌های اخیر رجب طیب اردوغان، رئیس جمهور ترکیه بانک مرکزی این کشور را شدیداً برای کاهش نرخ بهره تحت فشار قرار داده بود.
دو منبع دولتی به رویترز گفته‌اند که در ماه‌های اخیر اختلاف بین وی، جتین کایا و دولت بر سر سیاست‌های پولی تشدید شده بود. یکی از این منابع مدعی شده است که اردوغان و برات البایراک، وزیر دارایی ترکیه از جتین کایا خواسته بودند که استعفا دهد اما وی با پافشاری بر استقلال بانک مرکزی از این کار خودداری کرده بود.
این اتفاق تنها کمی پس از آن رخ می‌دهد که آمارهای اولیه حاکی از کاهش نرخ تورم ترکیه دارند که بخش بزرگی از این کاهش تورم ناشی از کند شدن روند افزایش نرخ مواد غذایی و قیمت ارز است.
تحلیل گران معتقدند با توجه به برکناری رئیس بانک مرکزی به زودی شاهد کاهش نرخ بهره خواهیم بود هر چند که برخی از آنها با توجه به تشدید تنش‌های بین واشنگتن و آنکارا بر سر خرید سامانه موشکی اس ۴۰۰ روسیه و تهدید آمریکا به اعمال تحریم بر ضد ترکیه نگرانند هم‌زمانی این اتفاق با کاهش نرخ بهره دارای تبعاتی برای اقتصاد ترکیه باشد.
انتهای پیام
