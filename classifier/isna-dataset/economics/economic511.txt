امسال ۱۰ پروژه سدسازی در کشور به بهره‎برداری می‎رسد
وزیر نیرو گفت: امسال ۱۰ پروژه سدسازی در کشور به بهره‎برداری می‎رسد.
به گزارش ایسنا، رضا اردکانیان، در حاشیه آئین افتتاح سد مخملکوه خرم‎آباد در جمع خبرنگاران، اظهار کرد: ۱۷۹ سد در کشور در دست ساخت هستند که پیش‎بینی می‌شود امسال ۱۰ پروژه سدسازی در کشور به بهره‎برداری می‌رسد.

وی با بیان اینکه در لرستان ۹ پروژه سدسازی در دست اجرا است، گفت: امیدواریم با استفاده از مجموعه شرایط و منابعی که در اختیار دولت است و همچنین ظرفیت‌های سیستم بانکی و بخش خصوصی بتوانیم منابع مالی مناسب‌تری برای تکمیل این پروژه‌ها داشته باشیم.

اردکانیان افزود: همچنین امیدواریم بازنگری در موضوع منابع آب قابل برنامه‎ریزی و بازنگری تخصیص‌های مورد نیاز آب استان صورت می‌گیرد.

وی عنوان کرد: مجموعه این پروژه‌ها برای تأمین شرب، کشاورزی، صنعت و کنترل سیلاب است.

وزیر نیرو با بیان اینکه لرستان با توجه به شرایط خوب بارشی که دارد و در ایام نرمال دو برابر متوسط بارش کشور را به خود اختصاص داده است، یادآور شد: این استان ظرفیت‌های خوبی دارد و با لحاظ تمام شرایط فنی، اقتصادی و زیست محیطی بتوانیم از حداکثر منابع آب قابل تأمین لرستان استفاده کنیم.
 انتهای پیام
