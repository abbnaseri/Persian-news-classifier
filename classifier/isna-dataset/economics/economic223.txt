ظرفیت‌های بومی ایران قابل تحریم نیست
رئیس سازمان شیلات ایران گفت: علی‌رغم تلاش ایالات متحده آمریکا برای انزوای هر چه بیشتر ایران، منابع خدادادی و توانمندی‌های انسانی ایران به سپری محکم در مقابل این تحریم‌ها بدل گشته است.
به گزارش ایسنا به نقل از اسپوتنیک، نبی‌الله خون میرزایی درباره تجارت با کشورهای حوزه دریای خزر، اظهار کرد: هم بخش امور بین‌الملل سازمان شیلات و هم اداره کل امور بین‌الملل وزارت جهاد کشاورزی و هم کمک‌هایی که از وزارت امور خارجه گرفته می‌شود؛ همگی بر هدف کمک به بخش خصوصی برای توسعه تجارت‌های خارجی، یکپارچه شده است. ما با کشورهای حوزه خزر به ویژه روسیه، پروتکل‌ها و جلسات مشترک پیرامون مسائل خزر داشته و صادرات فی‌مابین و مبادلات تجاری خوبی با این کشورها داریم.
وی افزود: یکی از استان‌هایی که در تجارت ما با کشورهای حوزه خزر بسیار مؤثر عمل کرده، استان مازندران است که مرزهای آبی بسیاری با کشورهای حوزه خزر دارد و از جهت ظرفیت‌های آبزی‌پروری و صید بسیار قوی ظاهر شده است، البته که این ظرفیت‌ها تا شکوفایی کامل راه درازی در پیش دارد اما با این حال ما به این ظرفیت برای طولانی مدت بسیار دل بسته‌ایم. این استان در پرورش ماهیان خاویاری هم بسیار قوی است و می‌توان با افزایش پایانه‌های صادراتی، ظرفیت صادرات این استان را به کشورهای حوزه خزر به ویژه روسیه افزایش داد و می‌تواند یک پایانه صادراتی ملی برای تکیه تمام بخش خصوصی باشد.
رئیس سازمان شیلات ایران در رابطه با تأثیر تحریم‌ها بر صادرات و واردات و عملکرد شیلات گفت: سرمایه اصلی کشور ما در این زمینه، نیروی انسانی کارآزموده و متبحر است. ما در ایران می‌توانیم صفر تا صد مراحل تولید خاویار را به صورت کاملاً بومی و توسط نیروهای قوی ایرانی انجام دهیم، این موضوع قابل تحریم نیست، تماماً مربوط به فکر، خلاقیت، کارآزمودگی و تجربه انسانی ما است که تحریم‌ها به هیچ عنوان نمی‌تواند در آن اثر کند؛ اتفاقاً در مواردی مثل شرایط تحریم نفت که ما مجبوریم اتکای کشور را به نفت کمتر بکنیم، این نوع فعالیت‌ها که کاملاً بومی و با نیروی انسانی ایرانی انجام می‌شود می‌تواند ظرفیت‌های کشور را به خوبی شکوفا کند.
انتهای پیام
