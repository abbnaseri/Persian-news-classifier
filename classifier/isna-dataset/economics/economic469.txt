هشدار کارشناسان به کاربران گوشی‌های ویندوزی
به دنبال ماجرای حذف اپلیکیشن‌های مختلف از سیستم عامل ویندوزفون، فیس‌بوک و پیام‌رسان فیس‌بوک مسنجر نیز از آن حذف شدند.
به گزارش ایسنا، از آن روزی که خود شرکت مایکروسافت، به عنوان توسعه دهنده سیستم عامل موبایلی ویندوز فون اعلام کرد که دیگر قصد ندارد به پشتیبانی از این سیستم عامل ادامه دهد، بسیاری از شرکت‌های توسعه دهنده اپلیکیشن‌های مختلف تصمیم گرفتند که دیگر حضوری در فروشگاه‌های نرم افزار مبتنی بر ویندوز فون نداشته باشند و برنامه‌های خود را از این پلتفرم حذف کنند.
حالا در تازه‌ترین اخبار منتشر شده در وب سایتMSPoweruser، اپلیکیشن شبکه اجتماعی فیس‌بوک و پیام‌رسان فیس‌بوک مسنجر نیز پس از اینستاگرام از این درگاه حذف شدند تا به تمامی کاربرانی که هنوز از گوشی‌های ویندوزی استفاده می‌کنند، یادآور شده و تذکر دهد که به گوشی‌های اندرویدی یا آیفون مبتنی بر آی او اس کوچ کنند؛ چراکه دیگر قادر نخواهند بود از اپلیکیشن‌های کاربردی و محبوب خود استفاده کنند و در صورتی که به هر دلیلی، برنامه مذکور لغو نصب شود، دیگر نمی‌توانند آن را دریافت و دانلود کنند.
شرکت فیس بوک در راستای حذف همیشگی این دو اپلیکیشن همچنین اعلام کرده است که پیام رسان واتس‌اپ نیز از ۳۱ دسامبر سال جاری میلادی از پلتفرم ویندوز فون برای همیشه حذف خواهد شد.
برخی کارشناسان نیز ضمن تاکید بر لزوم مهاجرت به سیستم عامل‌های موبایلی اندروید و آی او اس، این نوید را به کاربران گوشی‌های مبتنی بر ویندوزفون داده‌اند که هنوز نسخه بتای فیس بوک و پیام رسان آن در فروشگاه نرم‌افزاری ویندوزفون موجود است و آنها فعلاً می‌توانند از آنکه دارای محدودیت‌های متعددی است، استفاده کنند.
انتهای پیام
