دستور وزیر صنعت برای ارتقای سطح ایمنی در معادن زغال‌سنگ
وزیر صنعت، معدن و تجارت (صمت) دستور ارتقای سطح ایمنی در معادن زغال سنگ کشور را صادر کرد.
به گزارش ایسنا به نقل از وزارت صنعت، معدن و تجارت، رضا رحمانی این دستور را در پی سانحه اخیر در معدن زغال سنگ پاک در شهرستان زیرآب استان مازندران صادر کرد.
در این سانحه دو تن از معدنکاران به دلیل استنشاق گازهای داخل معدن دچار مسمومیت شدید منجر به مرگ شدند.
وزیر صمت در این دستور آورده است: از آنجایی که با افزایش عمق معادن زغال، میزان گازخیزی لایه‌های زغالی افزایش می‌یابد، به همان میزان نیاز به اقدامات کنترلی بیشتر جهت ارتقای کیفیت ایمنی در این معادن ضروری است.
رحمانی گفته که استفاده از ابزارها، تجهیزات و فناوری‌های نوین ایمنی در این راستا باید در دستور کار قرار بگیرد.
وی در این دستور بر لزوم رصد و پایش اقدامات انجام شده در این راستا به صورت منظم و ارائه گزارش‌های جمع‌بندی شده جهت اطلاع عموم مردم، تأکید کرده است.
انتهای پیام
