درخواست افزایش نرخ خدمات خشک‌شویی‌ ارائه شد
رئیس اتحادیه خشک‌شویی و لباسشویی گفت که درخواست افزایش نرخ خدمات این صنف به صورت رسمی به اتاق اصناف و وزارت صنعت، معدن و تجارت ارسال شده است.
ابوالفضل رجب‌زاده در گفت‌وگو با ایسنا اظهار کرد: ماشین‌آلات خشک‌شویی فرسوده شده‌اند و به دلیل افزایش نرخ دلار، واردات این دستگاه‌ها به کشور انجام نمی‌شود و این در حالی است که در گذشته نیز ماشین‌آلات وارداتی قیمت بسیار زیادی داشته‌اند.
رئیس اتحادیه خشک‌شویی و لباسشویی یادآور شد برای حل مشکلات این صنف نیاز به حمایت‌های بانکی وجود دارد که دستیابی به وام‌های کم بهره غیرممکن است و اگر بانک‌ها وامی به صنوف ارائه کنند، سود بازگشت پول بسیار بالاست و خرید ماشین‌آلات با چنین وام‌هایی توجیه اقتصادی ندارد.
وی گفت: واحدهای صنفی در حال حاضر ماشین‌آلات قدیمی و کهنه خود را تعمیر و به‌روزرسانی می‌کنند تا چرخه کسب و کار در جریان باشد.
رجب‌زاده در رابطه با تأمین مواد مصرفی همچون داروها و پودرهای لکه‌بری، بیان کرد: مواد مصرفی این صنف عموماً وارداتی است که هر بشکه ۳۳۰ کیلوگرمی قیمتی در حدود ۶.۵ تا ۷ میلیون تومان دارد و متأسفانه با وجود آنکه مواد مصرفی و پودرهای لکه‌بری کارایی بهداشتی دارد، ارز دولتی به آن اختصاص پیدا نکرده است و از سوی دیگر محصولات مصرفی همچون چوب‌لباسی و پلاستیک که تولید داخلی است، با افزایش قیمت قابل توجه روبرو شده است.
رئیس اتحادیه خشک‌شویی و لباس‌شویی یادآور شد: در شرایط فعلی سرمایه‌گذاری در این صنف دارای درآمدزایی مناسب نیست و تنها هزینه‌های روزمره را پوشش می‌دهد.
وی در پاسخ به این سوال که آیا در زمینه تولید ماشین‌آلات خشک‌شویی و لباس‌شویی شرکت‌های ایرانی ورود کرده‌اند، گفت: شرکت‌های داخلی برخی از ماشین‌آلات را در ایران تولید می‌کنند اما کیفیت و کارایی آن‌ها قابل مقایسه با نمونه خارجی نیست و باید فعالیت و کسب و کارهای صنفی با دستگاه‌ها و علم روز انجام شود.
رجب‌زاده همچنین در رابطه با افزایش نرخ خدمات این واحدها، خاطرنشان کرد: درخواست افزایش نرخ به صورت رسمی به اتاق اصناف و وزارت صنعت، معدن و تجارت ارسال شده و در حال حاضر نرخ جدید در فرایند تصمیم‌گیری قرار دارد.
رئیس اتحادیه خشک‌شویی و لباسشویی در انتها با اشاره به کاهش قدرت خرید مردم گفت: در حال حاضر کسب و کار واحدهای صنفی زیرمجموعه این اتحادیه نسبت به یک سال گذشته با کاهش ۴۰ درصدی مواجه شده است.
انتهای پیام
