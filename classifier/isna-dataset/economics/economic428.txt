بورس از ثبت رکورد جدید باز ماند
فعالان بازار سهام در هفته گذشته نیز شاهد رشد فزاینده‌ای بودند اما علیرغم اینکه امروز در اواسط ساعات معاملاتی بورس، نماگر اصلی توانست وارد کانال جدید شود، در نهایت افت کرد و از ثبت رکورد جدید بازماند.
به گزارش ایسنا، امروز در بورس تهران ۱۶۳ سهم با افزایش قیمت و ۱۷۰ سهم با کاهش قیمت رو به رو شدند در عین حال در فرابورس ایران ۱۰۴ سهم رشد قیمت را تجربه کردند و ۸۸ سهم با افت مواجه شدند.
امروز با باز شدن معاملات بورس تهران شاخص کل بازده نقدی و قیمتی روند صعودی را ادامه داد و توانست برای اولین بار در تاریخ بازار سرمایه کانال ۲۵۰ هزار واحدی را پشت سر بگذارد. اما در ادامه این شاخص با افت رو به رو شد و نسبت به آخرین روز معاملاتی هفته گذشته ۴۴ واحد پایین‌تر نشست و در نتیجه از ثبت نهایی رکورد جدید باز ماند.
اما شاخص کل هم وزن به رشد خود ادامه داد و با افزایش ۲۲۶ واحد در تراز ۵۸ هزار و ۵۹۰ واحدی ایستاد. اما شاخص آزاد شناور نیز با ۱۸۷ واحد کاهش عدد ۲۸۰ هزار و ۹۲ واحدی را تجربه کرد. شاخص بازار اول و بازار دوم نیز هر کدام به ترتیب ۲۴ و ۱۲۷ واحد رشد را تجربه کردند.
مخابرات ایران، پتروشیمی خارک، پتروشیمی پارس و سرمایه گذاری غدیر هر کدام به ترتیب ۲۳۲، ۱۱۹، ۹۵ و ۹۴ واحد تأثیر افزایشی روی شاخص‌های بازار داشتند. در طرف مقابل فولاد مبارکه اصفهان، گسترش نفت و گاز پارسیان، گروه مپنا و ایران خودرو سعی کردند شاخص‌های بازار را به سمت پایین هدایت کنند به طوری که هر کدام از شرکت‌های نام برده ۲۱۵، ۱۶۴، ۱۳۵ و ۹۱ واحد تأثیر کاهشی روی نماگرهای بازار داشتند.
در گروه خودرو بسیاری از سهم‌ها با کاهش قیمت رو به رو شدند و ایران خودرو به عنوان تاثیرگذارترین نماد خودروییِ امروز در بازار سرمایه با صف فروش مواجه شد و نزدیک به پنج درصد در قیمت آخرین معامله کاهش داشت.
رشد شاخص کل هم وزن در مقابل افت نماگر اصلی بازار بیانگر این است که شرکت‌های کوچک‌تر امروز نسبت به شرکت‌های بزرگ‌تر با رشد مواجه شدند. ارزش معاملات نیز نشان می‌داد که گروه سیمان، آهک و گچ با ارزش معاملاتی معادل ۱۳۲.۵ میلیارد تومان بیشترین ارزش معاملات بورس را به خود اختصاص دادند به طوری که معامله گران توانستند بیش از ۳۰۱ میلیون سهم و اوراق مالی را در این گروه داد و ستد کنند.
هر چند که عرضه‌ها در گروه خودرو بیش از تقاضا بود ارزش معاملات این گروه پس از سیمانی‌ها در جایگاه دوم قرار گرفت. و مجموع سهم‌های خودرویی ارزش معاملاتی برابر با ۱۲۹ میلیارد و ۹۰۰ میلیون تومان را تجربه کردند.
در گروه محصولات شیمیایی نیز ارزش معاملات بالای را شاهد بودیم به طوری که مجموع سهم‌های این گروه با ارزش معاملاتی بیش از ۱۲۲ میلیارد تومان مواجه شدند. در این گروه علیرغم اینکه سهم‌های بودند که پنج درصد رشد قیمت را تجربه کردند و شاهد صف خرید بودند نوسانات قیمت عمدتاً کمتر از سه درصد بود.
در گروه خرده فروشی نیز دو نماد افق کوروش و قاسم ایران با رشد قیمت بیش از ۱۴ درصد رو به رو بودند. همچنین اکثریت سهم‌ها در گروه قند و شکر افزایش قیمت را تجربه کردند و حجم معاملات مجموع سهم‌های قندی به بیش از ۱۵ میلیارد تومان رسید.
ارزش معاملات بورس تهران مجموعاً عدد ۱,۱۸۹ میلیارد تومان را تجربه کرد و حجم معاملات به عدد ۳.۲ میلیارد سهم و اوراق مالی رسید.
آیفکس نیز با ۱۵ واحد رشد به روند افزایشی خود ادامه داد و عدد ۳۱۹۴ را تجربه کرد. ارزش معاملات فرابورس ایران تا رقم ۷۵۱ میلیارد تومان بالا رفت و حجم معاملات به رقم ۱.۴ میلیارد سهم و اوراق مالی رسید.

انتهای پیام

