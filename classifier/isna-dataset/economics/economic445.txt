مراقب بسته اینترنت‌تان باشید
 با توجه به تفاوت استفاده از تعرفه اینترنت آزاد و بسته‌های اینترنتی که توسط اپراتورها ارائه می‌شود و این‌که اینترنت آزاد تعرفه بالاتری در مقایسه با بسته‌ها دارد، کاربران باید از تمام شدن بسته‌های خود به‌درستی آگاه باشند و نسبت به فعال‌سازی بسته‌های خود در زمان مناسب اقدام کنند.
به گزارش ایسنا، اینترنتی که توسط اپراتورها ارائه می‌شود یا به صورت تعرفه آزاد است و یا طرح‌های تشویقی است که به صورت بسته‌های اینترنتی ارائه شده و نسبت به تعرفه‌ی آزاد بسیار مقرون به‌صرفه‌تر است. بنابراین کاربرانی که از اینترنت گوشی خود استفاده می‌کنند، معمولاً این بسته‌ها را فعال می‌کنند؛ در حال حاضر حدود ۸۰ درصد استفاده از مصرف داده همراه به سمت بسته‌های تشویقی و تخفیفی اپراتورها هدایت می‌شود.
کمیسیون تنظیم مقررات و ارتباطات رادیویی در مصوبه خود در سال ۱۳۹۵، با کاهش ۲۰ درصدی تعرفه اینترنت، سقف تعرفه خدمات داده تلفن همراه را برای سیم‌کارت‌های دائمی به ازای هر کیلوبایت، ۰.۴ ریال و برای سیم‌کارت‌های اعتباری ۰.۶ ریال تعیین کرد. اما در طرح تشویقی قیمتی کمتر از کف تعرفه عادی اپراتور تعریف شده و سقف زمانی آن حداکثر سه ماه است و امکان فروش طرح تشویقی و تمدید طرح تنها در این مدت برای اپراتور ممکن است. به همین دلیل است که طرح‌های تشویقی اپراتورها پس از مدتی حتی با وجود استقبال کاربران حذف می‌شود.
اتمام بسته‌های اینترنتی به کاربران اعلام می‌شود
در چنین شرایطی منطقی است در صورت اتمام بسته اینترنتی کاربران، به آن‌ها اطلاع داده شود. اپراتورها برای اطلاع مشترکان از وضعیت بسته‌های اینترنتی خریداری‌شده، شامل میزان اعتبار حجمی یا زمانی بسته از دو روش پیامک و کد دستوری (USSD) استفاده می‌کنند. در روش پیامکی، در دو مرحله پیامکی با محتوای رو به اتمام بودن زمان یا حجم بسته و نیز پس از اتمام اعتبار، آغاز مصرف اینترنت آزاد اطلاع‌رسانی می‌شود. در روش کد دستوری USSD، هم مشترکان سیم‌کارت دائمی و اعتباری می‌توانند با وارد کردن کد دستوری لازم، از میزان اعتبار زمانی و حجمی بسته‌های اینترنتی خود مطلع شوند.
برای کاربران اعتباری که از بسته‌های اینترنت استفاده می‌کنند، در صورت اتمام بسته و در شرایطی که اطلاع‌رسانی انجام نشود، مصرف اینترنت با تعرفه‌ی آزاد می‌تواند موجب تمام شدن شارژ اعتباری کاربران شود؛ عدم اطلاع‌رسانی برای کاربران دائمی می‌تواند عواقب بدتری داشته باشد، زیرا اگر با تمام شدن اینترنت بسته به آن‌ها اطلاع‌رسانی انجام نشود و کاربر به مصرف اینترنت با تعرفه آزاد ادامه دهد، این موضوع می‌تواند به هزینه‌های اضافی روی قبض موبایل کاربر منجر شود که با توجه به دائمی بودن سیم‌کارت کاربر، ممکن است هزینه‌های سنگینی باشد.
انتهای پیام
