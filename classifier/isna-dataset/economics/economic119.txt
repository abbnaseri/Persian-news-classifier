پژو ۳۰۱ هفته آینده به تولید آزمایشی می‌رسد
مدیرعامل گروه صنعتی ایران خودرو از رونمایی خط تولید آزمایشی پژو ۳۰۱ محصول جدید این خودروساز با داخلی‌سازی بیش از ۶۰ درصد از هفته آینده خبر داد.
به گزارش ایسنا به نقل از گروه صنعتی ایران‌خودرو، هاشم یکه‌زارع با بیان اینکه توانمندی زنجیره ارزش ایران خودرو با خودکفایی در تولید پژو ۳۰۱ به نمایش گذاشته خواهد شد، گفت: این محصول با امتیاز ساخت داخل بیش از ۶۱ درصد به تأیید شرکت مشاور خودرو و وزارت صنعت، معدن و تجارت رسیده است.
وی تصریح کرد: عمق داخلی‌سازی محصول تا زمان تولید انبوه در سال آینده به بیش از ۸۰ درصد خواهد رسید.
یکه‌زارع افزود: ایران خودرو با دعوت از سازندگان و قطعه‌سازان معتبر و توانمند داخلی، قطعات مورد نیاز برای تولید پژو ۳۰۱ را با تکیه بر تخصص آنان تأمین و تولید آن را به صورت مستقل آغاز خواهد کرد.
مدیرعامل گروه صنعتی ایران خودرو افزود: در حال حاضر خط بدنه‌سازی با ظرفیت اسمی ۱۶ دستگاه در ساعت در حال آماده‌سازی و بهره‌برداری در روزهای آینده است. این خط تولید مجهز به ۲۴ ربات است و برای نخستین بار در صنعت خودروی کشور از تکنولوژی جوشکاری لیزر و GMT استفاده شده است.
تولید مستقل ۳۰۱ تاوان عهدشکنی پژو است
یکه‌زارع، تولید ۳۰۱ را تاوان پژو برای عهدشکنی و ترک یک طرفه قرارداد خواند و آن را فرصتی برای بهره‌مندی از توان متخصصان داخلی قلمداد کرد و گفت: در این مسیر از توان شرکت‌های دانش بنیان، مراکز علمی و دانشگاهی و نهادهایی که توانایی حمایت از صنعت خودرو را دارند استفاده می‌کنیم.
وی ضمن تاکید بر مقدور نبودن داخلی‌سازی ۱۰۰ درصدی محصول در هیچ یک از خودروسازان جهانی، از مذاکره با برخی شرکت‌های دانش بنیان و صنایع دفاع برای تولید قطعات با فن‌آوری بالا (های تک) خبر داد.
مدیرعامل گروه صنعتی ایران خودرو با اشاره به اینکه بدون اتکا به پژوی فرانسه از اوایل سال آینده خط تولید انبوه این خودرو به بهره‌برداری می‌رسد، خاطرنشان کرد: براساس برنامه‌ریزی‌های صورت گرفته، پس از طی مراحل تولید آزمایشی، این محصول در اوایل سال آینده با ظرفیت اولیه ۱۰ هزار دستگاه در سال به تولید انبوه خواهد رسید و در ادامه به ۱۰۰ هزار دستگاه و در نهایت سالانه ۲۵۰ هزار دستگاه افزایش خواهد یافت.
انتهای پیام
