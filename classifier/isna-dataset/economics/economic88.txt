آخرین خبرهای صنعت نفت از زبان زنگنه
آخرین وضعیت نفتکش‌های توقیفی، میزان تولید بنزین و برنامه‌های توسعه‌ای صنعت نفت ایران و … موضوعاتی بود که وزیر نفت آنها را تشریح کرد.
به گزارش ایسنا، بیژن نامدار زنگنه با تشریح یکصد و هفتاد و ششمین نشست سازمان کشورهای تولیدکننده نفت (اوپک) در واکنش به اظهارات وزیر انرژی عربستان، گفت: ایران نه تنها تهدیدکننده امنیت انرژی نیست، بلکه بزرگ‌ترین ضمانت‌کننده ثبات و امنیت انرژی در منطقه بوده است.
وی درباره اظهارات خالد الفالح که در گفت‌وگو با شبکه خبری سی‌ان‌ان از ایران به‌عنوان تهدیدکننده امنیت انرژی جهان نام برده بود، اظهار کرد: آقای فالح فرد تکنوکرات و محترمی است و به‌طور معمول حرف‌های سیاسی از ایشان نمی‌شنویم، احتمالاً از وی خواسته‌اند این حرف‌های سیاسی را بیان کند. وی افزود: بهتر بود آقای فالح تا من آنجا (وین) بودم، این حرف‌ها را بیان می‌کردند تا پاسخ دهم. چرا وقتی ٣٠٠٠ کیلومتر فاصله گرفتم این حرف‌ها را مطرح کردند؟
ایران بزرگ‌ترین ضمانت‌کننده ثبات و امنیت انرژی در منطقه
وزیر نفت با بیان این‌که ایران نه تنها تهدیدکننده امنیت انرژی نیست بلکه بزرگ‌ترین ضمانت‌کننده ثبات و امنیت انرژی در منطقه بوده است، اظهار کرد: ما از اول گفته‌ایم نفت را سیاسی نکنید. نفت نباید سیاسی باشد. من حتی به سازمان کشورهای صادرکننده نفت (اوپک) پیشنهاد محکوم کردن اقدام آمریکا را در تحریم ایران و ونزوئلا دادم، اما برخی دوستان گفتند این سازمان سیاسی نیست و وارد این مباحث نشویم. به گفته زنگنه، دود سیاسی کردن بازار نفت به چشم همه می‌رود و فقط این‌گونه نیست که به چشم ما برود.
‏‬ نفت سلاح نیست
وی که در برنامه گفت‌وگوی ویژه خبری سخن می‌گفت، با بیان این‌که آمریکا هم‌اکنون بزرگ‌ترین تهدیدکننده ثبات و امنیت انرژی جهان است، تصریح کرد: آمریکا از نفت به‌عنوان سلاح استفاده می‌کند. نفت سلاح است یا نیست؟ به ما بگویند. خمپاره یک سلاح است. تفنگ یک سلاح است. بگویند نفت سلاح است یا نیست؟ اگر سلاح است همه حق دارند از آن استفاده کنند. نمی‌شود کسی که زورش بیشتر است از آن استفاده کند و بگوید دیگران از آن استفاده نکنند. وزیر نفت تاکید کرد: ما می‌گوئیم نفت سلاح نیست و بارها آن را مطرح کرده‌ایم، بنابراین از آن به‌عنوان سلاح استفاده نکنید.
زنگنه با بیان این‌که امنیت انرژی به نفع ایران است و آن‌ها (عربستان) دارند ما را به چیزی متهم می‌کنند که ما خود در صورت حادث شدن اتفاقی در خلیج فارس از آن متضرر می‌شویم، تصریح کرد: هم اکنون آن‌ها از وضع خلیج فارس سود می‌برند؛ قیمت بالای نفت به نفع عربستان است و عربستان نشان داده که خواهان قیمت نفت بالاست. وی این را هم گفت که هم‌اکنون برای ایران بشکه‌های صادراتی اهمیت بیشتری نسبت به قیمت نفت دارند.
 با همه توان برای صادرات نفت تلاش می‌کنیم
وزیر نفت درباره آخرین وضع فروش نفت اظهار کرد: با همه توان تلاش می‌کنیم، اعلام ارقام صادرات نفت برایم سخت است. اگر بگویم وضع‌مان خوب است آمریکایی‌ها ناراحت می‌شوند و فشار را زیاد می‌کنند اگر بگوییم خوب نیست، مردم نگران می‌شوند. وی افزود: ما همه تلاشمان را می‌کنیم، به شوخی گفتم اگر دوستان در داخل بگذارند با یاری خدا از عهده دشمنان‌مان برمی‌آییم. زنگنه همچنین درباره این‌که آیا شرایط صادرات نفت به سمت بهتر شدن می‌رود؟، اظهار کرد: من خیلی امیدوارم.
در اوپک چه گذشت؟
وزیر نفت درباره دستاوردهای یکصد و هفتاد و ششمین نشست اوپک برای ایران، با اشاره به این‌که تولیدکنندگان عضو و غیرعضو اوپک در نشست مشترک ماه دسامبر ۲۰۱۸ بر سر کاهش روزانه یک‌میلیون و ۲۰۰ هزار بشکه‌ای برای حفظ تعادل بازار نفت توافق کردند، تصریح کرد: در نشست پیش روی (۱۷۶) بحث درباره تمدید این توافق نیز مطرح بود که ما روی آن بحثی نداشتیم حتی معتقد بودیم رقم کاهش می‌توانست بیشتر باشد که ظاهراً توافق نشد. وی فرآیند تصمیم‌سازی را یکی از مشکلات پیش‌روی این نشست عنوان کرد و با بیان این‌که اعتراض خود را پیش از ورود به وین مطرح کردم، افزود: اوپک ۱۴ عضو دارد و همه دارای حق رأی مساوی هستند. تصمیم‌های اوپک باید با اجماع گرفته شود و نمی‌شود یک کشور با نام اوپک با کشور دیگری مذاکره کند و بعد بیاید بگوید این تصمیم را گرفتیم و شما اجرا کنید. زنگنه گفت: ما که مهر پلاستیکی نیستیم که زیر تصمیم‌هایی که جای دیگر گرفته می‌شود، امضا کنیم. وزیر نفت با بیان این‌که اعتراضات خود را با عناوینی مانند «تک‌روی» و «خطر یکجانبه‌گرایی در اوپک» عنوان کردم، ادامه داد: همچنین اعلام کردم یکجانبه‌گرایی اوپک را نابود می‌کند و حتماً باید تصمیم‌های اوپک در درون این سازمان پخت و پز و گرفته شود. وی درباره این‌که آیا منظورتان به طور خاص عربستان است، تصریح کرد: من اسم خاصی را نبردم و الان هم نمی‌خواهم به دلیل مراعات همکاری‌های درازمدت از کشوری اسم ببرم.
زنگنه با بیان این‌که حرف‌های من درباره «تک‌روی» و خطر «یکجانبه‌گرایی در اوپک» به خوبی شنیده شد، افزود: در روز نشست اوپک به من پیغام دادند، خواهش می‌کنیم دیگر این موضوع را در گفت‌وگوهای خود بیان نکنید ما حرف‌های شما را شنیدیم و پیام دریافت شد.
با قدرت از حق ایران دفاع می‌کنم
وزیر نفت از منشور همکاری اوپک و غیر اوپک به عنوان دیگر موضوع مطرح شده در نشست ۱۷۶ اوپک نام برد و یادآور شد: اوپک و غیر اوپک پس از توافق سال ۲۰۱۶ یک بیانیه همکاری داشتند که بر اساس آن اعضای اوپک و غیر اوپک بدون تعهد برای بهبود بازار نفت با هم همکاری می‌کردند. وی با بیان این‌که در نشست پشت درهای بسته اوپک (نشست ۱۷۶ عادی اوپک) که بیش از پنج ساعت به درازا کشید، فرآیند منشور همکاری اوپک و غیر اوپک میان ایران و یک عضو دیگر اوپک مورد بحث و بررسی قرار گرفت، افزود: ما نگرانی‌هایی هم در این زمینه داشتیم که سازمانی تشکیل نشود که جای اوپک بنشیند و عده‌ای در شرایطی که ایران وضع خاصی دارد، اوپک را یدک بکشند و دنبال خود ببرند. زنگنه ادامه داد: پس از ساعت‌ها بحث طولانی که انجام شد آنچه ما می‌خواستیم پذیرفته شد که بخشی در منشور همکاری اوپک و غیر اوپک و بخشی نیز در قطعنامه وزیران اوپک آمده است. به گفته وزیر نفت، آنچه در منشور همکاری اوپک و غیر اوپک منظور شده، این است که تشکیلات جدیدی به وجود نخواهد آمد بلکه گفت‌وگوی بین اوپک و غیر اوپکی‌ها شکل خواهد گرفت. تصمیم‌های این منشور تعهدآور نیست، پیوستن به آن داوطلبانه است، ریاست آن چرخشی است و دائمی نیست، کشورهای عضو هم فرصت دارند مجوزهای لازم را از دولت‌های خود دریافت کنند و همه این موارد قید شد. وی افزود: نگرانی من برای اوپک این بود که با یکجانبه‌گرایی و تک‌روی اساساً دیگر اوپکی نباشد و دیدگاه‌های دو کشور به بقیه دیکته شود. به‌ویژه آن‌که آنان فکر می‌کردند ایران در موقعیتی است که حرف نمی‌زند و سکوت می‌کند، در حالی که ما این کار را نکردیم و بسیار محکم از حقوق ایران و اوپک دفاع کردیم. زنگنه تاکید کرد: هیچ وقت در مجامع بین‌المللی رودربایستی نداشته و ندارم و با قدرت از حق ایران دفاع می‌کنم.
تمدید توافق کاهش تولید نفت اوپک شامل ایران نمی‌شود
وی درباره این‌که تمدید توافق کاهش تولید نفت اوپک شامل ایران می‌شود، پاسخ منفی داد و گفت: ایران، ونزوئلا و لیبی مشمول توافق کاهش تولید نیستند. وزیر نفت در پاسخ به این پرسش که ایران در صورت عادی شدن روابط به سرعت به بازار برمی‌گردد؟، اظهار کرد: بارها گفته‌ام اگر شرایطمان عادی شود بدون هیچ ملاحظه‌ای به بالاترین سقف تولید و صادرات ممکن خواهیم رسید.
آمریکا بزرگ‌ترین تولیدکننده نفت جهان
زنگنه درباره این‌که آیا در رفتار آمریکا از یک مصرف‌کننده عمده به یک تولیدکننده بزرگ تغییری ایجاد شده است؟، اظهار کرد: من فکر می‌کنم یکی از دلایل تحریم علیه ایران و ونزوئلا، باز کردن بازار برای فروش نفت آمریکاست.
وی با بیان این‌که تولید نفت آمریکا ظرف دو سال و در فاصله ژانویه ۲۰۱۷ تا ۲۰۱۹، سه میلیون و ۱۰۰ هزار بشکه در روز افزایش یافته است، یادآور شد: آمریکا هم‌اکنون بزرگ‌ترین تولیدکننده نفت دنیاست و پس از آن روسیه با بیش از ۱۱ میلیون بشکه در روز و عربستان با بیش از ۹ میلیون بشکه در روز در جایگاه بعدی قرار دارند.
وزیر نفت با بیان این‌که از ژانویه ۲۰۱۹ تاکنون نیز روزانه ۵۰۰ هزار بشکه دیگر به تولید نفت آمریکا افزوده شده، یعنی در مجموع افزایش تولید نفت آمریکا روزانه ۳ میلیون و ۶۰۰ هزار بوده است، گفت: این موضوع (افزایش تولید نفت اوپک) به هیچ‌وجه در محاسبات اوپک دیده نشده است و کسی در بازار تصور نمی‌کرد که آمریکا با چنین سرعتی به تولید خود بیفزاید.
زنگنه ادامه داد: این مقدار تولید نفت نیازمند بازار است و با کاهش تولید عادی اوپک جبران نمی‌شد و در نتیجه آمریکا باید شوک‌هایی به بازار وارد می‌کرد تا بتواند برای خود بازار پیدا کند. بخشی از تحریم‌ها در این جهت است که آمریکا بتواند به تولید و توسعه شیل اویل ادامه دهد. وی درباره این‌که آیا مصرف‌کنندگان عمده نفت مانند چین از وضع کنونی بازار نفت و همکاری عربستان و روسیه راضی هستند؟ پاسخ داد: به‌طور کلی ما در اوپک از همکاری تولیدکنندگان و مصرف‌کنندگان استقبال می‌کنیم، چون معتقدیم بی‌ثباتی در بازار و نوسانات قیمت نفت به تولیدکننده و مصرف‌کننده آسیب می‌زند.
وزیر نفت درباره این‌که تولید شیل اویل در چه دامنه قیمتی باصرفه است؟، گفت: بستگی به میدان دارد، در میدان‌های مختلف متفاوت است، اما آن‌گونه که هم‌اکنون می‌گویند به زیر ۴۰ دلار برای هر بشکه هم رسیده است.
وزارت امور خارجه با قدرت موضوع توقیف نفتکش ایرانی را دنبال می‌کند
وزیر نفت درباره موضع‌گیری وزارت نفت در خصوص نفتکش ایرانی توقیف شده در تنگه جبل‌الطارق گفت: وزارت امور خارجه ایران این موضوع را با قدرت دنبال می‌کند و امیدواریم که به نتیجه خوبی برسد.
وی درباره نفتکش‌هایی که در عربستان و مصر هستند، ادامه داد: در عربستان توقیف نفتکشی در کار نیست و موضوع بر سر دستمزد کارگری است و شرکت ملی نفتکش در حال حل این موضوع است که این کشتی هرچه زودتر بازگردد؛ یک کشتی هم در مصر توقیف شده بود که درباره آن هم به دنبال حل مشکل هستند.
زنگنه در پاسخ به تحریم‌های جدید اعمال شده علیه صنعت پتروشیمی ایران افزود: تحریم پتروشیمی‌ها موضوع تازه‌ای نبوده است، من هم منظور آمریکا را از این موضوع متوجه نشدم و در ظاهر این مسئله بیشتر برای تبلیغات و اینکه نشان دهند که ایران را تحت فشار قرار می‌دهند است، در صورتی که این تحریم بر صنعت پتروشیمی ایران تأثیری نداشت.
وزیر نفت درباره برنامه وزارت نفت برای تداوم تولید نفت در شرایط کنونی کشور و استفاده از ظرفیت پالایشی و صادرات فرآورده به جای نفت تصریح کرد: ما حداکثر استفاده را از ظرفیت داریم، من نمی‌توانم در این باره زیاد صحبتی کنم زیرا سبب افزایش فشار بر کشور می‌شود، اما پالایشگاه‌های ما حدود یک سال است که با ظرفیت بالا کار می‌کنند و این رقم بیشتر از این هم می‌تواند بشود.
بالاترین رقم تاریخی تولید بنزین در ایران ثبت می‌شود
وزیر نفت با اشاره به اینکه همه فرآورده‌های ما قابلیت صادرات دارند، گفت: در این هفته مقدار تولید بنزین کشور از ۱۱۰ میلیون لیتر در روز عبور می‌کند و این بالاترین رقم تاریخی است که تاکنون داشته‌ایم.
وی با بیان این‌که همه فرآورده‌ها از جمله بنزین و گازوئیل، گاز مایع، نفت کوره و سوخت جت در کشور به صورت مازاد برای صادرات وجود دارد، اظهار کرد: برنامه‌ریزی جدی برای صادرات این فرآورده‌ها از طریق خشکی و دریا شده است.
زنگنه با اشاره به این‌که افزایش بسیار قابل توجهی را در ظرفیت پالایشی کشور شاهد خواهیم بود، ادامه داد: هم‌اکنون به دلیل شرایط تحریم این تصمیم گرفته شده است و همکاران صنعت پالایش هم بسیار خوب در حال فعالیت در این بخش هستند.
الزام استفاده از کارت سوخت شخصی تا اواخر مردادماه
وزیر نفت درباره برنامه وزارت نفت درباره کارت هوشمند سوخت گفت: وزارت نفت با دستور رئیس جمهوری، در حال پیگیری این موضوع است که تا اواخر مردادماه استفاده از کارت هوشمند سوخت شخصی اجباری شود که در این برنامه تنها سوخت‌گیری بنزین با کارت سوخت دیده شده است و سهمیه‌بندی بنزین موضوع دیگری است.
وی در پاسخ به اینکه با توجه به کاهش سهم ۱۴.۵ درصدی شرکت ملی نفت ایران از فروش نفت در شرایط کنونی کشور، تأمین مالی فعالیت‌ها از چه طریقی انجام خواهد شد، تصریح کرد: بخشی از طریق به تأخیر انداختن بازپرداخت بدهی‌ها و در بخشی هم برای اداره صنعت نفت باید به وزارت نفت کمک شود، طرح‌های توسعه‌ای هم که به منابع خودمان متکی بوده است با تأخیر انجام خواهد شد.
زنگنه ادامه داد: تصوری وجود دارد که من می‌خواهم این را موضوع اصلاح کنم و آن این است که برخی فکر می‌کنند اگر ما از داخل خرید نمی‌کنیم به‌طور حتم داریم از خارج تهیه می‌کنیم در صورتی که ما نه از شما می‌خریم و نه از خارج؛ بلکه ما از نظر مالی مشکلاتی داریم و اولویت‌بندی کرده‌ایم و نمی‌توانیم به نسبت گذشته پروژه‌هایمان را اجرا کنیم، باید تعدادشان را کاهش دهیم.
تکمیل طرح‌های توسعه پارس جنوبی در اولویت وزارت نفت
وزیر نفت با اشاره به این‌که طرح‌های توسعه‌ای میدان گازی مشترک پارس جنوبی همچنان در اولویت وزارت نفت قرار دارد، گفت: توسعه میدان‌های مشترک در اولویت وزارتخانه هستند.
وی با بیان اینکه پیمانکارانی هستند که به دلایل مختلف از وزارت نفت طلب دارند، اظهار کرد: بعضی از این بدهی‌ها به ترتیبی به وجود آمده که طراحی شده نبوده‌اند.
زنگنه درباره برنامه وزارت نفت برای سال رونق تولید افزود: در بخش بالادستی، امسال نزدیک روزانه ۸۰ میلیون مترمکعب گاز معادل سه فاز متعارف پارس جنوبی در بخش دریا وارد مدار می‌کنیم که بسیار برای ما حیاتی است، در بخش خشکی به غیر فاز ۱۴ پارس جنوبی بقیه پالایشگاه‌ها تمام شده‌اند.
وزیر نفت با اشاره به اینکه تولید در میدان‌های آزادگان و یادآوران ادامه خواهد داشت، ادامه داد: در شرکت‌های ملی مناطق نفت‌خیز جنوب و نفت مناطق مرکزی و نفت فلات قاره ایران طرحی (نگهداشت و افزایش توان تولید نفت) مبنی بر تجهیز سرمایه از طریق بازار سرمایه انجام خواهد شد که از پارسال آغاز شده است و ۱۰۰ درصد از پیمانکاران ایرانی استفاده می‌شود و عمده تجهیزات از تولیدکنندگان داخلی باید خریداری شود.
وی با بیان اینکه این طرح ۶ میلیارد دلار مصوب شورای اقتصاد دارد که از محل درآمدهایش بازپرداخت انجام خواهد شد، افزود: حدود ۶ هزار میلیارد تومان مناقصه‌های این طرح برگزار و قراردادهایش امضا شده است و بقیه طرح نیز در حال انجام مناقصه است. کاهش سرعت زمان‌بندی این طرح نیز به دلیل این بوده است که مشکلی برای صادرات پیش نیاید زیرا بازپرداخت‌ها باید از محل صادرات اضافه انجام شود.
زنگنه با اشاره به این‌که فرآیند گازرسانی به روستاها همچنان ادامه دارد، اظهار کرد: روزانه ۸ تا ۹ روستا گازرسانی می‌شوند و تا آخر امسال جمعیت زیر پوشش شبکه گاز در کشور به حدود ۹۵ درصد خواهد رسید که در دنیا این موضوع بسیار استثنایی است؛ جمعیت روستایی زیر پوشش شبکه گاز به ۸۰ درصد و جمعیت شهری زیر پوشش شبکه گاز بیش از ۹۹ درصد است که در مجموع به ۹۵ درصد می‌رسد.
وی با بیان اینکه در زمینه توسعه صنعت پتروشیمی کار بزرگی در حال انجام است، تصریح کرد: تا پایان سال ۹۹ و اوایل سال ۱۴۰۰، ارزش تولیدات صنعت پتروشیمی به نسبت سال ۹۲ (به قیمت سابق) دو برابر می‌شود و نسبت به سال ۹۷، حدود ۸ تا ۹ میلیارد دلار افزایش می‌یابد که جهش بزرگی در این صنعت است و خوشبختانه بخش قابل توجهی از این تولیدات به عنوان خوراک واحدهای داخل عرضه می‌شود.
وزیر نفت با اشاره به این‌که هم‌اکنون نزدیک ۵ میلیارد دلار خوراک به صنایع پایین دستی پتروشیمی داده می‌شود، گفت: بیشتر از این مقدار هم می‌توان خوراک به این واحدها عرضه کرد زیرا ظرفیت صنایع پایین دستی کشور بیش از ۵ میلیارد دلار است، اما محدود شدن فروش این واحدها سبب کاهش دریافت مواد اولیه مورد نیاز می‌شود.
ظرفیت پالایش پالایشگاه ستاره خلیج‌فارس
زنگنه با بیان اینکه ظرفیت پالایش پالایشگاه میعانات گازی ستاره خلیج فارس بدون ساخت واحد جدیدی و تنها با رفع تنگاها تا پایان امسال به ۴۸۰ هزار بشکه در روز خواهد رسید، تأکید کرد: ظرفیت اولیه طراحی شده این پالایشگاه روزانه ۳۶۰ هزار بشکه بوده است، این هفته به بنده اعلام شد که ظرفیت این پالایشگاه به ۴۲۰ هزار بشکه در روز می‌رسد.
وی ادامه داد: اگر این پالایشگاه نبود ما با مشکل تأمین بنزین، گازوئیل با کیفیت و صادرات میعانات گازی روبه‌رو می‌شدیم.
وزیر نفت با اشاره به اینکه به‌طور کلی مشکل صادرات گاز مایع (ال‌پی‌جی) نداریم، گفت: ال‌پی‌جی پالایشگاه میعانات گازی ستاره خلیج فارس از طریق خشکی صادر می‌شود.
زنگنه در زمینه ساخت داخل با بیان اینکه خانواده‌های جدید کالایی به فهرست طرح ۱۰ گروه کالاهای کاربردی صنعت نفت افزوده می‌شود، افزود: تولیدکنندگان داخلی برحسب مورد این کالاها، قرارداد امضا می‌کنند زیرا رقم قراردادها بسیار بزرگ است و این کالاها باید سفارش و مشخصات برای میدان، چاه و یا طرح خاص داده شود؛ اما همه اینها منوط به تقاضای ماندگار و در نتیجه تأمین منابع است، وزارت نفت تأمین منابع را نیز در دستور کار دارد.
وی با بیان این‌که مته‌های ایرانی هم‌اکنون در چاه‌ها استفاده شده است و با موفقیت کار کرده‌اند، اظهار کرد: وزارت نفت استفاده از مته‌های موجود ایرانی را در قراردادهایش نام برده و اجباری کرده است؛ وزارت نفت تجهیزات خارجی که در نمونه داخلی آن تولید شده باشد را خریداری نمی‌کند.
اختصاص ۱۷ هکتار زمین به استارتاپ‌ها و شرکت‌های دانش بنیان
ارائه توضیحاتی درباره توجه وزارت نفت به شرکت‌های دانش‌بنیان و طرح‌های پژوهشی، بخش دیگری از سخنان وزیر نفت بود که در این باره گفت: کاری که چند ماه است آن را آغاز کرده‌ایم و من بسیار به آن امیدوار هستم حمایت ویژه از استارت‌آپ‌ها و شرکت‌های دانش بنیان است.
وزیر نفت با اشاره به حمایت ویژه وزارت نفت از استارتاپ‌ها و شرکت‌های دانش بنیان گفت: وزارت نفت تصمیم گرفته است حدود ۱۷ هکتار زمین و ساختمان را در انبار نفت ری که پیش از این پژوهشگاه صنعت نفت بود، به استقرار استارتاپ‌های حوزه نفت اختصاص دهد که این کار به‌زودی انجام خواهد شد و امری بسیار مهم برای آینده استارتاپ‌هاست و بنده معاون خودم در امور مهندسی، پژوهش و فناوری را به‌طور ویژه مأمور پیگیری این موضوع کرده‌ام.
زنگنه ادامه داد: معاون امور مهندسی، پژوهش و فناوری وزارت نفت هم انگیزه این کار را دارد و خود ایشان در ابتدا پیشنهاد را ارائه داد، البته در ابتدا پیشنهاد مناطق کوچک‌تر مثل فضاهای ۵۰۰ یا هزار متری مطرح شده بود، اما من به ذهنم رسید که یک فضای ۱۷ هکتاری را در ری داریم و بیشتر هم می‌توانیم به این زمینه اختصاص دهیم که به نظر من این کار یک تحول را کنار تهران ایجاد خواهد کرد.
وی از ایجاد تشکیلات و سازماندهی برای تحقق این هدف خبر داد و افزود: من نمی‌خواهم خیلی بزرگ‌نمایی کنم، اما اگر این هدف محقق شود سبب دگرگونی در حوزه نفت می‌شود، این منطقه در جای بسیار مناسبی نزدیک تهران واقع شده است، ما برای آینده استارتاپ‌ها جدی هستیم و برای این کار قرار سرمایه‌گذاری گذاشته‌ایم زیرا اقدام بسیار مهمی است.
زنگنه در پاسخ به اینکه شما بین شرکت دانش بنیانی که هم‌اکنون تجهیزات صنعت نفت تولید می‌کند با شرکت غیر دانش بنیان تفاوتی قائل می‌شوید، گفت: همچنین بحثی تاکنون در وزارت نفت نداشته‌ایم، شرکت دانش‌بنیان تنها به اسم نیست و شرکتی که کالایی تولید می‌کند که جنس تولیدش دانش بنیان است، آن هم دانش بنیان به شمار می‌آید و فرقی نمی‌کند، ما قراردادهایی که برای اقلام یادشده داریم کارهای متعارف است، اما به نظر من (شرکت‌های دانش‌بنیان) کارهای زیادی می‌توانند انجام دهند.
وی با اشاره به اینکه امسال در بازدید از نمایشگاه بین‌المللی نفت، گاز، پالایش و پتروشیمی ایران جهش بزرگی را در شرکت‌های دانش بنیان شاهد بودم، تصریح کرد: نمایشگاه امسال برای من بسیار جذاب بود و همه باامید و علاقه صحبت کردند و بسیار موفق بودند و حرفی برای مطرح کردن داشتند و شرایط کنونی سبب پیشرفت بیشتر آنها شده است.
وزیر نفت ادامه داد: من از آنها درباره تولید یک سال اخیرشان پرسیدم و همه آنها حرفی برای گفتن داشتند، شرایط کنونی آنها را تقویت کرده و سبب شده است کارشان را بهتر پیش ببرند، گرچه تاکنون حدود ۱۴ بار در نمایشگاه‌هایی مانند نمایشگاه نفت امسال حضور یافته‌ام، اما در نمایشگاه نفت امسال متحیر شدم، زیرا احساس جهش فراوانی در میان شرکت‌های نمایشگاه داشتم و به نظرم یکی از زنده‌ترین نمایشگاه‌های نفت کشورهای نفت‌خیز دنیاست.
«محدود بودن شرکت‌های دانش‌بنیان به بازار داخلی آنها را محکوم به فنا می‌کند و باید به بازار صادراتی وصل شوند.» این جمله‌ای است که از سوی مجری گفت‌وگوی ویژه خبری مطرح شد و وزیر نفت در پاسخ به آن در خصوص برنامه وزارت نفت در این باره، اظهار کرد: هیچ صادراتی نمی‌تواند بدون مرجع مصرف داخلی اتفاق بیفتد و هر خارجی که می‌خواهد وارد بازار محصولات تولید داخلی شود می‌پرسد که چه کسی این محصول را از شرکت تولیدکننده خریداری کرده است؟ تا زمانی که یک مصرف‌کننده حرف‌های رضایت خود را اعلام نکند آن محصول صادر نمی‌شود.
وی افزود: بزرگترین کاری که ما انجام دادیم باز کردن بازار داخلی به روی این تولیدکنندگان بوده است تا بتوانند محصولاتشان را در بازار داخلی بفروشند، کیفیت را بالا ببرند و اشکالات خود را برطرف کنند و آن زمان است که می‌توانند به سوی صادرات حرکت کنند.
زنگنه از راه‌اندازی نمایشگاه دائمی محصولات و تجهیزات ساخت ایران خبر داد و اظهار کرد: قرار است یک نمایشگاه دائمی برای کالاهایمان در منطقه ری ایجاد کنیم که اگر از خارج کشور به‌ویژه کشورهای همسایه به ایران بیایند بتوانند محصولات ایرانی را ببیند.
وی ادامه داد: البته نقصی هم وجود دارد که در حال جبران آن هستیم؛ اکنون تأیید استاندارد (API) به کالاهای ایرانی تعلق نمی‌گیرد، بنابراین ما انجمن نفت ایران را راه‌اندازی کردیم تا در زمان تحریم بتواند جایگزین شود و تا حدودی این خلاء را پر کنیم، اکنون کسی که متقاضی خرید باشد با مشکل استاندارد روبه‌روست، اما سیستم بازرگانی ما باید روی این موضوع کار کند و ما نیز کمک کنیم.
به گفته وزیر نفت، اکنون بیشتر پیمانکاران در عراق، از اروپا و آمریکا هستند که به دلایل یاد شده، به سختی از ایران تجهیزات و کالا می‌گیرند، اما هنگامی که موضوع تعمیرات و بازسازی با هزینه عراقی‌ها مطرح می‌شود ایران می‌تواند تجهیزات ساخت خود را صادر کند و به آن‌ها بفروشد تا عراق در تعمیرات از آن‌ها استفاده کند، کمااینکه اکنون نیز این کار را آغاز کرده است.
راه‌اندازی ۲۷ فاز پارس جنوبی کاری فوق العاده است
مقایسه قراردادها در میدان‌های آزادگان جنوبی و طرح توسعه فاز ۱۱ پارس جنوبی، از دیگر مسائل مطرح شده از سوی وزیر نفت بود که بر مبنای حضور پیمانکاران خارجی در طرح توسعه فاز ۱۱ و حضور پیمانکاران ایرانی در میدان آزادگان جنوبی پیش رفت.
زنگنه در این باره توضیح داد: برای توسعه آزادگان جنوبی شرکتی نیامد و گرنه قرارداد آن را هم امضا می‌کردیم، زیرا معتقد نیستم که اکنون برداشت بهینه از آزادگان جنوبی انجام می‌دهیم، ما ۲۷ فاز پارس جنوبی را اجرا کردیم در حالی که آن زمان پولی نداشتیم به خودمان بدهیم.
وی ادامه داد: در اینجا دو موضوع مطرح است، نخست آنکه ۵ میلیارد و ۶۰۰ میلیون دلار برای سرمایه‌گذاری فاز ۱۱ پارس جنوبی لازم است افزون بر این ما توانایی فنی لازم برای حفظ فشار گاز مخزن را نداریم؛ هنوز یک مورد در ایران و منطقه اجرا نشده که وقتی فشار گاز در مخزن کاسته می‌شود کاری کنیم که فشار گاز بر سر چاه نیفتد و بتوانیم تولید را با همان مقدار برای نمونه روزانه ۲۸ میلیون مترمکعب در یک فاز ادامه دهیم.
زنگنه به حضور شرکت فرانسوی توتال در طرح توسعه فاز ۱۱ پارس جنوبی اشاره کرد و یادآور شد: توتال فازهای ۲ و ۳، ۴ و ۵ پارس جنوبی را اجرا کرد، ما در ادامه از حضور و فعالیت این شرکت فرانسوی تجربه‌های زیادی مانند روش مدیریتی، سفارش‌گذاری، طراحی و ریزه کاری‌هایی که داشتند را به دست آوردیم و توانستیم فازهای دیگر را اجرا کنیم.
وی ادامه داد: در آن زمان هرچه پول فراهم کرده بودیم صرف تکمیل این ۲۷ فاز کردیم، زمانی که من وارد شدم (سال ۹۲) فقط ۱۰ فاز تمام شده داشتیم، اما در این مدت ما جز فاز ۱۴ که معادل دو فاز است، معادل ۱۵ فاز، پالایشگاه وارد مدار تولید کرده‌ایم و تا پایان امسال یا اوایل سال آینده، ۱۷ فاز دریایی در مدار خواهد بود. این کاری فوق‌العاده مهم در طول ۱۰ تا ۱۲ سال است.
تصمیم‌گیری درباره قرارداد فاز ۱۱ در دستور کار سران سه قوه
زنگنه درباره طرح توسعه فاز ۱۱ پارس جنوبی توضیح داد: از روز نخست قرارداد با سه پیمانکار امضا شد، به‌طوری که شرکت فرانسوی توتال ۵۰ درصد، شاخه بین‌المللی شرکت ملی نفت چین (سی‌ان‌پی‌سی‌آی) ۳۰ درصد و پتروپارس ایران ۲۰ درصد سهم داشت. قرار ما در قرارداد این بود که اگر توتال بگوید اجرا غیرممکن است قرارداد به علت تحریم‌ها به طرف چینی منتقل شود یعنی سهم چین ۸۰ درصد شود. از شهریورماه پارسال تاکنون چین ۸۰ درصد سهم دارد و باید کار خود را آغاز کرده باشد، اما کار را به هر دلیلی اجرا نکرد.
وزیر نفت تاکید کرد: ما اکنون باید تکلیفمان را با چین مشخص کنیم، آنها یا باید از این قرارداد خارج شوند که در این صورت کل قرارداد به پتروپارس منتقل می‌شود و پیرو آن باید برای توسعه آن پول فراهم کنیم که اکنون تصمیم‌گیری در این باره در دستور کار سران سه قوه است.
زنگنه ادامه داد: چینی‌ها به وضوح حرفی نزده‌اند، اما در عمل فعلاً میل به حضور ندارند و از ما تقاضای تعلیق ۲ ساله کرده‌اند که به معنای معطل کردن است و ما نیز گفته‌ایم که نمی‌توانیم این را بپذیریم و باید راه‌های دیگری را بر اساس قرارداد پیدا کنیم.
وی افزود: از یک سو، چین دوست ماست و می‌خواهیم با هم کار کنیم و نمی‌خواهیم روابطمان تلخ باشد، باید روابطمان طوری باشد که دوستانه با هم به تصمیمی واحد برسیم.
زنگنه تصریح کرد: همه این کارها را هم انجام دهیم چه با حضور چین و چه خودمان، باز هم در فاز نخست یعنی تولید عادی مانند فازهای دیگر هستیم؛ فاز دوم فشارافزایی و جلوگیری از افت تولید است که فعلاً هیچ کدام از ما امکان اجرایش را نداریم.
۹۲ درصد از نفت آزادگان جنوبی در مخزن باقی می‌ماند
زنگنه با بیان اینکه اکنون میانگین برداشت از لایه سروک میدان آزادگان جنوبی کمتر از ۶ درصد است یعنی بالای ۹۰ درصد نفت در آن مخزن باقی می‌ماند، گفت: چه کسی جواب این موضوع را به نسل‌های آینده می‌دهد؟ نفت همان‌جا می‌ماند و ما نمی‌توانیم برداشت کنیم. فناوری در بخش بالادست نفت یعنی فراهم کردن امکان برداشت بیشتر نفت از ذخایر است.
وی ادامه داد: اینکه ما فقط شعار بدهیم و بگوییم بلدیم! بله؛ ما در این حد که برداشت می‌کنیم اکنون از عراق جلوتریم، ظرفیت تولید ایران در میدان‌های نفتی غرب کارون به‌طور تقریبی ۳۰۰ هزار بشکه در روز است، اما در نگاهی دراز مدت به فناوری‌های نو نیاز داریم.
وزیر نفت گفت: عراقی‌ها از بهترین پیمانکاران آمریکایی و اروپایی استفاده می‌کنند و موظف نیستند که با ما کار کنند، آنها برداشت می‌کنند و اگر ما دیر بجنبیم سهم ما را هم برداشت می‌کنند، در این باره دیگر برادری مطرح نیست آنها کار خودشان را می‌کنند و به هیچ‌وجه جواب هم نمی‌دهند زیرا سواره هستند؛ دنیا، دنیای موازنه قدرت است و خدا نکند که آدم ضعیف بشود.
پتروپالایشگاه‌ها سبب ایجاد اشتغال در کشور
زنگنه درباره کمک وزارت نفت برای تسریع در اجرای این طرح پتروپالایشگاه‌ها توضیح داد: وظیفه ما تأمین خوراک است، اما مهم‌ترین چالش این طرح تجهیز منابع از بازار داخلی است، برای نمونه برای راه‌اندازی پالایشگاهی با ظرفیت پالایش روزانه ۲ میلیون بشکه نفت به بیش از ۵۰ میلیارد دلار سرمایه نیاز است که اگر این سرمایه از بازار داخلی تأمین شود به ضمانت برای بورس و وثیقه نیاز دارد در حالی که بورس وثیقه معنوی و ارزشی را نمی‌پذیرد و من نیز در این باره با طراحان صحبت کرده‌ام و آن‌ها گفته‌اند که در مذاکراتی با بورس، این سازمان قول داده که در این باره کمک کند؛ من نیز استقبال می‌کنم زیرا اشتغال زیادی در کشور ایجاد می‌شود و برای ما نیز قدرت ایجاد می‌کند.
وزیر نفت در پاسخ به پیامک‌های کارکنان صنعت نفت گفت: کاری که از دست ما بر می‌آید این است که با این اوضاع سختی که داریم پرداخت حقوق‌ها را به‌موقع انجام دهیم، افزایش حقوق‌ها طبق مصوبه‌های دولت انجام شده است و سقف حقوق‌ها را نیز دولت تعیین می‌کند نه ما.
وی افزود: ما برای متفاوت کردن سقف حقوق مناطق شمال و جنوب تلاش کردیم و نتیجه گرفتیم، تعداد افرادی که در کل صنعت نفت به سقف می‌رسند در مجموع به ۳۰۰ یا ۴۰۰ نفر نمی‌رسد.
انتهای پیام
