همکاری نفتی بیش از همیشه اهمیت دارد
وزیر انرژی روسیه اعلام کرد همکاری بین‌المللی در زمینه تولید نفت به ثبات بازارهای نفت کمک کرده و اکنون بیش از همیشه اهمیت پیدا کرده است.
به گزارش ایسنا، اوپک و متحدانش شامل روسیه در دسامبر موافقت کردند برای تقویت قیمت‌ها و کاهش سطح ذخایر، تولیدشان را در نیمه اول سال ۲۰۱۹ به میزان ۱.۲ میلیون بشکه در روز کاهش دهد. این تولیدکنندگان قرار است روزهای اول و دوم ژوئیه برای مذاکره درباره تمدید این پیمان که ۳۰ ژوئن منقضی می‌شود در وین دیدار کنند.
الکساندر نواک در یک کنفرانس انرژی در شهر سن پترزبورگ روسیه گفت: اکنون بیش از همیشه همکاری بین‌المللی اهمیت دارد. نمونه خوبی از همکاری موفقیت‌آمیز برای متعادل کردن بازار نفت میان کشورهای اوپک و غیراوپک وجود دارد و به مدد این تلاش‌های مشترک، ما امروز شاهد ثبات بازارهای نفت جهان، افزایش جذابیت سرمایه‌گذاری در این بخش و بازگشت سرمایه هستیم.
نواک همچنین گفت: رقابت در بازارهای جهانی داغ شده است و همزمان ما شاهد استفاده گسترده‌تر از روش‌های غیراقتصادی در مبارزه برای مصرف کنندگان هستیم.
بر اساس گزارش رویترز، مقامات روسیه واشنگتن را متهم کرده‌اند از تعرفه‌ها و تحریم‌ها برای کسب سهم بازار برای صادرات انرژی خود استفاده می‌کند.
انتهای پیام
