تسلا 3 رکورد زد!
میزان فروش و عرضه خودروی برقی تسلا مدل ۳ در بازارهای جهانی در سه ماهه دوم سال جاری میلادی به رکورد جدیدی دست یافته است.
به گزارش ایسنا، تسلاموتورز یکی از شرکت‌های خودروسازی نوظهوری است که در چند سال اخیر با معرفی و عرضه خودروهای تمام برقی و الکتریکی قدرتمند با توان پیمایش مسافت‌های طولانی و ظرفیت بالای باتری توانسته است نظر و توجه خیل عظیمی از مشتریان را در سراسر جهان به خود جلب کند و سهم قابل توجهی را از بازارهای جهانی به خود اختصاص دهد.
حالا بر اساس گزارشی که بلومبرگ منتشر کرده است، خودروی برقی تسلا مدل ۳ که یکی از محبوب‌ترین و پرفروش‌ترین مدل‌های تولید شده توسط این خودروساز به شمار می‌رود، موفق شده است در سه ماهه دوم سال ۲۰۱۹ میلادی از لحاظ فروش و عرضه رکورد بزند به گونه‌ای که تسلاموتورز در فصل منتهی به ژوئن ۲۰۱۹، توانسته در مجموع بالغ بر ۹۵ هزار و ۲۰۰ دستگاه از خودروهای الکتریکی و محبوب خود را در بازارهای جهانی به فروش رسانده است.
سهام تسلا نیز در معاملات اخیر بازار بورس نیویورک با ۹.۱ درصد رشد و افزایش روبرو شد که از ابتدای سال جاری میلادی بیشترین میزان رشد برای این خودروساز نوپای آمریکایی محسوب می‌شود.
نمودار زیر به وضوح عملکرد موفقیت‌آمیز و فروش خودروهای برقی تسلا را نشان می‌دهد:

مقامات تسلا پیش‌تر برآورد و اعلام کرده بودند که تا پایان سال جاری میلادی قادر خواهند بود ۳۶۰ هزار تا ۴۰۰ هزار دستگاه خودروی برقی تسلا را در بازارهای جهانی به فروش برسانند.
با اینکه فروش خودروهای تسلا رکورد جدید و عملکرد موفقیت آمیزی را برای آن رقم زده و به ثبت رسانده است، اما به نظر می‌رسد همچنان از آخرین پیش بینی‌های تسلاموتورز اندکی عقب مانده است چراکه آنها پیش‌تر اعلام کرده بودند فروش تسلا در هر فصل به طور متوسط بالغ بر ۱۰۰ هزار دستگاه خودرو خواهد بود.
البته بسیاری از کارشناسان و تحلیلگران فعال در حوزه خودرو بر این باورند که تسلاموتورز همواره برنامه‌ها و پیش بینی‌های بسیار بلندپروازانه و جاه‌طلبانه‌ای داشته و میزان فروش خود را همواره بسیار بالاتر اعلام می‌کند.
از بزرگترین بازارهای فروش خودروهای برقی علی‌الخصوص تسلا می‌توان به کشورهای اروپایی و منطقه اسکاندیناوی، ایالات متحده آمریکا، کانادا و چین اشاره کرد.
انتهای پیام
