ریشه کنی فقر، توسعه پایدار و همکاری در زمینه تغییرات اقلیمی اولویت‌ هستند
وزیر کار ایران در اجلاس وزرای کار جنبش عدم تعهد در ژنو سوئیس گفت: مهم‌ترین مسائل مطرح در آینده کار، ریشه کنی فقر، توسعه پایدار و همکاری در زمینه تغییرات اقلیمی است.
به گزارش ایسنا، محمد شریعتمداری، وزیر تعاون، کار و رفاه اجتماعی امروز ۲۷ خرداد با حضور در " یکصد و هشتمین کنفرانس بین‌المللی کار" در اجلاس وزرای کار جنبش عدم تعهد که در ژنو سوئیس در حال برگزاری است گفت: ما امروز به مناسبت سدۀ
متن بیانیه وزیر تعاون، کار و رفاه اجتماعی در این اجلاس به شرح زیر است:
ما امروز به مناسبت سدۀ سازمان بین‌المللی کار در ژنو گرد هم آمده‌ایم تا در خصوص مهم‌ترین مسائل مطرح در دنیای کار، به ویژه آینده کار، ریشه کنی فقر، اهداف توسعه پایدار و نیز همکاری در زمینه تغییرات اقلیمی با یکدیگر همفکری کنیم. هم اکنون دنیای کار دستخوش تغییرات عظیمی است. نیروها و عواملی چند، از تحولات دائمی فن‌آوری و آثار تغییرات اقلیمی گرفته تا ویژگی‌های تغییرپذیر تولید و اشتغال آن را دگرگون می‌کنند. به منظور پاسخگویی مؤثر به اینگونه چالش‌های جدید، همه نیازمند شناخت هرچه بهتر تغییرات مستمر دنیای کار هستیم تا بتوانیم اهداف مشترک خود و نیز وظایف و تعهدات سازمان بین‌المللی کار برای تحقق عدالت اجتماعی را به پیش ببریم.
اما هدف محوری همچنان درک بهتر تغییرات دنیای کار و بحث و گفتگو به منظور یافتن راه حل های مؤثر سیاستگذاری برای ترسیم آینده کار با کار شایسته برای همه است. در این راستا، گفتگوی اجتماعی کلید تدوین راه حل های مؤثر و کارآمد سیاستی است که بتواند به جای آنکه فن‌آوری برای آینده ما تصمیم بگیرد، به ساختن دنیای کار برای تحقق بهترین دست آوردهای ممکن برای جوامع کمک کند. توسعه مهارت‌ها، حمایت‌های اجتماعی، گفتگوی اجتماعی، فرصت‌های برابر، ایمنی و بهداشت شغلی و مقررات مناسب بازار کار از جمله عناصر ضروری راه حل سیاستی برای ترسیم آینده کار همراه با رشد اقتصادی پایدار و مستمر و کار شایسته برای همه است.
جنبش عدم تعهد می‌تواند نقش مهمی در تحقق عزم و اراده کشورهای در حال توسعه برای همکاری‌های مؤثرتر در زمینه اقتصاد جهانی ایفا نماید. در طول دهه‌های آینده، موضوع اصلی تطبیق اقتصادهای ملی و نهادهای ملی با تغییر و تحولات جهانی، و نیز سازگاری تغییرات جهانی با نیازهای بشری است. ماهیت مشکلات و راه‌حل‌ها در مناطق گوناگون متفاوت است اما هیچ کشور یا منطقه‌ای از این تغییرات در امان نخواهد ماند. اگر روندهای کنونی به همین شکل ادامه یابند، بزرگ‌ترین تهدیدی که همچنان با آن روبرو خواهیم بود، نابرابری‌های فزاینده است.
حق توسعه یک حق انسانی جدایی ناپذیر، ذاتی و مرتبط است و تحقق آن می‌تواند دستیابی به تمامی اهداف توسعه پایدار را محقق سازد. ما تاکید می‌کنیم که اقدامات زورگویانه یکجانبه به طور جدی تمامی حقوق بشر، از جمله حق توسعه و حق کار را به مخاطره می‌اندازد. ازاین‌رو اعلام می‌نمائیم که ضرورت تقویت چندجانبه گرایی و پرهیز از اقدامات زورگویانه یکجانبه باید در بیانیه سده که به چالش‌های دنیای کار می‌پردازد، منعکس گردد. سازمان بین‌المللی کار باید اقدامات مؤثر و عملی در ارتباط با رفتارهای زورگویانه یکجانبه تحمیلی به کشورها، از جمله با پرداختن به پیامدهای اینگونه اعمال بر تحقق عدالت اجتماعی و حق کار شایسته اتخاذ نماید.
محدودیت‌های اعمال شده برای رفت و آمد مردم، فعالیت‌های اقتصادی، و حضور غالب و منکوب کننده شهرک‌ها، انسجام بازار کار در فلسطین و دیگر مناطق اشغالی از جمله جولان سوریه را از هم پاشیده است. غزه همچنان از راه زمین، دریا و هوا محصور شده و میزان قابل توجه بیکاری همچنان بیش از ۴۰ درصد است. از جمله ویژگی‌های وضعیت اقتصادی می‌توان به میزان بالای بیکاری، اشتغال ناکافی و نابرابری اشاره کرد. باید تمامی اینگونه اعمال ظالمانه غیرانسانی خاتمه یابد.
در پایان، مایلم بر نقش مهم جنبش عدم تعهد در تحقق همکاری‌های مؤثرتر در بین کشورهای در حال توسعه و فراهم آوردن امکان بسیج منابع ضروری بیشتر برای اجرای برنامه‌های توسعه‌ای مرتبط با کار تاکید مجدد نمایم. بیایید برای تحقق واقعی اراده جمعی خود با یکدیگر همکاری کنیم.
برنامه شریعتمداری در ژنو
" یکصدو هشتمین کنفرانس بین‌المللی کار" از تاریخ ۲۰ تا ۳۱ خرداد ۱۳۹۸ (۱۰ تا ۲۱ ژوئن ۲۰۱۹) با حضور اعضای سه جانبه (نمایندگان دولت‌ها و گروه‌های کارگری و کارفرمایی) در مقر اصلی آن سازمان در شهر ژنو سوئیس برگزار می‌شود.
دولت جمهوری اسلامی ایران به عنوان یکی از موسسین سازمان و عضو اصلی هیأت مدیره مشارکت فعال در روند سیاست‌گذاری و تصمیم گیری‌های سازمان دارد.
همچنین امسال به مناسبت یکصدمین سالگرد تأسیس سازمان بین‌المللی کار در سال ۲۰۱۹ (موسوم به سده ILO) همه برنامه‌های سازمان تحت‌الشعاع رویداد مهم سده قرار گرفته است و طیف وسیعی از مقامات بلندپایه کشورهای عضو برای گرامیداشت سده در آن شرکت و به ایراد سخنرانی می‌پردازند.
سخنرانی در اجلاس وزرای کار جنبش عدم تعهد، سخنرانی در مجمع عمومی، ملاقات با وزیر کار عراق نشست با نمایندگان ایران در ژنو، ملاقات با وزیر منابع انسانی مالزی، ملاقات با وزیر کار بلغارستان، ملاقات با وزرای کار سوریه، آذربایجان و عراق، نشست با هیأت سه جانبه ایران و سخنرانی در اجلاس وزرای کار آسیا و اقیانوسیه از جمله برنامه‌های پیش بینی شده وزیر تعاون، کار و رفاه اجتماعی در این سفر است.
دولت جمهوری اسلامی ایران ضمن مشارکت فعال در همه کمیته‌های اجلاس اقدام به صدور بیانیه اعلامیه سده در کمیته جامع کرده است.
همچنین در این بیانیه، رویکرد انسان محور برای موضوع آینده کار مورد تاکید قرار گرفت و بر اهمیت استفاده از پتانسیل جوانان و فراهم آوردن فرصت‌های آینده کار برای آنها در این بیانیه خاطر نشان شد. ضمناً تصریح شد به سبب الگوهای در حال تغییر در جهان کار، لازم است نظام‌های آموزشی، تحصیلی و مهارتی متحول شوند تا نیازهای مهارتی آینده به طور مؤثر برآورده شوند. مضافاً، بر حمایت از بنگاه‌های اقتصادی و تعاونی‌ها تاکید و. اضافه شد که اثر حوادث طبیعی و تأثیر آن بر جهان کار بایستی مورد توجه قرار گیرد.
بیانیه همچنین اهمیت تقویت چند جانبه گرایی و خود داری از اقدامات قهری یکجانبه را برجسته کرد و تاکید شد لازم است اعلامیه سده ارتقا چند جانبه گرایی را مطالبه کند. اضافه شد اقدامات قهری یکجانبه به خصوص تحریم‌های اقتصادی حق دستیابی به کار شایسته و دستیابی به عدالت اجتماعی را با چالش‌های جدی مواجه می‌کند. تصریح شد برای موفقیت اعلامیه سده، بایستی دستیابی همه کشورها به نظام‌های اقتصادی بین‌المللی تضمین شود.
انتهای پیام
