نوبت‌بندی برنامه‌ای آب نداریم / پیش‌بینی ۱۱ تا ۲۰ درصدی افزایش مصرف آب
مدیرعامل شرکت مهندسی آب و فاضلاب کشور ضمن پیش‌بینی افزایش ۱۱ تا ۲۰ درصدی مصرف آب در تابستان سال جاری گفت: در هیچ کدام از شهرهای کشور نوبت‌بندی برنامه‌ای آب نداریم اما ممکن است کاهش فشار، ترکیدگی یا از مدار خارج شدن تجهیزات وجود داشته باشد.
به گزارش ایسنا، حمیدرضا جانباز در حاشیه همایش ملی سازگاری با کم‌آبی در جمع خبرنگاران با بیان این‌که متوسط سرانه مصرف آب کشور ۱۵۵ لیتر به ازای هر نفر در روز است، اظهار کرد: البته این عدد در استان‌های مختلف بسته به منابع آب در دسترس بیش‌تر یا کمتر است.
وی با بیان این‌که متوسط مصرف آب در کشور از بیش از ۲۲۰ لیتر به ازای هر نفر در روز به ۱۵۵ لیتر کاهش پیدا کرده است، گفت: البته هنوز مقایسه این عدد با سرانه آب در بسیاری از کشورها نشان می‌دهد که هنوز می‌توانیم در مصرف صرفه‌جویی کنیم.
مدیرعامل شرکت مهندسی آب و فاضلاب کشور ادامه داد: در برخی از نقاط کشور همچنان شاهد این هستیم که از آب شرب برای آبیاری فضای سبز، منازل، شست‌وشوی غیرمجاز و حتی به عنوان جارو استفاده می‌شود.
لزوم استفاده از لوازم کاهنده مصرف
جانباز با تاکید بر این‌که علاوه بر موضوع اطلاع‌رسانی باید از ابزار کاهنده مصرف هم استفاده شود، عنوان کرد: با نصب تجهیزات کاهنده فشار روی شیرهای آب مصرفی میزان مصرف حدود ۳۰ درصد کاهش پیدا می‌کند.
وی ادامه داد: نصب این تجهیزات حدود ۱۰۰ یا ۲۰۰ هزار تومان برای مشترک هزینه دارد و در این راستا طی بخشنامه‌ای به شرکت‌های آب و فاضلاب اعلام کرده‌ایم که این میزان را به صورت اقساط از روی قبوض کم کنند.
اعمال تغییرات در سیستم جمع‌آوری فاضلاب در شهرها
مدیرعامل شرکت مهندسی آب و فاضلاب در ادامه با اشاره به موضوع بازچرخانی و تصفیه پساب اظهار کرد: تغییراتی در سیستم جمع‌آوری فاضلاب در سطح شهرها اعمال شد و تصفیه خانه‌های متمرکز تبدیل به تصفیه خانه‌های غیرمتمرکز در محلات و در سطح مجتمع‌های مسکونی شدند.
جانباز ادامه داد: می‌توان در یک کشور کم‌آب مانند ایران که بخش عمده‌ای از مصرف آب در صنایع صورت می‌گیرد، توسط بازچرخانی فاضلاب و تصفیه آن بحران کم‌آبی را مدیریت کرد.
سامانه‌های توزیع آب در برخی از شهرها دچار مشکل است
وی با بیان این‌که ۲۳۳ شهر در تنش آبی هستند، گفت: در برخی از شهرها منابع تأمین آب نداریم. برای مثال شهرهایی مانند کرمان، خراسان جنوبی و بخش‌هایی از استان فارس از آب‌های زیرزمینی بهره‌مند می‌شوند اما در برخی از شهرها سامانه‌های توزیع آب وجود ندارد.
مدیرعامل شرکت مهندسی آب و فاضلاب ادامه داد: کم‌آبی‌ها در بخش‌هایی از استان اصفهان به این دلیل است که نتوانستیم بخش‌هایی از سامانه‌هایی که باید آب را تأمین کند، احداث کنیم یا در بخش‌هایی از کشور با کمبود مخزن مواجه هستیم. البته از حدود پنج سال قبل با هوشمندسازی شبکه و مدیریت فشار توانستیم کم‌آبی‌ها را جبران کرده و از پرت جلوگیری کنیم.
جانباز از کاهش فشار شبکه در طول شب خبر داد و گفت: کاهش فشار شبکه در شب‌ها باعث می‌شود بخش زیادی از پرت شبکه‌ها کمتر شود.
برای نوبت‌بندی آب برنامه‌ای نداریم
وی در ادامه با تاکید بر این‌که برای نوبت‌بندی آب در هیچ کدام از شهرهای کشور برنامه‌ای نداریم اظهار کرد: البته ممکن است کاهش فشار داشته باشیم، همچنین ممکن است در بخش‌هایی از سامانه‌های گسترده در سطح کشور احتمال ترکیدگی یا از مدار خارج شدن وجود داشته باشد.
به گفته مدیرعامل شرکت مهندسی آب و فاضلاب تابستان امسال نسبت به سال‌های گذشته وضعیت آب هم در روستاها و هم در شهرها بهتر است.
۱.۲ میلیارد مترمکعب آب بازچرخانی می‌شود
جانباز در ادامه با بیان این‌که میزان مصرف آب حدوداً هفت میلیارد مترمکعب در سال است، گفت: از این میزان ۱.۲ میلیارد مترمکعب توسط سامانه‌های مدرن بازچرخانی می‌شود و در نظر داریم این عدد را تا پایان برنامه ششم به دو برابر برسانیم.
طرح‌های انتقال آب به تنهایی مشکل‌گشا نیستند
وی با تاکید بر این‌که طرح‌های انتقال آب به تنهایی مشکل کم‌آبی را حل نمی‌کنند، گفت: برای مثال برای تأمین آب تهران از نقاط مختلف مانند کرج، لار، لتیان، ماملو، آب را منتقل کردیم اما همچنان بر میزان تقاضا در مناطق مختلف از جمله منطقه ۲۱ و ۲۲ در محور جنوبی البرز اضافه می‌شود.
مدیرعامل شرکت مهندسی آب و فاضلاب تاکید کرد: بنابراین در کنار مدیریت تأمین، باید مدیریت مصرف هم صورت بگیرد.
انتهای پیام
