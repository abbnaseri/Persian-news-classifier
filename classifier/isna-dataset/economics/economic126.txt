رشد دو ساله ظرفیت پالایش نفت آمریکا معکوس شد
با تعطیلی یک پالایشگاه نفت در فیلادلفیا که از آتش سوزی عظیم ماه گذشته آسیب دید، رشد ظرفیت تولید پالایشگاه‌های آمریکایی در دو سال اخیر، معکوس می‌شود.
به گزارش ایسنا، شرکت فیلادلفیا انرژی سولوشنز اعلام کرد پس از آتش سوزی ۲۱ ژوئن که بخشی از پالایشگاه را از بین برد و یکی از واحدهای آن را به طور کامل تخریب کرد، پالایشگاه خود به ظرفیت ۳۳۵ هزار بشکه در روز را تابستان امسال تعطیل خواهد کرد.
این تعطیلی که هفته گذشته آغاز شد و تا اواخر اوت ادامه پیدا خواهد کرد، مجموع ظرفیت پالایش آمریکا را حدود ۲ درصد کاهش داده و به ۱۸.۴۶ میلیون بشکه در روز می‌رساند.
طبق اعلام اداره اطلاعات انرژی آمریکا، ظرفیت پالایش آمریکا تا اول ژوئن ۱۸.۸ میلیون بشکه در روز بود که بالاتر از ۱۸.۶ میلیون بشکه در روز در ابتدای سال ۲۰۱۷ بوده است.
پالایشگاه‌های آمریکا ظرفیت خود را به طور مستمر بالا برده‌اند و شمار پالایشگاه‌های فعال این کشور در سال ۲۰۱۸ با ۳ مورد کاهش، به ۱۳۲ پالایشگاه رسید در حالی که ظرفیت پیک پالایش تقریباً ۲۰۴ هزار بشکه در روز افزایش پیدا کرد.
شرکت فیلادلفیا انرژی سولوشنز پس از اخراج ۱۵۰ نفر، موافقت کرده است تعدیل نیرو را برای برخی از اتحادیه‌های کارکنانش تا ۲۵ اوت به تأخیر بیاندازد. این شرکت قصد دارد این پالایشگاه را پیش از فروش به یک مالک جدید و ازسرگیری فعالیت آن، ایمن کند.
یکی از پالایشگاه‌هایی که سال گذشته فعالیتش متوقف شد، پالایشگاه سوپریور شرکت هاسکی انرژی با ظرفیت پالایش ۳۸ هزار بشکه در روز در ویسکانسین بود. انتظار می‌رود پس از صرف ۴۰۰ میلیون دلار برای تعمیرات مربوط به آتش سوزی و انفجار آوریل سال ۲۰۱۸، این پالایشگاه در اواخر سال ۲۰۲۰ بازگشایی شود.
بر اساس گزارش رویترز، حدود ۵۵ درصد از رشد ظرفیت آمریکا سال گذشته در پالایشگاه‌های منطقه گلف کاست حاصل شد. پالایشگاه‌ها در ایالت تگزاس در ۴۲ درصد افزایش ظرفیت ملی سهم داشتند.
انتهای پیام
