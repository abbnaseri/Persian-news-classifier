شبکه اینترنت ۶G به هوشمندی انسان خواهد بود؟
پژوهشگران بر این باورند که برقراری شبکه نسل ششم اینترنت با بهره‌گیری از هوش مصنوعی قادر است توانمندی‌های مغز انسان را شبیه سازی کند.
به گزارش ایسنا، با اینکه در طول سال‌های اخیر شرکت‌های مخابراتی مختلف برای توسعه زیرساخت‌های لازم برای برقراری نسل پنجم اینترنت ۵G در رقابت تنگاتنگ به سر می‌برند، حالا به نظر می‌رسد که برخی کشورهای پیشتاز همچون کره جنوبی قصد دارند که از سایر شرکت‌ها و اپراتورهای مخابراتی رقیب خود که هم اکنون در حال توسعه و برقراری شبکه ۵G در کشورهای مختلف هستند، سبقت گرفته و گوی رقابت را از آنها بربایند تا بدین ترتیب بتوانند در راه اندازی و توسعه فناوری‌های مربوط به شبکه ۶G پیشتاز باشند.
حالا به تازگی پژوهشگران دریافته و اعلام کردند که نسل ششم اینترنت همراه قادر است با بهره‌گیری از فناوری‌های نوین همچون هوش مصنوعی و یادگیری ماشینی دسترسی از راه دور، لحظه‌ای، سریع و بی سیم را بسیار بهتر از نسل پنجم اینترنت برای کاربران به ارمغان بیاورد و توانمندی‌های مغز انسان را شبیه سازی کند و مجموعه گسترده‌ای از کارهای علمی و صنعتی پیشرفته مورد نیاز کاربران را انجام دهد.
طبق گزارش وب سایت venture beat، در گزارش جدیدی که این کارشناسان منتشر کرده‌اند برآورد شده است که تا سال ۲۰۳۶ میلادی رایانه‌هایی با قدرت محاسباتی معادل مغز انسان تنها به قیمت یک هزار دلار به کاربران فروخته و عرضه خواهد شد این در حالی است که هم اکنون قیمت یک گوشی هوشمند یک هزار دلار است. بنابراین انتظار می‌رود ارتباطات نسل ششم اینترنت ۶G موجب شود دسترسی به این نوع رایانه‌ها با این حجم از توانمندی محاسباتی بسیار سریع‌تر و آسان‌تر از حد تصور کاربران صورت بگیرد و تمامی فعالیت‌های سنگین و طاقت فرسای محاسباتی را با بهره‌گیری از هوش مصنوعی و با قابلیت‌های مغز انسان انجام دهد.
چندی پیش بود که گزارش‌هایی مبنی بر تلاش بزرگترین شرکت مخابراتی فعال در کره جنوبی برای برقراری نسل ششم شبکه اینترنت ۶G منتشر شد تا با همکاری اپراتورهای بزرگی همچون نوکیا و ریکسون به توسعه تکنولوژی استانداردها، پروتکل‌ها و قوانین مربوط به نسل بعدی شبکه اینترنت همراه بپردازد و این کشور را تبدیل به نخستین پیشگامان جهان در این صنعت کند.
انتهای پیام
