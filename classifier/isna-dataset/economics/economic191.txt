راه‌آهن رشت به بندر کاسپین متصل می‌شود
مدیرعامل شرکت راه‌آهن جمهوری اسلامی ایران اعلام کرد که در دوران تحریم، توسعه کریدورهای ریلی در دستور کار این شرکت قرار دارد.
به گفته وی اتصال شبکه ریلی رشت به بندر کاسپین مدنظر قرار دارد.
مدیرعامل راه آهن جمهوری اسلامی ایران در گفت و گو با ایسنا افزود: در بند ۲۵ سیاست‌های کلی برنامه ششم توسعه، مقام معظم رهبری بر اتصال مراکز عمده بار به شبکه ریلی و نیز توسعه کریدورهای ترانزیتی تاکید دارند و راه آهن جمهوری اسلامی ایران نیز این موارد را در دستور کار خود قرار داده است.
دستور کار راه آهن در دوران تحریم؛ توسعه کریدورهای ریلی
رسولی در مورد اینکه چه برنامه‌ای برای توسعه ریلی بنادر تعریف شده است؟ گفت: توسعه ریلی به منظور افزایش جابه‌جایی بار از طریق ریل صرفاً مختص به یک بندر نیست و این برنامه‌ای است که برای تمامی بنادر کشور مدنظر قرار می‌گیرد.
وی با اشاره به اینکه علاوه بر بندر شهیدرجایی که تفاهم‌هایی در خصوص افزایش سهم جابه‌جایی بار ریلی از / به بندر شهیدرجایی صورت گرفته است، برای سایر بنادر نیز برنامه‌های مرتبط تعریف شده است، گفت: به طور مثال با توجه به تاکید ریاست جمهوری در افتتاح راه آهن قزوین-رشت، اتصال شبکه ریلی رشت به بندر کاسپین مدنظر قرار گرفته و به عنوان مسیر جدیدی برای افزایش سهم بار ریلی جهت انجام ترانزیت، صادرات و واردات تعریف شده است.
وی ادامه داد: سعی ما این است که در همه مبادی ورودی و خروجی کریدورها سهم جابه‌جایی باز از طریق ریل افزایش یابد و در شرایطی که کشور با تحریم‌های اقتصادی روبه‌رو است، بتوانیم از این ظرفیت به نحو مطلوب استفاده کنیم.
انتهای پیام
