روستاییان برای نوسازی خانه‌هایشان ۴۰ میلیون وام می‌گیرند
سقف فردی تسهیلات نوسازی و بهسازی مسکن روستایی به ازای هر واحد به مبلغ ۴۰ میلیون تومان افزایش یافت.
به گزارش ایسنا، افزایش سقف تسهیلات نوسازی و بهسازی مسکن روستایی به تمامی متقاضیان در مناطق مشمول طرح، اعم از املاک واقع در جزایر، روستاهای مرزی و سایر شهرها و روستاها تعلق می‌گیرد. متقاضیان استفاده از این تسهیلات می‌باید به بنیاد مسکن انقلاب اسلامی ایران مراجعه و از آنجا به مدیریت شعب بانک مسکن معرفی شوند.
طبق اعلام بانک مسکن، آن ‌دسته از متقاضیانی که معرفی‌نامه‌های صادره آنها قبل از این بخشنامه به بانک مسکن ارائه و به ثبت رسیده و در حال حاضر وضعیت پرونده آنان، غیر قطعی (در حال تشکیل پرونده، ارزیابی، دفترخانه و …) است، در صورت ارائه معرفی‌نامه جدید از سوی بنیاد مسکن انقلاب اسلامی ایران (اعتبار ابلاغی سال ۱۳۹۸) به بانک مسکن می‌توانند از سقف تسهیلات جدید استفاده کنند.
همچنین این افزایش سقف تسهیلات برای متقاضیانی که قرارداد آنان در سیستم تسهیلاتی بانک ثبت قطعی شده است، شامل می‌شود. نرخ سود این تسهیلات در حال حاضر پنج درصد، مدت بازپرداخت ۱۲ سال به علاوه سه سال دوران مشارکت و نحوه بازپرداخت به صورت ساده و پلکانی است.
شایان ذکر است وثیقه لازم برای دریافت تسهیلات مسکن روستایی سند مالکیت است که در صورتی که واحد مورد نظر فاقد سند مالکیت باشد، متقاضی باید نسبت به ارائه سفته حسب قوانین و شرایط اقدام کند.
انتهای پیام
