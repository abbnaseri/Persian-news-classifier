زمزمه‌ واگذاری بیمه بیکاری به کاریابی‌ها 
نایب رئیس کانون عالی انجمن‌های صنفی کارگران با اعلام مخالفت شدید از واگذاری موضوع پرداخت مقرری بیمه بیکاری به کاریابی‌ها گفت: بر خلاف رویه کشورهای دیگر هیچگونه بسته حمایتی از نیروی بیکار شده در کشور پیش بینی نشده و هر روز شرایط دریافت مقرری بیمه بیکاری که حق قانونی کارگران است،سخت‌تر می‌شود.
ناصر چمنی در گفت‌وگو با ایسنا، با انتقاد از واگذاری موضوع بیمه بیکاری به کاریابی‌ها، اظهار کرد: متأسفانه اخیراً زمزمه‌هایی مبنی بر واگذاری پرداخت مقرری بیمه بیکاری به کاریابی‌ها را می‌شنویم در حالی که وزارت کار به جای این کار باید به وظایف قانونی خود عمل کند و فکر دیگری برای رونق کاریابی‌ها بکند.
وی افزود: تشکل‌های کارگری با این مساله که معاونت روابط کار قصد دارد مقرری بیمه بیکاری را به بخش خصوصی واگذار کند به شدت مخالفند و در صورتی که عملی شود به دیوان عدالت اداری گزارش و شکایت خواهند کرد.
درصدی از حق بیمه کارگران مختص بیمه بیکاری است
نایب رئیس کانون عالی انجمن‌های صنفی کارگران با بیان اینکه پرداخت مقرری بیمه بیکاری منت گذاشتن بر سر کارگر نیست، گفت: برخی تصور می‌کنند مقرری بیمه بیکاری منتی است که وزارت کار و دولت سر کارگران می‌گذارند درحالی که این‌طور نیست کارگران درصدی از حق بیمه‌ای که ماهانه به تأمین اجتماعی پرداخت می‌کنند به عنوان مقرری بیمه بیکاری در شرایط خاص ذخیره می‌کنند و چنانچه بدون میل و اراده بیکار یا از کار اخراج شدند از آن محل به عنوان مقرری بیمه بیکاری استفاده می‌کنند.
وی با بیان اینکه وزارت کار باید به وظایف عمومی و قانونی خود عمل کند، ادامه داد: برخلاف کشورهای دیگر، متأسفانه هیچ بسته حمایتی برای جامعه بیکار کشورمان پیش‌بینی نشده و کارگرانی که بدون اختیار از کار بیکار می‌شوند باید سختی زیادی بکشند تا بتوانند از بیمه بیکاری بهره‌مند شوند.
سخت کردن پروسه دریافت بیمه بیکاری افتخار نیست!
به گفته چمنی در شرایطی که آمار بیکاران کشور افزایش می‌یابد و کارگران زیادی به دلیل شرایط اقتصادی تعدیل یا اخراج می‌شوند، سخت کردن روند دریافت بیمه بیکاری و اعلام بهره‌مندی ۲۰۰ هزار نفر از مقرری بیمه بیکاری در کل کشور به هیچ وجه خوب نیست.
نایب رئیس کانون عالی انجمن‌های صنفی کارگران تاکید کرد: روز به روز پروسه پرداخت بیمه بیکاری را سخت‌تر می‌کنیم و تعداد کارگرانی که باید تحت پوشش قرار بگیرند کاهش می‌دهیم بی آنکه بدانیم کارگری که از کار بیکار شده نان‌آور یک خانواده است و اگر مستأجر هم باشد شرایط زندگی او سخت و دشوارتر خواهد بود و در این جریان باید مبلغی هم به کاریابی بدهد تا برای گرفتن مقرری بیمه بیکاری او اقدام کند.
به گزارش ایسنا، اداره کل حمایت از مشاغل و بیمه بیکاری وزارت تعاون، کار و رفاه اجتماعی اخیراً از اشتغال مجدد ۱۸ هزار نفر از مقرری‌بگیران بیمه بیکاری خبر داده است. پیگیری اشتغال مجدد مقرری بگیران بیمه بیکاری در اولویت وظایف قانونی متولیان اجرای قانون بیمه بیکاری است و سازمان آموزش فنی و حرفه‌ای مکلف شده زمینه آموزش مهارت‌های مورد نیاز بازار کار و بازآموزی مهارت کارگران تحت پوشش بیمه بیکاری را از طریق آموزش در کارخانه‌ها یا مراکز این سازمان فراهم کند.
انتهای پیام
