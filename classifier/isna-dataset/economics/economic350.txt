موافقت اوپک با تمدید ۹ ماهه توافق کاهش تولید نفت
کشورهای عضو اوپک در صد و هفتاد و ششمین نشست رسمی خود که امروز (دوشنبه) در وین برگزار شد، با تمدید کاهش تولید نفت به مدت ۹ ماه موافقت کردند.
به گزارش ایسنا، یکی از نمایندگان اوپک این خبر را به رویترز اعلام کرد.
وزیران نفت اوپک روز سه‌شنبه با تولیدکنندگان غیراوپک که در پیمان کاهش تولید نفت مشارکت دارند، دیدار خواهند کرد.
توصیه کمیته نظارتی اوپک پلاس برای تمدید ۹ ماهه توافق
کمیته نظارتی مشترک وزیران اوپک و غیراوپک که متشکل از ۹ کشور است، در دیداری که پیش از نشست اعضای اوپک برگزار شد، طرح مورد حمایت عربستان سعودی و روسیه برای تمدید ۹ ماهه توافق کاهش تولید ۱.۲ میلیون بشکه در روز نفت را توصیه کرد.
الکساندر نواک، وزیر انرژی روسیه پس از ترک نشست این کمیته اظهار کرده بود: نظر عمومی بر این است که ما باید کاهش تولید را به مدت ۹ ماه تمدید کنیم. ما تمدید شش یا ۹ ماهه توافق را بررسی کردیم اما نظر عمومی این بود که ما باید دوره زمستان را سپری کنیم.
وی در ادامه افزود که با بیژن زنگنه، وزیر نفت ایران که در کمیته حضور ندارد، دیدار کرده و موافقت وی را با این طرح که کاهش تولید تا پایان سه ماهه اول سال ۲۰۲۰ ادامه پیدا کند، جلب کرده است.
نواک گفت: هیچ وزیری تمدید کاهش تولید طولانی‌تر از ۹ ماه را پیشنهاد نکرده است و گروه اوپک پلاس در ماه مه ۷۵۰ هزار بشکه در روز بیشتر از میزانی که توافق شده بود، تولیدش را کاهش داده است.
انتهای پیام
