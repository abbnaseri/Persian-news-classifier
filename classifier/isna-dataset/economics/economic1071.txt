محصولات اپل آسیب‌پذیر از چیزی که فکر می‌کنید!
کارشناسان امنیتی به تازگی دریافته و اعلام کرده‌اند که محصولات اپل در برابر نفوذ هکرها بسیار آسیب‌پذیرتر از چیزی است که کاربران تصور می‌کنند.
به گزارش ایسنا، این روزها که حفاظت از حریم خصوصی و امنیت سایبری دستگاه‌های هوشمند و متصل به اینترنت از اهمیت بسیار بالایی برخوردار شده است، بسیاری از کارشناسان و متخصصان فعال در حوزه امنیت سایبری در تلاشند تا با تحقیقات و بررسی‌های دقیق به درصد آسیب پذیری محصولات مختلف توسعه داده شده توسط شرکت‌ها و برندهای مختلف پی ببرند و با اعلام عمومی و انتشار گزارش، کاربران محصولات مذکور را از آسیب پذیری‌های موجود مطلع ساخته و به شرکت‌های توسعه دهنده آنها نیز هشدار دهند که هرچه سریع‌تر حفره‌های امنیتی مربوطه را از بین برده و به برطرف کردن مشکلات آنها بپردازند.
حالا به تازگی کارشناسان امنیتی به دنبال ادعای جنجال برانگیز برخی از متخصصان در چند ماه گذشته مبنی بر آسیب پذیری بالای محصولات شرکت اپل اعم از آیفون، آیپد، آیپاد و مک بوک گزارش‌های جدیدی منتشر کرده اند و در آن عنوان کرده اند که برخلاف ادعای خود شرکت آمریکایی اپل، محصولات این برند بسیار آسیب پذیر تر از حد تصور است به گونه‌ای که به راحتی هکرها و مجرمان سایبری قادر خواهند بود با استفاده از روزنه و ضعف‌های امنیتی موجود، به اطلاعات کاربران دسترسی و نفوذ پیدا کنند و به اهداف خود برسند.
چندی پیش بود که گوگل در اقدامی بی سابقه پته اپل را روی آب ریخت و اعلام کرد که آسیب پذیری و ضعف‌های امنیتی متعددی در سیستم عامل مک او اس موجود بر روی محصولات اپل وجود دارد که به هکرها و مجرمان سایبری این امکان را می‌دهد تا به اطلاعات شخصی و حریم خصوصی کاربران نفوذ و دسترسی پیدا کنند.
طبق گزارش independent، همین امر موجب شد که احتمال آسیب پذیری محصولات اپل در برابر نفوذ هکرها و بدافزارهای خطرناک بیش از پیش قوت بگیرد و مورد توجه کارشناسان امنیتی قرار بگیرد.
یکی از افتخارات اپل همواره امنیت سایبری پیشرفته و قوی‌تر در برابر دستگاه‌های مبتنی بر سیستم عامل اندروید بوده اما حالا بر اساس جدیدترین گزارش‌های منتشر شده می‌توان دریافت که دیگر اپل نمی‌تواند به داشتن بهترین و امن‌ترین سیستم عامل و محصولات ببالد چراکه کارشناسان از آسیب پذیری بسیار بالای آیفون، آیپد و مک بوک خبر داده اند.
حملات بدافزارها، باج افزارها و ویروس‌های رایانه‌ای که در سال ۲۰۱۷ در مقایسه با سال‌های گذشته به بیش‌ترین حد خود رسیده بود، حالا بر اساس تازه‌ترین تحقیقات صورت گرفته، پیش‌بینی شده است که سال جاری میلادی حملات سایبری توسط بدافزارهای جدید رکورد خواهند زد.
انتهای پیام
