همکاری کره‌جنوبی با اپراتورهای اروپایی برای توسعه شبکه 6G
شرکت مخابراتی کره‌ای SK Telecom با همکاری اپراتورهای نوکیا و اریکسون قصد دارد به توسعه زیرساخت‌های لازم برای برقراری شبکه نسل ششم اینترنت 6G در کره جنوبی بپردازد.
به گزارش ایسنا، با اینکه در طول سال‌های اخیر شرکت‌های مخابراتی مختلف بر روی توسعه زیرساخت‌های لازم برای برقراری نسل پنجم اینترنت 5G در رقابت تنگاتنگی به سر می‌برند، حالا به نظر می‌رسد که کره جنوبی قصد دارد از سایر شرکت‌ها و اپراتورهای مخابراتی رقیب خود که هم اکنون در حال توسعه و برقراری شبکه 5G در کشورهای مختلف هستند، سبقت گرفته و گوی رقابت را از آنها برباید تا بدین ترتیب بتواند در راه اندازی و توسعه فناوری‌های مربوط به شبکه 6G پیشتاز باشد.
کره جنوبی که در سال‌های اخیر به شدت در توسعه و برقراری فناوری‌های نوین و پیشرفته نسبت به سایر کشورهای جهان پیشگام بوده است، حالا با پشتیبانی از بزرگترین غول تکنولوژی فعال در این کشور در نظر دارد که به نسل بعدی شبکه اینترنت همراه نیز بیندیشد و در صورت لزوم به توسعه زیرساخت‌های مربوط به آن بپردازد.
حالا جدیدترین گزارش‌های منتشر شده در وب سایت زد دی نت نشان می‌دهد که اس کی تلکام (SK Telecom) به عنوان بزرگترین شرکت مخابراتی فعال در کره جنوبی تصمیم گرفته است که به همکاری با دو اپراتور اروپایی نوکیا و اریکسون بپردازد و با مشارکت آنها در توسعه زیرساخت‌های لازم برای برقراری نسل ششم شبکه اینترنت 6G پیشتازی کند و در این زمینه از سایر کشورهای جهان سبقت بگیرد.
به گفته یکی از مقامات این شرکت کره‌ای، همکاری با اپراتورهای بزرگی همچون نوکیا و اریکسون می‌تواند به کره جنوبی در توسعه تکنولوژی، استانداردها و قوانین مربوط به نسل بعدی شبکه اینترنت همراه کمک بزرگی کند تا این کشور از نخستین پیشگامان جهان در این صنعت محسوب شود.
تلاش کره جنوبی برای دستیابی به قوانین، تجهیزات و فناوری‌های نسل ششم اینترنت همراه در حالی شکل گرفته است که هنوز شبکه نسل پنجم اینترنت 5G در تمامی کشورها برقرار نشده و در دسترس کاربران قرار نگرفته است.
در اوایل سال ۲۰۱۲ میلادی بود که اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فرای آن آغاز کرد. در نتیجه رسماً یک مسابقه جهانی برای تعیین نسل پنجم شبکه موبایل شروع شد و از آن پس، شاهد رقابت تنگاتنگی میان اپراتورهای اینترنت و تلفن همراه در سراسر جهان هستیم که هر یک بدنبال برقراری و راه‌اندازی نسل جدید و پرسرعت اینترنت نسل پنجم در کشورهای مختلفی همچون کره جنوبی، ژاپن، چین، ایالات متحده آمریکا، استرالیا و غیره هستند و از توانایی‌ها و برنامه‌های خود در این زمینه رونمایی می‌کنند.
اپراتورها و غول‌های تکنولوژی بسیاری نیز در جهان وجود دارند که همگی به دنبال عرضه نخستین سرویس اینترنت با بهره‌گیری از فناوری نسل پنجم اینترنت 5G هستند که از مهم‌ترین و بزرگترین آن‌ها می‌توان به نوکیا، هواوی، تی موبایل، اسپرینت، ورایزن، اریکسون و غیره اشاره کرد.
انتهای پیام
