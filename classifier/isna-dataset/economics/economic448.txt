بازارهای مالی ایران چقدر در جهان تاثیرگذارند؟
جانشین رئیس سازمان بورس در امور بین‌الملل با اشاره به اهمیت توسعه ارتباط با بازارهای مالی جهان، گفت: پیش‌بینی شده ارزش بازار مالی اسلامی در سال ۲۰۲۰ به سه تریلیون دلار برسد که ایران می‌تواند سهم بالایی در این بخش داشته باشد.
بهادر بیژنی در گفت‌وگو با ایسنا، درباره برگزاری اجلاس بازار سرمایه اسلامی در ایران، اظهار کرد: اجلاس بازار سرمایه اسلامی یکی از مناسبت‌های بین‌المللی بازار سرمایه است که امسال یازدهمین دوره آن را در تهران برگزار شد. این اجلاس نشان‌دهنده اهمیت بازار مالی اسلامی است که پیش‌بینی شده ارزش بازار مالی اسلامی در سال ۲۰۲۰ در بخش بازار سرمایه، بازار پول و بازار بیمه به سه تریلیون دلار برسد که بیانگر این است که ابزار مالی اسلامی قدرتی است که نمی‌شود به سادگی از آن گذشت.
وی ادامه داد: کمیته کشورهای اقتصاد نوظهورِ آیسکو (GEM) بزرگترین کمیته آیسکو است و بیش از ۷۵ درصد از اعضای آیسکو عضو این کمیته هستند. در این کمیته وقت قابل توجهی به بررسی ابزارهای مالی اسلامی در بازار سرمایه اختصاص داده شده بود که دبیر کل هیأت خدمات مالی اسلامی (IFSB) که استانداردساز مالی اسلامی در جهان است، هم در این جلسه حضور داشت تا اعضای آیسکو را در جریان آخرین تحولات مالی اسلامی بگذارد.
رونق بازارهای مالی - اسلامی در جهان، حضور کشورهای غیر اسلامی را در این بازار پررنگ کرده است
بیژنی با بیان اینکه بازار مالی - اسلامی فقط به کشورهای اسلامی محدود نمی‌شود، گفت: کشورهای غیر اسلامی هم به شدت در حال توجه بیشتر به بازارهای مالی اسلامی هستند. کشور ما به عنوان یکی از کشورهای کاملاً اسلامی، توجه زیادی به اجلاس مالی اسلامی دارد تا تحولات در حوزه مالی اسلامی بیشتر بررسی شود.
جانشین رئیس سازمان بورس در امور بین‌الملل با بیان اینکه امسال ۱۵ کشور دنیا در جلسه مالی اسلامی یازدهم حضور داشتند، گفت: نوآوری‌های بازار سرمایه ایران کم نیست. شورای فقهی سازمان بورس بسیار فعال است؛ به طوری که فقط در حوزه ارزهای دیجیتال رمزنگاری شده (cryptocurrency) ۲۰ جلسه برگزار کرده است که این نشان دهنده اهمیت بازار سرمایه ما به حوزه مالی اسلامی است. در اجلاس مالی اسلامی توانستیم آخرین دستاوردهایمان را در اختیار علاقه‌مندان به مالی اسلامی بگذاریم و از تجارب مهمان‌های رده بالای علمی که به این همایش آمده بودند، استفاده کنیم.
بازارهای مالی ایران و مالزی می‌توانند با هم همکاری کنند؟
وی در پاسخ به اینکه جدا از موضوع تحریم‌ها، بازار سرمایه ایران با بخش بازار سرمایه اسلامی مالزی بتواند همکاری‌های بزرگی داشته باشد؟ اظهار کرد: لازمه این ارتباط، همکاری بیشتری بین شوراهای فقهی کشورهای اسلامی است. ما و مالزی در مجامع مختلف و مشترکی عضو هستیم که از جمله آن می‌توان به کمیته رشد اقتصادی و بازارهای نوظهور آیسکو اشاره کرد. این موضوع خود می‌تواند به همکاری‌های مشترک کمک کند.
بیژنی در پاسخ به اینکه آیا می‌توان بستری فراهم کرد که بازار سرمایه کشوری مثل مالزی اوراق بهادار منتشر شده در بازار سرمایه ایران را نیز در بازار مالی اسلامی خود جای دهد؟ بیان کرد: اگر ارتباط بین دو طرف (بازار سرمایه ایران و مالزی) زیاد شود متوجه می‌شویم که محصولات مالی مختلف در همه مذاهب اسلامی قابل قبول است.
وی افزود: سازمان بورس اخیراً مصوبات کمیته فقهی را به زبان عربی ترجمه کرد و به کشورهای اسلامی فرستاد. این اقدام خوبی برای آشنایی علمای فقهی کشورهای اسلامی با آخرین دستاوردهای بازارهای مالی اسلامی بود.
ایران می‌تواند در تصمیمات آیسکو تأثیرگذار باشد
جانشین رئیس سازمان بورس در امور بین‌الملل در پاسخ به اینکه عضویت در آیسکو چه مزایایی برای بازار سرمایه ایران داشته است، گفت: آذر ماه سال گذشته با امضای موافقت نامه چند جانبه عضو عادی آیسکو شدیم و با این اتفاق حق رأی داریم در صوتی که قبلاً عضو پیوسته بودیم. با این شرایط ما می‌توانیم در کمیته‌های سیاست‌گذاری آیسکو عضو شویم و روی تصمیم‌های آن‌ها تأثیرگذار باشیم در حالی که این اقدامی سابقا امکان وجود نداشت.
بیژنی تاکید کرد: مهمترین محصول ارتقای جایگاه ایران در آیسکو بهبود استانداردهای بازار سرمایه کشور است و افزود: هدف اول از اهداف سه گانه آیسکو حمایت از حقوق سرمایه‌گذاران است و در نتیجه صیانت از حقوق سرمایه گذاران از این پس، بیش از گذشته در دستور کار سازمان بورس قرار دارد و این موضوع در درجه اول تأثیر بسزایی بر سرمایه‌گذاران داخلی کشور می‌گذارد.
بیژنی ادامه داد: پیش از این در کمیته کشورهای اقتصاد نوظهور و کمیته منطقه‌ای آفریقا و خاورمیانه عضو بودیم اما در کمیته‌های هشت‌گانه سیاست‌گذاری آیسکو حضور نداشتیم اما اکنون در فرایند تصمیم سازی مهم‌ترین نهاد بین‌المللی استانداردساز بازار سرمایه دنیا دخیل هستیم.
جانشین رئیس سازمان بورس در امور بین‌الملل، افزود: در آیسکو، سه رده عضویت وجود دارد. یکی از رده‌ها وابسته است که مختص بورس‌ها و نهادهای سرمایه گذاری مانند کانون‌ها است و سازمان بورس در این رده قرار نمی‌گیرد. رده بعدی، عضویت پیوسته است که سازمان‌های بین‌المللی مانند IMF یا بانک جهانی به صورت پیوسته به عضویت این نهاد درآمده‌اند. مرحله بعدی عضو عادی است. سازمان بورس و اوراق بهادار مدتی به صورت پیوسته عضو آیسکو بود و هم اکنون به عضویت عادی درآمده است. پس از این مرحله، جایگاه بالاتری وجود ندارد و بهبود جایگاه به عضویت در کمیته‌های هشت‌گانه بر می‌گردد و اگر بتوانیم در این کمیته‌ها حضور فعال داشته باشیم اعتبار بیشتری کسب می‌کنیم.
ایران در فیاس نقش پررنگی دارد
وی درباره اجلاس فیاس (فدراسیون بورس‌های اروپایی و آسیایی) که به تازگی برگزار شده است، نیز گفت: در سطح مدیریتی در فیاس بورس‌های ما نقش بسیار مهمی را ایفا می‌کنند. امسال بورس‌های ما اقدامات جدیدی از جمله انتخاب کارگزار برتر را در اجلاس فیاس انجام دادند.
به گزارش ایسنا سازمان بین‌المللی کمیسیون‌های اوراق بهادار (آیسکو) یک انجمن از سازمان‌هایی است که برای بازارهای اوراق بهادار و قراردادهای آتی ضابطه‌گذاری می‌کنند و بر آن‌ها نظارت دارند.
انتهای پیام
