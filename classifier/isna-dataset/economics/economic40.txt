بدون نیاز به گذرواژه، وارد اکانت خود شوید! 
جدیدترین نسخه بتا از سیستم‌عامل اپل به کاربران اجازه می‌دهد از طریق قابلیت‌های هوشمند فیس‌آیدی یا تاچ‌آیدی به حساب کاربری خود در آی‌کلود وارد شوند.
به گزارش ایسنا، با توجه به آنکه اپل همواره یکی از شرکت‌های توسعه دهنده پیشگام در طرح و اجرای قابلیت‌های نوین در سیستم عامل اختصاصی خود یعنی آی او اس بوده، حالا به نظر می‌رسد که روش دسترسی کاربران به اکانت آی کلود خود را تغییر داده است چرا که در جدیدترین نسخه بتا و آزمایشی منتشر شده از آی او اس، کاربران قادر خواهند بود از طریق قابلیت‌های تشخیص چهره و هویت هوشمند (face ID) و یا حسگر اثر انگشت (Touch ID) وارد حساب کاربری سرویس فضای ابری اپل یعنی آی کلود شوند.
در صورتی که کاربران محصولات اپل که نسخه بتای سیستم عامل آی او اس، آی‌پد او اس و مک او اس را دریافت کرده است، از طریق مرورگر اینترنتی سافاری به سایت آی کلود وارد شوند، یک پنجره شناور روی صفحه مشاهده خواهند کرد که از شما با یک پیغام روش پیشنهادی و مورد نظرتان را برای ورود به اکانت خود می‌پرسد که شما قادر خواهید بود از دو روش موجود یکی را انتخاب کرده و سپس وارد حساب کاربری آی کلود خود شوید.
بر اساس گزارش Firstpost، همانطور که می‌دانید دستگاه‌های جدیدتر علاوه بر حسگر اثر انگشت به فیس آی‌دی یا احراز هویت و تشخیص چهره هوشمند نیز مجهز هستند که به کاربر اجازه می‌دهد ساده‌تر از قبل و بدون لمس نمایشگر وارد اکانت خود شود.
به گفته برخی کارشناسان، این تغییر و قابلیت جدید می‌تواند نقطه آغازی برای سایر سرویس‌ها و حساب‌های کاربری مربوطه در محصولات اپل باشد تا کاربران بدون نیاز به وارد کردن نام کاربری و گذرواژه، بتوانند به اطلاعات موجود در حساب‌های کاربری مختلف خود دسترسی داشته باشند.
این قابلیت بدون شک برای آن دسته از کاربرانی که همواره در به یادآوری گذرواژه خود برای حساب‌های کاربری مختلف با مشکل مواجهند، بسیار سودمند، کاربردی و راهگشا خواهد بود.
انتهای پیام
