آغاز پیش فروش بلیت قطارهای مسافری با قیمت جدید
پیش فروش بلیت قطارهای مسافری با افزایش متوسط ۲۲ درصدی از امروز (۱۹ خرداد) آغاز شد.
به گزارش ایسنا، در حالی که پیش از این اعلام شده بود با پایان ماه مبارک رمضان شاهد آغاز پیش فروش بلیت قطارهای مسافری با اعمال افزایش قیمت‌ها خواهیم بود، از امروز (یکشنبه ۱۹ خرداد ماه سال جاری) پیش فروش بلیت قطارهای مسافری با افزایش متوسط ۲۲ درصدی طبق مصوبه شورای عالی ترابری آغاز شد.
افزایش بلیت قطارهای مسافری به گونه‌ای خواهد بود که شاهد افزایش ۲۲ درصدی قطعی قیمت بلیت قطارهای بین شهری تهران- مشهد، افزایش متوسط ۲۲ درصدی سایر قطارها در مسیرهایی به جز تهران- مشهد و افزایش ۲۲ درصدی قطعی بلیت قطارهای پرسرعت (ترن ست) خواهیم بود و بلیت قطارهای حومه‌ای فعلاً مشمول افزایش قیمت نخواهند بود و در جلسه بعدی شورای عالی راه راه و ترابری در مورد آنها تصمیم گیری می‌شود.
از ابتدای تیرماه سال گذشته قیمت بلیت قطارهای تندرو و بین شهری ۱۰ درصد افزایش داشته است و قیمت بلیت قطارهای حومه‌ای طی پنج سال اخیر رشدی نکرده است.
پیش فروش بلیت قطارهای مسافری به دلیل آغاز موج سفرهای تابستانی از ۱۴ خرداد ماه سال جاری مدنظر قرار گرفته است و طبق اعلام مدیرعامل شرکت حمل و نقل ریلی رجا به ایسنا پیش فروش تابستانه بلیت قطارهای مسافری با هدف پاسخگویی نیاز مردم برنامه‌ریزی شده و تمام تلاش‌ها بر این است تا بتوان تعداد واگن بیشتری را فراهم کرد و پاسخگوی تقاضای مسافران بود هر چند که به نظر می‌رسد نتوان همه این نیازها را جواب داد.
انتهای پیام
