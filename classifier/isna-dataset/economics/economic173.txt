با رئیس جدید بانک مرکزی اروپا آشنا شوید
رئیس اسبق صندوق بین المللی پول جایگزین ماریو دراگی ایتالیایی خواهد شد.
به گزارش ایسنا به نقل از فاکس بیزینس، کریستین لاگارد در شرایطی جایگزین ماریو دراگی خواهد شد که منطقه یورو با چالش‌های داخلی و خارجی بسیاری مختلفی روبرو است. لاگارد ۶۳ ساله که پیش تر رئیس صندوق بین‌المللی پول بود دومین فرانسوی پس از ژان کلود تریشت خواهد بود که بر این کرسی تکیه خواهد زد.
لاگارد از منتقدان سرسخت رویکرد دولت ترامپ در حوزه تجارت است. وی از چین و آمریکا خواسته است تا اختلافات تجاری خود را حل و فصل کنند چرا که این مساله تهدیدی برای اقتصاد جهان است.
در ادامه با حقایقی جالب از وی آشنا می‌شوید:
۱- لاگارد چهارمین رئیس بانک مرکزی اروپا و نخستین زنی خواهد بود که در این سمت مشغول به فعالیت خواهد شد. وی که در سال ۲۰۱۱ به ریاست صندوق بین‌المللی پول منصوب شد اولین زنی بود که به این سمت منصوب شد. دوره ریاست وی تا سال ۲۰۲۱ بود اما وی به دلیل ریاست بر بانک مرکزی اروپا از سمت خود کنار رفت.
۲- وی سال‌ها در دولت فرانسه دارای مناصب کلیدی بوده است. لاگارد در سال ۲۰۰۵ وزیر تجارت بود و سپس وزیر امور کشاورزی و شیلات فرانسه شد. لاگارد پیش از ورود به صندوق بین‌المللی پول برای چهار سال وزیر امور اقتصادی و مالی فرانسه بود.
۳- لاگارد در سال ۲۰۱۶ متهم به ارتکاب جرایم مالی در زمان وزارت خود شد. وی در جریان رسیدگی مقصر شناخته شد اما توسط دادگاه محکوم نشد.
۴- لاگارد در رتبه بندی ۲۰۱۸ مجله فوربس به عنوان سومین زن قدرتمند جهان پس از آنگلا مرکل، صدراعظم آلمان و ترزا می، نخست وزیر انگلیس معرفی شد. او هم چنین بیست و دومین شخص قدرتمند جهان معرفی شده است. در این رتبه بندی او بالاتر از تیمی کوک، رئیس اپل ایستاد.
انتهای پیام
