دردسر جدید بانک مرکزی اروپا با تورم پایین
نرخ تورم کشورهای اروپایی بار دیگر در مسیر خلاف خواست بانک مرکزی اروپا حرکت کرد.
به گزارش ایسنا به نقل از مرکز آمار اتحادیه اروپا، متوسط نرخ تورم در دوازده ماه منتهی به ماه می در ۱۹ کشور عضو منطقه یورو به ۱.۲ درصد و در ۲۸ کشور عضو اتحادیه اروپا به ۱.۷ درصد کاهش پیدا کرده است. این رقم در مقایسه با مدت مشابه ماه قبل در منطقه یورو ۰.۹ درصد و در اتحادیه اروپا ۰.۳ درصد کاهش پیدا کرده است.
کاهش مجدد نرخ تورم در شرایطی که بانک مرکزی اروپا دستیابی به تورم دو درصدی را هدف گذاری کرده، دست این بانک را برای تغییر در سیاست‌های پولی خود بسته است به ویژه آن که نرخ رشد اقتصادی کشورهای اروپایی نیز در سطح پایینی قرار دارد. ماریو دراگی، رئیس بانک مرکزی اروپا در واکنش به کاهش تورم گفته است که این بانک به سیاست‌های محرک خود تا زمان رسیدن تورم به سطح هدف‌گذاری شده ادامه خواهد داد.
در بین کشورهای مختلف، پایین‌ترین نرخ تورم متعلق به قبرس با تنها ۰.۲ درصد بوده است و پس از این کشور، پرتغال با ۰.۳ درصد و یونان با ۰.۶ درصد قرار دارند. بیشترین نرخ تورم نیز در رومانی با ۴.۴ درصد به ثبت رسیده است و پس از این کشور، مجارستان با ۴ درصد و لتونی با ۳.۵ درصد قرار دارند. نرخ تورم در شش کشور ثابت مانده و در پنج کشور نیز افزایش داشته است.
در بین دیگر کشورهای عضو، نرخ تورم در دوازده ماه منتهی به ماه می در اسپانیا و ایتالیا ۰.۹ درصد، فرانسه ۱.۱ درصد، آلمان و فنلاند ۱.۳ درصد، بلژیک و اتریش ۱.۷ درصد، سوئد و انگلیس ۲.۱ درصد و هلند ۲.۳ درصد بوده است.
هم چنین در بین کشورهای اروپایی که عضو اتحادیه اروپا نیستند، نرخ تورم در ایسلند و نروژ ۲.۹ درصد و در سوئیس ۰.۵ درصد بوده است.
بر مبنای تورم ماهانه نیز بیشترین تورم ماه می در مالت با ۱.۴ درصد ثبت شده است و پس از آن اسلوونی با ۰.۸ درصد و مجارستان و جمهوری چک با ۰.۷ درصد قرار دارند. کمترین نرخ تورم ماهانه نیز در یونان با منفی ۰.۴ درصد به ثبت رسیده است و پس از آن هلند با منفی ۰.۳ درصد و فنلاند با منفی ۰.۲ درصد قرار دارند.
نرخ تورم ماهانه در بلژیک، دانمارک و اتریش صفر درصد بوده است. در آلمان، لهستان و سوئد این نرخ ۰.۳ درصد و در فرانسه و ایتالیا ۰.۱ درصد به ثبت رسیده است. در کشورهای خارج از اتحادیه اروپا نرخ تورم سوئیس منفی ۰.۳ درصد، نروژ منفی ۰.۲ درصد و ایسلند صفر درصد اندازه‌گیری شده است.
طبق اعلام مرکز آمار اتحادیه اروپا و در سطح ۲۸ کشور عضو، در ماه می به طور متوسط تورم در بخش غذا و نوشیدنی ۰.۲۹ درصد، انرژی ۰.۳۸ درصد و خدمات ۰.۴۷ درصد بوده است.
منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
