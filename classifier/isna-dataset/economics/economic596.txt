ریل، راه‌آهن و وزارت صنعت را به هم رساند
مدیرعامل شرکت راه‌آهن جمهوری اسلامی ایران از توافق با وزارت صنعت، معدن و تجارت به منظور حمایت از تولید داخل در حوزه صنعت حمل و نقل ریلی و صنایع وابسته آن خبر داد و اعلام کرد که کارگروهی در این زمینه تشکیل شده و تصمیم بر این است که حمایت‌های لازم از فعالان این حوزه صورت گیرد.
سعید رسولی در گفت‌وگو با ایسنا با تاکید بر این‌که حمایت از تولید داخل در حوزه ریلی و در ابعاد مختلف صنعتی آن در دستور کار شرکت راه‌آهن جمهوری اسلامی ایران قرار دارد، گفت: به تازگی با معاونت امور صنایع وزارت صنعت، معدن و تجارت جلسه‌ای در این رابطه برگزار و تفاهمات بسیار خوبی صورت گرفته است.
وی ادامه داد: شرکت راه‌آهن جمهوری اسلامی ایران به وزارت صنعت، معدن و تجارت پیشنهاد کرد که کارگروهی مشترک بین این دو دستگاه تشکیل شود و از سایر نهادها نیز دعوت به عمل آید تا برای حمایت از تولید داخل در حوزه ریلی اقدام کنند تا شاهد رونق تولید در حوزه صنعت حمل و نقل ریلی و صنایع وابسته آن باشیم.
مدیرعامل شرکت راه‌آهن جمهوری اسلامی ایران با بیان اینکه حمایت از تولید داخل در حوزه صنعت حمل و نقل ریلی مطالبه جدی راه‌آهن است، اظهار کرد: به همین دلیل در این راستا پیش‌قدم شدیم و از وزارت صنعت، معدن و تجارت تقاضا کردیم تا در این خصوص ما را همراهی کنند که مورد استقبال مسئولان این وزارتخانه قرار گرفت و تصمیم بر این شد تا کارگروه حمایت از تولید داخل در حوزه حمل و نقل ریلی ایجاد شود و ذیل آن کمیته تخصصی شکل گیرد.
رسولی با اشاره به این‌که کاهش وابستگی به خارج و توسعه صنعت حمل و نقل ریلی در دستور کار راه‌آهن جمهوری اسلامی ایران قرار دارد، ادامه داد: حمایت‌های مختلفی را در این راستا انجام خواهیم داد تا ظرفیت‌های موجود را با تقاضاها تطبیق دهیم و برای شرکت‌های فعال زمینه سفارش ساخت فراهم کنیم و از استفاده نمونه‌های خارجی که توان تولید داخل در مورد آنها وجود دارد ممانعت به عمل آوریم.
وی با اشاره به اولویت‌های شرکت راه‌آهن جمهوری اسلامی ایران در سال ۱۳۹۸، خاطر نشان کرد: ارتقای بهره‌وری شبکه و ناوگان ریلی به منظور استفاده حداکثری از ظرفیت موجود، اتصال مراکز عمده بار به ریل، شبکه ریلی طبق یک برنامه زمانبندی چند ساله و حمایت از تولید داخل در افزایش ناوگان باری و مسافری از اولویت‌های شرکت راه‌آهن جمهوری اسلامی ایران در سال جاری است.
مدیرعامل شرکت راه‌آهن جمهوری اسلامی ایران ادامه داد: اتصال مراکز عمده بار به ریل به شبکه ریلی آغاز شده و با اجرایی شدن بخش مربوط به سال جاری در دستور کار قرار دارد و طی یک برنامه زمانبندی شده چند ساله مراکز عمده بار به ریل متصل می‌شود.
وی همچنین در خصوص حمایت از تولید داخل در راستای افزایش ناوگان باری و ریلی، اظهار کرد: در این رابطه تفاهم‌نامه‌ای دو هزار میلیارد تومانی بین وزارت راه و شهرسازی و سازمان برنامه و بودجه در اواخر سال ۹۷ مدنظر که اعتبار آن ابلاغ و بخش اول این اعتبار تخصیص یافته است و بانک‌های عامل در این زمینه مشخص شدند و عملیات اجرایی آن در حال انجام است.
انتهای پیام
