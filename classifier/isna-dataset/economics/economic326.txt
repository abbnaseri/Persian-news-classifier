در نشست اوپک چه گذشت؟
 صدو هفتاد و ششمین نشست سازمان کشورهای صادرکننده نفت (اوپک) روز گذشته در مقر دائمی این سازمان در وین برگزار شد و همان‌طور که پیش‌بینی می‌شد، اوپک با تمدید توافق کاهش عرضه نفت تا مارس ۲۰۲۰ موافقت کرد.
به‌گزارش ایسنا، تا پیش از برگزاری نشست جی ۲۰ در روزهای گذشته، احتمال تمدید توافق تا پایان سال ۲۰۱۹ مطرح بود، اما مذاکرات سران روسیه و عربستان در حاشیه اجلاس گروه ۲۰ گمانه‌زنی‌ها از تمدید توافق را تا پایان سه ماه اول ۲۰۲۰ گسترش داد چراکه تغییر تحولات اخیر بازار نفت اعضای اوپک را نگران بازگشت مازاد عرضه به بازار و افت قیمت‌ها کرده بود.
هشدار زنگنه در مورد تضعیف اوپک
روند تصمیم‌گیری اوپک موجب نارضایتی زنگنه شد و وزیر نفت کشورمان برای چندمین بار نسبت به تضعیف اوپک هشدار داد و قبل از شروع نشست اوپک در جمع خبرنگاران اعلام کرد که من مشکلی با کاهش تولید ندارم؛ مشکل و گرفتاری اصلی اوپک در حال حاضر، یکجانبه‌گرایی است. اوپک به صحبت، مشورت و تصمیم‌گیری جمعی برای مسائل نیاز دارد؛ این روال اوپک نبوده است که یکی دو نفر خارج از اوپک توافق کنند و بر توافق خود در اوپک مهر تأیید بزنند. این بزرگ‌ترین خطری است که اوپک با آن روبه‌روست.
وی با بیان این‌که اوپک ۱۴ عضو دارد و همه مسائل باید در جمع اوپکی‌ها بررسی و تصمیم‌گیری شود، اظهار کرد که اوپک باید به عنوان اوپک وجود داشته باشد، اما الان به‌شدت تضعیف شده است، ما اینجا نیستیم تا تصمیم‌هایی را که در بیرون گرفته می‌شود، اجرا کنیم. معتقدم اگر اوپک می‌خواهد زنده بماند، باید تصمیماتش را در داخل اوپک بگیرد، نه این‌که دستورالعمل را از خارج اوپک دریافت کند.
به گفته وزیر نفت، در حال حاضر، فقط یکجانبه‌گرایی ترامپ نیست که دنیا را تهدید می‌کند، بلکه برخی یکجانبه‌گرایی‌های دیگر هم وجود دارد. اوپک جایی برای تصمیم‌گیری‌های جمعی است و فکر می‌کنم اعضای اوپک هم در مقابل رویه‌ای غیر از این مقاومت می‌کنند.
دیدار زنگنه با رئیس دوره‌ای اوپک و وزیر نفت ونزوئلا
سپس وزیر نفت کشورمان قبل از آغاز نشست ۱۷۶ ام اوپک، با مانوئل کودو، رئیس دوره‌ای اوپک و وزیر نفت ونزوئلا در هتل کوبورگ وین دیدار و درباره اهمیت و جایگاه اوپک گفت‌وگو کرد؛ در این دیدار زنگنه با بیان این‌که تصمیم‌گیری خارج از اوپک و تحمیل آن به اوپک، بقای این سازمان را تهدید می‌کند، اظهار کرد: نمی‌شود برخی کشورها خارج از اوپک تصمیم‌گیری و آن را به اوپک تحمیل کنند؛ چنین رفتاری برای بقای اوپک خطرناک است.
وی با اشاره به اینکه اوپک یک سازمان سیاسی نیست، تصریح کرد: برخی اعضا متأسفانه می‌خواهند هماهنگ با آمریکا از اوپک به عنوان یک ابزار سیاسی استفاده کنند. همچنین مانوئل کودو، رئیس دوره‌ای اوپک نیز پس از این دیدار گفت: در نشست پیش رو درباره همه مسائل مذاکره می‌کنیم و جمع‌بندی نظرات اعضا در بیانیه پایانی گنجانده می‌شود.
حفظ موجودیت اوپک مهم‌ترین مسئله است
وزیر نفت کشورمان روز گذشته چندین بار در جمع خبرنگاران حاضر شد و در آخرین صحبت‌های خود قبل از شروع نشست در پاسخ به پرسشی مبنی بر این‌که در این نشست، چه هدفی را دنبال می‌کنید، بر حفظ موجودیت اوپک تاکید کرد و گفت: در این نشست، شاید هیچ چیز. زیرا قیمت برای ما بد نیست که (بخواهیم) بالاتر برود. این مسئله اصلی ما نیست. مسئله اصلی ما افزایش صادرات نفت است. ضمن اینکه برای من مهم است موجودیت اوپک را حفظ کنم. موجودیت اوپک برای ما مهم‌ترین مسئله است و فکر می‌کنم دستاوردی برای بهبود فرآیند تصمیم‎گیری درون اوپک داشتیم.
صدای ایران شنیده شد
وی به نخستین پرسش مبنی بر موضع ایران در قبال تمدید توافق کاهش تولید اینگونه پاسخ داد: هنوز تصمیمی گرفته نشده است، اما ما مشکلی با تمدید تصمیم قبلی یا حتی افزایش میزان آن نداریم. آنچه از نظر ما اشکال داشت، روش طرح و پخت‎وپز این تصمیم بود که فکر می‌کنم حرف ما به‌خوبی شنیده شد.
زنگنه در پاسخ به خبرنگاری که به نقل از وی گفت اوپک به ابزار سیاسی تبدیل شده است، عنوان کرد: اوپک به ابزار سیاسی تبدیل نشده، اما با ادامه رویه فعلی، به ابزار سیاسی تبدیل می‌شود و این خطر بزرگی است که اوپک را تهدید می‏‌کند.
وزیر نفت در پاسخ به اینکه با توجه به نگرانی شما از برخی یکجانبه‌گرایی‌ها، اعضای اوپک چگونه می‌توانند همبستگی خود را با ایران نشان دهند، گفت: نگرانی من از این است که اوپک یکجانبه تصمیم بگیرد و یک یا دو نفر از جانب اوپک صحبت کنند؛ اوپک یعنی ۱۴ عضو با حق مساوی.
وی در پاسخ به اینکه آیا شما فکر می‌کنید در ارتباط با اتفاق‌های مربوط به تحریم‌ها صدایتان شنیده شده است، تصریح کرد: بیشتر اعضای اوپک تحریم‌های تحمیلی آمریکا ضد ایران را محکوم می‌کنند، اما برخی دیگر باور دارند که اوپک مأموریت ندارد آمریکا را محکوم می‌کند.
زنگنه در پاسخ به این پرسش که آیا شما از این کشورها می‌خواهید که پیش از پایان نشست، آمریکا را محکوم کنند، گفت: من درخواستی نکردم، زیرا برخی از اعضای اوپک معذوریت‌هایی دارند که به آنها اجازه نمی‌دهد آمریکا را محکوم کنند.
با هیچ‌کس دشمن نیستیم؛ هیچ‌کس را تهدید نمی‌کنیم
وی در پاسخ به پرسش خبرنگاری مبنی بر اینکه آیا شما از اوپک خواهید خواست که از ایران در برابر تحریم‌های آمریکا حمایت کند، اظهار داشت: من قبلاً این را خواسته‌ام و عده زیادی از ما عملاً حمایت کردند و عده‌ای هم به دلیل ملاحظاتی که دارند، حاضر به حمایت نشدند. ما فعلاً می‌خواهیم آنها دست از دشمنی با ما بردارند. ما با هیچ‌کس دشمن نیستیم و هیچ‌کس را هم تهدید نمی‌کنیم و درخواستمان این است که دست ما را بفشارند، نه اینکه پشت دست ما بزنند.
وزیر نفت در پاسخ به اینکه آیا توافق روسیه و عربستان، اتحاد اوپک را تهدید می‌کند، گفت: چیزی درباره یک کشور خاص و نام کشورها نگفتم و نمی‌خواهم هیچ نامی را تأیید کنم.
درباره توافق عربستان و روسیه در اجلاس سران G20 در ژاپن و این‌که چنانچه در نشست امروز چنین توافقی به تصویب اعضا برسد به این معناست که آنچه مدنظر ایران در این نشست بوده عملی نشده است، وزیر نفت گفت: من روی عدد و رقم و زمان صحبتی نداشتم، بلکه در مورد فرایند صحبت کردم و فکر می‌کنم پیام ما به‌خوبی شنیده شد.
زنگنه در پاسخ به اینکه آیا تهدیدی برای اتحاد اوپک وجود دارد، عنوان کرد: بله. من باور دارم نوعی یکجانبه‎گرایی اوپک را تهدید می‌کند. از آن جهت گفتم که اوپک را به مسیر خود بازگردانم.
هر چقدر بتوانیم نفت صادر می‌کنیم
اما ایران در این نشست به دنبال چه چیزی بود؟ زنگنه اینگونه پاسخ داد که در این نشست، شاید هیچ چیز. زیرا قیمت برای ما بد نیست که (بخواهیم) بالاتر برود. این مسئله اصلی ما نیست. مسئله اصلی ما افزایش صادرات نفت است. ضمن اینکه برای من مهم است موجودیت اوپک را حفظ کنم. موجودیت اوپک برای ما مهم‌ترین مسئله است و فکر می‌کنم دستاوردی برای بهبود فرآیند تصمیم‎گیری درون اوپک داشتیم.
پاسخ به پرسشی درباره تحریم‌های آمریکا علیه ایران و صادرات نفت کشورمان هم اینگونه بود که کاری نمانده است که آمریکا علیه ایران نکرده باشد. اروپا نیز در زمینه خرید نفت هیچ‌گونه همراهی با ما نداشته، بنابراین کار ما مشکل است. اما درباره پیش‎بینی تحقق درآمدهای نفتی در بودجه با توجه به تحریم نفت ایران، ما هر چقدر که بتوانیم، نفت صادر می‌کنیم. اما پتانسیل عرضه نفت ایران در بازار خاکستری جوابی بود که زنگنه چیزی نمی‌توانست در این باره بگوید و تاکید کرد که حتی یک کلمه درباره تحریم‌ها و قراردادهای‌مان در دوران تحریم صحبت نمی‌کند و به سوالی مبنی بر اینکه آیا تحریم‌ها بر ظرفیت تولید نفت ایران تأثیر گذاشته‌اند، پاسخ مثبت داد.
تمدید توافق کاهش تولید محتمل است
زنگنه در پاسخ به این پرسش که واکنش شما به تحریم‌های آمریکا ضد صادرات نفت ایران چیست و اینکه آیا خوشبین هستید توافقی که بر اساس آن ایران بتواند نفت خود را در همه جای دنیا بفروشد، حاصل شود، عنوان کرد: من قبلاً هم گفته‌ام که تحت فشار و با افزایش فشار، ایران آماده نیست مذاکره با آمریکا را آغاز کند. اما اگر دولت آمریکا می‌خواهد شرایط میان دو کشور را تغییر دهد، باید نخست همه تحریم‌های ضد نفت و دیگر زمینه‌های ایران را رفع کند؛ آنگاه تغییر چشمگیری را در شرایط شاهد خواهیم بود.
دریافت درآمدهای نفتی؛ شرط کارآمدی اینستکس
پرسش دیگر این بود که آیا همچنان امیدی به اینستکس دارید یا اعتماد به آن را از دست داده‌اید؟ که زنگنه پاسخ داد انسان با امید زنده است. اگر اروپایی‌ها به تعهد خود عمل کنند، اینستکس می‌تواند به ما کمک کند. اما باید تأکید کنم که بدون پذیرش دریافت درآمدهای نفتی، اینستکس نمی‌تواند راهگشا باشد.
حمایت اکثر وزیران اوپک پلاس از تمدید ۹ ماهه توافق نفتی
کانات بوزومبایف - وزیر انرژی قزاقستان - نیز پیش از شروع نشست اعلام کرد: اکثر وزیران نماینده کشورهای اوپک و غیراوپک در مذاکرات وین، موافق تمدید ۹ ماهه توافق کاهش تولید نفت هستند.
ولادیمیر پوتین، رئیس جمهور روسیه، روز شنبه اعلام کرده بود با عربستان سعودی برای تمدید کاهش تولید ۱.۲ میلیون بشکه در روز یا معادل ۱.۲ درصد تقاضای جهانی به مدت شش تا ۹ ماه تا دسامبر سال ۲۰۱۹ یا مارس سال ۲۰۲۰ به توافق رسیده است.
اوپک به دنبال کنترل ذخایر نفت است
وزیر نفت عراق هم روز گذشته قبل از نشست اوپک گفت دولت وی و سایر اعضای اوپک درصدد کنترل ذخایر جهانی نفت و احیای تعادل بازار نفت هستند. همچنین وزارت نفت عراق در بیانیه‌ای اعلام کرد ثامر غضبان در حاشیه نشست اوپک در وین با همتایان سعودی و روسی خود دیدار کرد. این وزیران درباره تحولات بازار نفت گفت و گو کرده و به تبادل نظر درباره کاهش عرضه نفت پرداختند.
نشست اوپک آغاز شد
سرانجام یکصد و هفتاد و ششمین نشست سازمان کشورهای صادرکننده نفت (اوپک) در مقر دائمی این سازمان در وین آغاز به‌کار کرد. در آن زمان پیش‌بینی‌ها حاکی از این بود که توافق کاهش تولید نفت اوپک و متحدانش در این نشست تمدید می‌شود که همین‌طور هم شد.
بازار نفت نباید ابزاری برای حمله اقتصادی باشد
مانوئل کودو - وزیر نفت ونزوئلا، در سخنرانی افتتاحیه نشست ۱۷۶ اوپک گفت: از ونزوئلا، ما صدای خود را بلند می‌کنیم تا از استفاده از بازار نفت به عنوان ابزاری برای حمله به اقتصاد کشورهای دارای حاکمیت که به‌طور مستقیم بر رفاه و توسعه مردم تأثیر می‌گذارد، پرهیز شود.
وی با بیان این‌که این بی‌گمان ناعادلانه، غیرقانونی و غیراخلاقی است، به ویژه اگر کسی که آن را اعمال می‌کند، این کار را در تلاش برای برتری‌جویی انجام دهد، اظهار کرد: در حدود ۳۰ ماه گذشته ما موفقیت چشمگیری در کاهش سطح ذخیره‌سازی‌ها داشته‌ایم و و توازن نسبی را به بازار بازگردانده‌ایم و به تکامل ثباتی پایدارتر کمک کرده‌ایم، همسو با منافع تولیدکنندگان، مصرف‌کنندگان و اقتصاد جهانی.
کودو گفت: با توجه به شدت رکودی که صنعت نفت در سال‌های ۲۰۱۴ تا ۲۰۱۶ با آن رو به رو شد، نمی‌توان در اهمیت این مسئله اغراق کرد. میانگین پنج ساله سطح ذخیره‌سازی نفت در کشورهای عضو سازمان توسعه و همکاری‌های اقتصادی در ماه ژوئیه سال ۲۰۱۶ میلادی به رقم بی‌سابقه مازاد ۴۰۰ میلیون بشکه رسید.
او با تاکید به این مساله که در سطحی بالاتر، همچنان مهم است که هر کشور عضو مسئولیتی کامل برای محدودیت تولید خود را بپذیرد. این بهترین راه برای همه ما برای ادامه دستیابی به موفقیت است، گفت: همچنین مهم است که به اختلال‌های ناخواسته تولید در چند کشور عضو اوپک اشاره شود که بر تحولات عرضه نسبت به کاهش تولید داوطلبانه در توافق جهانی کاهش تولید نفت، تأثیر بیشتری داشته است.
رئیس دوره‌ای اوپک گفت: این مسئله، مجموعه‌ای از عوامل در مجموعه عرضه جهانی نفت را به نمایش می‌گذارد که در حفظ توازن کلی بازار جهانی نفت، تأثیر داشته‌اند. کودو با بیان اینکه در نشست امروز، ما تحولات ۶ ماه گذشته و دورنمای بازار در باقی‌مانده سال ۲۰۱۹ و فراتر از آن را مرور می‌کنیم و چگونگی ادامه کار در آینده را در نظر می‌گیریم، تأکید کرد اگرچه شرایط بازار نسبت به نشست پیشین اوپک بهبود یافته‌اند، پیش‌بینی‌ها نشان می‌دهد برآورد تقاضای نفت کاهش و برآورد عرضه نفت غیر اوپک افزایش یافته است. بر این اساس، لازم است اعضای اوپک هوشیاری و تلاش خود را حفظ کنند.
زنگنه، مخالف اصلی طرح نهادینه‎سازی همکاری اوپک و غیراوپک
بنا بر اعلام وزارت نفت، بررسی چگونگی نهادینه کردن همکاری کشورهای اوپک و غیر اوپک، یکصدوهفتادوششمین نشست اوپک را زمان‌بر کرد؛ طرحی که با مخالفت جدی وزیر نفت کشورمان روبه‌روست. این موضوع که در ماه‌های گذشته تحت بررسی کارشناسی قرار گرفته، هنوز دارای ابهاماتی است که سبب شده وزیر نفت ایران مخالف جدی و اصلی این طرح باشد.
منشور همکاری تضادی با کلیات اساسنامه اوپک ندارد
۱۳ کشور عضو اوپک در نشست ۱۷۶ این سازمان با هدف جلب نظر ایران که مخالف شدید منشور همکاری اوپک و غیر اوپک بود، بندی را به این منشور اضافه و تاکید کردند: هر آنچه در متن منشور همکاری اوپک و غیراوپک آمده است کاملاً داوطلبانه است و با کلیات اساسنامه اوپک تضادی ندارد. ایران تنها کشوری بود که با وجود تأیید ۲۳ کشور عضو اوپک و غیر اوپک، با متن پیشنهادی منشور همکاری کشورهای عضو غیرعضو اوپک مخالفت کرد.
تمدید توافق کاهش تولید نفت اوپک تا ۲۰۲۰
پس از مذاکره طولانی ۱۴ کشور عضو سازمان کشورهای صادرکننده نفت (اوپک) پس از پایان نشست پشت درهای بسته، وزیران این سازمان بر سر تمدید توافق کاهش ۸۰۰ هزار بشکه‌ای تولید نفت این سازمان برای یک دوره ۹ ماهه و تا پایان سال ۲۰۲۰ توافق کردند.
تمدید توافق کاهش ۴۰۰ هزار بشکه متحدان غیراوپکی نیز در نشست مشترک کشورهای عضو و غیرعضو اوپک بررسی می‌شود و به احتمال زیاد اعضای غیراوپک نیز اوپک را در این تصمیم همراهی خواهند کرد.
بر اساس تازه‌ترین گزارش‌ها، نشست کمیته وزارتی نظارت بر توافق اوپک و غیر اوپک موسوم به JMMC که صبح امروز برگزار شد، مجموع تعهد اعضای اوپک تا پایان ماه مه ۱۴۴ درصد و برای غیراوپک ۲۰۴ درصد بوده است، همچنین مجموع پایبندی به توافق اوپک و غیراوپک تا پایان ماه مه، ۱۶۳ درصد عنوان شده است.
منشور همکاری اوپک و غیراوپک الزام‌آور نیست
در نهایت وزیر نفت کشورمان امروز پس از پایان نشست وزرای اوپک که بیش از پنج ساعت به درازا کشید، در جمع خبرنگاران حاضر شد و در پاسخ به این پرسش که اصلاحات مورد نظر ایران در منشور همکاری اوپک و غیر اوپک چه بوده است، گفت: خوشبختانه همه اصلاحات انجام شد، مسئله اصلی این است که تصمیم‌های این مجموعه الزام‌آور نیست و هیچ تعهدی برای کشورها ندارد، ضمن این‌که به کشورها اجازه داده شد در صورت لزوم، مجوزهای لازم را از دولت‌ها و مراجع بالاترشان بگیرند.
وی با بیان اینکه علاوه بر این، مهم‌ترین موضوع این است که این منشور هیچ تأثیری بر مکانیزم‌های عملیاتی و تصمیم‌های اوپک ندارد، ابراز کرد: در نشست اوپک، مقداری هم درباره نحوه تأمین مسائل مالی مرتبط با این فرآیند بحث شد که باید برای منابع مالی آن به صورت جداگانه تصمیم‌گیری شود، یعنی این کار بار جدیدی بر اوپک تحمیل نمی‌کند.
بنا بر اعلام وزارت نفت، زنگنه با بیان اینکه رئیس و نایب رئیس مرتبط با این منشور همکاری سالانه تغییر می‌کنند، در پاسخ به این پرسش که آیا دولت ایران نیز این منشور را تأیید خواهد کرد، افزود: از آنجا که اجرای این منشور الزام‌آور نیست، مشکلی ندارد. در واقع این منشور یک همکاری داوطلبانه بین اعضاست.
اما تصویب این منشور چه تأثیری بر عملکرد آینده اعضای اوپک خواهد گذاشت؟ به گفته زنگنه هدف این است که آغوشی برای تولیدکننده‌های غیراوپک باز شود تا بتوانند بیایند. در واقع سازوکاری است برای کشورهایی که نمی‌خواهند عضو اوپک شوند، اما می‌خواهند با اوپک همکاری داشته باشند.
ظاهراً فعلاً محل جلسات نیز در دبیرخانه اوپک خواهد بود و قرار شده است رئیس و نایب رئیس این نهاد به‌طور متناوب از میان اعضای اوپک و کشورهای غیر عضو انتخاب شود. ایران تأکید کرده که اوپک همچنان پابرجاست و این منشور و اصول و متن آن هیچ تأثیری بر اوپک ندارد و همچون گذشته، از کاهش تولید نفت معاف شده است.
به چیزی که دنبال آن بودیم، رسیدیم
نتیجه جلسه امروز مطلوب ایران بود و آیا اوپک سیاسی شده است؟ به نظر وزیر نفت ایران، جلسه خوبی بوده و ایران به چیزی که دنبالش بوده، رسیده است. اما چه بخواهیم و چه نخواهیم از آنجا که نفت تا حدودی سیاسی است، نمی‌توانیم این موضوع را که نفت یک ماهیت سیاسی قوی دارد، رد کنیم، اما عده‌ای از نفت به عنوان ابزاری علیه تولیدکننده‌هایی مانند ایران و ونزوئلا استفاده می‌کنند.
ایران به تضمین‌های مورد نظر خود در اوپک دست یافت
شواهد نشان می‌دهد که ایران تضمین‌هایی را که می‌خواست به دست آورده است. درباره اساسنامه همکاری اوپک و غیر اوپک هم اینگونه اعلام شده که این اساسنامه غیرالزام آور است و دوم و بسیار مهم، اینکه در قطعنامه پایانی نشست اوپک، امضا و توافق شده که این اساسنامه هیچ تأثیری بر اوپک و موجودیت آن ندارد. چرا که به گفته زنگنه سنت این است که نخست اوپک توافق می‌کند که باید با اجماع باشد، سپس آن را به غیر اوپک ارائه می‌کند تا تأیید کند. ما درباره این مسئله و سازوکار تصمیم‌گیری توافق کردیم و اوپک به عنوان اوپک پابرجاست و این مقررات جدید، هیچ تأثیر منفی بر این موضوع ندارد.
وزیر نفت ایران همچنین اعلام کرد درباره قدرت زیاد عربستان و روسیه و احتمال بی‌اهمیت شدن اوپک، نگران نیست و گفت: من باور دارم حتی اگر آمریکا به ما ملحق شود، من از آن استقبال می‌کنم و اگر تولیدکنندگان نفت با هم همکاری کنند، من هیچ نگرانی درباره آن ندارم. روسیه برای ما مهم است که به ما ملحق شود و همکاری داشته باشد، به‌ویژه در شرایط دشوار، ما به روسیه نیاز داریم. در دوران وزارت من، در گذشته بارها به روسیه سفر کرده‌ام تا آنها را قانع کنم با اوپک همکاری کنند و اکنون که آنها پذیرفته‌اند، به آنها خوشامد می‌گوئیم و این یک فرصت خوب برای بازار است تا تثبیت شود و تنش‌ها کاهش یابد.
طبق اعلام وزارت نفت، وی که پس از نشست دیروز اوپک در گفت‌وگو با شبکه سی‌ان‌ان سخن می‌گفت همچنین با اشاره به تشدید فشار آمریکا ضد ایران گفت: آن‌ها نمی‌توانند رژیم را تغییر دهند و ۴۰ سال است تلاش می‌کنند رژیم را تغییر دهند و در این شرایط هم نمی‌توانند. من مطمئن هستم و به آنها توصیه می‌کنم در این مسیر حرکت نکنند. تحریم‌ها به ایران فشار می‌آورند، اما این به این معنا نیست که ما فشار را می‌پذیریم و تحت فشار با آمریکا مذاکره می‌کنیم. اگر آمریکا می‌خواهد شرایط را تغییر دهد، باور دارم که آنها باید تحریم‌ها را رفع کنند و آنگاه، همان‌طور که امروز بارها گفتم، آنها شاهد تغییرات بسیار در شرایط خواهند بود.
بیانیه پایانی نشست ۱۷۶ اوپک
در نهایت اوپک با در نظر گرفتن عوامل بنیادین بازار کنونی و دیدگاه مورد اجماع درباره دورنمای ماه‌های باقی‌مانده سال ۲۰۱۹ میلادی، تصمیم گرفت کاهش تولید داوطلبانه مورد توافق در نشست ۱۷۵ اوپک را برای ۹ ماه دیگر (از اول ژوئیه سال ۲۰۱۹ میلادی تا ۳۱ مارس سال ۲۰۲۰ میلادی) تمدید کند.
این نشست همچنین متن پیش‌نویس اساسنامه همکاری (اوپک و غیراوپک) را تصویب و از کشورهای عضو خواست این متن را در فرآیندهای ملی مربوط به هر کشور، به جریان بیندازند. اعضای اوپک همچنین دوره دبیر کلی محمد بارکیندو را برای یک دوره سه ساله دیگر، همسو با ماده ۲۸A اساسنامه اوپک تمدید کردند که از اول ماه اوت سال ۲۰۱۹ میلادی اجرایی می‌شود. همچنین تصمیم گرفته شد نشست آینده اوپک در روز پنجم دسامبر (۱۴ آذر ماه) امسال در وین، پایتخت اتریش برگزار شود.
انتهای پیام
