درخواست پکن برای مصالحه آمریکا و چین در مذاکرات تجاری
معاون وزیر بازرگانی چین در آستانه دیدار میان رؤسای جمهور آمریکا و چین در نشست هفته جاری سران گروه ۲۰ در ژاپن، اعلام کرد هر دو کشور باید در مذاکرات تجاری سازش کنند.
به گزارش ایسنا، چین و آمریکا هفته گذشته اعلام کردند در آستانه دیدار میان رؤسای جمهور دو کشور، مذاکرات تجاری را احیا خواهند کرد. این امید وجود دارد که ازسرگیری مذاکرات از تنش‌های تجاری میان دو کشور که لطمات شدیدی بر اقتصاد جهانی وارد کرده است، بکاهد.
مذاکرات تجاری میان دو کشور ماه گذشته پس از این‌که مقامات آمریکایی، چین را متهم کردند از تعهدات توافق شده قبلی پا پس کشیده است و ترامپ تعرفه روی واردات ۲۰۰ میلیارد دلار کالای چینی را افزایش داد به بن‌بست خورد.
وانگ شوون، معاون وزیر بازرگانی چین که در هیأت مذاکره کنندگان تجاری با آمریکا حضور دارد در کنفرانس مطبوعاتی در خصوص نشست گروه ۲۰ گفت: مذاکرات میان تیم‌های تجاری دو کشور در جریان است اما وی به جزئیات بیشتر اشاره نکرد.
وی حاضر نشد درباره پیشنهادهای خاصی که رئیس جمهور چین ممکن است برای کسب تجارت با ترامپ عرضه کند، پاسخ دهد.
ژانگ جون، دستیار وزیر خارجه چین نیز اظهار کرد هر دو تیم آمریکایی و چین مقدمات دیدار میان شیء جین پینگ و دونالد ترامپ را آماده می‌کنند.
هر دو کشور درگیر یک جنگ تجاری پرهزینه شده‌اند و روی واردات میلیاردها دلار از کالاهای یکدیگر تعرفه سنگین وضع کرده‌اند. چین وعده داده است در خصوص مسائل اساسی، تسلیم فشارهای آمریکا نخواهد شد.
بر اساس گزارش رویترز، ترامپ تهدید کرده است اگر دو طرف در زمینه تجارت به توافق نرسند، روی ۳۲۵ میلیارد دلار دیگر کالای چینی تعرفه بالا وضع خواهد کرد که در این صورت تمامی واردات چین به آمریکا هدف عوارض سنگین قرار می‌گیرند.
انتهای پیام
