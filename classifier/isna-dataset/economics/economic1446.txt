صادرات ٨.۵ میلیارد دلاری مواد معدنی در ۹۷/ در شرایط تحریم موفق عمل کرده‌ایم
معاون معدنی وزارت صنعت، معدن و تجارت (صمت) با اعلام اینکه با وجود تمام محدودیت‌های ناشی از تحریم‌ها، بخش معدن ایران با برنامه‌ریزی های خوبی که داشته موفق عمل کرده است، گفت: در سال گذشته علاوه بر تامین نیاز داخل، ٨.۵ میلیارد دلار صادرات مواد معدنی و صنایع معدنی داشته‌ایم.
به گزارش ایسنا، جعفر سرقینی ظهر امروز در نشست خبری با اصحاب رسانه اظهار کرد: با توجه به اعمال تحریم‌های سنگین اما بخش معدن و صنایع معدنی کمترین اثر را نسبت به تحریم‌ها داشته است. سال گذشته این بخش ۸.۵ میلیارد دلار صادرات داشته و انشاالله در سال جاری نیز صادراتمان کمتر از این نخواهد بود.
وی افزود: فولاد به عنوان کالایی که نوسانات بسیاری داشته، اما به خوبی تأمین شده است تا آن جا که علاوه بر تأمین نیاز داخل به میزان ۸.۵ میلیون تن صادرات داشته‌ایم.
سرقینی با بیان این که پهنه D۱۹ جزو یکی از ۷۰ مورد پهنه‌هایی بوده که بدون مزایده به شرکت‌های دارای اهلیت واگذار شد، ادامه داد: دو سرمایه‌گذار بزرگ در یزد شرکت چادرملو و سنگ آهن مرکزی هستند. واگذاری چادرملو بر اساس ماده ۳۲ قانون معادن بوده و نیاز به مزایده نداشته و وزارتخانه مجاز است بر اساس اهلیت شرکت‌ها، پهنه‌های معدنی را واگذار کند.
معاون معدنی وزارت صنعت در رابطه با وضعیت معادن سنگ آهن ایران، تصریح کرد: سرمایه‌گذاری در سنگ آهن مرکزی بافق و چادرملو به نرخ امروز ۲۵ هزار میلیارد تومان بوده، به همین خاطر اکتشاف آنومالی D۱۹ را به کنسرسیومی از این دو شرکت داده‌ایم که امیدواریم ذخایر خوبی کشف شود.
وی اظهار کرد: زمانی که مجوزی از سوی وزارت صمت در خصوص معادن صادر می‌شود، هیچ ارگانی حق مزاحمت برای بهره برداران را ندارد، اما در این خصوص به دلیل برخی ناهماهنگی‌ها مشکلاتی داشته‌ایم و سعی کرده‌ایم با تعامل آنها را حل کنیم.
به گفته وی در حال حاضر بسیاری از سنگبری های ایران قدیمی هستند و برخی با استناد به این موضوع اقدام به صادرات سنگ خام می‌کنند. در ایران سنگ ممتاز و درجه یک را صادر می‌کنند و سنگ درجه دو و سه را به سنگبری ها می‌دهند. تمام تلاش وزارتخانه این است که جلوی صادرات سنگ خام را بگیرد و بازسازی سنگبری ها یکی از راه‌های جلوگیری از خام فروشی است.
سرقینی ادامه داد: در صنایع معدنی مازاد بر تولید داریم که در شرایط تحریمی نگرانی صادرات وجود دارد. اخیراً اعلام کرده‌ایم که فقط کارخانه‌های سیمان و یا نمایندگان خودشان اقدام به صادرات کنند تا در این زمینه توانمند شوند و صادرکننده فقط خود تولیدکننده باشد. بنابراین هیچگاه تاجر واقعی از گردونه صادرات حذف نمی‌شود فقط دارندگان کارت‌های بازرگانی یک بار مصرف حذف می‌شوند. صادرکنندگان سنگ آهن هیچ نگرانی برای صادرات نداشته باشند و فقط باید اعلام کنند نماینده چه شرکت معدنی هستند. بنابراین هدف اصلی از این بخشنامه (تنها تولیدکنندگان می‌توانند صادرات داشته باشند) این است که تضمین شود ارز حاصل از صادرات حتماً به کشور برگردانده می‌شود.
وی ادامه داد: به انجمن فولاد احترام می‌گذاریم اما باید سطح عمومی جامعه را ببینیم. وقتی سنگ آهن و انرژی ارزان داریم چرا باید قیمت میلگرد را جهانی بفروشیم، عموم باید از یارانه استفاده کنند. قیمت فولاد نباید غیر متعارف گران شود و دولت در این خصوص همکاری خواهد کرد. معادن کشور باید در ابتدا به واحدهای فرآوری نزدیک، محصول ارائه کنند. به دنبال آن هستیم تا معادن را به مصرف کننده واقعی واگذار کنیم اما قانون می‌گوید باید از طریق مزایده واگذار کنیم به نوعی باید دنبال راهکار باشیم. بخش معدن به غیر از یک سال که رشد منفی داشت همواره رشد مثبت را تجربه کرده است.
معاون معدنی وزارت صمت با تاکید بر اینکه وزارت صنعت به دنبال برنامه رویایی نیست، اظهار کرد: سال گذشته برنامه تولید ۴۶۰ میلیون تن ماده معدنی را داشته‌ایم که تا حدی به آن رسیده‌ایم. امسال نیز برنامه‌ریزی شده است که به حدود ۵۰۰ میلیون تن تولید برسیم و همچنین ۹۰ میلیون تن سنگ آهن تولید کنیم. وزارت صمت در بخش معدن به برنامه خود در تولید عمل خواهد کرد. امسال در نظر داریم دو میلیارد دلار از طریق سامانه نیما در حوزه معدن و صنایع معدنی ارزآوری ایجاد کنیم.
سرقینی با بیان اینکه عراق بازار صادراتی سنگ ما است، گفت: سنگ چینی ایران در بازار عراق بسیار مصرف دارد. نکته خوب این صادرات این است که سنگ‌های معمولی نیز به این کشور صادر می‌شود و این کشور خریدار سنگ‌های معمولی ما است. بنابراین به دنبال راهکار اساسی برای جلوگیری از کند شدن صادرات و راه‌اندازی معادن بزرگ هستیم. هم اکنون نیز نیاز به یک میلیارد دلار برای تجهیز معادن و ۲۰۰ میلیون دلار برای توسعه اکتشاف داریم.
وی با بیان اینکه به شدت مخالف واردات سنگ آهن هستم، تاکید کرد: زیرساخت نداریم و اکتشافات اولویت اصلی وزارت صمت است.
سرقینی در پاسخ به پرسشی مبنی بر اینکه چرا در شرایط تحریمی مدیران بعضاً موفق تغییر می‌کنند؟ گفت: تغییر مدیران شرکت‌های معدنی و فولادی در اختیار من نیست، سهامداران بزرگ تصمیم می‌گیرند و در رابطه با تغییرات، ما نقشی نداریم و سهامداران هستند که مدیران خود را تغییر می‌دهند.
معاون معدنی وزارت صنعت در ادامه اظهار کرد: برگشت ارز حاصل از صادرات مواد معدنی، ۱.۵ میلیارد دلار از سوی فولادی‌ها، ۴۰۰ میلیون دلار از سوی صنعت مس و ۱۰۰ میلیون دلار از سایر صنایع معدنی بوده است. پیش‌بینی می‌شود امسال ۲ میلیارد دلار از محل صادرات معادن و صنایع معدنی بازگشت ارز به کشور داشته باشیم.
وی افزود: نیاز فعلی ما به سیمان سالانه ۴۰ میلیون تن است و در سال‌های آینده میزان مصرف بین ۱.۵ تا ۲ برابر خواهد بود. نصف روستاهای کشور نیاز به ساخت و ساز جدید دارند و حداقل به ۶۰ میلیون تن سیمان نیاز داریم. امسال حداقل ۱.۶ میلیون تن کنسانتره زغال‌سنگ تولید خواهیم کرد و برنامه‌ریزی کرده‌ایم تا امسال ۳ میلیون تن کنسانتره زغال‌سنگ تولید کنیم. به عنوان یک کارشناس می گویم که در شرایط کنونی واگذاری سهام شرکت‌های بزرگ معدنی و صنایع معدنی به صلاح نیست. معدن ایران تنها بخشی است که تولید مازاد دارد و در سال گذشته ۲۰ تا ۲۲ میلیارد دلار محصولات معدنی تحویل جامعه داده یا صادر کرده است.
انتهای پیام
