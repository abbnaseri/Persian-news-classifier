تورم سوئیس فقط ۰.۶ درصد!
نرخ تورم سوئیس در ماه ژوئن ۰.۶ درصد اعلام شد.
به گزارش ایسنا، به نقل از تریدینگ اکونومیکس، نرخ بیکاری سوئیس در ماه ژوئن بدون تغییر نسبت به دو ماه قبل آن و در سطح ۰.۶ درصد باقی ماند. به جز بخش رستوران و هتلداری که روند تورمی آن محسوس بوده است شیب قیمت‌ها در سایر بخش‌ها تقریباً بدون تغییر باقی مانده است. برخی از کارشناس پیش بینی کرده بودند نرخ تورم این ماه سوئیس به ۰.۵ درصد کاهش یابد.
در بین بخش‌های مختلف، تورم بخش مسکن ۰.۳ درصد، سلامت ۰.۱ درصد و حمل و نقل ۱ درصد بوده است. بیشترین افزایش تورمی مربوط به رستوران و هتلداری بوده است که نرخ تورم آن از ۰.۴ درصد در ماه می به ۰.۷ درصد در ماه ژوئن افزایش یافته است.
هسته تورمی که تغییرات قیمتی مواد غذایی و انرژی را به دلیل نوسانات بالای آنها اندازه گیری نمی‌کند تا پایان ماه ژوئن به ۰.۷ درصد افزایش یافته است که بالاترین نرخ تورم از دسامبر ۲۰۱۷ تاکنون محسوب می‌شود.
متوسط نرخ تورم سوئیس در بازه زمانی ۱۹۵۶ تا ۲۰۱۹ معادل ۲.۳۹ درصد بوده است که بالاترین تورم ثبت شده مربوط به ۱۱.۹۲ درصد دسامبر ۱۹۷۳ و پایین‌ترین رقم ثبت شده نیز مربوط به تورم منفی ۱.۴ درصدی اوت ۲۰۱۵ است.
پیش تر وزارت امور اقتصادی سوئیس در جدیدترین ارزیابی خود از این کشور اروپایی پیش بینی کرد رشد اقتصادی سال ۲۰۱۹ به ۱.۲ درصد افزایش یابد. این رقم ۰.۱ درصد بیشتر از پیش بینی قبلی است که در ماه مارس انجام شد. در سه ماهه نخست امسال اقتصاد سوئیس موفق شد به رشد ۰.۶ درصدی دست یابد.
انتهای پیام
