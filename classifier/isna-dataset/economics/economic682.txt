ایران و ونزوئلا مذاکرات توافق نفتی اوپک را پیچیده می‌کنند
وزیر انرژی قزاقستان اعلام کرد مذاکرات ماه آینده میان اوپک و متحدانش درباره تمدید کاهش تولید نفت راحت نخواهد بود و ممکن است به دلیل وضعیتی که ایران و ونزوئلا با آن مواجه هستند، پیچیده شود.
به گزارش ایسنا، اوپک و سایر تولیدکنندگان بزرگ شامل روسیه و قزاقستان قرار است روزهای اول و دوم ژوئیه برای مذاکره درباره سرنوشت توافق نفتی که ۳۰ ژوئن منقضی می‌شود در وین دیدار کنند.
کانات بوزومبایف، وزیر انرژی قزاقستان با اشاره به مواضع متفاوت تولیدکنندگان نفت، به خبرنگاران گفت: تصور می‌کنم این مذاکرات راحت نباشد.
وی گفت: ایران و ونزوئلا با تحریم‌های آمریکا مواجه هستند و گفتن این که آنها می‌خواهند توافق نفتی تمدید شود یا خیر، دشوار است.
وزیر انرژی قزاقستان اظهار کرد: قزاقستان خواهان تمدید توافق در نیمه دوم سال ۲۰۱۹ است و قیمت نفت در محدوده ۶۰ تا ۷۰ دلار در هر بشکه را مناسب می‌داند.
نفت برنت که قیمت پایه بازار جهانی است اکنون حدود ۶۵ دلار معامله می‌شود.
کانات بوزومبایف گفت: نیازی به قیمت‌های بالاتر نفت نیست و با اشاره به آمریکا که در توافق کاهش تولید جهانی نفت مشارکت ندارد، گفت: هیچ کس قیمت بالاتری نمی‌خواهد زیرا تولید در یک کشور بزرگ که وارد هیچ توافقی نمی‌شود، افزایش پیدا خواهد کرد.
بر اساس گزارش رویترز، آمریکا اکنون بالای ۱۲ میلیون بشکه در روز نفت تولید می‌کند.
قزاقستان ماه جاری اعلام کرده بود این کشور که بزرگترین صادرکننده نفت آسیای مرکزی است، تولیدش را بیش از میزانی که تحت پیمان نفتی با اوپک توافق کرده بود، کاهش داده است و تولیدش به ۱.۷۶ میلیون بشکه در روز رسیده است که پایین سهمیه تولید ۱.۸۶ میلیون بشکه در روز بوده است.
وزیر انرژی قزاقستان اعلام کرد قزاقستان برای افزایش تولید میدان نفتی بزرگ کاشاگان از ۴۰۰ هزار بشکه در روز به ۴۲۰ هزار بشکه در روز تا پایان امسال برنامه‌ریزی کرده است.
انتهای پیام
