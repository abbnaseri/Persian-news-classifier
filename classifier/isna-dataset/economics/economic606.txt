 توجه ویژه وزارت نیرو به احیای قنات / مشکلات مردم حل می‌شود
 وزیر جهاد کشاورزی اعلام کرد که باید احیای قنوات در دستور کار قرار گیرد که البته برخلاف گذشته مورد توجه وزارت نیرو قرار گرفته است و از سویی دیگر نیز باید مشکلات مردم در بخش کشاورزی را حل کنیم.
به گزارش ایسنا، محمود حجتی امروز در نشست نقش تشکل‌های جهادی در رونق تولید در وزارت جهاد کشاورزی اظهار کرد: باید به درد و دل مردم گوش کنیم و برای حل مشکلات آن‌ها در گوشه و کنار کشور تلاش کنیم که البته مسئولان همواره به فکر حل مشکلات مردم بوده و هستند.
وی افزود: امروز دولت توجه ویژه‌ای به حوزه آبخیزداری دارد و خیرین در این بخش فعالیت مناسبی دارند و دولت نیز تسهیلاتی در این زمینه اختصاص داده است. از سویی دیگر نیز شاهد مشارکت بهره‌برداران و روستاییان در این حوزه هستیم و مجمع خیرین آب که تشکیل شده، می‌تواند به ویژه در زمینه قنات پشتیبانی‌های مناسبی داشته باشد.
وزیر جهاد کشاورزی ادامه داد: در دهه‌های اخیر مسأله‌ی قنات مورد بی‌مهری قرار گرفته اما مسئولان وزارت نیرو برخلاف دهه‌های گذشته اعلام کردند که آنچه باعث تعادل‌بخشی و پایداری محیط زیست می‌شود، احیای قنوات در کشور بوده که نشان‌دهنده توجه آن‌ها به این موضوع است.
حجتی اظهار کرد: در زمینه صندوق‌های خرد زنان روستایی نیز شاهد عملکرد مناسبی در استان‌های مختلف به ویژه خوزستان بوده‌ایم که باید محصولات تولید شده استانداردسازی و بازاررسانی مناسبی داشته باشد که زنان روستایی بتوانند فروش و سود مناسبی از آن داشته باشند.
وی هم‌چنین به قابلیت‌های مختلف توسعه کشت گیاهان دارویی در داخل کشور اشاره کرد و افزود: خارشتر به عنوان یک علوفه دامی می‌تواند در مناطق خشک و کویری تولید شود که هم‌اکنون توسعه کشت آن آغاز شده است، چرا که این گیاه، گیاهی با نیاز آبی بسیار کم است. انتهای پیام
