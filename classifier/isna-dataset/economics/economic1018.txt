درخواست عربستان پس از حمله به نفتکش‌ها
وزیر انرژی عربستان سعودی پس از حمله هفته گذشته به دو نفتکش در دریای عمان، اعلام کرد کشورها باید برای باز ماندن خطوط کشتیرانی برای تأمین نفت و سایر منابع انرژی همکاری کنند.
به گزارش ایسنا، خالد الفالح درباره اقدامات قاطع توضیحی نداد اما گفت عربستان سعودی هر آنچه ضروری باشد برای تضمین عبور امن انرژی از عربستان سعودی و متحدانش در منطقه انجام خواهد داد.
فالح به خبرنگاران در توکیو گفت: ما از زیرساخت‌ها و خاکمان دفاع خواهیم کرد و با وجود تلاش‌ها برای هدف قرار دادن تاسیساتمان، این کار را انجام می‌دهیم. اما خطوط دریایی تجارت جهانی باید به صورت گروهی حفاظت شوند. ما بر این باوریم که چنین اتفاقی روی می‌دهد اما باید مطمئن شویم که باقی جهان نیز به این موضوع توجه می‌کند.
وزیر انرژی عربستان سعودی انتظار دارد اوپک و متحدانش شامل روسیه هفته پس از نشست گروه ۲۰ در اوزاکای ژاپن دیدار کرده و درباره تمدید توافق کاهش تولید گفت و گو کنند.
اوپک و متحدانش توافق کرده‌اند از اول ژانویه تولیدشان را ۱.۲ میلیون بشکه در روز محدود کنند. این پیمان آخر ژوئن به پایان می‌رسد و این تولیدکنندگان در دیدار آتی خود درباره تمدید این پیمان تصمیم بگیرند.
فالح گفت: اوپک به توافق درباره تمدید کاهش تولید نزدیک می‌شود. وی اوایل ماه میلادی جاری گفته بود اوپک به توافق برای تمدید توافق کاهش تولید و ادامه آن پس از ژوئن نزدیک شده است اما باید مذاکرات بیشتری با کشورهای غیراوپک انجام گیرد.
بر اساس گزارش رویترز، وی درباره این که آیا روسیه با ادامه کاهش تولید موافق است پاسخ داد: کاملاً. ما سطح مناسبی از عرضه را برای پایین بردن سطح ذخایر نفت حفظ کرده‌ایم و امیدوارم که این روند در نیمه دوم سال ادامه پیدا کند. فالح گفت: رشد تقاضا برای نفت با وجود اختلافات تجاری که بازارهای جهانی را ملتهب کرده است، حفظ شده است و انتظار دارد تقاضای جهانی برای نفت امسال به بیش از ۱۰۰ میلیون بشکه در روز برسد.
انتهای پیام
