سقوط قیمت نفت در واکنش به چشم‌انداز مصرف ضعیف
بهای نفت در معاملات روز سه‌شنبه بازار جهانی تحت تأثیر نگرانی‌ها نسبت به چشم‌انداز تقاضای جهانی کاهش یافت.
به گزارش ایسنا، بهای معاملات آتی نفت برنت ۷۵ سنت یا معادل یک درصد کاهش یافت و به ۶۴ دلار و ۲۹ سنت در هر بشکه رسید. بهای معاملات آتی نفت وست تگزاس اینترمدیت آمریکا ۵۸ سنت یا معادل یک درصد کاهش پیدا کرد و به ۵۷ دلار و ۳۲ سنت در هر بشکه رسید.
قیمت نفت هفته گذشته پس از این‌که ایران یک پهپاد متجاوز آمریکایی را سرنگون کرد، به شدت افزایش پیدا کرده بود و نفت برنت هفته گذشته حدود ۵ درصد افزایش یافت که نخستین افزایش هفتگی این شاخص در پنج هفته اخیر بود و وست تگزاس اینترمدیت نیز حدود ۱۰ درصد رشد کرد که بزرگترین رشد هفتگی این شاخص از دسامبر سال ۲۰۱۶ بود.
اعلام تحریم‌های جدید آمریکا علیه ایران در معاملات روز سه‌شنبه از کاهش بیش‌تر قیمت‌ها جلوگیری کرد. دونالد ترامپ، رئیس جمهور آمریکا همچنین در توئیتر نوشت: کشورهای دیگر باید خود از حمل نفتشان در خاورمیانه حفاظت کنند.
برخی از تحلیلگران اظهار کردند که تهدید رویارویی نظامی در خاورمیانه اندکی کاهش پیدا کرده است.
به گفته استفن اینس از شرکت "ونگارد مارکتس"، معامله‌گران احتمال تنش بالاتر میان آمریکا و ایران را تعدیل کردند و از سوی دیگر در حالی که سرمایه‌گذاران منتظر دیدار میان رؤسای جمهور آمریکا و چین هستند، امیدها نسبت به پیشرفت مذاکرات تجاری میان آمریکا و چین در نشست آتی سران گروه ۲۰ ضعیف‌تر شده است و این امر ممکن است به چشم‌انداز رشد اقتصاد جهانی آسیب زده و به تقاضا برای نفت و سایر کالاها تأثیر منفی بگذارد.
بر اساس گزارش رویترز، آمار ضعیف تولید که روز گذشته از سوی بانک فدرال دالاس منتشر شد، به نگرانی‌ها نسبت به افت تقاضا برای نفت خام افزود. با این حال با انتظار بازار برای تمدید توافق کاهش تولید اوپک پلاس، انتظار می‌رود میزان عرضه نسبتاً محدود بماند. اوپک و متحدانش شامل روسیه در دسامبر موافقت کردند برای تقویت قیمت‌ها و کاهش سطح ذخایر، تولیدشان را در نیمه اول سال ۲۰۱۹ به میزان ۱.۲ میلیون بشکه در روز کاهش دهد. این تولیدکنندگان قرار است روزهای اول و دوم ژوئیه برای مذاکره درباره تمدید این پیمان که ۳۰ ژوئن منقضی می‌شود در وین دیدار کنند.
الکساندر نواک، وزیر انرژی روسیه، در یک کنفرانس انرژی در شهر سن پترزبورگ روسیه گفت: همکاری بین‌المللی در زمینه تولید نفت به ثبات بازارهای نفت کمک کرده و اکنون بیش از همیشه اهمیت پیدا کرده است.
انتهای پیام
