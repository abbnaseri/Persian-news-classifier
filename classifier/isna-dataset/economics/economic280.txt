گران ماندن سیب‌زمینی در میان تناقض‌گوییها
در حالیکه پیش‌تر وزیر جهاد کشاورزی گفته بود سیب‌زمینی صادر نمی‌شود و وعده کاهش قیمت این محصول را داده بود، رئیس اتحادیه فروشندگان میوه و سبزی علت گران ماندن سیب‌زمینی در هفته‌های اخیر و عدم ارزانی آن را صادرات این محصول می داند.

چند هفته‌ای است که قیمت سیب‌زمینی افزایش زیادی داشته و در این میان یکی از متهمان این افزایش قیمت نیز صادرات این محصول است. البته در روزهای ابتدایی سال جاری و به دنبال افزایش قیمت سیب‌زمینی و به‌ویژه پیاز در بازارهای داخلی، دولت اعلام کرد که صادرات این کالاها ممنوع است اما چهارم خرداد ماه این ممنوعیت لغو شد که به دنبال آن برخی کارشناسان از این موضوع انتقاد کرده و آن‌را باعث تشدید التهاب در بازار سیب‌زمینی دانستند.
با این حال در یکی از آخرین واکنش‌های رسمی به این انتقادات چندی پیش محمود حجتی، وزیر جهاد کشاورزی با بیان اینکه مسئولیت قیمت‌گذاری محصولات کشاورزی با وزارت صنعت، معدن و تجارت است، اظهار کرد: این روزها سیب‌زمینی صادر نمی‌شود اما پیگیر آن هستم که با تولید و رساندن آن به بازار، قیمت آن تعدیل شود.
در این رابطه و درباره جدیدترین وضعیت بازار سیب‌زمینی و قیمت آن، اسدالله کارگر، رئیس اتحادیه فروشندگان میوه و سبزی به ایسنا گفت: در حال حاضر قیمت سیب‌زمینی در عمده‌فروشی‌ها ۵۵۰۰ تا ۷,۰۰۰ تومان است و واحدهای خرده‌فروشی نیز مجازند محصولات خود را حداکثر با ۳۵ درصد سود بفروشند.
صادرات عامل گرانی سیب زمینی
وی با بیان اینکه در حوزه محصولات کشاورزی امکان دپو و انبار کردن وجود ندارد، اظهار کرد: نوسانات قیمت در بازار میوه و تره‌بار مقطعی است.
رئیس اتحادیه فروشندگان میوه و سبزی خاطرنشان کرد: در حال حاضر کمبودی در بازار سیب‌زمینی وجود ندارد و مهمترین علت بالا ماندن قیمت سیب‌زمینی و عدم کاهش قیمت آن، صادرات این محصول است. حتی اگر بحث ممنوعیت صادرات نیز مطرح شود، قیمت سیب‌زمینی کاهش می‌یابد.
این اظهارات کارگر به این معنی است که قیمت سیب‌زمینی در حال حاضر در سطح خرده‌فروشی‌ها حدود ۷۵۰۰ تا ۹,۵۰۰ تومان است و در چند هفته اخیر کاهشی در قیمت این محصول رخ نداده است.
در این شرایط از یک سو وزیر جهاد کشاورزی به عنوان متولی تنظیم بازار سیب‌زمینی، از عدم صادرات این محصول سخن می‌گوید و از سوی دیگر رئیس اتحادیه فروشندگان میوه و سبزی نیز علت بالا ماندن قیمت این محصول را صادرات می داند.
در چنین اوضاع و احوالی و در تناقض‌گویی مسؤولان، این منافع و حقوق مصرف‌کنندگان است که در میان این ناهماهنگی‌ها ضایع می‌شود و مردم مجبورند برای سیب‌زمینی به عنوان یکی از اصلی‌ترین و کم هزینه‌ترین غذاهای روزانه، تا حدود ۱۰ هزار تومان برای هر کیلو پرداخت کنند.
انتهای پیام
