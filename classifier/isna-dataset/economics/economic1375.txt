احتمال جایگزینی یورو با ارز موازی توسط ایتالیا
با تشدید اختلافات بین ایتالیا و سایر اعضای یورو، برخی منابع از بررسی امکان معرفی ارز موازی یورو توسط این کشور خبر می‌دهند.
به گزارش ایسنا به نقل از گلوبال اکونومیک، مساله بحران ایتالیا بر خلاف یونان واسپانیا به یک راهکار مسالمت آمیز نرسیده است و اختلاف شدید بین ایتالیا با سایر اعضای منطقه یورو و به ویژه آلمان و فرانسه باعث شده است تا این دو کشور ایتالیا را به جریمه تهدید کنند. کمیسیون اروپا ماه گذشته و با فشار فرانسه و آلمان، ایتالیا را به جریمه سه میلیارد یورویی در صورت رعایت نکردن قوانین بودجه‌ای اتحادیه اروپا تهدید کرد.
متئو سالوینی، معاون نخست وزیر ایتالیا که نماینده حزب راست افراطی در دولت ائتلافی این کشور نیز هست در مصاحبه‌ای وعده داد تمام انرژی خود را برای مقابله با آنچه که وی آن را قوانین ناعادلانه اروپایی خواند به کار خواهد بست. وی که حزبش ۴۰ درصد کرسی‌های ایتالیا در مجلس اروپا را به دست آورده است به رهبران اروپایی گفت کشور را به زانو در نخواهد آورد.
کلاودیا بورگی، رئیس کمیته بودجه مجلس ایتالیا با تهدیدآمیز دانستن لحن مقامات اروپا گفت: ما یونان نیستیم. تعهد زیادی به بودجه اروپایی داریم و مازاد بودجه و تجارت داریم ما از هیچکس هیچ چیزی نیاز نداریم و وضعمان از فرانسه بهتر است.
اخبار برنامه‌ریزی ایتالیا برای راه اندازی ارز موازی یورو واکنش زیادی را در بین اروپایی‌ها بر انگیخته است. بانک مرکزی آلمان نسبت به تضعیف شدید یورو در صورت ترک این منطقه توسط ایتالیا هشدار داده است. دولت ائتلافی ایتالیا اخیراً پیش نویسی برای فراهم شدن مقدمات لازم برای ایجاد ارز موازی یورو را به مجلس ایتالیا فرستاده است. برخی از مقامات افراطی ایتالیا حتی این را نیز کافی ندانسته و خواهان خروج کامل ایتالیا از یورو هستند.
صندوق بین المللی پول به ایتالیا هشدار داده است که راه اندازی ارز مجزا از یورو و چاپ بی حساب پول می‌تواند باعث شود بدهی ایتالیابه سرعت از یک تریلیون یورو نیز عبور کند. آلمان که ۴۸۱ میلیارد دلار به ایتالیا منابع مالی قرض داده است به شدت از تقاضای اخیر ایتالیا برای بخشش بدهی‌هایش خشمگین است.
انتهای پیام
