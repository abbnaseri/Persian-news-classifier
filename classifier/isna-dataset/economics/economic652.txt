جزئیات نحوه حذف قبوض کاغذی برق
قبوض کاغذی در لیست بایدهای دولت برای حذف شدن قرار گرفته و طبق برنامه‌ریزی‌های صورت گرفته، مشترکان برق از ابتدای مهرماه به جای دریافت قبض کاغذی برق اطلاعات مصرف خود را از طریق پیامک دریافت خواهند کرد.
به گزارش ایسنا، اواخر پاییز سال گذشته بود که محمدجواد آذری جهرمی- وزیر فناوری ارتباطات و فناوری اطلاعات- از صرفه‌جویی ۱۴۴۰ میلیارد تومانی در صورت حذف قبوض کاغذی آب، برق، گاز و تلفن خبر داد و گفت: با این صرفه‌جویی می‌توان کارهای بزرگی به نفع مردم انجام داد و ذهن مردم را باید نسبت به هدر رفت این منابع حساس کرد.
روز گذشته وزیر ارتباطات با انتشار تصویری از قبض مخابرات در جوی آب در صفحه اینستاگرام خود، خواستار اجرایی شدن پروژه حذف قبوض کاغذی تا شهریور ماه ۱۳۹۸ شد.
وزیر ارتباطات نوشته بود: این صحنه‌ای است که یکی از شهروندان از شهرک غرب تهران برایم فرستاده است. به نظرتون این جوی آب، پول داره این قبوض رو پرداخت کنه؟ قبض با هزینه قابل توجه چاپ می شه که دور ریخته بشه؟  وی تصریح کرده که این ماه به خاطر ضعف در نظارت بر شبکه پستی، کارانه مدیرعامل و اعضای هیئت مدیره شرکت ملی پست پرداخت نخواهد شد. مدیر منطقه پستی مربوطه هم توبیخ خواهد شد؛ از مدیرعامل مخابرات ایران هم می‌خواهم پروژه حذف قبوض که بایستی تا شهریورماه ۱۳۹۸ اجرایی شود را به موقع به اتمام برساند تا بیش از این شاهد اتلاف منابع کشور نباشیم.
از سوی دیگر، آمارها حاکی از آن است که ۳۵ میلیون کنتور برق، حدوداً همین تعداد کنتور آب و ۲۰ میلیون کنتور گاز وجود دارد و برآوردها نشان می‌دهد یک میلیارد و ۴۴۰ میلیون تومان برای قبوض خدماتی هزینه می‌شود. به گفته آذری جهرمی ظرفیت کامل دولت الکترونیکی فراهم است که تمام این قبوض را به صورت الکترونیکی صادر کند.
در این راستا، حذف قبوض کاغذی در راستای سیاست‌های دولت الکترونیک و جزو برنامه‌های وزارت نیرو قرار گرفت و قرار است به مرور زمان قبض کاغذی حذف شده و اطلاعات قبض به صورت پیامک و سایر درگاه‌ها مانند همراه برق و… به اطلاع مشترک برسد. بر این اساس طرح ملی قبض سبز ۱۹ خردادماه توسط وزیر نیرو رونمایی و فرایند حذف قبوض کاغذی در سراسر کشور به صورت رسمی آغاز شد.
آغاز حذف قبوض کاغذی برق در همه استان‌ها
بر این اساس، غلامرضا رخشانی‌مهر - معاون هماهنگی توزیع شرکت توانیر- در گفت‌وگو با ایسنا، با بیان این‌که طبق برنامه‌ریزی‌های انجام شده از ابتدای مهرماه سال جاری کلیه قبوض کاغذی برق حذف می‌شود، اظهار کرده بود: به جای این قبوض اطلاعات مربوط به مصرف و صورت‌حساب برق مصرفی مشترکین به صورت الکترونیکی در اختیار آنها قرار می‌گیرد. پیش‌بینی میزان صرفه‌جویی سالیانه از محل حذف کاغذ و سایر ملزومات مورد نیاز حداقل ۱۵۰ میلیارد تومان در کشور برآورد می‌شود.
وی به این سوال که حذف قبوض کاغذی برق از کدام استان‌ها آغاز می‌شود، پاسخ داد: اقدام برای حذف کاغذی قبوض برق به صورت همزمان در همه استان‌ها آغاز شده است. البته تجربه این کار در استان سیستان و بلوچستان وجود دارد و مدت‌هاست که حذف قبض کاغذی در این استان انجام شده و مورد استقبال مشترکین برق واقع شده است.
به گفته معاون هماهنگی توزیع توانیر قبض کاغذی برای ۸۳۰ هزار مشترک برق در سیستان و بلوچستان حذف شده است. هم‌چنین در تهران عملیات اجرایی آغاز شده ولی تاکنون قبوض کاغذی حذف نشده است. در این راستا پیش از این حسین صبوری - مدیر عامل شرکت توزیع نیروی برق تهران بزرگ- به ایسنا گفته بود: در شهر تهران ۴.۵ میلیون مشترک وجود دارد. یعنی باید شماره همراه ۴.۵ میلیون اخذ، شماره‌های قبلی اصلاح و بازنگری شود. سایر زیرساخت‌ها و برنامه‌ها نیز در حال اجرا است و تهیه است و به محض اینکه انجام شد، این تصمیم به صورت فازبندی شده انجام خواهد شد.
همچنین عبدالله نثار - معاون فروش و خدمات مشترکین شرکت توزیع نیروی برق استان زنجان- اعلام کرده است: مشترکان برق استان زنجان می‌توانند برای دریافت قبض برق به صورت پیامکی شماره هفت رقمی رمز رایانه موجود در قبض برق خود را با تلفن همراه خود به شماره ۵۰۰۰۴۹۲۷ ارسال کرده و مبلغ کارکرد ماهیانه برق خود را دریافت کنند.
اما حسین کریمی -مدیرعامل شرکت توزیع نیروی برق اهواز - نیز از ارسال صورتحساب برق مصرفی مشترکین این شرکت به صورت پیامکی از ابتدای شهریورماه سال جاری خبر داده و گفته است: مشترکان برق می‌توانند با مراجعه به دفاتر پیشخوان دولت نسبت به ثبت شماره تلفن همراه خود در سامانه الکترونیکی مشترکین اقدام کنند. همچنین می‌توان با مراجعه به امور مشترکین برق منطقه‌ای که اشتراک در آن محل قرار دارد، نسبت به ثبت شماره تلفن همراه اقدام کرد.
شهروندان علاوه بر دو روش عنوان شده می‌توانند، با ارسال رمز رایانه صورت حساب برق محل زندگی خود به شماره ۱۰۰۰۸۱۲۱ نسبت به ثبت شماره تلفن همراه خود در سامانه الکترونیکی مشترکین اقدام کنند زیرا از ابتدای شهریورماه به بعد دیگر قبض کاغذی برق برای آن‌ها صادر نخواهد شد.
البته شماره ۲۰۰۰۱۵۲۱ برای مشترکان سرتاسر کشور بوده و ساکنان هر استان هم می‌توانند از طریق این شماره و هم از طریق شماره‌هایی که توسط مسئولین توانیر هر استان اعلام می‌شوند نسبت به ارسال اطلاعات خود اقدام کنند.
چگونه باید با قبض کاغذی خداحافظی کرد؟
در مورد اقدامی که مشترکان برای حذف قبوض کاغذی برق خود باید انجام دهند، اینگونه توضیح داده شده که روش‌های متنوعی برای ثبت شماره همراه مشترکین در سامانه‌های صدور قبض از سوی شرکت‌های توزیع نیروی برق در استان‌ها اعلام شده است. همچنین همه مشترکان در سطح کشور می‌توانند با ارسال *۱* شناسه قبض # به سرشماره ۲۰۰۰۱۵۲۱ نسبت به ثبت شماره همراه خود در سامانه صدور قبض کشور اقدام کند.
این اقدام باید با شماره همراهی انجام شود که مسئولیت پرداخت صورت‌حساب برق را برعهده دارد یعنی مالک، مستأجر و یا هر فرد دیگری که مسئولیت صورت حساب برق از سوی مالک به وی واگذار شده است. پس از آن راهنمایی لازم در قالب پیامک در اختیار مشترک قرار خواهد گرفت.
پیش از این نیز حسین صبوری در این مورد به ایسنا توضیح داده بود: مشترک باید شماره شناسه خود را به همراه ستاره یک (۱*) به شماره ۱۰۰۰۱۵۲۱ پیامک کند. چنانچه فردی هم مالک خانه نیست و مستأجر است، بعد از آنکه از محل مورد نظر نقل مکان کرد باید شناسه قبض به همراه ستاره دو را به همان شماره پیامک کند تا فرآیند ارسال قبض آن شماره شناسه متوقف شود. سپس شناسه قبض منزل جدید خود به همراه ستاره یک را مجدد پیامک کند. اگر مشترکی چند قبض برق دارد می‌تواند شناسه همه را به صورت جداگانه به همراه ستاره یک به شماره مذکور پیامک کند. در حال حاضر برای حدود یک میلیون مشترک که شماره همراه آن‌ها موجود است به صورت موازی هم قبض کاغذی و هم قبض به صورت پیامک ارسال می‌شود.
مشترکان فعلاً منتظر پاسخ نباشند
اما معاون هماهنگی توزیع شرکت توانیر به این سوال که آیا مشترکان بعد از ارسال پیامک به شماره‌های مذکور باید منتظر پاسخ باشند یا خیر، اینگونه جواب داده است که مشترکان نباید بلافاصله منتظر دریافت پاسخ از طریق پیامک باشند. پس از آنکه راستی آزمایی صورت گرفت، توانیر به مشترکانی که اطلاعات آن‌ها تأیید شده است پیامکی برای ادامه کار ارسال خواهد کرد.
انتهای پیام
