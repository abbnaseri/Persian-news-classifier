استراتژی اوپک هم به کار نفت نیامد
بهای معاملات نفت روز جمعه به دلیل افزایش تنش‌ها در خاورمیانه صعود کرد، اما قیمت‌ها به دلیل استمرار نگرانی‌ها نسبت به تقاضا برای انرژی، با نخستین کاهش هفتگی خود در سه هفته گذشته روبرو شدند.
به گزارش ایسنا، بهای معاملات آتی وست تگزاس اینترمدیت آمریکا ۱۷ سنت یا ۰.۳ درصد افزایش یافت و در ۵۷ دلار و ۵۱ سنت در هر بشکه بسته شد. با وجود افزایش قیمت ۱.۹ درصدی در روز چهارشنبه یک روز پیش از تعطیلات استقلال آمریکا در روز پنج شنبه، این شاخص قیمت نفت برای کل هفته ۱.۶ درصد کاهش ثبت کرد.
بهای معاملات آتی نفت برنت ۹۳ سنت یا ۱.۵ درصد افزایش یافت و در ۶۴ دلار و ۲۳ سنت در هر بشکه بسته شد. برنت که روز پنج‌شنبه ۰.۸ درصد کاهش پیدا کرده بود، برای کل هفته نیز ۰.۸ درصد کاهش نشان داد.
رشد ارزش دلار پس از انتشار آماری که اشتغالزایی مطلوب آمریکا در ماه گذشته را نشان داد، روند صعودی وست تگزاس اینترمدیت را محدود کرد. طبق آمار رسمی، اقتصاد آمریکا در ژوئن ۲۲۴ هزار شغل جدید ایجاد کرد که در مقایسه با رکورد ضعیف ماه پیش از آن بهبود چشمگیری داشت. نرخ رشد دستمزد ساعتی نیز در ماه میلادی گذشته تغییری نداشت ۳.۱ درصد ماند.
به گفته رابی فریزر، تحلیلگر ارشد کالا در شرکت اشنایدر الکتریک، روند اخیر قیمت نفت در شرایطی روی می‌دهد که نشست اوپک پلاس موفق نشد حمایت قابل توجهی برای بازار فراهم کند.
اعضای اوپک و متحدانشان هفته گذشته با تمدید توافق کاهش تولید تا پایان مارس سال ۲۰۲۰ موافقت کردند. به نظر می‌رسد تمدید رسمی این توافق همچنان فضا را برای نگرانی‌های فزاینده پیرامون رشد اقتصاد جهانی فراهم کرده و نقش مستقیم‌تری در هدایت قیمت‌ها داشته است. در نتیجه بهای شاخص‌های نفت جهانی هفته گذشته افت چشمگیری را تجربه کردند.
در این بین نظرسنجی رویترز نشان داد تولید نفت اوپک در ژوئن به پایین‌ترین رکورد در پنج سال اخیر سقوط کرده است، زیرا رشد عرضه عربستان سعودی افت تولید ایران و ونزوئلا که تحت تحریم‌های آمریکا قرار دارند و همچنین اختلالات عرضه در کشورهای دیگر را جبران نکرده است.
در این بین آمار رسمی منتشره از سوی اداره اطلاعات انرژی آمریکا نشان داد: ذخایر نفت خام این کشور در هفته منتهی به ۲۸ ژوئن، ۱.۱ میلیون بشکه کاهش پیدا کرده است، در حالی که تحلیلگران در نظرسنجی "اس اند پی گلوبال پلاتس" کاهش این ذخایر به میزان ۳.۷ میلیون بشکه را پیش‌بینی کرده بودند.
آماری که از سوی شرکت خدمات انرژی بیکرهیوز منتشر شده بود نشان داد: شمار دکل‌های حفاری نفت فعال آمریکا هفته گذشته پنج حلقه کاهش یافته و به ۷۸۷ حلقه رسیده که نخستین کاهش پس از دو هفته افزایش متوالی بوده است.
انتهای پیام
