استرالیا سکوی پرش خودروهای برقی هیوندای می‌شود
جنسیس به عنوان برند لوکس شرکت خودروسازی هیوندای موتورز به تازگی از برنامه‌های خود برای توسعه و تولید خودروهای الکتریکی جدید خبر داده است.
به گزارش ایسنا، بسیاری از کشورهای جهان قصد دارند با هدف مقابله با آلودگی هوا و کاهش میزان انتشار آلاینده‌ها و گازهای گلخانه‌ای و حفظ بیشتر محیط زیست، خودروهای تمام الکتریکی و برقی را به تولید انبوه برسانند.
افزایش روزافزون خودروهای برقی و محبوبیت استفاده بیشتر از این خودروهای پاک، موجب شده است شرکت‌های خودروسازی در سراسر جهان به رقابتی تنگاتنگ پرداخته و هر یک از برنامه‌های خود برای طراحی و تولید خودروهایی بهتر و با توان پیمایش بیشتر رونمایی کنند.
حالا به تازگی جنسیس، برند لوکس شرکت خودروسازی هیوندای موتورز به تازگی اعلام کرده است که قصد دارد در سال‌های آینده نسل جدیدی از خودروهای برقی و الکتریکی قدرتمند و لوکسی را رونمایی و روانه بازارهای جهانی کند تا به رقابت با شرکت جاه طلب و بلندپرواز تسلاموتورز بپردازد.
گزارش‌ها حاکیست که جنسیس هیوندای قصد دارد با یک یا دو مدل سدان الکتریکی وارد بازار خودروی استرالیا شود که قرار است تا دو سال آینده در دسترس مشتریان و جاده‌های این کشور قرار گرفته شود.
به عقیده کارشناسان و تحلیلگران فعال در صنعت خودرو، این شرکت قصد دارد ورود به بازار استرالیا و موفقیت در آن را به عنوان سکوی پرتاب خود انتخاب کرده و پس از آن به توسعه هرچه بیشتر و بهتر خودروهای پاک و دوستدار محیط زیست بپردازد.
گرچه این برند لوکس در بازار این کشور عملکرد چندان مناسب و قابل قبولی نداشت اما پیش بینی می‌شود جنسیس هیوندای تصمیم گرفته است که شبکه فروش خودروهای برقی و الکتریکی را در جهان گسترش دهد و بدین ترتیب قرار است نمایشگاه‌های رسمی آن نیز تا سال ۲۰۲۰ میلادی در استرالیا افتتاح شود.
بر اساس گزارش‌های منتشر شده در وب سایت the driven، هیوندای قصد دارد در پنج سال آینده هر سال یک مدل جدید خودروی برقی راهی بازار این کشور کند و از این طریق، جا پای خود را مستحکم کند و تا اوایل سال ۲۰۲۰ میلادی نیز خودروهای شاسی بلند و سدان های برقی جدیدتر و پیشرفته‌تری را عرضه کند.
همچنین طبق آنچه تاکنون از سوی این شرکت اعلام شده است، نخستین خودروی تمام برقی هیوندای جنسیس تا سال ۲۰۲۱ میلادی به بازارهای جهانی عرضه خواهد شد که گفته می‌شود خودروهای برقی تسلا را به چالش بکشاند.
این کشورهای پیشگام در استفاده از وسایل نقلیه پاک و دوستدار محیط زیست سعی دارند با ارائه تسهیلات ویژه و تبلیغات گسترده، مردم و شهروندان خود را همواره به استفاده و خرید وسایل نقلیه برقی و هیبریدی تشویق و ترغیب کنند. دولت چین اعلام کرده است که تا سال ۲۰۲۵ میلادی باید حداقل یک دستگاه از پنج دستگاه خودرویی که در این کشور وجود دارد، برقی و هیبریدی باشد.
دولت‌های بسیاری همچون انگلستان، فرانسه، نروژ، اسپانیا، یونان، مکزیک، چین و هند از جمله پیشگامانی هستند که قصد دارند به منظور جلوگیری از آلودگی هوا، حفظ محیط زیست و کاهش دمای کره زمین، تولید و فروش خودروهای بنزینی و دیزلی را تا دهه ۲۰۳۰ و نهایتاً تا دهه ۲۰۴۰ میلادی (حدوداً دو دهه آینده) ممنوع و متوقف اعلام کنند.
انتهای پیام
