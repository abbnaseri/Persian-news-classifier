مهلت تمام شد!
 مهلت دو هفته‌ای وزیر ارتباطات برای بهبود کیفیت خدمات پشتیبانی تمام شد و به گفته‌ی او هنوز با مطلوب فاصله معناداری دارند.
به گزارش ایسنا، محمدجواد آذری جهرمی -وزیر ارتباطات و فناوری اطلاعات- دو هفته‌ی پیش اعلام کرده بود سازمان تنظیم مقررات ارتباطات و سرویس دهندگان تنها دو هفته فرصت دارند وضعیت کیفیت پاسخ‌گویی به کاربران در مراکز پشتیبانی را اصلاح کنند و اگر در پایان این مهلت تغییرات ملموسی مشاهده نشود، شخصاً به این موضوع ورود می‌کند.
سازمان تنظیم مقررات و ارتباطات رادیویی نیز پس از این اظهارات و تعیین مهلت دوهفته‌ای اعلام کرده بود: توجیهاتی مبنی بر اینکه در میان صدها مورد پاسخگویی روزانه، بروز چند اشکال طبیعی است، به هیچ عنوان مورد قبول نبوده و همه اپراتورها باید در کوتاه‌ترین زمان ممکن این مشکلات را برطرف و کیفیت پشتیبانی خود را به وضعیت مناسب برسانند.
در این راستا، محمدجواد آذری جهرمی - وزیر ارتباطات و فناوری اطلاعات - در توئیتر خود نوشته است مهلت دو هفته‌ای برای بهبود کیفیت خدمات پشتیبانی تمام شد. توجیهات مدیران شرکت‌های ارائه‌دهنده خدمات ارتباطی، قابل قبول نیست. باید بیش‌تر تلاش کنند، هنوز با مطلوب فاصله معناداری دارند. چون خودشان جدی وارد گود اصلاح روال‌ها شدند، ما هم در وزارت ارتباطات کمکشان می‌کنیم.
او هم‌چنین خاطرنشان کرد: وقتی در سال گذشته، ۴۸۰ میلیون تماس تنها با مراکز تماس یک شرکت برقرار شده است، این یعنی اولاً کیفیت سرویس آن شرکت مطلوب نیست، دوم راهکارهای خدمات پشتیبانی استاندارد نیست، بگذریم که در برخی شرکت‌ها یک‌سوم حقوق پرسنل پایمال شده. حرکت شروع شده، باید جدی‌تر ادامه یابد.
با توجه به این‌که طبق اذعان وزیر ارتباطات، وضعیت کیفیت خدمات پشتیبانی سرویس‌دهندگان هنوز با وضعیت مطلوب فاصله‌ی زیادی دارد، انتظار می‌رود این شرکت‌ها در راستای بهبود وضعیت خود گام‌های مؤثری بردارند تا بتوانند خدمات را به نحو مطلوب به کاربران ارائه دهند.
انتهای پیام
