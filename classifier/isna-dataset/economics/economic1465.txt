تحریم علیه هواوی، امنیت آمریکا را به خطر می‌اندازد!
به نظر می‌رسد که گوگل معتقد است تداوم تحریم‌های آمریکا علیه هواوی و عدم همکاری با این غول تکنولوژی چینی به ضرر امنیت ملی ایالات متحده تمام خواهد شد.
به گزارش ایسنا، گوگل همچون بسیاری دیگر از شرکت‌های تکنولوژی آمریکایی نظیر کوالکام، اینتل، برودکام و مایکروسافت از تجارت و همکاری با شرکت چینی هواوی منع شده است و این شرکت بزرگ بعد از اعمال تحریم‌های جدید کاخ سفید و انتشار فهرست شرکت‌های ممنوعه برای همکاری با هواوی، اعلام کرده بود که لایسنس استفاده هواوی از سیستم عامل اندروید لغو خواهد شد و این شرکت دیگر قادر نخواهد بود از هرگونه خدمات و سرویس‌های توسعه داده شده توسط گوگل همچون فروشگاه آنلاین پلی استور گوگل، اندروید و غیره استفاده کند.
حالا تازه‌ترین گزارش‌های منتشر شده در وب سایت phonearena نشان می‌دهد که گوگل سعی دارد با فرستادن نمایندگانی به کاخ سفید، دولت ترامپ را متقاعد کند که از تحریم‌های تجاری علیه هواوی و تشدید تنش‌های سیاسی با چین دست بردارد چراکه بسیاری از کارشناسان فعال در این غول تکنولوژی بر این باورند که عدم همکاری با هواوی به ضرر آمریکا تمام خواهد شد و در نهایت امنیت ملی آمریکا از این جنگ تجاری و تحریم‌های تجاری متضرر شده و به مخاطره خواهد افتاد.
گوگل همچنین معتقد است که ارائه نشدن سیستم عامل اندروید و همچنین سایر سرویس‌های این شرکت برای گوشی‌های هوشمند و سایر محصولات هواوی خطر هک شدن این سیستم عامل محبوب و پرطرفدار را به میزان قابل توجهی بالا می‌برد و بدین ترتیب امنیت سایبری اندروید به چالش کشیده خواهد شد.
البته به عقیده بسیاری از تحلیلگران، هواوی نسخه دیگری از اندروید را توسعه خواهد داد که نیازی به انتشار به‌روزرسانی و همچنین ارائه سرویس‌های گوگل نباشد بنابراین خود قادر است اپلیکیشن‌های مختلف نصب شده بر روی گوشی‌های هواوی را اسکن کرده و در صورت کشف ویروس و بدافزارهای خطرناک، آنها را شناسایی و نابود کند. در صورت به وقوع یافتن این فرضیه، تحریم‌های واشنگتن علیه هواوی هیچ خطر امنیتی را برای ایالات متحده ایجاد نخواهد کرد و ادعای گوگل در این خصوص اشتباه تلقی خواهد شد.
برخی دیگر از تحلیلگران نیز بر این باورند که کاربران گوشی‌های هواوی در صورتی که نتوانند از طریق فروشگاه آنلاین گوگل پلی استور اپلیکیشن‌های موردنظر خود را دریافت کنند، به سایر فروشگاه‌های آنلاین متفرقه که از امنیت سایبری پایین‌تری برخوردارند، روی خواهند آورد که در نهایت ممکن است راه ورود هکرها و مجرمان سایبری را به کاربران مستقر در بسیاری از کشورهای جهان باز کند و امنیت ملی کشورهای متعددی از جمله آمریکا را تهدید کند.
بدون شک مشکلات و کشمکش‌های دولت آمریکا با هواوی از جنجال‌برانگیزترین و خبرسازترین اتفاقات سال ۲۰۱۸ میلادی بود که به نظر می‌رسد به این زودی تمام نخواهد شد. هواوی که بزرگترین تولیدکننده و توسعه‌دهنده تجهیزات مخابراتی و دومین سازنده و عرضه‌کننده موبایل در جهان محسوب می‌شود، پیش از این نیز در طول یک سال اخیر از سوی دولت ترامپ تحت فشارهای سیاسی و تجاری زیادی قرار گرفته بود و نگرانی‌های امنیتی خود را به سایر کشورهای هم پیمان آمریکا نظیر استرالیا، نیوزلند، کانادا، ژاپن و بریتانیا منتقل کرده بود تا آنها نیز به همکاری با این شرکت چینی خاتمه بخشند تا بدین ترتیب بتواند در ادامه جنگ تجاری با چین، ضربه مهلکی بر اقتصاد این کشور پهناور وارد کند و به عقیده بسیاری از تحلیلگران، جلوی رشد سرسام‌آور و شکوفایی سریع اقتصادی غول‌های تکنولوژی چینی را بگیرد.
با اینکه دولت چین و شرکت هواوی همه این اتهامات و نگرانی‌های امنیتی را بارها رد و تکذیب کردند، به نظر می‌رسد که نگرانی در مورد جاسوسی از اطلاعات کاربران در کشورهای مختلف علیه این اپراتورهای مخابراتی همچنان وجود دارد.
به طور قطع محدودیت‌های جدیدی که آمریکا برای هواوی وضع و اعمال کرده است، تأثیرات منفی و تبعات گسترده‌ای را در پی خواهد داشت و این بدان معناست که دیگر قادر نخواهد بود هرگونه سرویس اختصاصی ارائه شده توسط گوگل را استفاده کند و استفاده از سیستم عامل اندروید توسط هواوی تنها محدود به لایسنس‌های متن باز و AOSP خواهد بود. بعد از آن شرکت‌های بزرگی همچون گوگل، مایکروسافت ، کوالکام ، اینتل، برودکام ، پاناسونیک در کنار بسیاری از اپراتورهای مخابراتی فعال در کشورهای جهان اعلام کردند که به قطع همکاری با هواوی خواهند پرداخت تا شامل جریمه‌های سنگین واشنگتن نشوند.
انتهای پیام
