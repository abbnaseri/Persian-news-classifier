ریزش قیمت طلای جهانی متوقف شد
قیمت طلا پس از این‌که بزرگترین کاهش قیمت یک روزه در دو ماه اخیر را متحمل شد، تحت تاثیر تهدیدهای تجاری جدید آمریکا علیه چین در معاملات روز سه‌شنبه بازار جهانی ثابت ماند.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۱ درصد افزایش یافت و به ۱۳۲۸.۷۸ دلار رسید.
در بازار معاملات آتی آمریکا، هر اونس طلا با ۰.۲ درصد افزایش، به ۱۳۳۲.۳۰ دلار رسید.
بازارها اواخر هفته گذشته از توافق میان آمریکا و مکزیک برای اجتناب از یک جنگ تجاری دیگر مطلع شدند و طلا در نتیجه واکنش بازارها به این خبر روز گذشته بیش از یک درصد سقوط کرد و در اواسط معاملات تا رکورد ۱۳۲۴.۵۰ دلار عقب‌نشینی کرد.
دانیل هاینس، تحلیلگر گروه بانکی ANZ در این باره گفت: کاهش تنش‌های تجاری میان آمریکا و مکزیک روی بازار طلا تأثیر منفی گذاشت، اما نگرانی‌ها پیرامون مذاکرات آمریکا و چین برطرف نشده است. در نتیجه این نگرانی‌ها ریزش طلا در روز گذشته دوام چندانی پیدا نکرد و همچنان تا حدودی تقاضا برای خرید دارایی مطمئن از قیمت طلا پشتیبانی می‌کند.
دونالد ترامپ، رئیس جمهور آمریکا اعلام کرد: آماده است در صورت عدم پیشرفت مذاکرات تجاری با رئیس جمهور چین در نشست ماه جاری سران گروه ۲۰ در ژاپن دور دیگری از تعرفه‌های تنبیهی را روی واردات کالاهای چینی وضع کنند.
ترامپ مکرراً اعلام کرده انتظار دارد با رئیس جمهور چین در نشست اوزاکای ژاپن دیدار کند، اما چین هنوز چنین دیداری را تأیید نکرده است. از سوی دیگر رئیس جمهور آمریکا تهدید کرده است اگر بخشی از توافق آمریکا و مکزیک که مستلزم تأیید قانون‌گذاران مکزیکی است تصویب نشود تعرفه‌ها بر خواهند گشت.
بر اساس گزارش رویترز، دلار در معاملات روز سه‌شنبه در برابر سایر ارزهای بزرگ تقریباً ثابت بود، اما پس از تجدید تهدید ترامپ برای وضع تعرفه‌ها علیه چین ریسک‌پذیری سرمایه گذاران محدود شد.
در بازار سایر فلزات ارزشمند، هر اونس نقره برای تحویل فوری ۰.۳ درصد افزایش یافت و به ۱۴.۷۰ دلار رسید. هر اونس پلاتین برای تحویل فوری با ۰.۵ درصد افزایش، ۸۰۶.۳۳ دلار معامله شد. هر اونس پالادیم برای تحویل فوری ۰.۱ درصد افزایش یافت و به ۱۳۸۲.۷۰ دلار رسید.
انتهای پیام
