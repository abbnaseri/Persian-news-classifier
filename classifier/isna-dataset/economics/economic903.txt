ترامپ: اروپا از جیب آمریکا اقتصادش را تقویت می‌کند!
رئیس جمهور آمریکا بار دیگر حملات شدیدی را به اتحادیه اروپا انجام داد و آنان را به سو استفاده از نرخ ارز متهم کرد.
به گزارش ایسنا، دونالد ترامپ بار دیگر بانک مرکزی اروپا را متهم به دستکاری تعمدی در نرخ ارز کرد و در توئیتی نوشت ماریو دراگی، رئیس بانک مرکزی اروپا با کاهش عمدی نرخ ارز کاری کرده است که محصولات اروپایی رقابت پذیری بیشتری در برابر محصولات آمریکایی داشته باشند و چنین روشی ناجوانمردانه است.
ترامپ هم چنین در جمع خبرنگاران گفت اروپایی‌ها و دیگران از جمله چینی‌ها سال‌هاست که از این روش استفاده می‌کنند. دراگی کاری دراماتیک انجام داد و اگر بخواهم رک باشم باید بگویم که این کار به نفع اروپا است.
نیویورک تایمز در همین رابطه نوشته است که ترامپ مسائل اقتصادی را صرفاً از دید آمریکا نگاه می‌کند و به فکر منافع این کشور است. این مساله باعث شده است تا همکاری‌هایی در سطح جهان بر ضد منافع آمریکا شکل گیرد. او حتی از بانک مرکزی آمریکا خواسته است که برای افزایش رقابت پذیری محصولات آمریکایی در برابر رقبای چینی و اروپایی، نرخ بهره را کاهش دهد.
در هفته‌های اخیر حملات تجاری دولت ترامپ به شرکای بزرگ آمریکا شدیدتر شده است. تهدید به اعمال تعرفه بر محصولات مکزیک، ژاپن و اتحادیه اروپا و افزایش تعرفه بر واردات محصولاتی به ارزش بیش از ۲۰۰ میلیارد دلار از چین، نمونه‌هایی از این سیاست هستند.
ماریو دراگی در واکنش به این اتهامات گفت: ما نرخ ارز را هدف قرار نداده‌ایم. من تلاشی برای افزایش ناعادلانه رقابت پذیری محصولات اروپایی نکرده‌ام.
از سوی دیگر لری کودلو، مشاور اقتصادی ترامپ گفت که وی کاملاً با نظر رئیس جمهور آمریکا موافق است و قطعاً بهتر خواهد بود اگر بانک‌های مرکزی در بازار ارز دخالت نکنند و بگذارند بازار به ثبات بیشتری برسد.
انتهای پیام
