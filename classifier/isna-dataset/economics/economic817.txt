واکنش بورس آمریکا به حادثه پهپاد
با وجود روند صعود در معاملات اولیه، شاخص‌های مهم بورسی آمریکا با زیان بسته شدند.
به گزارش ایسنا به نقل از نیویورک تایمز، بازارهای مالی آمریکا هنوز تحت تأثیر حادثه سرنگونی پهپاد این کشور توسط ایران هستند و هر چند که اخبار مثبت از احتمال کاهش نرخ بهره توسط بانک مرکزی آمریکا و دیدار بین رؤسای جمهور چین و آمریکا در حاشیه اجلاس سران گروه بیست، به سبزپوشی شاخص‌ها در معاملات اولیه منجر شد اما در نهایت معامله‌گران به دلیل نگرانی از تشدید تنش‌ها در خلیج فارس نتوانستند امید خود را حفظ کنند و بورس وال استریت با ورود به محدوده قرمز بسته شد.
در آخرین روز از معاملات هفتگی وال استریت، شاخص "داو جونز اینداستریال اوریج" با وجود صعود ۱۵۰ واحدی اولیه در نهایت با ۰.۱۳ درصد کاهش نسبت به روز قبل و در سطح ۲۶ هزار و ۷۱۹.۱۳ واحد بسته شد. شاخص "اس اند پی ۵۰۰" با ۰.۱ درصد کاهش به ۲۹۵۰.۴۶ واحد رسید و شاخص " نزدک کامپوزیت" با ۰.۲ درصد عقب‌نشینی در سطح ۸۰۳۱.۷۱ واحدی بسته شد.
جیمی کوکس، مدیر مؤسسه "هریس فایننشیال گروپ" با اشاره به تنش‌های اخیر می‌گوید که بازارها اکنون بیش از هر زمان دیگری به اخبار مثبت جنگ تجاری نیاز دارند: از چاله نرخ بهره به چاه اجلاس گروه ۲۰ افتاده‌ایم. اگر چیزی از این نشست بیرون نیاید بازارها بسیار سرخورده خواهند شد.
در بازار اوراق قرضه، بازدهی اوراق ۱۰ ساله وزارت خزانه داری آمریکا به ۱.۹۷ درصد رسید تا بدین ترتیب برای نخستین بار در طول سه سال گذشته، بازدهی این اوراق به زیر ۲ درصد برسد. کریستین لاگارد، رئیس صندوق بین‌الملل پول گفته است که جنگ تجاری، چشم‌انداز اقتصادی جهان را تیره و تار کرده است: شواهد نیرومندی وجود دارد که آمریکا، چین و همه جهان بازندگان تنش‌های فعلی تجاری هستند.
در بازار نفت بهای هر بشکه نفت برنت با ۱.۳ درصد افزایش به ۶۵.۳ دلار رسید و طلا با گذشتن از سطح ۱۴۰۰ دلار در هر اونس به بالاترین سطح خود در طول شش سال اخیر رسید.
انتهای پیام
