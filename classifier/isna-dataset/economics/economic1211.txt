تورم چین به بالاترین سطح ۱۵ ماه اخیر رسید
تورم چین تا پایان ماه می به ۲.۷ درصد رسید.
به گزارش ایسنا به نقل از تریدینگ اکونومیکس، با تشدید جنگ تجاری بین چین و آمریکا و اخلال در تأمین محصولات وارداتی از قاره آفریقا به دلیل شیوع بیماری آنفولانزای خوکی تورم چین در دوازده ماه منتهی به می با ۰.۲ درصد افزایش در مقایسه با مدت مشابه ماه قبل به ۲.۷ درصد رسید که بالاترین نرخ تورم این کشور در طول پانزده ماه اخیر محسوب می‌شود.
در بین اقلام مختلف بیشترین افزایش مربوط به تورم مواد غذایی بوده است به گونه‌ای که قیمت این محصولات با ۷.۷ درصد افزایش در طول دوازده ماه گذشته به بالاترین سطح خود در طول هفت سال اخیر رسیده است. این افزایش که پس از افزایش ۱۴.۴ درصدی ماه آوریل صورت می‌گیرد سومین افزایش متوالی ماهانه قیمت‌ها در دومین اقتصاد بزرگ جهان محسوب می‌شود. در این بین افزایش میوه تازه ۲۶.۷ درصد و تخم مرغ ۸.۷ درصد بوده است. رشد قیمت‌ها در بخش غیر غذایی بسیار ملایم‌تر بوده است و به مانند آمارهای ماه آوریل، مواد غیر غذایی طی دوازده ماه منتهی به ماه می تنها ۱.۶ درصد افزایش یافته‌اند.
این افزایش برای لباس ۱.۷ درصد، برای آب و برق و سوخت ۱.۸ درصد، کالا و خدمات ۱ درصد و مراقبت‌های درمانی ۲.۱ درصد بوده است.
از سوی دیگر هزینه‌های حمل‌ونقل در مقایسه با ماه قبل ۰.۹ درصد کمتر شده است. هسته تورمی چین که تغییرات قیمت مواد غذایی و سوختی را به دلیل نوسانات بالای قیمتی آن‌ها در نظر نمی‌گیرد تا پایان دوازده ماه منتهی به می ۱.۶ درصد بوده است که از اوت ۲۰۱۶ تاکنون بی سابقه بوده است.
نرخ تورم نقطه به نقطه چین نیز تنها ۰.۱ درصد بوده است.
متوسط نرخ تورم چین در بازه زمانی ۱۹۸۶ تا ۲۰۱۹ برابر ۵.۱۶ درصد بوده است که بالاترین نرخ ثبت شده در فوریه ۱۹۸۹ با ۲۸.۴ درصد و کمترین نرخ نیز در آوریل سال ۱۹۹۹ با تورم منفی ۲.۲ درصد به ثبت رسیده است.
انتهای پیام

