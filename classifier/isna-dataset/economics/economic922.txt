زنگنه: من نگفتم مشتری‌های نفتی ما جاسوس هستند
وزیر نفت گفت: من نگفتم مشتری های ما جاسوس هستند، بلکه گفتم کسانی که به ما مراجعه می‌کنند به اسم خرید نفت به قصد اینکه اطلاعاتی از چگونگی فروش نفتمان پیدا کنند به سمت ما می‌آیند و ما این را می‌دانیم.
به گزارش ایسنا، بیژن نامدار زنگنه در حاشیه جلسه هیئت دولت در جمع خبرنگاران با اشاره به دیدار نخست وزیر ژاپن با مقام معظم رهبری، اظهار کرد: مواضع رهبر انقلاب در دیدار نخست وزیر ژاپن مقتدرانه و حکیمانه بوده است.
وی در پاسخ به این پرسش که آیا برخی مشتریان نفتی ما به دنبال جاسوسی هستند یا خیر، گفت: من نگفتم مشتری های ما جاسوس هستند، بلکه گفتم کسانی که به ما مراجعه می‌کنند به اسم خرید نفت به قصد اینکه اطلاعاتی از چگونگی فروش نفتمان پیدا کنند به سمت ما می‌آیند و ما این را می‌دانیم.
وزیر نفت همچنین اعلام کرد: من از نماینده ای که سه بار خبری را به کذب علیه بنده اعلام کرده بود شکایت کرده‌ام.
زنگنه در پاسخ به این پرسش که مهمترین راهبرد ایران در برابر تحریم ها در بعد اقتصادی چیست؟ اظهار کرد: صادرات بیشتر نفت و کالاهای غیرنفتی - پتروشیمی - که باید در هر دو مورد بکوشیم که تحریم ها را بشکنیم و تا الان هم این کار را کردیم، اما همه باید در داخل متحد شویم و کمک کنیم که این مرحله را پشت سر بگذاریم.
وی درباره احتمال خرید نفت ایران از سوی اروپا نیز اظهار کرد: هنوز اروپایی ها هیچ چیز را درباره تضمین خرید نفت به ما اعلام نکردند و استدلال‌شان این است که چون نفت را نه دولت‌های اروپایی بلکه شرکت های خصوصی می خرند و آنها هم با آمریکا ارتباط دارند، پس از نفت ایران برداشت نمی کنند.
وزیر نفت همچنین درباره وضعیت ادامه ساخت خط لوله صلح، گفت: ما یادداشت تفاهم با گازپروم بیشتر از دو سال است که اعلام کرده ایم و آنها ماموریت دارند که بروند و موافقت هند و پاکستان را بدست بیاورند که هنوز این اتفاق رخ نداده است.
انتهای پیام
