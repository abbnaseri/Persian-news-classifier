وام مسکن همچنان کم‌تقاضا ماند
رشد قیمت‌های مسکن از سال گذشته سبب شده رکود در این بازار ادامه‌دار شود و نتیجه این رکود در قیمت اوراق تسهیلات مسکن هم قابل مشاهده است، چراکه در این مدت تقاضا برای خرید این اوراق نیز کاهش یافته است.
به گزارش ایسنا، مدتی است که قیمت اوراق تسهیلات مسکن بانک مسکن رشد یا افت چندان زیادی ندارد و این اوراق در فرابورس ایران با حدود قیمت هر ورق ۵۰ هزار تومان معامله می‌شود.
به عنوان نمونه امتیاز تسهیلات مسکن مرداد پارسال تقریباً ۴۹ هزار و ۹۰۰ تومان است و امتیاز تسهیلات مسکن دی ماه ۱۳۹۶ نیز معادل ۴۹ هزار تومان داد و ستد می‌شود.
همچنین قیمت تعداد اندکی از این اوراق بیش از ۵۰ هزار تومان است. به عنوان نمونه اوراقی که در فروردین ۱۳۹۷ صادر شدند هر ورق ۵۳ هزار تومان داد و ستد می‌شوند اما در عین حال همانطور که اشاره شد اکثریت این اوراق در محدوده ۵۰ هزار تومان داد و ستد می‌شوند.
به گفته بسیاری از بنگاه‌داران خرید و فروش مسکن، در این روزها بازار مسکن به دلیل قیمت‌های غیر منطقی راکد است. از سال گذشته که ارزش پول ملی رو به کاهش گذاشت قیمت مسکن با رشد فزاینده‌ای مواجه شد. این رشد قیمت‌ها سبب شده که وام مسکن نتواند کمک چندانی به خانه‌دار شدن بی‌خانه‌ها کند.
هزینه وام مسکن برای زوج‌های تهرانی
در این گزارش با توجه به میانگین قیمت اوراق ۵۰ هزار تومانی، هزینه وام مسکن را برای اقشار مختلف محاسبه می‌کنیم. زوج‌های تهرانی برای دریافت وام ۱۰۰ میلیون تومانی مسکن باید ۲۰۰ برگه تسهیلات مسکن خریداری کنند. آن‌ها باید ۱۰ میلیون تومان صرف خرید این ۲۰۰ برگ‌ها کنند. به این مبلغ با احتساب ۲۰ میلیون تومان وام جعاله که بابت خرید آن باید ۴۰ برگ تسه خریداری شود، دو میلیون تومان اضافه می‌شود. در نتیجه در مجموع باید برای دریافت وام ۱۲۰ میلیون تومانی مسکن حدود ۱۲ میلیون تومان صرف شود.
هزینه وام مسکن برای زوج‌های غیر تهرانی
همچنین زوج‌های غیر تهرانی که در شهرهایی با جمعیت بیش‌تر از ۲۰۰ هزار نفر جمعیت زندگی می‌کنند، می‌توانند تا سقف ۸۰ میلیون تومان وام بگیرند که برای گرفتن این مبلغ باید ۱۶۰ ورق بهادار خریداری کنند و با این حساب باید هشت میلیون تومان بابت خرید این اوراق بپردازند که با احتساب دو میلیون تومان برای خرید اوراق وام جعاله در مجموع برای دریافت وام ۱۰۰ میلیون تومانی باید ۱۰ میلیون تومان پرداخت کنند.
علاوه بر این، زوج‌های ساکن در سایر شهرهای با جمعیت زیر ۲۰۰ هزار نفر می‌توانند برای گرفتن ۶۰ میلیون تومان وام مسکن ۱۲۰ برگ بهادار خریداری کنند که باید شش میلیون تومان بابت خرید اوراق بپردازند. هم‌چنین برای دریافت ۲۰ میلیون تومان دیگر بابت وام جعاله نیز باید دو میلیون تومان پرداخت کنند که در مجموع برای وام ۸۰ میلیون تومانی هشت میلیون تومان از سوی زوجین باید پرداخت شود.
هزینه وام مسکن برای مجردهای تهرانی
مجردهای تهرانی نیز می‌توانند تا سقف ۶۰ میلیون تومان و غیر زوج‌هایی که در مراکز استان‌های بالای ۲۰۰ هزار نفر جمعیت دارند تا سقف ۵۰ میلیون تومان و در نهایت غیر زوج‌های ساکن در سایر مناطق تا سقف ۴۰ میلیون تومان وام دریافت کنند که به ترتیب هر کدام باید ۱۲۰، ۱۰۰ و ۸۰ برگ بهادار اوراق تسهیلات مسکن را از فرابورس ایران خریداری کنند.
با این حساب مجردهای تهرانی باید برای خرید این اوراق شش میلیون تومان، افراد ساکن در مراکز استان بالای ۲۰۰ هزار نفر جمعیت مبلغ پنج میلیون تومان و افراد گروه سوم مبلغ چهار میلیون تومان پرداخت کنند. البته در صورت تمایل برای دریافت وام ۲۰ میلیون تومانی جعاله باید مبلغ دو میلیون تومان دیگر هم بپردازند.
اوراق تسهیلات مسکن قابلیت معامله در فرا بورس ایران را دارد و ارزش اسمی هر برگ پنج میلیون ریال است. مدت اعتبار اوراق تسه حداکثر تا دو دوره شش ماهه قابل تمدید است. این اوراق با توجه به این‌که چقدر تا زمان اعتبارش باقی مانده، قیمت متفاوتی دارد.
در صورتی که مدت اعتبار این اوراق به اتمام رسیده و دارنده اوراق از تسهیلات آن استفاده نکند، نماد معاملاتی آن متوقف خواهد شد و وجوه پرداختی دیگر به دارنده اوراق بازپرداخت نخواهد شد.
انتهای پیام
