هزینه‌های تولید کفش افزایش و فروش کاهش یافته است
رئیس اتحادیه کفاشان دست‌دوز گفت: قیمت مواد اولیه‌ی تولید کفش از ابتدای سال‌جاری با رشد ۳۰ درصدی مواجه شده در حالی‌که میزان تقاضا از سوی مصرف‌کنندگان کاهش یافته است.
رسول شجری در گفت‌وگو با ایسنا، در رابطه با وضعیت تولید کفش گفت: در شرایط فعلی دسترسی به مواد اولیه سخت شده و این موضوع میزان کسب و کار واحدهای تولیدی را تحت‌الشعاع قرار داده است. این در حالی است که بسیاری از تولیدکنندگان و تجار با کشورهای دیگر همچون روسیه قرارداد همکاری و ارائه محصول به امضا رسانده‌اند.
رئیس اتحادیه کفاشان دست‌دوز با اشاره به اینکه عمده ماده مصرفی تولید کفش، چرم است، ادامه داد: ۲۰ قلم ماده اولیه پرمصرف و تأثیرگذار در تولید کفش مورد نیاز است که در تولید نهایی و مصرف به چشم نمی‌آید، اما کیفیت و چگونگی استفاده از آن‌ها بسیار مهم و حائز اهمیت است.
وی یادآور شد: در گذشته بسیاری از مواد اولیه در بازار داخلی تولید و به مصرف می‌رسید اما در شرایط فعلی که شرایط رقابتی در بازارهای جهانی حائز اهمیت است، شرایط به سمتی سوق پیدا کرده که مواد اولیه وارداتی مورد استفاده قرار می‌گیرد.
شجری اظهار کرد: در بازارهای جهانی شرایط به گونه‌ای است که تولیدکنندگان باید به سرعت خود را در زمینه استفاده از مواد اولیه و دستگاه‌های صنعتی در راستای تولید با کیفیت و به‌روز، ارتقا دهند که متأسفانه تولیدکنندگان داخلی توان فعالیت با توجه به این مؤلفه‌ها را ندارند.
رئیس اتحادیه کفاشان دست‌دوز بیان کرد: بازار داخلی کفش با رکود مواجه بوده و میزان تقاضا از سوی مشتریان کاهش یافته است. این در حالی است که قیمت مواد اولیه و محصول نهایی در سطح بازار داخلی به شدت افزایش یافته است.
وی با بیان اینکه از فروردین تاکنون قیمت مواد اولیه به خصوص چرم با رشد ۳۰ درصدی روبرو شده است، اظهار کرد: در بخش بیمه و مالیات نیز کمک‌های دولتی در نظر گرفته نشده و شرایط ارزی نیز آنچنان مشخص نیست که در مجموع می‌توان گفت دولت در حوزه‌های مختلف باید نظارت و بازرسی‌های خود را تقویت کند.
انتهای پیام
