دلار به کمترین نرخ ۵ ماه اخیر رسید
تمایل کم سابقه معامله‌گران برای فروش دلار باعث شد تا اسکناس سبز در یکی از پایین‌ترین سطوح امسال خود قرار گیرد.
به گزارش ایسنا به نقل از رویترز، دلار در آخرین روز از معاملات هفتگی تحت فشار سنگینی از جانب افزایش احتمال کاهش نرخ بهره توسط بانک مرکزی آمریکا و افزایش تنش‌های بین آمریکا و ایران در اثر سقوط یک فروند پهپاد آمریکایی توسط ایران قرار گرفت. این فشارها باعث شدند تا دلار با فشار عرضه سنگینی مواجه شود و ارزش آن در برابر ارزهای امن نظیر ین به پایین‌ترین سطح ۵ ماه اخیر و در برابر یورو به پایین‌ترین سطح ۳ ماه اخیر برسد.
آمارهای بهتر از حد انتظار فعالیت‌های تجاری در دو اقتصاد بزرگ منطقه یورو یعنی فرانسه و آلمان در کنار تحولات اخیر باعث شد تا ورق کاملاً به نفع یورو برگردد و یورو با ۰.۶۷ درصد افزایش که صعودی کم سابقه در طول امسال محسوب می‌شود، به ۱.۱۳۷۰ دلار برسد. سطحی که از ماه مارس تاکنون مشاهده نشده بود.
شاخص دلار که نرخ برابری آن در مقابل سبدی از ارزهای جهانی را اندازه می‌گیرد، با ۰.۴۲ درصد کاهش به ۹۶.۲۰۴ واحد رسید و به نظر می‌رسد حفظ کانال ۹۶ واحدی برای آن در صورتی که در جریان دیدار بین دونالد ترامپ و شیء جین پینگ، رؤسای جمهور آمریکا و چین بر سر مسائل تجاری توافق مشخصی ایجاد نشود بسیار دشوار خواهد بود.
عادل حسینی، کارشناس ارشد معاملات ارزی در مؤسسه "ترید نیدل" گفت: مسابقه‌ای بین بانک‌های مرکزی آمریکا و اروپا بر سر سیاست‌های انبساطی در جریان است. در هفته‌های اخیر باید دید که سیاست‌های کدام یک موفق تر خواهد بود و نتیجه این مساله ارتباط کاملاً مستقیمی در نرخ برابری یورو و دلار خواهد داشت.
در برابر سایر ارزهای مهم، هر پوند انگلیس به ۱.۲۷۳۳ دلار و هر فرانک سوئیس به ۱.۰۲۵ دلار رسیدند. همچنین هر دلار آمریکا به ازای ۱.۴۴۳۱ دلار استرالیا، ۱.۳۲۳۵ دلار کانادا، ۱۰۷.۳۰۸۴ ین ژاپن و ۶.۸۶۹۷ یوان چین مبادله شد که نشانه می‌دهد در آخرین روز از معاملات هفتگی، ارزش دلار در برابر همه ارزهای مهم جهانی کاهش یافت.
انتهای پیام
