ایران: کاهش بیشتر تولید نفت ممکن است روزی ضروری شود
وزیران نفت اوپک بار دیگر در دبیرخانه این گروه در وین گردهم آمدند تا تصمیم روز دوشنبه برای برای ادامه کاهش تولید را تأیید کنند.
به گزارش ایسنا، اعضای اوپک درباره حفظ سهمیه‌های تولید فعلی به مدت ۹ ماه دیگر توافق کردند و عربستان سعودی متعهد شد کاهش تولید بیشتری از آنچه سقف تولیدش ملزم کرده است، صورت دهد. تمدید کاهش تولید برای چهارمین سال متوالی نشان می‌دهد این تولیدکنندگان در مواجهه با رونق صنعت شیل آمریکا، تلاش می‌کنند بازار را کنترل کنند.
بیژن زنگنه، وزیر نفت ایران روز سه شنبه گفته ممکن است لازم باشد اوپک پلاس در مقطعی کاهش تولید بیشتر از ۱.۲ میلیون بشکه در روز انجام دهد زیرا در حال واگذاری سهم بازارش به شیل آمریکا است. زنگنه در مصاحبه با تلویزیون بلومبرگ در وین گفت: شب و روز تلاش می‌کنیم راهی برای صادرات نفت خود پیدا کنیم.
خالد الفالح، وزیر انرژی عربستان سعودی نیز گفت: وزیران اوپک که برای مذاکره با متحدان غیراوپک خود از راه می‌رسند مطمئن هستند که تمدید ۹ ماهه توافق کاهش تولید نهایی خواهد شد. فالح گفت: مطمئن هستم که اعضای غیراوپک این توافق را تأیید خواهند کرد.
سهیل المزروعی، وزیر انرژی امارات متحده عربی نیز گفت: نسبت به تصویب تمدید ۹ ماهه توافق کاملاً مطمئن است.
مصطفی سانالا، رئیس شرکت ملی نفت لیبی نیز مطمئن بود که توافقی در کار خواهد بود.
تمدید توافق کاهش تولید احتمالاً دونالد ترامپ، رئیس جمهور آمریکا را که از عربستان سعودی خواسته است نفت بیشتری عرضه کند و به کاهش قیمت‌های سوخت کمک کند، خشمگین خواهد کرد.
بهای نفت برنت روز سه شنبه ثابت بود و در حدود ۶۵ دلار در هر بشکه معامله شد.
نشست روز دوشنبه اعضای اوپک با دیدار روز سه شنبه آنها با متحدانشان دنبال می‌شود.
انتهای پیام
