سهم ایران از واردات کشورهای عربی تنها ۳ درصد است
در دومین جلسۀ کمیته کارشناسی شورای عالی توسعه صادرات غیرنفتی عنوان شد که واردات کشورهای حوزه عربی ۵۵۰ میلیارد دلار است که سهم ایران از آن تنها ۳ درصد است.
به گزارش ایسنا به نقل از سازمان توسعه تجارت ایران، دومین نشست کمیته کارشناسی شورای عالی صادرات غیرنفتی کشور با محوریت بررسی توسعه روابط اقتصادی با کشورهای حوزه عربی همسایه، در محل سازمان توسعه تجارت ایران برگزار شد.
در این نشست ابتدا آمار تجارت خارجی کشور طی دو ماهه سال تشریح شد و سپس سرپرست دفتر عربی و آفریقایی سازمان توسعه تجارت ایران، رشد صادرات به کشورهای همسایه را افزایشی و متوازن توصیف کرد و گفت: واردات کشورهای حوزه عربی ۵۵۰ میلیارد دلار است که سهم ایران تنها ۳ درصد از این میزان است.
کمالی اردکانی در تشریح مشکلات تجارت با بازارهای کشورهای عربی، استفاده از ظرفیت کمیسیون‌های مشترک را منوط به پیشبرد برنامه‌های توسعه‌ای و زیرساختی و نیز اجرای برنامه‌های ترویجی دانست و خاطرنشان کرد: بدون همکاری دستگاه‌های اجرایی دست‌اندرکار و در صورت عدم تأمین و ایجاد زیرساخت‌های مناسب، برنامه‌های ترویجی سازمان تأثیر کافی و مؤثری بر روند توسعه صادرات به این کشورها نخواهند داشت.
به گفته وی، از مهمترین عوامل زیرساختی مورد نیاز به طور ویژه می‌توان به تسهیل رویه‌های گمرکی، توسعه مناسبات بانکی، تسهیل صدور روادید دوجانبه، توسعه سرمایه‌گذاری، تسهیل فرآیندها و کاهش هزینه‌های حمل و نقل حوزه صادرات غیرنفتی اشاره کرد.
انتهای پیام
