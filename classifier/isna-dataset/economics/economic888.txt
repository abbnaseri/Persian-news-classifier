بکارگیری اوراق فروش دِین برای اولین بار در بورس تهران
مدیرعامل بورس تهران با بیان اینکه باید حجم تامین مالی از بازار سرمایه افزایش یابد، گفت: اوراق فروش دِین یکی از ابزارهای مالی جدیدی است که به تازگی در بورس تهران به کار گرفته شده است.
به گزارش ایسنا، امروز (چهارشنبه) در دانشگاه مدیریت دانشگاه تهران چهل و یکمین همایش انجمن حسابداران خبره ایران با نام تأمین مالی از بازار سرمایه برگزار شد که علی صحرایی در این مراسم اظهار کرد: اوراق فروش دین یکی از انواع ابزارهای مالی اوراق بدهی است که در روز گذشته در بورس تهران برای اولین بار به کار گرفته شده است.
وی درباره تأمین مالی بنگاه‌ها از بازار پول و سرمایه گفت: در حال حاضر در کشور دچار تنگنای تأمین مالی هستیم. در جهان تأمین مالی در ابتدا متکی بوده به بانک‌ها ولی بعدها این رویکرد به سمت بازار سرمایه تغییر کرد.
صحرایی افزود: اقتصاد ایران هم برای تأمین مالی به منابع بانکی متکی است و نمودارها می‌گویند که این موضوع در حال رشد است و اتکای بیش از حد به نظام بانکی صنعت تأمین مالی را دچار چالش کرده است.
مدیرعامل بورس تهران با بیان اینکه باید تأمین مالی را از منابع بازار سرمایه افزایش دهیم، گفت: حجم نقدینگی در این سال‌ها افزایش قابل توجهی داشته و بالغ بر ۱,۷۵۰ تریلیون تومان است که این موضوع سبب می‌شود آن‌هایی که درآمد کمتری دارند بیشتر تحت فشار باشند؛ لذا باید نظام تأمین مالی‌مان را تغییر دهیم.
انتهای پیام
