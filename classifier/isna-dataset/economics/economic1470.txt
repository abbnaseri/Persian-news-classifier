افزایش رشد اقتصادی در اروپا
رشد اقتصادی کشورهای عضو اتحادیه اروپا در سه ماهه نخست امسال افزایش یافت.
به گزارش ایسنا به نقل از مرکز آمار اتحادیه اروپا، حجم تولیدات ناخالص داخلی سه ماهه نخست امسال در ۱۹ کشور عضو منطقه یورو به طور متوسط ۰.۴ درصد و در سطح اتحادیه اروپا به طور متوسط ۰.۵ درصد افزایش داشته است که در مقایسه با سه ماهه پایانی سال گذشته چه در منطقه یورو و چه در اتحادیه اروپا ۰.۲ درصد افزایش یافته است.
در بین کشورهایی که داده‌های آنها برای سه ماهه نخست امسال در دسترس بوده است، کرواسی با ثبت رشد ۱.۸ درصدی بالاترین نرخ رشد فصلی را در بین اعضای اتحادیه اروپا داشته است و پس از آن مجارستان و لهستان هر دو با ۱.۵ درصد قرار دارند.
تنها کشوری که رشد منفی داشته است لتونی است که رشد آن منفی ۰.۱ درصد بوده است. پایین‌ترین نرخ رشد پس از لتونی متعلق به ایتالیا با ۰.۱ درصد، دانمارک با ۰.۱۵ درصد و یونان با ۰.۲ درصد بوده است.
در بین دیگر کشورهای اروپایی رشد اقتصادی بلژیک و فرانسه حدوداً ۰.۳ درصد، آلمان و اتریش حدوداً ۰.۴ درصد، هلند و انگلیس ۰.۵ درصد و اسپانیا ۰.۷ درصد بوده است.
در بین بخش‌های مختلف اقتصادی، مخارج نهایی خانوار با سهم ۰.۵ درصدی بیشترین نقش را درافزایش رشد فصلی کشورهای اروپایی داشته است و پس از آن سرمایه گذاری ثابت قرار دارد. طی این مدت صادرات ۰.۶ درصد و واردات ۰.۴ درصد افزایش داشته است.
لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند.
اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.
انتهای پیام
