گوشی تاشوی سامسونگ از رقیب چینی خود جلو می‌زند؟
به نظر می‌رسد که سامسونگ قصد دارد گوشی تاشوی گلکسی فولد خود را قبل از عرضه گوشی تاشوی رقیب خود یعنی هواوی میت ایکس روانه بازارهای جهانی کند.
به گزارش ایسنا، سامسونگ و هواوی بدون شک از سردمداران و پیشتازان توسعه و معرفی گوشی های هوشمند تاشو مجهز به صفحه نمایش انعطاف پذیر هستند و سال گذشته با معرفی و رونمایی از محصولات جدید خود سعی کردند که نظر و توجه خیل عظیمی از کاربران و علاقه‌مندان به فناوری های نوین را به سمت و سوی خود جلب کنند تا بدین ترتیب بتوانند تحولات و انقلاب جدیدی را در صنعت تولید موبایل به وجود آورده و با خارج ساختن بازار این محصول از رکود چند ساله، سهم قابل توجهی از بازارهای جهانی را به خود اختصاص دهند.
گوشی هوشمند تاشوی سامسونگ که گلکسی فولد نام داشت، چندماه بعد از معرفی عرضه شد که بعد از آنکه با مشکل در صفحه نمایش مواجه شد، خیلی زود از سوی این شرکت کره ای جمع آوری شد تا بعد از برطرف سازی نقص‌های موجود، بار دیگر عرضه شود. در این فاصله، هواوی فرصت را غنیمت شمرد و اعلام کرد که می‌خواهد گوشی هوشمند تاشوی خود یعنی گلکسی میت ایکس را تا یکی دوماه آینده یعنی نهایتاً سپتامبر ۲۰۱۹ میلادی به بازار عرضه کند.
طبق گزارش وب سایت phonearena، حالا بسیاری از کارشناسان و تحلیلگران برآورد و اعلام کرده اند که سامسونگ می خواهد قبل از آنکه هواوی گوشی تاشوی خود را عرضه کند و با جلب نظر کاربران، سهم قابل توجهی از بازار این محصول نوین را از آن خود کند، گلکسی فولد را روانه بازار کند.
گلکسی فولد که یک گوشی هوشمند تاشو مجهز به صفحه نمایش انعطاف پذیر است. یک محصول بسیار گران قیمت و لوکس ارائه شده از سوی شرکت کره‌ای سامسونگ به شمار می‌رود، چرا که به هنگام رونمایی از آن، با قیمت ۱۹۸۰ دلار قیمت گذاری شد و در اختیار و معرض دید شرکت کنندگان و علاقمندان قرار گرفت. این گوشی با بهره‌مندی از صفحه نمایش انعطاف پذیر این امکان را به کاربرانش می‌دهد تا در صورت لزوم، از قابلیت بزرگ شدن نمایشگر و تبدیل به تبلت آن نیز استفاده کنند.
حدود یک سال است که غول‌های تکنولوژی همچون سامسونگ و هواوی از برنامه‌های خود برای معرفی و عرضه گوشی‌های هوشمند تاشو و انعطاف‌پذیر خبر داده‌اند تا جایی که اوایل سال ۲۰۱۹ میلادی نیز شاهد رونمایی گلکسیفولد سامسونگ و هواوی ایکس تاشو بود. این روزها که بازار معرفی و عرضه گوشی‌های هوشمند تاشو مجهز به صفحه نمایش انعطاف پذیر و تا شدنی بسیار داغ شده است، بسیاری از شرکت‌های بزرگ جهان به سمت و سوی طراحی و توسعه این محصولات روی آورده‌اند که از مهمترین آنها می‌توان به سامسونگ و هواوی اشاره کرد.
از آنجا که بازار گوشی‌های هوشمند به مرحله اشباع رسیده و شرکت‌های سازنده نیز با معرفی و افزودن قابلیت‌های جدید، دیگر نمی‌دانند باید برای جلب مشتریان بیشتر و رضایت طرفدارانشان چه کار کنند، به سمت گوشی‌های هوشمند تاشو و منعطف روی آورده‌اند تا شاید بتواند بازار راکد و بی تلاطم را رونق بخشد و تحولات عظیم و قابل توجهی را برای کاربران و شرکت‌های تولیدکننده موبایل به ارمغان بیاورد.
انتهای پیام
