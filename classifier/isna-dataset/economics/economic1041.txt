بانک‌ها "کارت ملی قدیمی" را نمی‌پذیرند
برخی شعب بانکی از امروز کارت‌های ملی قدیمی را برای انجام عملیات بانکی نمی‌پذیرند و مشتریان فاقد کارت ملی هوشمند باید کارت ملی قدیمی به همراه رسید ثبت‌نام کارت هوشمند خود را به همراه داشته باشند.
به گزارش ایسنا، دولت از دو سال پیش، طرح کارت‌های ملی هوشمند را در دستور کار قرار داد و بر این اساس پایان اعتبار کارت‌های ملی قدیمی تا پایان سال ۱۳۹۷ تعیین شد، اما این در حالی است که به دلیل تأخیر در فرآیند صدور این کارت‌ها، بسیاری از افراد هنوز موفق به دریافت کارت ملی خود نشده‌اند.
سخنگوی سازمان ثبت احوال کشور از عدم اعتبار کارت‌های ملی قدیمی از اول فروردین ۱۳۹۸ خبر داد و اعلام کرد کسانی که هنوز نسبت به ثبت‌نام و دریافت کارت‌ملی هوشمند اقدام نکرده‌اند تا پایان سال جاری فرصت دارند در این زمینه اقدام کنند.
به گفته ابوترابی، با توجه به برخی از تست‌های موردنظر و آماده نشدن مراحل تولید، متأسفانه فرایند صدور اینگونه کارت‌ها با کمی تأخیر روبرو شده که تلاش می‌شود این بازه زمانی در آینده جبران شود.
اعتبار کارت‌های ملی قدیمی سال گذشته تمام شد
طبق آنچه سازمان ثبت احوال اعلام کرده زمان استفاده از کارت‌های قدیمی به هیچ عنوان تمدید نخواهد شد و این کارت‌ها تا پایان سال ۱۳۹۷ اعتبار دارند و از اول فروردین امسال فاقد اعتبار خواهند بود و در هیچ یک از ادارت مورد قبول نیست؛ لذا افرادی که برای کارت‌ملی هوشمند ثبت‌نام کرده‌اند اما هنوز کارت خود را دریافت نکرده‌اند، نگران نباشند چرا که مشخصات آنها در سامانه به عنوان افراد دارنده کارت جدید ثبت شده و به محض اینکه تولید کارت‌های جدید آغاز شود، کارت‌های آنها نیز صادر می‌شود.
این در حالی است که از صبح امروز (۲۷ خرداد) برخی از شعب بانکی از انجام خدمات برای مشتریانی که کارت ملی قدیمی دارند و کارت جدید ندارند، خودداری می‌کنند.
بخش‌نامه بانک مرکزی برای استفاده از کارت‌های ملی هوشمند
گفته می‌شود این اقدام در پی بخش‌نامه بانک مرکزی مبنی بر نپذیرفتن کارت‌های ملی قدیمی انجام شده و این در حالی است که تعداد زیادی از مردم به دلیل تأخیر در صدور کارت‌های ملی هوشمند، موفق به دریافت این کارت نشده‌اند.
این شعب بانکی از انجام فعالیت‌های بانکی حتی با وجود کارت ملی قدیمی، شناسنامه و سایر مدارک شناسایی معتبر خودداری می‌کنند و تنها کارت‌های ملی هوشمند یا رسید دریافت شده توسط مشتری زمان ثبت‌نام کارت ملی را می‌پذیرند.
این اقدام شعب بانکی در حالی انجام می‌شود که اطلاع‌رسانی دقیقی از نپذیرفتن کارت‌های ملی قدیمی انجام نشده و طبیعتاً بسیاری از مشتریان، رسید کارت ملی هوشمند خود را همراه ندارند.
از سوی دیگر، تأخیر در فرآیند صدور کارت‌های ملی هوشمند، موضوعی است که مربوط به دولت بوده و افرادی هستند که با وجود گذشت حدود شش ماه از زمان ثبت‌نام، هنوز کارت ملی هوشمند خود را دریافت نکرده‌اند.
مردم رسید کارت هوشمند خود را همراه داشته باشند
به این ترتیب، خودداری از انجام عملیات بانکی توسط برخی شعب در حالی انجام می‌شود که مشتریان، تقصیری درخصوص نداشتن کارت‌های ملی هوشمند ندارند و ممکن است این موضوع مشکلاتی را برای افرادی که نیاز فوری به سرویس‌های بانکی داشته‌اند، ایجاد کرده باشد.
با این حال، لازم است مشتریان بانکی که تاکنون موفق به دریافت کارت ملی هوشمند خود نشده‌اند، برای انجام خدمات بانکی، کارت ملی قدیمی به همراه رسید ثبت‌نام کارت ملی هوشمند خود را همراه داشته باشند.
انتهای پیام
