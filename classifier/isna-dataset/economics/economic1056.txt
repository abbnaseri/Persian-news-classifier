قیمت طلا از اوج ۱۴ ماه اخیر عقب نشست
قیمت طلا پس از این‌که روز جمعه از بالاترین رکورد خود در ۱۴ ماه اخیر عقب نشست تحت تاثیر قوی شدن ارزش دلار آمریکا، در معاملات روز دوشنبه بازار جهانی ثابت بود.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ثابت بود و در ۱۳۴۱.۶۶ دلار ایستاد. بهای معاملات این بازار روز جمعه تا مرز ۱۳۵۸.۰۴ دلار صعود کرده بود.
در بازار معاملات آتی آمریکا، هر اونس طلا با ۰.۱ درصد افزایش به ۱۳۴۵.۶۰ دلار رسید.
به گفته بنجامین لو، تحلیلگر شرکت فیلیپ فیوچرز، بازارها به نشست هفته جاری بانک مرکزی آمریکا چشم دوخته‌اند و فعلاً قیمت طلا تحرک چندانی ندارد. بازارها به شدت روی کاهش نرخ‌های بهره حساب می‌کنند و ابهامات تجاری از دارایی‌های مطمئن حمایت کرده‌اند.
ابزار دیده‌بان فدرال گروه CME نشان می‌دهد انتظارات برای کاهش نرخ‌های بهره در نشست هفته جاری بانک مرکزی آمریکا به ۲۱.۷ درصد در مقایسه با ۲۸.۳ درصد در روز پنج‌شنبه کاهش پیدا کرده است. با این حال احتمال تسهیل سیاست پولی آمریکا در ماه میلادی آینده همچنان ۸۵ درصد است.
به گفته تحلیلگران، با این حال عاملی که روی جذابیت طلا تأثیر منفی گذاشته، رشد ارزش دلار بوده که تحت تأثیر آمار مطلوب خرده فروشی آمریکا، نزدیک به بالاترین حد خود در دو هفته اخیر قرار دارد.
آمار رسمی نشان داد میزان خرده‌فروشی آمریکا در ماه مه افزایش یافت و فروش برای ماه پیش از آن نیز مورد بازنگری قرار گرفت و بالاتر برآورد شد که نشان می‌دهد میزان هزینه مصرف کننده افزایش پیدا کرده و این امر می‌تواند از نگرانی‌ها نسبت به کندی شدید رشد اقتصادی در سه ماهه دوم کم کند.
در این بین دفتر نماینده تجاری آمریکا روز دوشنبه بررسی هفت روزه نظرات خرده‌فروشان، تولید کنندگان و سایر کسب و کارها درباره برنامه دونالد ترامپ، رئیس جمهور آمریکا برای وضع تعرفه بالاتر روی ۳۰۰ میلیارد دلار واردات کالاهای چینی را آغاز کرد.
به گفته مایکل مک کارتی، استراتژیست ارشد بازار در شرکت "سی ام سی مارکتس"، تنش‌های تجاری آمریکا و چین یکی از عوامل پشتیبانی‌کننده برای بازار طلا بوده و تشدید اختلافات تجاری احتمالاً تقاضا برای طلا را افزایش خواهد داد.
در بازار سایر فلزات ارزشمند، هر اونس نقره برای تحویل فوری ۰.۱ درصد کاهش پیدا کرد و به ۱۴.۸۳ دلار رسید. هر اونس پلاتین برای تحویل فوری ثابت بود و در ۷۹۸.۶۶ دلار ایستاد. هر اونس پالادیم برای تحویل فوری ۰.۷ درصد کاهش یافت و به ۱۴۵۴.۳۵ دلار رسید.
انتهای پیام
