مرورگر فایرفاکس؛ درگاهی برای نفوذ هکرها 
کارشناسان امنیتی به تازگی اعلام کرده‌اند که گروهی از هکرها اخیراً موفق شده اند با استفاده از آسیب‌پذیری موجود در مرورگر فایرفاکس به حساب کارمندان صرافی Coinbase نفوذ کنند.
به گزارش ایسنا، چندی پیش بود که شرکت موزیلا، توسعه دهنده مرورگر اینترنتی فایرفاکس، به تمامی کاربرانش اعلام کرد که هرچه سریع‌تر نسخه به‌روزرسانی شده این نرم افزار را دریافت و دستگاه خود را آپدیت کنند تا با مسدودسازی آسیب پذیری و حفره‌های امنیتی موجود در آن، جلوی نفوذ و دسترسی هکرها و مجرمان سایبری به اطلاعات شخصی و خصوصی خود را بگیرند.
اما حالا به تازگی کارشناسان و تحلیلگران فعال در حوزه امنیت سایبری دریافته و اعلام کرده‌اند آن دسته از کاربرانی که در به‌روزرسانی دستگاه خود تعلل ورزیده‌اند، مورد هجوم و حمله سایبری گروهی از هکرها قرار گرفته‌اند و آن‌ها توانسته‌اند به سادگی به اطلاعات مالی، هویتی و به عبارتی دیگر حریم خصوصی آنها وارد شده و دسترسی پیدا کنند.
به گفته یکی از اعضای تیم امنیتی صرافی Coinbase ، این هکرها با استفاده از آسیب پذیری موجود در مرورگر فایرفاکس به اطلاعات مالی حساب‌های کاربری کارمندان این مرکز که یکی از بزرگترین صرافی‌های مبادلات ارزهای دیجیتال رمزنگاری شده همچون بیت کوین به شمار می‌رود، بدون مجوز برای اجرا و بارگذاری کدهای این سایت دسترسی یافته‌اند.
بر اساس گزارش وب سایت هکرنیوز، بسیاری از کارشناسان امنیتی بر این باورند که خوشبختانه حملات اخیر علیه کارمندان و پرسنل این صرافی صورت گرفته و مشتریان آن تحت تأثیر این حمله سایبری قرار نگرفته‌اند.
موزیلا همچنین از تمامی کاربران مرورگر فایرفاکس درخواست کرده که سریعاً جدیدترین آپدیت و به‌روزرسانی این نرم افزار را بر روی دستگاه خود نصب و دریافت کنند تا از اطلاعات خصوصی، مالی و هویتی خود در فضای مجازی بیشترین محافظت را به عمل بیاورند.
انتهای پیام
