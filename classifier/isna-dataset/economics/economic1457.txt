انصراف ترامپ از وضع تعرفه روی واردات از مکزیک
رییس‌جمهور آمریکا برنامه خود برای وضع تعرفه پنج درصدی روی واردات کالاهای مکزیکی از جمله نفت خام را با اعلام اینکه واشنگتن و مکزیک برای محدودیت مهاجرت از آمریکای مرکزی به آمریکا به توافق رسیده‌اند، کنار گذاشت.
به گزارش ایسنا، ترامپ در توئیت‌هایی که ارسال کرد، نوشت تعرفه‌هایی که قرار بود از روز دوشنبه توسط آمریکا روی واردات کالاهای مکزیکی وضع شود، به طور نامحدود معلق شده‌اند. مکزیک به نوبه خود موافقت کرده است تدابیر جدی برای مهار موج مهاجرت از طریق مکزیک به سوی مرزهای جنوبی آمریکا اتخاذ کند.
تعرفه‌های پیشنهادی ترامپ مورد مخالفت گسترده صنعت نفت و گاز آمریکا به خصوص پالایشگاه‌های منطقه گلف کاست قرار گرفته بود. مکزیک منبع اصلی واردات نفت از پالایشگاه‌های گلف کاست است. در مارس حدود ۳۰ درصد یا بیش از ۶۰۰ هزار بشکه در روز نفتی که پالایشگاه‌های گلف کاست وارد کردند از مکزیک بود.
طبق آمار اس اند پی گلوبال پلاتس، تعرفه پنج درصدی حدود سه درصد به قیمت نفت مایای مکزیک اضافه می‌کند و حاشیه سود پالایش برای پالایشگاه‌های گلف کاست را به ۴.۹۵ دلار در هر بشکه در مقایسه با میانگین فعلی ۸.۰۸ دلار در هر بشکه کاهش می‌دهد. تعرفه ۱۰ درصدی حاشیه سود را به ۱.۸۲ دلار و تعرفه ۲۵ درصدی به منفی ۷.۵۸ دلار کاهش خواهد داد.
اگر تعرفه‌های پنج درصدی از روز دوشنبه به اجرا درمی آمدند، طبق تهدید ترامپ تا اکتبر به ۲۵ درصد افزایش پیدا می‌کردند.
اما مکزیک تصمیم نداشت روی واردات گاز طبیعی آمریکا تعرفه تلافی‌جویانه وضع کند، زیرا این کشور برای نیرو و صنعت خود به گاز آمریکا وابسته است. اما تعرفه‌های آمریکا باعث می‌شد رشد صنعتی مکزیک آهسته شود و تقاضای بخش‌های تولید و صنعتی این کشور برای گاز کمتر شود.
پلاتس آنالیتیکس برآورد کرده که تقاضای صنعتی مکزیک برای گاز طبیعی در سال ۲۰۱۸ به طور میانگین ۲.۴ میلیارد فوت مکعب در روز بود که معادل ۳۰ درصد از کل تقاضای گاز مکزیک بود.
بر اساس گزارش پلاتس، آمریکا و کانادا در بیانیه مشترکی اعلام کرد مکزیک متعهد شده است با موج مهاجرت غیرقانونی مقابله کند و حفاظت در مرزهای جنوبی خود را تقویت کند.
انتهای پیام
