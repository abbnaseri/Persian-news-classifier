بیمه بیکاری چه زمانی قطع می‌شود؟
مدیرکل حمایت از مشاغل و بیمه بیکاری وزارت کار با اعلام آخرین آمار مقرری بگیران بیمه بیکاری، شرایط قطع بیمه بیکاری را تشریح کرد.
کریم یاوری در گفت‌وگو با ایسنا، اظهار کرد: بیمه بیکاری یک حمایت اجتماعی است که با پرداخت سه درصد مزد بیمه شدگان و مشمول قانون کار و در جهت حمایت از کارگران بیکار فراهم شده است و به کارگرانی تعلق می‌گیرد که با میل و اختیار خود از کار بیکار نشده باشند.
وی با تاکید بر اینکه کارفرمایان باید در هنگام بکارگیری نیروی انسانی نسبت به بیمه تمام نیروهای به کار گرفته شده اقدام کنند، درباره منابع بیمه بیکاری گفت: میزان حق بیمه بیکاری سه درصد مزد بیمه شده است که توسط کارفرما پرداخت می‌شود لذا هیچ بودجه دولتی برای این منظور در کار نیست و از محل سه درصد مزد بیمه شده است.
تعداد مقرری بگیران بیمه بیکاری ۲۶۰ هزار نفر شد
مدیرکل حمایت از مشاغل و بیمه بیکاری وزارت کار تعداد مقرری بگیران بیمه بیکاری در کشور را ۲۶۰ هزار نفر ذکر کرد و گفت: این میزان نسبت به مدت مشابه سال گذشته ۱۲ درصد افزایش داشته است.
یاوری تاکید کرد: از جمله وظایف وزارت تعاون، کار و رفاه اجتماعی در خصوص مقرری بگیران بیمه بیکاری، فراهم کردن زمینه اشتغال مجدد آنها است که در این خصوص تا پایان دی ماه سال گذشته زمینه اشتغال بیش از ۱۴ هزار نفر از مقرری بگیران بیمه بیکاری فراهم شده و این میزان اکنون به ۱۸ هزار نفر رسیده است.
وی گفت: سازمان آموزش فنی و حرفه‌ای در این راستا مکلف است بر اساس قانون آموزش‌های مهارتی لازم را به مقرری بگیران بیمه بیکاری ارائه دهد که در این خصوص تا پایان دی ماه سال گذشته بیش از ۲۵ هزار نفر به مراکز آموزش فنی و حرفه‌ای مراجعه و دوره‌های یادگیری و بازآموزی مهارت را گذرانده‌اند.
کارگران متأهل مقرری بیشتری می‌گیرند
به گفته مدیرکل حمایت از مشاغل و بیمه بیکاری وزارت کار، پرداخت مقرری بیمه بیکاری به میزان سابقه افراد بستگی دارد که مدت زمان دریافت آن برای کارگران مجرد حداقل شش ماه و حداکثر ۳۶ ماه و برای کارگران متأهل حداقل ۱۲ ماه و حداکثر ۵۰ ماه است.
یاوری همچنین گفت که کارگران کارگاه‌ها و بنگاه‌هایی که به دلیل اصلاح ساختار مشمول نوسازی ماشین آلات یا بازسازی خط تولید قرار گیرند از مزایای بیمه بیکاری بهره‌مند می‌شوند.
یاوری درباره شرایط قطع بیمه بیکاری اظهار کرد: یکی از عوامل مؤثر بر دریافت مقرری بیمه بیکاری این است که فرد بدون میل و ارائه بیکار شده باشد در صورتی که بعد از پرداخت مقرری مشخص شود که بیکاری بیمه شده ناشی از میل و اراده خود او بوده مقرری قطع می‌شود؛ همچنین در مواردی که بیمه شده اشتغال مجدد به کار داشته باشد و یا بدون عذر موجه در دوره‌های مهارت آموزی شرکت نکند و یا شغل مشابه شغل تخصصی خود را نپذیرد، مقرری بیمه بیکاری او قطع می‌شود.
به گزارش ایسنا، اداره کل حمایت از مشاغل و بیمه بیکاری وزارت تعاون، کار و رفاه اجتماعی اخیراً از اشتغال مجدد ۱۸ هزار نفر از مقرری‌بگیران بیمه بیکاری خبر داده است. پیگیری اشتغال مجدد مقرری بگیران بیمه بیکاری در اولویت وظایف قانونی متولیان اجرای قانون بیمه بیکاری است و سازمان آموزش فنی و حرفه‌ای مکلف است زمینه آموزش مهارت‌های مورد نیاز بازار کار و بازآموزی مهارت کارگران تحت پوشش بیمه بیکاری را از طریق آموزش در کارخانه‌ها یا مراکز این سازمان فراهم کند. 
انتهای پیام
