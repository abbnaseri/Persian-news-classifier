دلیلی برای قطع همکاری با هواوی نمی‌بینیم!
مجارستان به تازگی اعلام کرده است که دلیل قاطع و مستندات کافی برای قطع همکاری با هواوی برای توسعه زیرساخت‌های لازم برای شبکه نسل پنجم اینترنت 5G در این کشور نداریم، بنابراین به نظر می‌رسد که مجوز فعالیت این شرکت چینی را صادر خواهیم کرد.
به گزارش ایسنا، هواوی که بدون شک بزرگترین اپراتور مخابراتی و توسعه دهنده تجهیزات اینترنتی در جهان به شمار می‌رود، در کشورهای متعددی به ارائه خدمات و توسعه تجهیزات لازم برای برقراری شبکه نسل پنجم اینترنت 5G اقدام کرده اما با توجه به اعمال تحریم‌های جدید از سوی کاخ سفید و تلاش دولت آمریکا برای متقاعد کردن متحدانش همچون کانادا، استرالیا، نیوزلند، ژاپن و برخی دیگر از کشورهای اروپایی همچون انگلستان، هلند و آلمان، به نظر می‌رسد که توسعه شبکه 5G به‌جای اینکه راهگشا باشد، جلوی تصمیم‌گیری سریع و پیشرفت کشورهای مختلف به سمت و سوی راه‌اندازی جدیدترین نسل از شبکه‌های اینترنتی و مخابراتی را گرفته و در حقیقت، جهان را به دو قطب مخالف تقسیم کرده است.
چندی پیش بود که اخبار متعددی مربوط به تصمیم دولت‌های مختلف برای همکاری و عدم همکاری با هواوی منتشر شد که نشان می‌داد کشورهای جهان تحت تأثیر تشدید نگرانی‌های امنیتی و همچنین اعمال تحریم و محدودیت‌های جدید آمریکا علیه این شرکت چینی تصمیم گرفتند قراردادهای همکاری خود را برای توسعه شبکه اینترنت 5G لغو کنند.
اما حالا تازه‌ترین اخبار منتشر شده در بخش اخبار یاهو نشان می‌دهد که مجارستان به عنوان یکی دیگر از کشورهای اروپایی تصمیم گرفته است که بدون مستندات و دلایل قاطع برای اثبات نگرانی‌های امنیتی کاخ سفید علیه هواوی، همکاری با بزرگترین اپراتور مخابراتی جهان را قطع نکند و مجوزهای لازم برای ادامه فعالیت آن به منظور توسعه زیرساخت‌های لازم برای شبکه نسل پنجم اینترنت 5G صادر کند.
به عقیده کارشناسان، درباره ادامه همکاری و فعالیت‌های مخابراتی هواوی در دولت کشورهای مختلف اختلاف نظر شدید و پررنگی وجود دارد که به طور کلی می‌توان در حال حاضر جهان را به دو قطب تقسیم کرد که برخی از آنها تحت تأثیر نگرانی‌های امنیتی و احتمال جاسوسی هواوی از اطلاعات و حریم خصوصی کاربران قطع همکاری با این غول تکنولوژی را بر توسعه فناوری شبکه نسل پنجم اینترنت 5G ترجیح داده‌اند و برخی دیگر از کشورها نیز توجه زیادی به اتهامات وارده علیه هواوی نشان نداده و ترجیح می‌دهند که زیرساخت‌های مخابراتی و ارتباطی شبکه ۵G آنها هرچه سریع‌تر توسط شرکت هواوی برقرار و راه اندازی شود چراکه اولاً این شرکت بزرگترین توسعه دهنده تجهیزات مخابراتی در جهان به شمار می‌رود و دوماً اینکه فعالیت سایر اپراتورهای مشابه صرفه اقتصادی برای دولت‌ها نخواهد داشت.
با توجه به افزایش روزافزون محبوبیت فناوری‌های نوین و گسترش تلاش و فعالیت شرکت‌های مختلف تکنولوژی و اپراتورهای بین‌المللی برای برقراری و توسعه زیرساخت‌های لازم برای فناوری نسل پنجم اینترنت ۵G، می‌توان گفت که یک ماراتن و رقابت تنگاتنگ میان این غول‌های تکنولوژی درگرفته است و هر یک از آن‌ها در تلاشند نخستین اپراتور و شرکت مخابراتی باشند که امکان دسترسی و بهره‌برداری از جدیدترین نسل اینترنت را در اختیار کاربرانشان قرار می‌دهند. نسل پنجم شبکه تلفن همراه ۵G، استانداردهای پیشنهادی برای نسل جدید ارتباطات سیار است که پس از نسل چهارم شبکه تلفن همراه فعلی ارائه می‌شود.
هواوی در طول یک سال اخیر از سوی دولت ترامپ، رئیس جمهوری آمریکا و بسیاری از کشورهای هم پیمانش به شدت تحت فشارهای سیاسی و تجاری قرار گرفته است و بسیاری از این کشورها استفاده از محصولات هواوی و نصب تجهیزات مخابراتی و فعالیت این شرکت چینی را تحت تأثیر اتهامات جاسوسی برای دولت چین و نقض حریم خصوصی کاربران، ممنوع اعلام کرده‌اند.
انتهای پیام
