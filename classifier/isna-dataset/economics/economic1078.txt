جزئیات تغییر ساعت کاری ادارات
تغییر ساعت کاری ادارات یکی از مهم‌ترین راهکارهای وزارت نیرو برای جلوگیری از خاموشی‌های برنامه‌ریزی شده در فصل تابستان است که در این راستا مذاکراتی با استانداران صورت گرفته و تاکنون نام ۲۲ استان در این لیست جاخوش کرده است.
به گزارش ایسنا، افزایش مصرف برق در ایران به تبع نزدیک شدن به فصل گرما و استفاده از وسایل سرمایشی، دغدغه گذر از فصل تابستان بدون خاموشی برنامه‌ریزی شده را باز هم پررنگ کرده و مسؤولان وزارت نیرو به دنبال راهکارهایی هستند که از این اتفاق جلوگیری کنند. در این راستا تغییر ساعت کاری ادارات یکی از سناریوهای روی میز است که مسئولان در حال اجرایی کردن آن هستند.
راهکاری که سال گذشته نیز اجرا شده بود و آمارها نشان می‌داد که تغییر ساعت اداری سال گذشته نتایج مناسبی در پی داشت و از این طریق سال ۱۳۹۷ حدود ۲۰۰۰ مگاوات صرفه‌جویی صورت گرفت.
چندی پیش هادی مدقق - مدیر کل دفتر مدیریت مصرف و خدمات مشترکین توانیر - به ایسنا خبر داد از آنجا که وزارت نیرو به خاموشی‌های برنامه‌ریزی شده فکر نمی‌کند، سعی بر اجرای برنامه‌های مدیریت مصرف دارد و یکی از برنامه‌ها، تغیر ساعت کار اداری است. به گفته وی برای این منظور نیز مذاکراتی با استان‌داران صورت گرفت و تقریباً همه استان‌داران موافقت خود را با این برنامه اعلام کرده بودند.
تغییر ساعت کاری ادارات ۲۲ استان
در این راستا مصطفی رجبی مشهدی - سخنگوی صنعت برق- با بیان این‌که تاکنون اصلاح ساعت اداری ۲۲ استان قطعی شده است به ایسنا گفت: استان‌های خوزستان، بوشهر، سیستان و بلوچستان، گلستان، گیلان، ایلام، هرمزگان، کرمان، خراسان جنوبی، آذربایجان غربی، خراسان شمالی، زنجان، یزد، قم، کردستان، همدان، اردبیل، کرمانشاه، مازندران، سمنان، چهارمحال و بختیاری و یک استان دیگر اصلاح خواهد شد. البته ممکن است حدود پنج استان دیگر نیز به استان‌های مذکور اضافه شوند.
وی به این سوال که ساعت ادارات در پایتخت به دلیل افزایش دما تغییری خواهد یافت یا خیر، پاسخ داد: این موضوع با توجه به مصرف فعلاً ضرورتی نداشته است.
جزئیات تغییر ساعت کاری ادارات
سخنگوی صنعت برق درباره این‌که ساعت ادارات چه تغییری خواهد یافت، توضیح داد: ساعت اداری ادارات یک ساعت زودتر آغاز شده و یک ساعت زودتر به پایان می‌رسد.
رجبی مشهدی از بررسی میزان مصرف برق در ادارات بعد از ساعت تعطیلی آنها خبر داد و افزود: بعد از اتمام ساعت اداری قطع وسایل سرمایشی و چراغ‌ها بررسی می‌شود تا مطمئن شویم مصرف ادارات کاهش یافته است.
وی در پایان درباره این‌که اصلاح ساعت از چه تاریخی صورت می‌گیرد، اظهار کرد: این موضوع به تشخیص استانداران خواهد بود. برخی از استان‌ها این تغییر را از ۱۵خردادماه آغاز کردند.
انتهای پیام
