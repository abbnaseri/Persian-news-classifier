استان‌های پرمصرف برق مشخص شدند
با انتشار نقشه مصرف نقطه‌ای برق کشور از سوی توانیر، استان‌های خوش مصرف و پرمصرف برق کشور مشخص شدند.
به‌گزارش ایسنا، نقشه مصرف در کشور نشانگر آن است که هم اکنون در بیشتر نقاط کشور، مصرف کنندگان دارای مصرف متعادلی هستند. نقاط سبز در نقشه استان‌هایی را با مصرف متعادل و عادی نشان می‌دهد و بیانگر آن است که مشترکان در این مناطق با صنعت برق همکاری بیشتری دارند.

 در این نقشه که ساعت ۱۳ امروز به‌روز شده است، استان‌هایی با رنگ زرد، نشان دهنده افزایش میزان مصرف و مشترکان در این مناطق می‌توانند با کاهش حداقل پنج درصد از میزان برق مصرفی خود، در وضعیت سبز و پایدار قرار گیرند. همچنین رنگ قرمز در این نقشه نشان دهنده مناطقی است که میزان مصرف برقشان به بیش از حد مجاز رسیده و در معرض هشدار قرار گرفته است. از این رو ضروری‌است ساکنان این نواحی با کاهش حداقل ۱۰ درصد از برق مصرفی خود شرایط را برای تداوم تأمین برق پایدار در این بخش‌ها امکان پذیر کنند. بنا بر اعلام وزارت نیرو، مشترکان می‌توانند برای کاهش میزان مصرف برق در پیک روزانه که از ساعت ۱۲ تا ۱۶ تعیین شده است، از دور کند کولرهای آبی استفاده و کولرهای گازی و سایر وسایل سرمایشی را روی درجه ۲۴ تنظیم کنند. مشترکان با عدم استفاده همزمان از وسایل برقی پرمصرف مانند اتو، جارو برقی، ماشین ظرفشویی و لباسشویی در ساعت‌های مذکور و یا انتقال آن به ساعت‌های پایانی شب یا اوایل صبح، می‌توانند در کاهش مصرف برق نقش بسزایی داشته باشند.
انتهای پیام
