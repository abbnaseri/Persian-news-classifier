عجله برای عرضه گوشی‌های تاشو  گران تمام می‌شود
بسیاری از کارشناسان بر این باورند که سامسونگ و هواوی در تولید و عرضه گوشی‌های هوشمند تاشو مجهز به صفحه‌نمایش انعطاف‌پذیر عجله کردند و همین امر نیز موجب شد که با موفقیت و استقبال چندانی روبرو نشوند.
به گزارش ایسنا، یک سال اخیر بسیاری از غول‌های تکنولوژی در جهان به منظور خروج از رکود بازارهای جهانی موبایل به فکر توسعه، تولید و عرضه گوشی‌های هوشمند تاشو مجهز به صفحه نمایش انعطاف پذیر افتاده‌اند که از جمله مهم‌ترین آنها می‌توان به سامسونگ و هواوی اشاره کرد.
پیش‌تر مدیر عامل شرکت ال‌جی از عدم تمایل خود به تولید یک دستگاه گوشی هوشمند تاشو و منعطف سخن گفته و اظهار کرده بود که هنوز برای عمومی سازی این تکنولوژی در گوشی‌های هوشمند زود است، به نظر می‌رسد که گوشی‌های تاشو علی رغم پیش بینی‌های انجام شده و قیمت بسیار بالای آنها، قادر نخواهند بود عملکرد موفقیت آمیزی را در بازارهای جهانی فروش موبایل به نام خود ثبت کنند و با مشکلات عدیده‌ای مواجه خواهند شد.
گلکسی فولد که یک گوشی هوشمند تاشو مجهز به صفحه نمایش انعطاف پذیر است، یک محصول بسیار گران قیمت و لوکس ارائه شده از سوی شرکت کره‌ای سامسونگ به شمار می‌رود چرا که به هنگام رونمایی از آن، با قیمت ۱۹۸۰ دلار قیمت گذاری شد و در اختیار و معرض دید شرکت کنندگان و علاقمندان قرار گرفت. این گوشی با بهره‌مندی از صفحه نمایش انعطاف پذیر این امکان را به کاربرانش می‌دهد تا در صورت لزوم، از قابلیت بزرگ شدن نمایشگر و تبدیل به تبلت آن نیز استفاده کنند.
اما چندی بعد از عرضه، سامسونگ به علت نقص فنی مجبور شد که تمامی دستگاه‌های بازار را جمع‌آوری کند که به عقیده بسیاری از کارشناسان، برای این غول تکنولوژی کره‌ای شکست بزرگی محسوب می‌شد.
بر اساس گزارشی که در وب سایت سی نت آمده است، اما حالا به تازگی تحلیلگران برآورد و اعلام کرده‌اند که عجله سامسونگ و هواوی برای توسعه، تولید و عرضه گوشی‌های هوشمند تاشو سنگین تمام می‌شود و خسارات جبران ناپذیری را برای آنها رقم خواهد زد به گونه‌ای که دیگر قادر خواهد نخواهند بود به جبران آن بپردازند.
این کارشناسان فعال در حوزه فناوری در بیان مشکلات مختلفی که در تولید این محصولات وجود دارد، خاطرنشان کرده‌اند که ساخت شیشه‌های تاشو و منعطف بعد از صفحه نمایش‌های اولد که قابلیت خم شدن را دارند، از دشوار ترین مراحل و موانع توسعه این گوشی‌های هوشمند به شمار می‌رود و ممکن است با بروز مشکل و نقص فنی در آن، نام و آوازه چندین ساله شرکت‌های تولیدکننده را به کلی از میان ببرد، اعتماد مشتریان و کاربران را سلب کند و در نهایت سهم آنها از بازارهای جهانی را بگیرد.
انتهای پیام
