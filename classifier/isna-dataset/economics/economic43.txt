انجام تمامی پروازهای حج تمتع در سال جاری توسط ایران‌ایر
مدیرعامل شرکت هواپیمایی ایران‌ایر با اشاره به این‌که در سال جاری اعزام زائران حج تمتع باید به تنهایی و از سوی این شرکت هواپیمایی انجام شود، گفت: به دلیل تحریم‌ها محدودیت ناوگان داشتیم، اما تمام تلاش خود را به کار گرفته و تمامی هواپیماهای پهن‌پیکر ایران‌ایر در خدمت انتقال زائران ایرانی به حج تمتع قرار دارند.
به گزارش ایسنا، تورج دهقانی زنگنه در آئین معنوی بدرقه زائران بیت‌الله الحرام که صبح امروز با حضور مقامات کشوری و لشگری در ترمینال گالری سلام شهر فرودگاهی امام خمینی (ره) برگزار شد با تاکید بر این‌که در عملیات پروازی حج تمتع سال جاری ایران‌ایر پرواز ایمن و در زمان مقرر را در دستور کار خود قرار داده است، گفت: برای رسیدن به این دو هدف هماهنگی‌های لازم انجام شده است، هر چند با توجه به زمان انتقال حجاج و دمای هوا این احتمال وجود دارد که شاهد تأخیر در پروازها باشیم اما تمام تلاش خود را به کار خواهیم گرفت تا تأخیرهای به وجود آمده را به حداقل برسانیم.
وی با اشاره به این‌که ایران‌ایر در عملیات جابه‌جایی حجاج به هیچ وجه دنبال سودآوری نیست و صرفاً نگاه اعتقادی به فریضه حج دارد و آن را پروژه ملی می‌داند، گفت: به دلیل تحریم‌های اعمال شده ایران‌ایر با محدودیت ناوگان روبه‌رو بوده و شرکت‌های هواپیمایی دیگری هم که در پروازهای حج به ما کمک می‌کردند دیگر امکان همکاری با ما را ندارند، اما شرکت هواپیمایی هما با برنامه‌ریزی صورت گرفته تمامی هواپیماهای پهن‌پیکر خود را در خدمت حجاج جهت اعزام آنها قرار داده است و تمامی نهادها و دستگاه‌ها نیز باید با ما همکاری کنند.
زنگنه با اشاره به متفاوت بودن عملیات پروازی حج تمتع در سال ۱۳۹۸، خاطر نشان کرد: کشور ما در شرایط جنگ اقتصادی به سر می‌برد و صنعت هوانوردی در خط مقدم تحریم‌های دشمنان ایران و انقلاب است و امسال اولین سالی است که ایران‌ایر تحت تحریمی ظالمانه عملیات حج را در دستور کار قرار داده است.
مدیرعامل شرکت هواپیمایی ایران‌ایر افزود: همه کارکنان شرکت هواپیمایی ایران‌ایر در عملیات حج تمتع به عنوان تکلیفی شرعی نگاه می‌کنند و همه امکانات در ایران‌ایر بسیج شده است تا عملیات پرواز زائران به بهترین شکل انجام شود هرچند در سالیان گذشته شرکت‌های هواپیمایی دیگری با هما همکاری می‌کردند اما در سال جاری باید به تنهایی همه زائران را توسط شرکت هواپیمایی ایران‌ایر منتقل کنیم.
انتهای پیام
