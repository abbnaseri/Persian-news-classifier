احتمال تغییر ساعت کاری ادارات در برخی استان‌ها / حذف قبوض کاغذی تا پایان مهر
 معاون برق و انرژی وزیر نیرو از احتمال تغییر ساعت کاری ادارات در تابستان خبر داد و گفت: قبوض کاغذی تا پایان مهر حذف خواهد شد.
به گزارش ایسنا، همایون حائری در نشستی که ظهر امروز برگزار شد، با بیان این‌که سال برقی سه بازه زمانی بسیار گرم، گرم و خنک دارد، توضیح داد: بازه زمانی بسیار گرم از ۲۰ خرداد تا پایان مرداد است که یک شرایط غیرخطیر از عرضه و مصرف برق ایجاد شده و بیش‌ترین فشار را به شبکه وارد می‌کند. از ابتدای مهر تا انتهای مهر و ابتدای فروردین تا ۲۰ خرداد نیز بازه زمانی گرم بوده و بازه زمانی خنک از انتهای مهر آغاز شده و تا پایان اسفند ادامه دارد.
وی با اشاره به این‌که ۱۹ خرداد به عنوان روز مدیریت مصرف اعلام شده است، اظهار کرد: سال گذشته اولین سال بود که با تعاملی که با مسئولان استانی داشتیم، پیک مصرف به ۵۷ هزار و ۹۷ مگاوات رسید، به عبارتی دیگر رشد مسکن از ۵ درصد به ۲.۹ درصد رسید.
اندازه‌گیری مدیریت مصرف
معاون برق و انرژی وزیر نیرو با تاکید بر این‌که برای اجرایی کردن مدیریت مصرف نیاز به اندازه‌گیری مدیریت مصرف بود، گفت: سال گذشته برای این منظور بخشی را فعال کردیم و امسال با به‌روز کردن اندازه‌گیری خروجی کلیه فیدرهای ۲۰ کیلوولت پایش دقیق‌تری خواهیم داشت. پایش هر یک ربع یک بار، به عبارت دیگر آنلاین بوده و از امروز آغاز شده است.
حذف قبوض کاغذی تا پایان مهرماه
وی در ادامه با اشاره به برنامه وزارت نیرو برای حذف قبوض کاغذی گفت: برنامه‌ریزی شده است که تا پایان مهرماه سال جاری قبوض کاغذی حذف شود.
جزئیات افزایش تعرفه مشترکان برق
معاون برق و انرژی وزیر نیرو در ادامه با بیان اینکه افزایش مصرف باعث به هم خوردن تعادل عرضه در مصرف می‌شود، گفت: این به هم خوردن، مشکلاتی ایجاد کرده و روی تجهیزات فشار وارد می‌کند. در واقع مشترکان پرمصرف در این فرآیند باعث می‌شوند که کم‌مصرف‌ها هم دچار مشکل شوند.
حائری با اشاره به مصوبه دولت در مورد تعرفه مصرف‌کنندگان برق اظهار کرد: از اول خرداد الگوی مصرف برای نقاط مختلف کشور مشخص شد و تعرفه‌ای هم در نظر گرفته شد. بر این اساس یک افزایش ۷ درصدی اعمال شد و پرمصرف‌ها هم افزایش ۱۶ درصدی داشتند که از ابتدای خرداد اعمال شد. اگر مصرف‌کننده‌ای بتواند نسبت به سال گذشته مصرف خود را کاهش دهد، شامل پاداش می‌شود.
وی با بیان این‌که ۹۰ درصد مشترکان خانگی زیر الگوی مصرف قرار دارند، گفت: الگوی مصرف ۳۰۰ کیلووات ساعت برای تهران و میانگین الگوی مصرف تهران ۲۷۲ کیلووات ساعت است.
معاون برق و انرژی وزیر نیرو ادامه داد: هزینه برق کیلو وات ساعتی ۶۰ تا ۷۰ تومان است در حالی که در زمان پیک به ازای هر کیلو وات ساعت هزینه برق بیش از ۵۰۰ تومان است و به عبارتی دیگر مابه‌التفاوت این هزینه به عنوان یارانه به مشترکان پرداخت می‌شود و این یارانه برای پرمصرف‌ها چندین بار اعمال می‌شود.
احتمال تغییر ساعت ادارات در برخی استان‌ها
حائری در ادامه با اشاره به تغییر ساعت ادارات در تابستان سال گذشته اظهار کرد: تغییر ساعت اداری سال گذشته انجام گرفت و در استان‌هایی نتایج مناسبی در پی داشت. از این طریق سال گذشته حدود ۲۰۰۰ مگاوات صرفه‌جویی صورت گرفت.
وی با بیان این‌که تغییر ساعت امسال در هر استان بر عهده استاندار گذاشته شده است، از این طریق می‌توان زمان ساعت کار اداری را بهینه کنیم. البته ساعت ادارات تغییر خواهد کرد و کاهش نخواهد یافت.
معاون برق و انرژی وزیر نیرو با بیان این‌که مصرف سیستم‌های سرمایشی بیش از ۲۴ هزار مگاوات است، اظهار کرد: اگر بتوانیم با هماهنگی این میزان مصرف را به ۲۰ هزار مگاوات برسانیم، با ۴۰۰۰ مگاوات صرفه‌جویی، ۴۰ هزار میلیارد تومان در بخش برق صرفه‌جویی می‌شود؛ این در حالی است که برای احداث ۵۰۰۰ مگاوات نیروگاه به ۴۰ هزار مگاوات سرمایه نیاز است.
افزایش ۲۰۰۰ مگاواتی به ظرفیت تولید برق کشور
وی در ادامه با بیان این‌که رشد مصرف سالانه تا قبل از سال ۱۳۹۸ به صورت میانگین پنج درصد بود، گفت: این رشد مصرف این ضرورت را ایجاد می‌کرد که سالانه دو تا ۲۵۰۰ مگاوات ظرفیت جدید به مدار بیاید. طبق برنامه‌ریزی‌هایی که برای سال ۱۳۹۸ انجام شده بود، باید ۵۰۰۰ مگاوات ظرفیت جدید اضافه می‌شد، اما علی‌رغم مشکلات در حال حاضر نزدیک به ۲۰۰۰ مگاوات ظرفیت جدید اضافه شده است. تا پایان سال سعی می‌شود این عدد به ۴۰۰۰ مگاوات برسد.
۱۰ درصد صرفه‌جویی مساوی است با ۲۰ درصد کاهش هزینه
حائری در ادامه با اشاره به افزایش هفت درصدی قیمت برق نسبت به سال گذشته، اظهار کرد: مشترکان چنانچه در مصرف برق ۱۰ درصد صرفه‌جویی داشته باشند می‌توانند ۲۰ درصد هزینه برق خود را کاهش دهند.
معاون برق و انرژی وزیر نیرو با بیان این‌که الگوی مصرف ۳۰۰ کیلووات ساعت مشخص شده است، ادامه داد: در صورتی که میانگین مصرف خانگی ۲۷۵ کیلووات ساعت باشد، کم‌مصرف بوده و هزینه برق این مشترک هفت درصد افزایش خواهد یافت، در غیر این صورت مشترک پرمصرف محسوب شده و ۱۶ درصد جریمه شامل حالش می‌شود.
تعامل با همسایه‌ها برای تبادل برق
وی در ادامه با بیان این‌که تعامل با کشورهای همسایه برای واردات برق در زمان پیک مصرف همانند سالیان گذشته صورت گرفته است، گفت: سال گذشته برای نخستین بار با جمهوری آذربایجان برای واردات برق مذاکره کردیم و حدود ۱۶۰ مگاوات از این کشور واردات داشتیم، اما از آنجا که خودشان به دلیل افزایش مصرف دچار مشکل شدند، نتوانستند به این تعامل ادامه دهند.
عراق ۵۰ درصد بدهی خود به ایران را پرداخت کرد
حائری در ادامه درباره بدهی عراق به ایران، اظهار کرد: عراق اجرا به تعهدات خود را آغاز کرده است و ۵۰ درصد از بدهی خود را به ارزهای مختلف پرداخت کرده است.
به گفته معاون برق و انرژی وزیر نیرو، مذاکره با ارمنستان برای تعاملات برقی ادامه دارد.
۴۵۰ هزار مشترک دیماندی مجهز به کنتور هوشمند
وی با تاکید بر این‌که بحث کنتورهای هوشمند دنبال می‌شود، اظهار کرد: کلیه مشترکان دیماندی که ۴۵۰ هزار مشترک هستند و مصرف بالایی دارند، از تابستان امسال مجهز به کنتور هوشمند شده و مصرف آنها رویت‌پذیر است.
معاون برق و انرژی وزیر نیرو ادامه داد: مصرف این مشترکان در بازه زمانی گرم که از ۲۰ خردادماه آغاز شده و تا پایان مردادماه ادامه دارد، رویت‌پذیر بوده و پیش‌بینی می‌شود از این طریق ۳۰۰۰ مگاوات صرفه‌جویی صورت بگیرد.
آخرین خبرها از تفاهم‌نامه ایران با روسیه برای سنکرون کردن برق
حائری در ادامه با اشاره به تفاهم‌نامه‌ای که بین ایران و روسیه برای سنکرون کردن برق امضا شد، گفت: این تفاهم‌نامه پیگیری می‌شود و نشست‌های کارشناسی نیز در ابتدای اردیبهشت‌ماه برگزار شده است.
معاون برق و انرژی وزیر نیرو ادامه داد: مسیر سنکرون کردن ایران با روسیه از دو طریق جمهوری آذربایجان و همچنین ارمنستان و گرجستان امکان‌پذیر است و به همین دلیل همه این کشورها باید به مدل نهایی خود برسند. هفته گذشته سفری به آذربایجان داشتم و قرار است به زودی معاونین وزارت نیرو، مسئولان آذربایجان و روسیه نیز مذاکره‌ای داشته باشند. اگر سنکرون ایران و روسیه از این دو طریق صورت بگیرد ۴۰۰۰ مگاوات تبادل خواهیم داشت.
اقدامات وزارت نیرو برای مقابله با سوء‌استفاده‌گران ارز مجازی
حائری در ادامه با اشاره به مباحثی که در مورد استفاده از برق برای استخراج ارز دیجیتالی مطرح شده است، گفت: برق در ایران بسیار ارزان است و با توجه به این برخی از سرمایه‌گذاران بیت‌کوین هستند که به کشور هجوم آورده‌اند. قیمت استخراج هر بیت‌کوین در جهان ۷۰۰۰ دلار است و برای هر بیت‌کوین ۷۲ هزار کیلووات ساعت برق مصرف می‌شود که به اندازه مصرف ۲۸ مشترک است. تعداد این افراد به تازگی افزایش پیدا کرده و می‌تواند به ۲۰۰۰ تا ۲۵۰۰ مگاوات نیز برسد.
معاون برق و انرژی وزیر نیرو از ارائه‌ی پیشنهاداتی توسط وزارت نیرو برای حل این مساله خبر داد و گفت: وزارت نیرو پیشنهاد داده است که باید نرخ مناسبی برای این افراد در نظر گرفته شود، زیرا آنها دستگاه‌هایی را وارد کشور می‌کنند و از حق مردم ما بهره‌مند می‌شوند. ما تاکید کردیم که باید نظارت آغاز شده و پایش صورت بگیرد. این اقدامات از سال پیش آغاز شده و پیشنهاد کرده‌ایم که تعرفه‌ای با نرخ صادراتی برای این افراد در نظر گرفته شود.
وی با بیان این‌که پیشنهاد وزارت نیرو در کمیسیون اقتصادی مطرح شده است، اظهار کرد: البته این افراد در حال حاضر قابل شناسایی نیستند، اما وقتی تعرفه مشخص شود، شناسایی می‌شوند.
معاون برق و انرژی وزیر نیرو با تاکید بر این‌که وزارت نیرو مسئول تأمین برق مردم است، گفت: بیت‌کوین هر مزایایی که دارد، برای خودش دارد؛ این افراد با دستگاه خودشان از برق مجانی ما استفاده می‌کنند، در حالی که باید از ما اجازه بگیرند. زمانی که مردم با هفت درصد افزایش تحت فشار قرار می‌گیرند، چرا باید هزینه چنین چیزی را پرداخت کنند.
شناسایی ادارات پرمصرف
حائری در ادامه با بیان اینکه مصرف برق ادارات دولتی کنترل می‌شود، گفت: رئیس جمهور تاکید کرده‌اند که اداراتی که قبض مصرفی آنها نسبت به سال گذشته افزایش داشته است به وی معرفی شوند.
۲۴ درصد برق کشور بدون استفاده از سوخت تولید می‌شود
وی در ادامه با بیان این‌که از طریق انرژی‌های نو ۷۵۰ مگاوات برق تولید می‌شود، اظهار کرد: یکی از برنامه‌های ما این است که واحدهای گازی را تبدیل به سیکل ترکیبی کنیم. در حال حاضر ۲۴ درصد برقی که در کشور تولید می‌شود بدون استفاده از سوخت و از طریق واحدهای بادی و خورشیدی، آبی، نیروگاه اتمی و واردات برق است. بیشترین سهم را هم بخش بخار واحدهای سیکل ترکیبی دارند.
معاون برق و انرژی وزیر نیرو با اشاره به اولین واحد کلاس F در تابستان سال گذشته، گفت: دومین واحد در هفته جاری در نیروگاه دالاهو و دومین واحد نیز تا پایان ماه نیز در هریس به مدار خواهد آمد.
انتهای پیام
