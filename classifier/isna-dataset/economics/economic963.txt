عضو اتاق ایران: تصمیمات یک شبه بلای جان صادرات است
نایب رییس کمیسیون سرمایه‌گذاری اتاق بازرگانی ایران گفت: در شرایطی که صادرکنندگان ایرانی برای پیدا کردن بازار در شرایط تحریم با محدودیت‌های جدی مواجهند، برخی تصمیمات یک شبه و دستورالعمل‌های متناقض کار را برای صادرات دشوارتر می‌کند.
مهدی علیپور در گفت‌وگو با ایسنا، اظهار کرد: ما در سال‌های گذشته نیز با مشکلات تحریم مواجه بوده‌ایم اما آنچه امروز با آن روبه‌رو هستیم، دشوار شدن پیدا کردن بازارهایی است که همچنان بتوان در آنها با توجه به اهداف اقتصادی کشور، در مسیر توسعه صادرات غیرنفتی حرکت کرد.
به گفته وی، بخش خصوصی تلاش کرده با پیدا کردن مسیرهای جدید شانس خود را برای افزایش بازارهایش بالا ببرد اما با این وجود مقدمات داخلی کار در رسیدن به این هدف بسیار اهمیت دارند.
نایب رئیس کمیسیون سرمایه‌گذاری اتاق بازرگانی ایران با بیان این‌که در شرایط فعلی نمی‌توان انتظار داشت دولت بعضی از گره‌های اقتصادی موجود را رفع کند، توضیح داد: با توجه به تحریم‌های فعلی این‌که ما توقع داشته باشیم دولت بتواند مسائلی همچون محدودیت همکاری بانک‌ها با ایران را برطرف کند، به دور از واقعیت است، اما در عین حال انتظار داریم که اگر گره‌ای باز نمی‌شود لااقل به مشکلات قبلی گره‌ای جدید اضافه نشود.
علیپور ادامه داد: یکی از این مشکلات دستورالعمل‌هایی است که در ماه‌های گذشته ارائه شده است. برای مثال یک تاجر ایرانی بعد از مدت‌ها تلاش و مذاکره مقدمات صادرات رب گوجه‌فرنگی به یکی از کشورهای همسایه را فراهم کرده بود و پس از سرمای‌گذاری و نهایی شدن قراردادها، ناگهان دولت صادرات این محصول را ممنوع کرد. چنین تصمیمی می‌تواند از یک سو یک بازار مهم را برای صادرکنندگان ایرانی از بین ببرد و از سوی دیگر عملاً سرمایه‌گذاری انجام شده در این حوزه را به هدر می‌دهد.
به گفته وی، اگر قصد این است که با توسعه صادرات غیرنفتی میزان اتکاء به نفت کاهش پیدا کند، لااقل باید مدیریت داخلی طوری باشد که صادرکنندگان ایرانی تکلیف خود را در مراحل مختلف مذاکره و صادرات کالا بدانند.
نایب رئیس کمیسیون سرمایه‌گذاری اتاق بازرگانی ایران با اشاره به کاهش ارزش پول ملی در ماه‌های اخیر، تاکید کرد: امروز یکی از مشکلات ما نرخ بالای تبدیل ارز از ریال به ارزهای منطقه خلیج فارس و کشورهای همسایه است. از این‌رو باید دست صادرکننده را باز گذاشت تا بتواند با توجه به سنجش اقتصادی ایران و نیازهایی که در داخل ایران وجود دارد، راه را برای واردات در ازای صادرات یا استفاده از روش‌هایی که بیشترین نفع را برای کشور دارد، باز شده ببیند در غیر این صورت همان‌طور که تعدادی از شرکت‌ها تصمیم گرفتند فعالیت خود را در شرایط فعلی متوقف کنند، این روال در آینده نیز ادامه خواهد داشت.
علیپور در پایان به صادرکنندگان جوان و شرکت‌های تازه تأسیس ایرانی پیشنهاد کرد: نگاهی ویژه به بازار کشورهای همسایه داشته باشند و با ارائه کالاهای باکیفیت و استاندارد تلاش کنند بازارهای خود را گسترش داده و به نفوذشان رسمیت ببخشند.
به گزارش ایسنا، مقام معظم رهبری در بیانات اخیرشان از رونق تولید، ارزش پول ملی، جدا کردن اقتصاد کشور از فروش نفت خام و تبدیل دخالت دولت در اقتصاد به هدایت و نظارت؛ به عنوان مهمترین مسائل اقتصادی کشور یاد کردند.
انتهای پیام
