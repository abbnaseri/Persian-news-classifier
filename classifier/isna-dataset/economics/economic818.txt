ترکش کندی اقتصاد جهانی به مصرف نفت اصابت کرد
مصرف جهانی نفت سال گذشته تحت تأثیر قیمت‌های بالاتر نفت و افت فعالیت تولیدی و جابجایی بار، پایین‌ترین نرخ رشد را از سال ۲۰۱۴ داشت.
به گزارش ایسنا، رشد مصرف نفت با توجه به ضعف بیشتر شاخص‌های صنعت تولید و حمل بار از ابتدای سال ۲۰۱۹ تاکنون، احتمالاً در سال میلادی جاری آهسته تر خواهد شد.
طبق گزارش سالانه شرکت بریتیش پترولیوم، مصرف نفت جهان در سال ۲۰۱۸ به میزان ۱.۴۴ میلیون بشکه در روز معادل ۱.۴۶ درصد رشد کرد. رشد مصرف در مقایسه با ۱.۶۷ میلیون بشکه در روز (۱.۷۲ درصد) در سال ۲۰۱۷ و رشد ۱.۶۹ میلیون بشکه در روز (۱.۷۸ درصد) در سال ۲۰۱۶ و ۱.۸۵ میلیون بشکه در روز (۱.۹۹ درصد) در سال ۲۰۱۵ کمتر شده است.
اگر اقتصاد جهانی امسال مشابه سال ۲۰۱۵-۲۰۱۴ و ۲۰۱۲-۲۰۱۱ کندی رشد را تجربه کند، رشد مصرف ممکن است در سال ۲۰۱۹ به یک یا ۱.۲ درصد افت کند.
با در نظر گرفتن اینکه مصرف فعلی حدود ۱۰۰ میلیون بشکه در روز است، این نرخ به منزله افزایش یک تا ۱.۲ میلیون بشکه در روز مصرف نفت است.
رکود جهانی گسترده رشد مصرف نفت را به شدت کاهش خواهد داد و میزان رشد ممکن است به پایین یک میلیون بشکه در روز برسد.
در حال حاضر سه آژانس معتبر جهانی با فرض کندی رشد و نه رکود اقتصادی، نرخ رشد مصرف را حدود ۱.۲ میلیون بشکه در روز پیش بینی می‌کنند. اداره اطلاعات انرژی آمریکا رشد مصرف را ۱.۲۲ میلیون بشکه در روز، آژانس بین‌المللی انرژی ۱.۲۰ میلیون بشکه در روز و اوپک ۱.۱۴ میلیون بشکه در روز برآورد کرده است.
اما کندی رشد مصرف برای اوپک مشکل ساز خواهد شد زیرا تولیدکنندگان شیل آمریکا امسال هم مانند سال‌های ۲۰۱۸ و ۲۰۱۷ همه رشد مصرف را تصرف خواهند کرد.
اداره اطلاعات انرژی آمریکا پیش بینی کرده است که تولید مایعات نفتی آمریکا امسال ۲ میلیون بشکه در روز رشد می‌کند که بالاتر از رشد مصرف خواهد بود.
بر اساس گزارش رویترز، بازار نفت تحت تأثیر تحریم‌های آمریکا علیه تولیدکنندگان بزرگ و همچنین مشکلات تولید در چند کشور دیگر که تولید اوپک را مختل کرده است، تقریباً متعادل مانده است.
انتهای پیام
