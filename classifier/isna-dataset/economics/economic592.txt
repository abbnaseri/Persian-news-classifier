با درخواست ترامپ برای دلار ارزان تر، ارزش دلار در جهان بالا رفت!
تنها کمی پس از آن که رئیس جمهور آمریکا خواستار کاهش ارزش دلار شد، اسکناس سبز در برابر بسیاری از ارزهای جهانی صعودی شد.
به گزارش ایسنا به نقل از رویترز، دلار در معاملات روز چهارشنبه از پایین‌ترین سطح ثبت شده خود در طول سه ماهه اخیر فاصله گرفت و توانست کاهش ارزش خود در برابر بسیاری از همتایانش را تا حدودی جبران کند.
جروم پاول، رئیس بانک مرکزی آمریکا در مصاحبه‌ای با تاکید بر استقلال فدرال رزرو تاکید کرد که تحت تأثیر اظهارات ترامپ که خواهان کاهش وسیع نرخ بهره است قرار نمی‌گیرد. اگر چه این اظهارات باعث کاهش امیدها نسبت به کاهش ۰.۵ درصدی نرخ بهره توسط این بانک در ماه ژوئیه شد اما فعالان بازار کماکان انتظار دارند نرخ بهره دست کم ۰.۲۵ درصد کمتر از مقدار فعلی شود.
در معاملات امروز، شاخص دلار که نرخ برابری آن در مقابل سبدی از ارزهای جهانی را اندازه می‌گیرد بار دیگر به کانال ۹۶ واحدی بازگشت و در سطح ۹۶.۱۷۶ واحد قرار گرفت. صعود دلار بلافاصله پس از آن صورت گرفت که دونالد ترامپ در سخنانی گفته بود ارزش دلار بالاتر از مقداری که باید باشد است و به طور ضمنی بانک مرکزی اروپا را متهم به دستکاری تعمدی در ارزش یورو برای حفظ مزیت رقابتی محصولات اروپایی کرد.
امروز یورو با عقب نشینی محسوس از ۱.۱۴۱۲ دلار دیروز به ازای ۱.۱۳۶۷ دلار مبادله شد و پوند نیز با عقب نشینی از کانال ۱.۲۷ دلار به ۱.۲۶۹۰ دلار رسید.
اکنون نگاه معامله گران به دیدار این هفته بین رؤسای جمهور چین و آمریکا دوخته شده است و انتظار می‌رود این دیدار در تعیین تکلیف جنگ تجاری بین دو اقتصاد نخست جهان اهمیت زیادی داشته باشد.
جونیچی ایشی کاوا، استراتژیست ارشد ارزی در مؤسسه "آی جی سکیوریتیز" گفت: پاول نگران بالا رفتن بیش از حد انتظارات نسبت به نتایج مثبت کاهش نرخ بهره است اما به نظر می‌رسد با کاهش بازدهی اوراق قرضه و شاخص‌های مثبت از وضعیت کلان اقتصادی، کاهش نرخ بهره در ماه ژوئیه کاری تقریباً قطعی خواهد بود.
دیگر ارز مهم اروپایی یعنی فرانک امروز به ۱.۰۲۴ دلار کاهش یافت و دلار در برابر یوان چین تا محدوده ۶.۸۸۹۳ یوان بالا رفت.
با وجود بالا بودن احتمال کاهش نرخ بهره توسط بانک مرکزی آمریکا، بازدهی اوراق قرضه ۱۰ ساله وزارت خزانه داری این کشور هنوز زیر سطح دو درصدی قرار دارد.
انتهای پیام
