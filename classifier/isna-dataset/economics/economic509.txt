عواقب قطع گوشی‌های فعال‌نشده برعهده خریدار است
هنگام خرید دستگاه با قابلیت نصب سیم‌کارت، حتما آن را در حضور فروشنده برای سیم‌کارت خود فعال‌ کنید، زیرا در غیر این صورت، آنتن دستگاه پس از مدتی قطع شده و مسئولیت هرگونه عواقب ناشی از این موضوع، برعهده خریدار خواهد بود.
به گزارش ایسنا، طرح رجیستری یا شناسنامه‌دار کردن تجهیزات سیم‌کارت‌خور با هدف مبارزه سیستمی با قاچاق تلفن همراه، پیاده‌سازی و اجرا شد. در رجیستری با استفاده از امکانات زیرساختی مخابرات، همه گوشی‌های فعال اسکن می‌شوند و با استفاده از کد IMEI می‌توان آن‌ها را شناخت. این کد مانند شماره شناسنامه برای تلفن‌های همراه است و توسط شرکت سازنده و به شکل منحصر به فرد صادر می‌شود.
پس از شروع به کار کامل طرح رجیستری در طول یک سال گذشته، به محض فعال شدن گوشی، تلفن همراهی که به شکل قاچاق وارد کشور شده باشد، شناسایی شده و دارنده گوشی غیرقانونی تنها ۳۰ روز مهلت استفاده از شبکه تلفن همراه را دارد. بنابراین لازم است خریدارانی که قصد خرید دستگاه سیم‌کارت‌خور دارند، از فعال‌سازی دستگاه اطمینان حاصل کنند.
نحوه فعال‌سازی تلفن همراه
در گام اول ابتدا باید کد فعال‌سازی را یادداشت کنید؛ این کد برای گوشی‌های آکبند باید روی جعبه یا کارت گارانتی موجود باشد. در گوشی‌های دست دوم که خریداری و یا انتقال مالکیت داده می‌شوند، کد فعال‌سازی به صورت پیامک برای خریدار ارسال می‌شود، در گوشی‌هایی که به صورت مسافری وارد شده‌اند نیز این کد هم به شماره سیم‌کارت مسافر پیامک می‌شود و هم در حساب کاربری مسافر در سامانه همتا قابل مشاهده است.
بعد از یادداشت کد فعال‌سازی با هر سیم‌کارت دلخواهی کد دستوری #۷۷۷۷* را شماره‌گیری کنید تا به سامانه همتا متصل شوید. بعد از آن عدد مربوط به گزینه فعال‌سازی را برای سامانه می‌فرستید. اکنون باید شناسه ۱۵ رقمی IMEI گوشی را بدون هیچ فاصله یا علامت اضافی تایید و ارسال کنید.
در مرحله بعد شماره سیم‌کارتی را که می‌خواهید روی تلفن همراه از آن استفاده کنید، فرستاده و بعد از آن کد فعال‌سازی شش رقمی دریافتی را برای سامانه ارسال کنید. در اینجا پیغامی مشاهده می‌کنید که در صورت صحت اطلاعات، عدد یک را ارسال می‌کنید و به این صورت فرآیند فعال‌سازی با موفقیت انجام گرفته است. در آخر پیامکی حاوی موفقیت‌آمیز بودن فرآیند فعال‌سازی برایتان ارسال می‌شود.
به همین دلیل لازم است در صورتی که قصد خرید دستگاه با قابلیت نصب سیم‌کارت دارید، حتماً باید آن را در حضور فروشنده، به کمک کد فعال‌سازی، برای سیم‌کارت خود فعال‌سازی کنید، زیرا در صورت عدم فعال‌سازی دستگاه، آنتن دستگاه پس از مدت کوتاهی قطع شده و مسئولیت هرگونه عواقب ناشی از این موضوع، برعهده خریدار است، بنابراین توصیه می‌شود حتماً فرآیند فعال‌سازی در لحظه خرید دستگاه و در حضور فروشنده انجام شود.
انتهای پیام
