حجم کالاهای اساسی و کانتینری موجود در ۱۱ بندر ایران +جدول
میزان رسوب (موجودی) کالا اعم از کالاهای کانتینری و اساسی در ۱۱ بندر ایران طی سه ماه نخست سال جاری به ترتیب معادل ۹۷ هزار و ۵۳۲ TEU در حوزه کالاهای کانتینری و چهار میلیون و ۲۴۹ هزار و ۳۷ تن در بخش کالاهای اساسی است.
به گزارش ایسنا، موجودی کالا در بنادر، کالاهایی است که از کشتی تخلیه شده و در محوطه‌های بندری در انتظار ورود به سرزمین اصلی است و پس از ورود کالا به بندر و انتقال به محوطه‌های بندری، مهلت مشخصی برای انجام فرایندهای ترخیص کالا و انجام تدارکات لازم به منظور حمل کالا از بندر برای صاحب کالا در نظر گرفته شده است و صاحبان کالا با توجه به مهلت یاد شده و برنامه ریزی های حمل می‌توانند نسبت به خروج کالا از بندر اقدام کنند. باید خاطرنشان کرد که مدت ماندگاری کالا در بنادر ممکن است بنا به دلایل مختلفی به حداکثر مدت قانونی خود برسد.
مجموع موجودی کالاهای کانتینری در ۱۱ بندر کشور شامل بنادر امام خمینی (ره)، شهید رجایی، انزلی، امیرآباد، شهید باهنر، بوشهر، چابهار، خرمشهر، لنگه، آبادان و نوشهر معادل ۹۷ هزار و ۵۳۲ TEU (یونیت واحد در حمل و نقل کانتینر) بوده و میزان کالاهای اساسی در این ۱۱ بندر طی سه ماه نخست سال جاری برابر با چهار میلیون و ۲۴۹ هزار و ۳۷ تن بوده است.
بنادر امام و رجایی؛ رتبه‌های اول
میزان کالاهای کانتینری و اساسی در بندر امام خمینی (ره) به ترتیب معادل ۸۳۳۹ TEU و نیز سه میلیون و ۵۲ هزار و ۵۷ تن بوده است تا بیشترین میزان کالاهای اساسی در کشور به بندر امام خمینی (ره) اختصاص یابد. همچنین میزان کالاهای کانتینری در بندر شهید رجایی معادل ۷۵ هزار و سه TEU بوده و میزان کالاهای اساسی در این بندر معادل ۴۶۰ هزار و ۴۰۹ تن بوده است تا بر اساس این آمار، بندر شهید رجایی رتبه اول در میزان کالاهای موجود کانتینری را در بنادر ایران به خود اختصاص داده باشد.
طبق اعلام روانبخش بهزادیان، مدیرکل امور بندری سازمان بنادر و دریانوردی، در حال حاضر حدود چهار میلیون تن کالای اساسی در بنادر کشور وجود دارد که برنامه‌ریزی لازم در جهت خروج آنها صورت گرفته است و از این میزان رسوب کالا در بنادر بالغ بر ۱.۶ میلیون تن آماده حمل بوده و کلیه مجوزهای ترخیص آنها و ورود به سرزمین اصلی انجام شده است.
در ذیل جدول مربوط به آمار رسوب (موجودی کالا) در ۱۱ بندر ایران طی سه ماهه ابتدایی سال جاری که در اختیار ایسنا قرار گرفته آمده است.


انتهای پیام
