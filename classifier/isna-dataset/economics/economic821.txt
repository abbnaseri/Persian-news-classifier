 وزارت نفت کم نمی‌آورد
 علی‌رغم خواسته آمریکا برای به صفر رساندن صادرات نفت ایران و افزایش اعمال فشار بر اقتصاد ایران، مقامات کشورمان بزرگترین هدف را در شرایط فعلی توسعه صادرات نفت و کالاهای غیرنفتی - پتروشیمی دانسته‌اند.
به‌گزارش ایسنا، آمریکا نوامبر گذشته همزمان با آغاز اجرای تحریم‌های نفتی علیه تهران، به هشت خریدار بزرگ نفت ایران معافیت داد تا به واردات نفت در حجم کمتر ادامه دهند اما پیش از پایان معافیت شش ماهه در اقدامی غیرمنتظره اعلام کرد که معافیت‌ها برای واردات نفت ایران را تمدید نخواهد کرد و از همه خریداران خواست تا آن زمان وارداتشان را متوقف کنند یا با تحریم‌های مواجه شوند.
آمریکا هدف خود برای به صفر رساندن صادرات نفت ایران را مورد تاکید مجدد قرار داد، هدفی که بیژن زنگنه - وزیر نفت ایران - آن را رؤیای تعبیر نشدنی برای آمریکا دانسته و می‌گوید صادرات بیشتر نفت و کالاهای غیرنفتی - پتروشیمی – هدفی است که در این شرایط باید در هر دو مورد بکوشیم که تحریم‌ها را بشکنیم و تا الان هم این کار را کردیم، اما همه باید در داخل متحد شویم و کمک کنیم که این مرحله را پشت سر بگذاریم.
وی بر این باور است که شرایط فعلی سخت‌تر از جنگ تحمیلی است، البته در زمان جنگ، بنده وزیر نفت نبودم بلکه مسؤولیت وزارت جهاد سازندگی را بر عهده داشتم اما باید بگویم که فرق این دوره با زمان جنگ در این است که آن زمان اگر صدام بمباران نمی‌کرد ما می‌توانستیم هر میزان، نفت مورد نظر خود را بفروشیم، از نظر تأمین کشتی نیز مشکلی نداشتیم و البته می‌توانستیم پول نفت را از هر بانکی در جهان دریافت کنیم و با آن، هر کالایی را هم خریداری کنیم اما اکنون فروش نفت، تأمین کشتی و جا به جایی پول و حتی خرید بسیاری از کالاها با مشکل رو به رو شده است.
به گفته زنگنه این دوره از تحریم حتی با تحریم دوره گذشته هم بسیار متفاوت است، درواقع شدیدترین تحریم‌های سازمان یافته تاریخ، علیه ملت ایران اعمال و تجربه می‌شود، بنابراین باید بدانیم با چه جنگ شدیدی درگیر هستیم. اگر این شدت و سختی درک نشود که به نظرم برخی‌ها آن را درک و حس نمی‌کنند دچار ارزیابی‌های غلط می‌شوند.
وی با بیان این‌که تحریم این دوره با دوره قبل تفاوت بسیار و وضعیت تعیین‌کننده‌ای دارد، ادامه می‌دهد اولین نکته اینکه در دوره قبل میعانات گازی مشمول تحریم نبود و ۲۰ کشور از آسیا، اروپا و آفریقا شامل ژاپن، چین، هند، مالزی، آفریقای جنوبی، کره جنوبی، سنگاپور، سریلانکا، ترکیه، تایوان، بلژیک، چک، فرانسه، آلمان، یونان، ایتالیا، هلند، لهستان، انگلیس و اسپانیا دارای معافیت از سازمان ملل برای واردات نفت از ایران بودند و عدد و رقمی برای صادرات نفت ایران اعلام نکرده بودند، بلکه به این کشورها گفته بودند که تغییرات جدی در واردات نفت از ایران ندهید، اما در حال حاضر حتی یک کشور هم وجود ندارد که معافیت نفتی برای خرید نفت از ایران داشته باشد و حتی میعانات گازی نیز به لیست تحریم‌ها اضافه شده و تحریم‌های کشتیرانی و بانکی هم شدیدتر از دوره قبل شده است.
آمریکایی‌ها در تحریم‌ها به بلوغی شیطانی رسیده‌اند
وزیر نفت می‌گوید علاوه بر این کشور چین در دوره قبلی تحریم‌ها، واردات نفت خود از ایران را کاهش نداد، اما در این دوره بعد از ماه می هیچ برداشتی نداشته است، به هر حال زمانی که امکان فروش نفت بر اساس معافیت‌ها وجود داشته باشد، راه‌های دسترسی برای فروش غیرمتعارف بیشتر می‌شود، اما زمانی که همه راه‌های فروش متعارف بسته بشود، فروش‌های غیرمتعارف نیز سخت‌تر می‌شود.
زنگنه بر این باور است که آمریکا در دوره جدید راه‌های دور زدن تحریم‌ها را سخت‌تر کرده است و ما برای گذر از این شرایط مبارزه سنگینی می‌کنیم، در حال حاضر اگر یک کشتی به سمت بنادر ایران حرکت کند، از سوی بنادر کشورهای دیگر تحریم می‌شود و در دوره قبلی تحریم‌ها سازمان ملل متولی و پیگیر بود، اما در حال حاضر شخص آمریکا پیگیر است و اراده‌اش برای اعمال این تحریم‌ها چندین برابر گذشته بوده و سازماندهی مفصلی کرده است، آمریکایی‌ها در این ۵- ۶ سال اخیر در موضوع تحریم‌های به اصطلاح هوشمند به بلوغی شیطانی رسیده‌اند، یعنی به نقطه‌ای رسیده‌اند که می‌خواهند جلوی تمامی راه‌های ما برای مقابله با تحریم‌ها را بگیرند، البته ما نیز برای مقابله با اقدامات آمریکا فکر کرده و مرتب راه‌های جدیدی پیدا کرده و می‌کنیم و به هر حال این جنگی است که ما در آن محکم ایستاده‌ایم و عقب‌نشینی نمی‌کنیم.
آینده روشن در انتظار صنعت نفت
البته به‌تازگی نیز حسن روحانی - رئیس جمهور کشورمان - آینده روشنی برای صنعت نفت پیش‌بینی کرده و در آخرین صحبت‌های خود اعلام کرده است که وزارتخانه‌های نفت و امور خارجه و بانک مرکزی در خط مقدم مبارزه با تحریم و دور زدن آن هستند، اکنون نیز در فروش نفت تحریم را دور می‌زنیم.
وی با تاکید بر این‌که مبارزه امروز ما با آمریکا این است که تولید را تقویت و صادرات را افزایش دهیم، تصریح کرد: مگر لازم است که فقط صادرات کشور متکی به نفت یا به موادی باشد که وابسته به نفت است؟ اینگونه نیست، بلکه راه باز است؛ صنعت گردشگری می‌تواند بزرگ‌ترین تحول را در کشور ایجاد کند زیرا در یک‌سال گذشته آمارهای مربوط به صنعت گردشگری کشور ۵۰ درصد افزایش یافته است.
روحانی با اشاره به این‌که مناطق آزاد بازرگانی شرایطی دارند که راحت‌تر می‌توانند تحریم را دور بزنند، ابراز کرد: البته ما تحریم را با افتخار دور می‌زنیم و اکنون نیز در فروش نفت تحریم را دور می‌زنیم و با افتخار هم این کار را می‌کنیم.
وی با اشاره به این‌که در خط مقدم مبارزه با تحریم بانک مرکزی، وزارت امور خارجه، وزارت نفت و وزارتخانه‌های اقتصادی ما هستند که می‌توانند تحریم را بشکنند و اکنون این کار را می‌کنند، تاکید کرد: همه بخش‌ها، مردم و نهادهای ما این فعالیت را انجام می‌دهند و موفق خواهیم شد که در برابر تحریم پیروز شویم.
راهی برای دور زدن تحریم‌های نفتی
در این باره، سیدمهدی حسینی - تحلیل‌گر حوزه انرژی - راهکارهایی را برای مقابله با تحریم‌های نفتی آمریکا ارائه کرده است که یکی از این راهکارها، مراجعه ایران به شورای امنیت سازمان ملل و شکایت از آمریکا و راهکار دیگر تعامل با دولت‌ها و شرکت‌های کوچک خارجی است.
وی با تاکید بر این‌که امکان ندارد صادرات نفت ایران به صفر برسد، به ایسنا گفت: حتی زمانی که سازمان ملل ایران را تحریم کرده بود و همه کشورها متعهد بودند آن را اجرا کنند، صادرات نفت ایران بر اساس منابع ثانویه، حدود یک میلیون و ۲۰۰ هزار بشکه بود. در حال حاضر تحریم‌ها تحریم‌های یک جانبه آمریکاست و نکته مهم این است که دولت‌ها موضوع آن نیست و ایران باید حداکثر استفاده را از این موضوع برای دور زدن تحریم‌ها داشته باشد.
این تحلیل‌گر ارشد حوزه انرژی افزود: به عبارت دیگر، اگر با یک دولت قرارداد امضا کنیم و معامله را انجام دهیم، آمریکا نمی‌تواند دولت‌ها را تحریم کند، بلکه بخش خصوصی کشورها از سوی آمریکا تهدید می‌شوند که منافعی در آمریکا دارند. البته برخی دولت‌ها مانند چین حدود ۶۰۰ تا ۷۰۰ میلیارد دلار تجارت با آمریکا دارد که قطعاً نگران آن خواهد بود. در مجموع، دولت‌ها می‌توانند معامله خود با ما را ادامه دهند و از ایران نفت وارد کنند. هم‌چنین شرکت‌های کوچک و متوسطی که سرمایه‌ای در آمریکا ندارند و آسیب‌پذیر نیستند، می‌توانند به تعامل خود با ما ادامه دهند.
انتهای پیام
