فعالان بازار پایه فرابورس منتظر جلسه شورای عالی بورس باشند
قرار بود دوشنبه این هفته برای اجرای دستور العمل جدید بازار پایه فرابورس ایران، تمامی نمادهای مندرج در این بازار در پایان معاملات دوشنبه متوقف و پس از انجام عملیات فنی و انتقال به تابلوهای مربوطه بازگشایی شود اما در تصمیمی جدید قرار شده که زمان و چگونگی اجرای دستور العمل جدید به بعد از جلسه شورای عالی بورس موکول شود.
به گزارش ایسنا، قرار بود برای راه‌اندازی تابلوهای پایه زرد، نارنجی و قرمز بازار پایه فرابورس ایران، تمامی نمادهای مندرج در این بازار در پایان معاملات روز دوشنبه (۲۰ خرداد) متوقف و پس از انجام عملیات فنی و انتقال به تابلوهای مربوطه بازگشایی شود اما به تازگی حسن امیری معاون نظارت بر بورس‌های سازمان بورس به دبیر کل کانون نهادهای سرمایه گذاری و کانون کارگزاران نامه‌ای ارسال کرده و در نهایت قرار شده که در این مورد در جلسه شورای عالی بورس تصمیم گیری شود.
احتمال دارد که دوشنبه صبح، جلسه شورای عالی بورس با حضور رئیس شورای عالی بورس (وزیر اقتصاد و دارایی) تشکیل و در این مورد تصمیم نهایی اتخاذ شود اما اگر به هر دلیلی جلسه شورای عالی بورس دوشنبه تشکیل نشود یا در جلسه به این جمع بندی برسند که قانون جدید بازار پایه زمان دیگری اجرا شود نمادهای این بازار در روز دوشنبه متوقف نخواهد شد.
در نتیجه فعالان بازار پایه فرابورس برای اطلاع دقیق از زمان اجرایی شدن قانون جدید بازار پایه باید منتظر جلسه شورای عالی بورس باشند.
به گزارش ایسنا در حال حاضر در فرابورس ایران معاملات در تابلو ج بازار پایه، سه روز در هفته انجام می‌شود اما مطابق دستورالعمل جدید بازار پایه قرار بود از اواخر خردادماه معاملات در سه تابلو زرد، نارنجی و قرمز انجام خواهد شد که در این تابلوها در تمام روزهای هفته امکان معامله وجود دارد.
در طبقه‌بندی قانون جدید، تابلو الف عملاً حذف شده است. تابلو ب تبدیل به تابلو "زرد" شده و تابلو "نارنجی" نیز به جای تابلو ج فعالیت می‌کند. همچنین یک تابلو جدید با نام تابلو "قرمز" ایجاد شده است. در واقع، تابلوهای زرد، نارنجی و قرمز به ترتیب نشانه احتیاط، احتیاط بیش‌تر و هشدار توقف به سرمایه‌گذاران هستند.
انتهای پیام
