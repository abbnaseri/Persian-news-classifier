مذاکرات ایران و روسیه در آستانه نشست اوپک پلاس
رویترز به نقل از منابع صنعتی گزارش کرد وزیر نفت ایران با همتای روسی خود دیدار می‌کند.
به گزارش ایسنا، این دیدار امیدواری‌ها برای پیشرفت در حل بن بست یک ماهه در خصوص زمان برگزاری نشست اوپک و متحدانش را برانگیخته است.
اوپک و متحدانش شامل روسیه که به گروه اوپک پلاس معروف هستند از ماه گذشته درصدد تعویق زمان نشست رسمی خود از روزهای ۲۵ و ۲۶ ژوئن به روزهای سوم و چهارم ژوئیه هستند.
الکساندر نواک، وزیر انرژی روسیه خواهان تعویق زمان برگزاری نشست اوپک پلاس به اوایل ژوئیه برای اجتناب از مصادف شدن با مذاکرات گروه ۲۰ است که اواخر ژوئن در ژاپن برگزار می‌شود اما بیژن زنگنه، وزیر نفت ایران خواهان برگزاری نشست اوپک در زمان مقرر بوده و با تغییر تاریخ آن مخالفت کرده است.
بر اساس گزارش رویترز به نقل از منابع آگاه، انتظار می‌رود با دیدار این دو نفر، بن بست ایجاد شده در خصوص زمان برگزاری نشست رسمی شکسته شود.
اوپک و متحدانش از اول ژانویه با هدف متعادل کردن بازار تولیدشان را ۱.۲ میلیون بشکه در روز محدود کرده‌اند و قرار است در دیدار آتی خود درباره تمدید یا تغییر شرایط این پیمان تصمیم بگیرند.
انتهای پیام
