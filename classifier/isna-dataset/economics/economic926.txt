 ۹ میلیون نفر تا پایان دولت از آب شرب بهره‌مند می‌شوند
‌وزیر نیرو با بیان این‌که تا پیش از پیروزی انقلاب اسلامی تنها ۴ تصفیه خانه فاضلاب در کشور در مدار بهره برداری قرار داشت، گفت: امروز با بهره‌برداری از تصفیه خانه فاضلاب خوانسار ۲۲۱ امین تصفیه خانه فاضلاب کشور به بهره برداری رسید.
‌به گزارش ایسنا، رضا اردکانیان امروز (چهارشنبه) در مراسم بهره‌برداری از تصفیه خانه و فاز اول شبکه فاضلاب خوانسار با هزینه‌ای بالغ بر ۲۰۰ میلیارد ریال با بیان اینکه سیستم‌های جمع آوری و تصفیه فاضلاب را یکی از جلوه‌های نوین توسعه یافتگی در دنیا است، اظهار کرد: کشورها هرچقدر توسعه یافته تر هستند توجه بیشتری به حفظ مسائل محیط زیست، بهداشت عمومی، استفاده بهینه از منابع آب و سرمایه گذاری در این طرح‌ها دارند.
وی با بیان اینکه طبق آمارهای جهانی هنوز از هر سه نفر در کره زمین یک نفر دسترسی به سیستم‌های بهداشتی اولیه ندارد، گفت: طی ۴۰ سال پیروزی انقلاب اسلامی و با وجود اینکه جنگ تحمیلی ۸ ساله فرصت‌های زیادی از کشور برای توسعه گرفت، در مقایسه با رژیم طاغوت که تنها ۴ تصفیه خانه فاضلاب داشتیم، امروز ۲۲۱ امین تصفیه خانه فاضلاب در خوانسار به بهره برداری می‌رسد.  وزیر نیرو با بیان این‌که دولت دوازدهم توجه جدی به مسائل آب و فاضلاب داشته است، گفت: اجازه برای برداشت از صندوق توسعه ملی نیز کمک چشمگیری به این عرصه کرده است، به طوری که تا دو سال آینده فعالیت‌هایمان در روستاها به صورت چشمگیری افزایش خواهد یافت.  اردکانیان ادامه داد: در حال حاضر هر هفته به حدود ۳۰ روستا آبرسانی می‌شود و این تعداد طی دو سال آینده به صورت چشمگیری افزایش پیدا می‌کند و در دنیا قابل عرضه است.  وی با بیان این‌که طی این سفر ۸ پروژه با اعتبار ۷۰۰ میلیارد تومان در استان اصفهان افتتاح و دو پروژه هم کلنگ زنی می‌شود، گفت: در استان اصفهان ۲۰۷ پروژه آب و برق و فاضلاب با اعتبار ۸ هزار و ۷۰۰ میلیارد تومان در حال اجراست که به طور متوسط پیشرفت فیزیکی پروژه‌ها ۶۳ درصد است.  وزیر نیرو اضافه کرد: دیر یا زود تمام ما مسئولان به اقتضای محدودیت‌های مسئولیت، شرایط سنی و سایر حوادث و اتفاقات اجتناب ناپذیر از مسئولیت دور می‌شویم و دوره‌هایی که برای خدمت کردن وجود دارد، پشت سر می‌گذاریم، بنابراین دغدغه و هدف مشترک همه ما این است که احساس رضایتمندی را در مردم افزایش دهیم.  اردکانیان افزود: تمام مسئولان، هدف مشترک افزایش احساس رضایتمندی را دنبال می‌کنند، گرچه شاخص‌ها در هر منطقه متفاوت است، اما اینکه مردم احساس کنند شرایط بهتر شده و رضایت داشته باشند و اینکه بعدها هرکدام از ما چه سهمی در افزایش رضایتمندی مردم داشته‌ایم، بسیار اهمیت دارد.  وی خاطرنشان کرد: اینطور نباشد که خدایی ناکرده بعدها ببینیم سطح خدمات و کمیت و کیفیت آن در مقایسه با کشورهای دیگر بالاتر بوده، ولی احساس رضایتمندی مردم به خاطر خطاهایی که داشته‌ایم آن طور که باید افزایش نداشته است. تمام تلاش‌های ما باید منجر به افزایش تاب‌آوری مردم شود به ویژه در شرایطی که با ظالمانه‌ترین تحریم‌ها مواجه هستیم باید با تلاش و همدلی و هم افزایی تاب‌آوری جامعه را بالا ببریم.  وزیر نیرو گفت: امیدواریم با گشایشی که در آینده نزدیک در کشور ایجاد خواهد شد و مشارکت بیشتر بخش خصوصی به ویژه در بخش طرح‌های فاضلاب، بتوانیم تعداد قابل توجهی طرح‌های این بخش را تا پایان دولت دوازدهم به بهره برداری برسانیم.
تا پایان دولت دوازدهم، ۹ میلیون نفر از آب شرب بهره‌مند می‌شوند
رضا اردکانیان همچنین در حاشیه آئین بهره‌برداری از طرح آبرسانی به گلشهر و ۴۱ روستا در گلپایگان در جمع خبرنگاران، اظهار کرد: تا پایان دولت دوازدهم با تدارک منابع مالی لازم و منابع عمومی و بهره مندی از اجازات مقام معظم رهبری برای استفاده از صندوق توسعه ملی، جمعیتی که از آب شرب سالم بهره‌مند خواهند شد را به حدود ۹ میلیون نفر افزایش خواهیم داد.
وی ادامه داد: در پایان دولت قادر خواهیم بود که به ملت شریف گزارش دهیم که به طور متوسط هر هفته ۳۲ روستا در کشور از شبکه‌های آب سالم و بهداشتی بهره مند خواهند شد.
وزیر نیرو گفت: امیدوارم با همراهی که مردم خواهند داشت و تدابیر اندیشیده شده از فصل تابستان نسبت به سال‌های قبل به شکل مناسب‌تری عبور کنیم و در سالی که به نام رونق تولید است، وقفه‌ای در فعالیت‌های تولیدی و اقتصادیمان ایجاد نشود و قادر باشیم انرژی مورد نیاز کشور را در عرصه‌های مختلف تأمین کنیم.
اردکانیان در رابطه با حق آبه مردم گلپایگان و واگذاری مدیریت سد کوچری به استان اصفهان خاطر نشان کرد: آنچه که وظیفه ماست را انجام می‌دهیم که در کیفیت خدمات هیچگونه اختلالی ایجاد نشود.
آب رسانی به روستاها از اولویت‌های دولت است
او همچنین در آئین بهره‌برداری طرح آبرسانی به گلشهر و ۴۱ روستای گلپایگان در حسینیه روستای نیوان نار هم اظهار کرد: اینکه هموطنانمان در شهر و روستا از آب شرب سالم و بهداشتی بهره‌مند شوند، توفیق بزرگی است و شکرگزار آن هستیم و امیدواریم این توفیق مستدام باشد.
وی افزود: به عنوان وزیر نیرو و عضوی از هیئت وزیران از مجموعه تلاش نمایندگان در راستای اجرای برنامه‌های دولت و انجام وظایف قانونی آنها تشکر می‌کنم، البته گروهی از نمایندگان هستند که هم وظیفه ملی حمایت و پشتیبانی طرح‌ها، برنامه‌ها و سیاست‌های کلان نظام را به درستی دنبال و اجرا می‌کنند و هم دغدغه مسائل حوزه انتخابیه و پیگیری روزمره نیازهای مردم، انعکاس و نظارت بر کیفیت کارها را انجام می‌دهند.
وزیر نیرو ادامه داد: می‌دانیم کشور از لحاظ اقتصادی با محدودیت‌های جدی روبروست، اما به نتیجه رسیدن این طرح‌ها نشانگر این است که دولت بنا دارد که وقفه‌ای در اجرای طرح‌های عمرانی رخ ندهد. امیدواریم در زمان باقی مانده دولت دوازدهم پشتیبانی‌ها به شکل مناسبی ادامه داشته باشد و ما نیز همه موارد و مکاتبات را پیگیری می‌کنیم تا حد امکان مسائل و شرایط بهتری ایجاد شود.
اردکانیان گفت: آب نقش مهمی در توسعه کشور، استمرار حیات و آسایش و امنیت خاطر مردم دارد. بردباری و خویشتن داری مردم است که سبب شده خداوند هم شکرانه نعمتش را افزون کند، تا جایی که امسال یکی پر آبی‌ترین سال‌ها را تجربه می‌کنیم و با استفاده صحیح قدردان این نعمت خواهیم بود.
وی خاطر نشان کرد: آب رسانی به روستاها از اولویت‌های دولت‌های یازدهم و دوازدهم است. با تأکیدات دولت و حمایت‌های مقام معظم رهبری، برای استفاده از صندوق توسعه ملی در طرح‌های آب‌رسانی روستایی، از سال ۹۲ تاکنون ۶ و نیم میلیون نفر جمعیت روستایی را از آب شرب سالم بهره‌مند کردیم و امیدواریم این روند ادامه داشته باشد و تا پایان دولت دوازدهم این آمار بالغ بر ۹ میلیون نفر خواهد رسید.
وی تصریح کرد: تصفیه خانه‌ها نقش مهمی در ایجاد امکان شبکه‌های آب سالم دارند و از توجه خاصی نیز برخوردار بودند. در حال حاضر ۱۴۲ تصفیه خانه آب سالم و بهداشتی در سراسر کشور ساخته شده؛ در حالی که در دوران پیش از انقلاب تنها ۲۷ تصفیه خانه ساخته شده بود.
انتهای پیام
