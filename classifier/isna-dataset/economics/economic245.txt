بخش معدن ایران تحریم‌ناپذیر است
نایب رئیس انجمن سنگ ایران گفت: بخش معدن ایران و صادرات مواد معدنی قابل تحریم نیست زیرا کشورها به این مواد احتیاج دارند و به هر شکل ممکن خریدار آن هستند.
به گزارش ایسنا، مالک رحمتی امروز در نشست خبری اظهار کرد: با توجه به اینکه ایران کشوری است که هفت درصد ذخایر معدنی دنیا را در خود جای داده است اما هیچگاه از مزیت‌های غیرقابل انکار این جایگاه آنطور که باید استفاده نشده است؛ لذا باید نسبت و سهم نهادهای مختلف همچون وزارت صنعت، تشکل‌های تخصصی همچون انجمن سنگ، اتاق بازرگانی و… برای بهره‌گیری از این ظرفیت‌ها مشخص شود. آنچه که اکنون دیده می‌شود بیشتر حرف و سخنرانی است، بنابراین لازم است با توجه به ظرفیت‌های ما با اخذ نظرات کارشناسی و برنامه‌ریزی‌های درست در بازه زمانی مشخص، این ظرفیت بالقوه تبدیل به بالفعل شود.
وی تاکید کرد: در حال حاضر چالش اصلی ما در زنجیره ارزش صنعت سنگ است. مهمترین چالش ما این است که هیچگاه زنجیره به طور کامل دیده نشده است. زنجیره ارزش ما شامل اکتشاف، استخراج، فرآوری و در نهایت صادرات است. اکتشاف باید به صورت عملی و اصولی و با برنامه‌ریزی مشخص باشد. در سنگ‌های ساختمانی ۲.۵ میلیارد تن ذخیره قطعی در کشور وجود دارد که نیازمند یک برنامه اکتشاف است. پس از آن استخراج است؛ دو دهه قبل استخراج توسط مواد انفجاری صورت می‌گرفت اما اکنون تحول صورت گرفته و با روش سیم برش صورت می‌گیرد. حلقه بعدی فرآوری است که باید با استانداردهای بین‌المللی صورت گرفته و متصل به حلقه صادرات شود. پس از آن با فرآوری استاندارد بین‌المللی به حلقه نهایی زنجیره می‌رسیم که صادرات است. مشکل ما این است که کسی که در بخش صادرات است، کاری به فرآوری ندارد یا بخش استخراجی ما جدا از دخالت در صادرات مشغول به کار است، بنابراین این زنجیره متصل نیست؛ لذا لازم است تا این زنجیره ارزش به صورت کامل و متصل دیده شود.
نایب رئیس انجمن سنگ ایران با تاکید بر اینکه بخش معدن ایران قابل تحریم نیست، خاطرنشان کرد: کشوری که می‌تواند ۳۰ میلیون تن تولید سنگ ساختمانی داشته باشد امروز تنها ۱۳.۵ میلیون تن تولید انجام می‌دهد که یک سوم ظرفیت کشور است. از سوی دیگر ما ۱۸۰ میلیون متر مربع توانایی تولید سنگ بریده و کار نشده داریم در حالی که تولید ما تنها ۸۰ میلیون متر مربع است. در سال گذشته ۵٨١ هزار تن صادرات به ارزش ١۴۴ میلیون دلار صادرات سنگ‌های ساختمانی تولیدات ایرانی به بیش از ۱۱۰ کشور بوده که ۴٢ کشور هدف سنگ‌های کار نشده ما و ۶٩ کشور هدف سنگ‌های فرآوری شده یا اصطلاحاً کار شده ما بوده‌اند. ۲۶۹ هزار تن از صادرات سنگ ایران به عراق و ۱۱۰ هزار تن آن به امارات بوده بنابراین ۶۵ درصد صادرات سنگ‌های کار شده ایرانی به این دو کشور انجام می‌شود. در حوزه سنگ کوپ نیز به ۴۴ کشور دنیا صادرات داریم و بیشترین صادرات کشور به چین با ۸۱۲ هزار تن و کمترین آن به فرانسه صورت می‌گیرد.
وی افزود: این در شرایطی است که در سال ۹۷ کل صادرات سنگ کوپ ما یک میلیون تن است. حجم صادرات ما نیز به لحاظ ارزشی ۱۶۱ میلیون دلار است که ۱۴۰ میلیون دلار به چین صادر می‌شود. کشورهای هند، امارات، ایتالیا، ترکیه، عراق، اسپانیا، عمان، تایوان و مالزی نیز بیشترین واردات سنگ ایران را به خود اختصاص داده‌اند. بنابراین با بیش از ۱۱۰ کشور کانال ارتباطی وجود دارد که می‌توانیم با قاطعیت اعلام کنیم؛ هرچیزی قابل تحریم باشد، مواد معدنی قابل تحریم نیست. مواد معدنی را نمی‌توان تحریم کرد زیرا کشورها به هر شکل ممکن به آن نیاز دارند و خریدار آن هستند.
رحمتی با تاکید بر اینکه اقتصاد مقاومتی باید در همه حوزه‌های کشور اجرا شود، گفت: اقتصاد مقاومتی ترین حوزه صنعت ایران، صنعت معدنی کشور است. یعنی اگر بخواهیم در کشور جایی را معرفی کنیم که به اقتصاد مقاومتی جامه عمل پوشانده و برای آن برنامه دارد؛ حوزه معدنی است. به این چهار دلیل که در اقتصاد مقاومتی اولین نکته که بیان می‌شود این است که مناطق محروم را محرومیت‌زدایی کنیم در صورتی که همه معادن ما در استان‌های محروم ایران مستقر هستند. بنابراین اگر بخواهیم یک منطقه را محرومیت‌زدایی کنیم یکی از راه‌های آن، استفاده از ظرفیت معادن آن منطقه است.
وی ادامه داد: در اقتصاد مقاومتی کشور موضوعی به اسم اشتغال‌زایی وجود دارد. صنعت معدنی کاملاً صنعتی نیروی انسانی‌بر است، چراکه یک معدن کوچک چندان ماشینی نبوده و می‌توان حداقل ۵۰ نفر را برای کار در آن مشغول کرد. علاوه بر این اساس اقتصاد مقاومتی باید دانش بنیان باشد. در حوزه معدنی کاملاً کشش برای فعالیت‌های دانش بنیانی مهیا است. صنعت معدنی کشور تشنه کارهای دانش بنیانی است. یک نمونه آنکه ذکر شد کنار گذاشتن مواد انفجاری برای استخراج و جایگزینی سیم‌برش بوده است. صنعت معدن می‌تواند با استارتا پ‌های دانش بنیانی رشد سریعی به خود ببیند و شتاب‌دهنده کارها باشد. همچنین یکی از ضروریات اقتصاد مقاومتی درون‌زا و برون‌نگر بودن است که دقیقاً حوزه معدنی این ویژگی را دارد.
نایب رئیس انجمن سنگ ایران با اشاره به اینکه در سال رونق تولید داخلی هستیم، خبر داد: ما در بحث نیازمندی‌های کشور در حوزه سنگ‌های ساختمانی به طور ۱۰۰ درصد خودکفا هستیم و هیچ نیازی به یک کیلوگرم واردات سنگ‌های تزئینی در کشور نیست. همه نیازمندی‌های کشور حتی در حوزه ماشین‌آلات در داخل تأمین می‌شود. در سال ۹۶ کل واردات سنگ‌های تزئینی به هر دو شکل کوپ و بریده، ۶۶ هزار تن بوده است در سال ۹۷ این عدد به ۲۲ هزار تن رسیده است یعنی ۶۶ درصد کاهش واردات داشته‌ایم که می‌توانیم آن را به صفر هم برسانیم.
وی در پایان از برگزاری یازدهمین نمایشگاه بین‌المللی سنگ ایران در تهران از تاریخ ۱۸ لغایت ۲۱ تیرماه با دو هدف نمایش ادبیات زنجیره ارزش و معرفی داشته‌های این صنعت خبر داد. به گفته وی برنامه‌ریزی شده که از بازارهای هدف خارجی هیأت‌های تجاری برای بازدید از نمایشگاه و آشنایی با توانمندی‌های داخلی حضور یابند.
انتهای پیام
