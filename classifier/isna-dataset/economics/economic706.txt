صعود طلای جهانی به بالاترین رکورد ۶ ساله
قیمت طلا در معاملات روز دوشنبه بازار جهانی تحت تأثیر ملایم شدن مواضع سیاست پولی بانک‌های مرکزی و تشدید تنش‌های ژئوپلیتیکی اندکی افزایش یافت و نزدیک به بالاترین رکورد خود در شش سال گذشته ایستاد.
به گزارش ایسنا، هر اونس طلا برای تحویل فوری در معاملات روز جاری بازار سنگاپور ۰.۳ درصد افزایش یافت و به ۱۴۰۲ دلار و ۵۰ سنت رسید. بهای معاملات این بازار روز جمعه به ۱۴۱۰ دلار و ۷۸ سنت صعود کرده بود که بالاترین قیمت از چهارم سپتامبر سال ۲۰۱۳ بود.
در بازار معاملات آتی آمریکا، هر اونس طلا با ۰.۶ درصد افزایش، به ۱۴۰۹ دلار و ۱۰ سنت رسید.
دونالد ترامپ، رئیس جمهور آمریکا روز یکشنبه اعلام کرد به دنبال جنگ با ایران نیست اما تنش‌ها با تصمیم واشنگتن برای اعلام تحریم‌های جدید بالا مانده است.
از سوی دیگر بانک مرکزی آمریکا و بانک مرکزی اروپا هفته گذشته به احتمال تسهیل سیاست پولی خود برای مقابله با کندی رشد اقتصادی اشاره کردند.
شاخص دلار در برابر سبدی از ارزهای بزرگ تحت تأثیر تصمیم بانک مرکزی آمریکا برای کاهش نرخ‌های بهره، به پایین‌ترین سطح در سه ماه اخیر سقوط کرد و جذابیت طلا را تقویت کرد.
ادوارد مایر، تحلیلگر شرکت INTL FCStone در یادداشتی نوشت: ما نسبتاً به طلا خوش بینی محتاطانه‌ای داریم زیرا دلار ضعیف‌تر از روند صعودی این فلز ارزشمند فعلاً حمایت می‌کند.
بر اساس گزارش رویترز، توجه بازار اکنون به مذاکرات تجاری آمریکا و چین دوخته شده است. قرار است رؤسای جمهور دو کشور در نشست سران گروه ۲۰ در ژاپن دیدار کنند.
خبرگزاری شینهوا از حضور شیء جین پینگ، رئیس جمهور چین در نشست گروه ۲۰ در ژاپن خبر داد که نخستین تأیید شرکت رئیس جمهور چین در این نشست بود.
موجودی طلای "اس پی دی آر گلد تراست" که بزرگترین صندوق سرمایه گذاری تحت پشتوانه طلا در جهان است، روز جمعه ۴.۵۷ درصد افزایش یافت که بزرگترین افزایش یک روزه از سپتامبر سال ۲۰۰۸ بود.
در بازار سایر فلزات ارزشمند، هر اونس نقره برای تحویل فوری ۰.۲ درصد کاهش یافت و به ۱۵ دلار و ۳۲ سنت رسید. هر اونس پلاتین برای تحویل فوری ۰.۷ درصد افزایش یافت و ۸۱۱ دلار و ۱۸ سنت معامله شد. هر اونس پالادیم برای تحویل فوری با ۱.۱ درصد افزایش، به ۱۵۱۶ دلار و ۷۰ سنت رسید.
انتهای پیام
