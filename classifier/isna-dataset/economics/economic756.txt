اعلام آمادگی مجدد وزارت نفت برای مناظره با سعید جلیلی
وزارت نفت بر آمادگی وزارت نفت در برگزاری مناظره میان بیژن زنگنه و سعید جلیلی تاکید کرد.
به گزارش ایسنا، متن توضیحات اداره کل روابط عمومی وزارت نفت به شرح زیر است:
«با عنایت به پاسخ جناب آقای دکتر جلیلی به یادداشت جناب آقای مهندس زنگنه، وزیر محترم نفت که در شامگاه پنجشنبه (۳۰ خردادماه) منتشر شد، لازم است نکاتی را به استحضار ایشان و ملت شریف ایران برسانیم.
۱) جناب آقای دکتر جلیلی در بخشی از پاسخ خود، بیان کرده‌اند که پاسخ نامه‌های ایشان درباره «ایجاد ۱۰ پتروپالایشگاه به ظرفیت ۴ میلیون بشکه در روز» و «مشکلات مربوط به فروش نفت» را که خطاب به ریاست محترم جمهوری ارسال کرده‌اند، تاکنون از وزارت نفت دریافت نکرده اند. در این‌باره لازم به توضیح است که از آنجا که هیچکدام از پیشنهادها و نامه‌های ایشان خطاب به وزارت نفت نبوده، بنابراین پاسخ آن‌ها نیز که از طریق ریاست جمهوری به این وزارتخانه ارجاع شده بود، به همان مرجع ارسال شده است.
به آگاهی ایشان می‌رسانیم که وزارت نفت، پاسخ پیشنهاد نخست ایشان درباره ایجاد ۱۰ پتروپالایشگاه به ظرفیت ۴ میلیون بشکه در روز را در تاریخ دهم فروردین‌ماه ۱۳۹۸ و پاسخ پیشنهاد دوم ایشان درباره مشکلات مربوط به فروش نفت را در تاریخ ۱۹ خردادماه ۱۳۹۸ به‌طور مبسوط همراه با پیوست‌های مشروح به عنوان رئیس جمهوری محترم ارسال کرده است و در همین جا اعلام آمادگی می‌کند که برای توضیح اشکالات ساختاری طرح پیشنهادی احداث ۱۰ پتروپالایشگاه به ظرفیت ۴ میلیون بشکه در روز، همکاران این وزارتخانه در هر زمان که جناب آقای دکتر جلیلی مناسب بدانند، با ایشان جلسه تشکیل دهند.
۲) درباره بخشی از بیانیه ایشان که به تبیین نقش دولت سایه پرداخته‌اند، نیز ضرورت دارد تا به صراحت اعلام کنیم که وزارت نفت به سهم خود، از اصل ایده «دولت سایه»، به عنوان یک ظرفیت مشورتی برای یاری رساندن فکری به دستگاه‌های اجرایی، استقبال می‌کند و بر این اصل بنیادین، باور راسخ دارد که گفت‌وگو و مباحثه بین کارشناسان و نیروهای صادق و دلسوز درون نظام، اقدامی موثر و گره‌گشا در حل و فصل مشکلات کشور به‌ویژه در گذار از تنگناهای شرایط امروز است. اما در عین حال، طرح ادعاهای بی‌پایه و خیالی، برپایی محاکمات یک‌طرفه و محفلی علیه مدیران دلسوز و زحمتکش دولت منتخب و مستقر و استفاده از روش‌های جنگ روانی را که نتیجه‌ای نیز جز تضعیف سربازان خط مقدم جبهه نبرد اقتصادی ندارد، اقدامی مذموم در جهت خواست و اراده دشمن می‌داند.
۳) همان‌طور که در یادداشت منتشره وزیر محترم نفت در تاریخ ۳۰ خردادماه ۱۳۹۸ به روشنی بیان شد، مقدار فروش نفت در دوران تحریم در هفت ماه پایانی سال ۱۳۹۲ و سال‌های ۱۳۹۳ و ۱۳۹۴ و در شرایط تحریم همه‌جانبه شورای امنیت سازمان ملل متحد، به‌طور میانگین بیش از مقادیر فروش نفت در ۶ ماه پایانی خدمت دولت دهم بوده است. همان‌طور که در یادداشت وزیر نفت نیز آمده بود، هر مقایسه‌ای از عملکردها باید در شرایط یکسان صورت پذیرد، بنابراین مقایسه شرایط کنونی با شرایط آن زمان، قیاس مع‌الفارق بوده و به هیچ وجه منصفانه نیست.
ضمن اینکه این وزارتخانه در این شرایط، با همه توان، اراده و انگیزه، در خط مقدم جبهه نبرد با دشمن متجاوز، اطمینان دارد که ملت بزرگ ایران با توکل به خداوند قادر متعال، دشمن را مایوس و با اتکای به حمایت‌ها و پشتیبانی‌های مقام‌های عالی نظام، در این مسیر کشور را با کمک و همه اجزای نظام سربلند خواهد کرد.
۴) جناب آقای دکتر جلیلی چه بخواهند و چه نخواهند، این ایهام در متن توئیت منتسب به ایشان وجود داشت که به دنبال مقایسه مقدار فروش نفت خام و میعانات گازی در شرایط تحریم کنونی با دوره گذشته بوده اند. بنابراین عجیب است که جناب آقای دکتر جلیلی، نکات مورد اشاره در پاسخ آقای مهندس زنگنه را که تماماً تاکید آن بر این بوده که گروه مدیریتی کنونی وزارت نفت تخصص و اراده شکستن تحریم‌ها را دارد و کارنامه درخشانی نیز در دوره پیشین در این زمینه داشته اند، به «آشفتگی» از پاسخ به آمریکا تلقی کرده اند! در حالی که به نظر می رسد زیر سوال بردن اراده و توان مدیریت کنونی وزارت نفت در مواجهه با تحریم‌های آمریکا، سبب تقویت موضِع آمریکا باشد تا تضعیف آن.
۵) درباره ادعای آقای دکتر جلیلی درباره اینکه در توئیتر حساب کاربری ندارند نیز به اطلاع می‌رساند که مطلب نقل شده از ایشان، عیناً از حساب توئیتری که به نام ایشان فعالیت می‌کند و تا کنون نیز انتساب این حساب به ایشان تکذیب نشده بود، برداشت شده است. ضمن اینکه پس از گذشت زمان قابل ملاحظه از انتشار آن، ایشان این مطلب را تکذیب نکرده و در پاسخی هم که به آقای مهندس زنگنه داده‌اند، محتوای آن را دوباره تایید کرده اند. در ادامه این توضیحات، تصویر توئیت اشاره شده عیناً آورده می‌شود.
۶) تاکید می‌کند که هیچ گاه نباید فراموش کنیم که مسبب اصلی مشکلاتی که برای ملت ایران ایجاد شده و مجرم اصلی در این ماجراها، دولت آمریکا و در راس آن آقای ترامپ است.
۷) وزارت نفت، ضمن تشکر از آقای دکتر جلیلی و دعوت همه فعالان سیاسی به اتحاد در برابر توطئه دشمنان، بار دیگر آمادگی خود را برای مناظره و مباحثه با ایشان در حضور مراجع تصمیم‌گیر کشور اعلام می‌کند.»
انتهای پیام
