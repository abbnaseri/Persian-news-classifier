سازمان حمایت قیمت خودرو را تعیین می‌کند
معاون وزیر صنعت، معدن و تجارت گفت: قیمت‌گذاری خودرو فعلا تا ابلاغ دستورالعمل جدید، توسط سازمان حمایت مصرف‌کنندگان و تولیدکنندگان انجام خواهد شد.
به گزارش ایسنا، امروز (شنبه) نشست خبری سعید زرندی - معاون طرح و برنامه وزارت صنعت، معدن و تجارت - با موضوع تشریح عملکرد و برنامه‌های این وزارتخانه برگزار شد.
در این نشست زرندی با اشاره به برنامه‌ریزی این وزارتخانه در زمینه استفاده از حداکثر ظرفیت تولید داخل، اظهار کرد: ۳۵ میلیارد دلار از ۴۲ میلیارد دلار وارداتی که در سال گذشته انجام شده به بخش صنعت اختصاص داشته که بیشترین حجم آن شامل واردات قطعات منفصل خودرو بوده است.
وی افزود: از بین محصولات وارداتی ۵۵ کد تعرفه که بیشترین ارزش را به خود اختصاص دادند مشخص و برنامه‌ریزی شده که آن بخش از کالاهایی که قابلیت تولید در داخل را دارند، با نظارت معاونت صنایع در سال ۹۸ در داخل تولید شوند و در مورد کالاهایی که دانش فنی و تکنولوژی آن‌ها هنوز در کشور وجود ندارد با همکاری شرکت‌های دانش‌بنیان به سمت بومی‌سازی آن‌ها حرکت کنیم.
معاون طرح و برنامه وزارت صنعت معدن و تجارت در ادامه با اشاره به قانون حداکثر استفاده از توان تولید داخل، تصریح کرد: در این راستا پروژه‌هایی تعریف شده که یکی از آنها فعال‌سازی ظرفیت خالی واحدهای تولیدی برای احیا و افزایش ظرفیت این واحدها است.
وی در ادامه برنامه دیگر این وزارتخانه برای کاهش واردات را جذب سرمایه عنوان کرد و گفت که این سازمان برای جذب سرمایه سه میلیارد دلاری هدف‌گذاری کرده است.
رویکرد وزارت صنعت احداث نشدن واحد صنعتی جدید است
زرندی با بیان اینکه رویکرد اصلی این وزارتخانه احداث نشدن واحد صنعتی جدید است، گفت: امسال در زمینه جذب سرمایه‌گذاری جایگزین واردات، دستیابی به سه میلیارد دلار سرمایه هدف‌گذاری شده است و در این راستا، ابتدا به فعال‌سازی طرح‌های نیمه تمام اقدام می‌شود و در غیر این صورت، واحدهای جدید راه‌اندازی خواهد شد.
معاون طرح و برنامه وزارت صنعت، معدن و تجارت با اشاره به لزوم استفاده از بازار سرمایه برای تأمین نقدینگی واحدهای تولیدی، گفت که سهم صنعت در سال ۹۲ از تسهیلات بانکی ۲۱ درصد بوده که این عدد در سال گذشته به ۳۸ درصد رسیده است.
برنامه‌ریزی برای ساخت ۱۳ هزار و ۱۰۰ واگن و رشد ۲۵ درصدی صنعت پوشاک
معاون طرح و برنامه وزارت صنعت، معدن و تجارت در ادامه با اشاره به هدف‌گذاری رشد ۲۵ درصدی تولید در صنایع نساجی و پوشاک، اظهار کرد: افزایش نرخ ارز باعث شد که واردات پوشاک توجیه نداشته باشد که فعالان این حوزه باید از فرصت پیش آمده استفاده کنند.
وی با اشاره به پیش‌بینی توسعه و تکمیل صنعت لوازم خانگی و صنایع دریایی، از برنامه‌ریزی برای ساخت ساخت ۱۳ هزار و ۱۰۰ واگن در بخش ریلی در سال جاری خبر داد.
زرندی با اشاره به برنامه‌ریزی این وزارتخانه برای تأمین نقدینگی، اظهار کرد: سهم نقدینگی بخش تولید در سیستم بانکی در سال گذشته با تنزل مواجه شد و در این زمینه امسال در نظر داریم از ظرفیت بازار سرمایه استفاده کنیم.
به گفته معاون وزیر صنعت، معدن و تجارت، برنامه‌ریزی برای توسعه سرمایه‌گذاری با جذب سرمایه‌های سرگردان مردمی در دستور کار است و در این راستا، هلدینگ‌های سرمایه‌گذاری در سه استان کشور به صورت پایلوت راه‌اندازی می‌شود.
راه‌اندازی سامانه توزیع برای ۱۰۰ کالا
وی همچنین با اشاره به صادرات غیرنفتی ۴۶ میلیارد دلاری کشور در سال گذشته، گفت: حدود ۲۳.۴ میلیارد دلار از کل صادرات غیرنفتی ایران در سال گذشته به ۱۵ کشور همسایه بوده است؛ بنابراین تمرکز ما بر بازارهای نزدیک است تا بتوانیم حجم صادرات خود را بالا ببریم.
این مقام مسئول در ادامه از راه‌اندازی سامانه توزیع به عنوان اصلی‌ترین اقدام در حوزه مدیریت بازار خبر داد و خاطرنشان کرد که راه‌اندازی این سامانه اکنون برای لاستیک خودرو اجرایی شده و برنامه‌ریزی شده تا پایان سال به ۱۰۰ قلم کالا توسعه یابد.
زرندی با بیان اینکه اینکه سال گذشته در حوزه بهبود فضای کسب و کار، هر چند از نظر امتیاز رشد داشته‌ایم، اما رتبه ایران با کاهش مواجه شد، تصریح کرد: در بخش شاخص تجارت فرامرزی بیشترین بهبود حاصل شد به طوری که از رتبه ۱۶۶ در بین ۱۹۰ کشور جهان در سال ۲۰۱۸ به رتبه ۱۲۱ ارتقا یافتیم.
انتهای پیام
