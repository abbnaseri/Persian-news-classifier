نظر مخالفان و موافقان قانون جدید بازار پایه فرابورس
سازمان بورس برای جمع بندی اجرا یا عدم اجرای قانون جدید بازار پایه فرابورس از فعالان بازار سرمایه خواسته نظرات خود را به کانون نهادهای سرمایه‌گذاری و کانون کارگزاران بورس اوراق بهادار اعلام کنند؛ در این راستا یکی از کارشناسان ارشد بازار سرمایه معتقد است که طبقه‌بندی اطلاعات به معامله‌گران کمک می‌کند اما تغییر قوانین نباید به عدم شفافیت در بازار سرمایه دامن بزند.
به گزارش ایسنا، چندی پیش مقررات جدیدی برای بازار پایه فرابورس ایران وضع شد و آنطور که فرابورس ایران اعلام کرده بود قرار شد که در انتهای خرداد ماه جاری این قوانین جدید اجرایی شود.
بر اساس این قوانین قرار بود سفارش‌های خرید و فروش از روی تابلو برداشته و معامله گران این بازار در هنگام سفارش‌گذاری از وضعیت سفارش‌های دیگر اطلاعی نداشته باشند این طور که مسئولان فرابورس اعلام کرده بودند این اقدام به این علت بود که سهامداران انتظارات خود را بر اساس تحلیل و تصمیم خود شکل دهند و تصمیم‌گیری درباره معاملات به دور از هیجانات کاذب و گمراه‌کننده باشد.
اما در طرف مقابل منتقدان معتقدند که حذف سفارش‌های خرید و فروش از روی تابلوی بورس به اصل شفافیت در بازار لطمه می‌زند و این اقدام پایه‌گذار بدعتی نادرست در بازار سرمایه می‌شود و اصل شفافیت این بازار را زیر سوال می‌برد.
اعتراض این دست از فعالان بازار سرمایه سبب شد که سازمان بورس واکنش نشان دهد و در این راستا حسن امیری -معاون نظارت بر بورس‌ها و ناشران سازمان بورس و اوراق بهادار- نامه‌ای به سعید اسلامی بیدگلی- دبیر کل کانون نهادهای سرمایه گذاری ایران- و روح الله میرصانعی –دبیرکل کانون کارگزاران بورس اوراق بهادار- بنویسد. امیری در آن نامه به دغدغه‌ها و نگرانی‌هایی از سوی سهامداران و فعالان بازار پایه اشاره کرد و از این دو کانون خواست که نظرات فعالان این بازار را جمع کنند و در جلسه شورای عالی بورس به این موضوعات پرداخته شود.
در نهایت جلسه‌ای در کانون کارگزاران بورس اوراق بهادار تشکیل شد و اکثریت افرادی که در این جلسه حضور داشتند با اجرایی شدن قانون جدید بازار پایه به شکل جدیدی که عنوان شده مخالفت کردند و بسیاری از افراد خواهان تغییر در قانون جدید بودند.
در این راستا کانون نهادهای سرمایه گذاری هم از کلیه فعالان بازار خواسته تا نظرات خود را با این کانون به اشتراک بگذارند تا این نظرات به صورت یکجا به سازمان بورس ارسال شود.
مدیرعامل فرابورس ایران در آخرین واکنش‌ها در این مورد گفته که سازمان بورس به عنوان ضرب‌الاجل برای ارائه آخرین پیشنهادات درباره بازار پایه روز شنبه ۲۵ خرداد ماه ۱۳۹۸ را تعیین کرده است تا تمامی نظرات و پیشنهادات در این باره به کانون‌ها اعلام شود.
تغییر قوانین به صورت شفاف و به مرور انجام شود
فردین آقابزرگی -کارشناس ارشد بازار سرمایه- در این مورد در گفت‌وگو با ایسنا، اظهار کرد: در جلسه‌ای که در کانون کارگزاران بورس اوراق بهادار برگزار شد چند نفر با این طرح موافقت کردند که من هم جزو موافقان آن بودم البته باید تاکید کنم که محدودیت‌ها و دغدغه‌های بازار سرمایه باید در قانون جدید رعایت و به مرور زمان این قانون اجرایی شود.
وی تاکید کرد: موافقت بنده به این معنی نیست که باید به صورت چکشی این قانون اجرایی شود بلکه به دلیل فضای خاص بازار سرمایه ما این تغییرات باید به مرور انجام شود و برای اجرا شدن آن همه جوانب و حساسیت‌ها مد نظر قرار گیرد.
طبقه بندی اطلاعاتی خوب است اما همه با عدم شفافیت مخالف هستیم
این کارشناس ارشد بازار سرمایه افزود: اینکه بگوییم در یکی از تابلوهای بازار پایه فرابورس ماهی یک بار و در یکی از تابلوها هفته‌ای یک بار معامله انجام شود اصلاً درست نیست چرا که ما باید به فکر روان سازی و افزایش نقدشوندگی در بازار سرمایه باشیم.
وی درباره مخفی بودن سفارش‌ها در قانون جدید بازار پایه نیز اظهار کرد: این موضوع از دید من نیز صحیح نیست چرا که مشخص بودن سفارش و قیمت‌ها از ویژگی‌های بورس است اگر قرار است که سفارش و قیمت‌ها مشخص نباشد چرا معاملات باید در بورس انجام شود؟ اگر قرار است سهام در نظامی رقابتی به فروش برسد مزیت رقابت این است که نرخ بالاتر به عنوان نرخ معامله اعلام شود و نمی‌توان نرخی غیر از آن برای معامله قائل شد.
آقا بزرگی ادامه داد: در کل من با هر گونه محدودیتی در نظام عرضه و تقاضا موافق نیستم اما اینکه بخواهیم شرکت‌ها را از نظر سطح شفافیت و اطلاع رسانی طبقه بندی کنیم اقدام مناسبی است.
این کارشناس ارشد بازار سرمایه با اشاره به دغدغه‌های برخی از فعالان بازار پایه درباره قانون جدید، تاکید کرد: ما باید این تغییرات را به صورت تدریجی اعمال کنیم مثلاً می‌توان برای این اقدام بازه زمانی ۶ ماهه در نظر گرفت. نمی‌شود که برای یک تغییر اساسی در ۲۴ ساعت تصمیم گیری و اجرا صورت گیرد. نمی‌شود با هدف کاهش ریسک به یک باره و چکشی عمل کرد.
انتهای پیام
