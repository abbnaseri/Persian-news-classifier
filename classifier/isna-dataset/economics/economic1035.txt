 ۱۳۰۰ قطعه داخلی‌سازی شد
 رئیس کمیسیون صنایع و معادن اتاق بازرگانی ایران گفت: در شرایط فعلی تحریم که امکان تامین تجهیزات و قطعات وجود ندارد، با اعتماد به جوانان و دانشگاهیان و مقوله آموزش، توانسته‌ایم گام‌های مناسبی برداریم.
به گزارش ایسنا به نقل از سازمان توسعه و نوسازی معادن و صنایع معدنی ایران (ایمیدرو)، بهرام شکوری در ششمین همایش جایزه بهره‌وری معادن و صنایع معدنی ایران، اظهار کرد: ساخت ۱۳۰۰ قلم قطعه با یک دهم قیمت تمام شده، از جمله این اقدامات است و موجب حذف ارز تخصیصی برای این موارد شده است.
وی ادامه داد: با ارتقای بهره‌وری، قیمت تمام شده کالاها کاهش و منافع جمعی افزایش می‌یابد. در جهان بیشترین محصول با کمترین قیمت تولید می‌شود و در شرکت‌ها، ضایعات به صفر رسیده است.
رئیس کمیسیون صنایع و معادن اتاق بازرگانی ایران افزود: شاخص‌های بهره‌وری بخش خصوصی در مقایسه با بخش دولتی، به شاخص‌های جهانی نزدیک‌تر است.
وی با اشاره به ارتباط دانشگاه و صنعت گفت: این ارتباط باید به صورتی باشد که پژوهش‌ها و پایان‌نامه‌ها بتواند مشکلات بخش خصوصی را رفع کند.
شکوری افزود: منافع حاصله از این روند می‌تواند سهمی بسیار بالاتر از حق مشاوره ایجاد کند. مهمترین مولفه برای ما به عنوان بخش خصوصی، رقابتی شدن تولید، کاهش قیمت تمام شده و افزایش سود بیشتر و در نتیجه توسعه کسب و کار با ارتقای بهره‌وری است.
انتهای پیام
