دلار در بالاترین سطح شش روز اخیر
آمارهای جدید از وضعیت اشتغال آمریکا به صعود دلار انجامید.
به گزارش ایسنا به نقل از رویترز، در آخرین روز از معاملات هفتگی، شاخص دلار که نرخ برابری آن در مقابل سبدی از ارزهای جهانی را اندازه می‌گیرد به بالاترین سطح خود در طی شش روز اخیر رسید. صعود دلار پس از آن آغاز شد که شمار متقاضیان دریافت مزایای بیکاری در آمریکا باز هم زیر ۲۰۰ هزار نفر باقی ماند و آمار خوب از رشد بخش خرده‌فروشی تا حدودی از نگرانی در خصوص کاهش رشد بزرگ‌ترین اقتصاد جهان کاست.
اکنون معامله گران بیش از هر زمان دیگری منتظر کاهش نرخ بهره توسط بانک مرکزی آمریکا هستند به ویژه حالا که احتمال کشیده شدن دامنه جنگ تجاری آمریکا با چین به دیگر کشورها نظیر ژاپن و اعضای اتحادیه اروپا نیز تقویت شده است.
در برابر ارزهای اروپایی هر یورو به ۱.۱۲۱۵ دلار و هر پوند انگلیس به ۱.۲۵۸۹ دلار عقب نشستند. برخلاف یورو و پوند، فرانک سوئیس توانست موقعیت خود را در برابر دلار حفظ کند و نسبتاً بدون تغییر در مقایسه با روز گذشته و به ازای ۱.۰۰۸۰ دلار مبادله شود.
علاوه بر آمارهای اقتصادی داخل آمریکا، نگرانی‌های پیش آمده از تحولات جهانی در روزهای اخیر نیز منجر به افزایش تقاضا برای خرید دلار شد. تحلیل‌گران بانک "مورگان استنلی" در گزارشی نوشتند: تقاضای واردات در بسیاری از کشورها کاهش یافته است و نشانه‌هایی از کاهش رشد اقتصادی در مناطق مختلف بروز کرده است.
یوان چین با انتظار خبر کاهش رشد تولیدات صنعتی این کشور در ماه می در لاک دفاعی فرو رفت و هر دلار به ازای ۶.۹۲۵۳ یوان چین مبادله شد. در برابر سایر ارزهای آسیایی، هر دلار به ازای ۱۰۸.۵۵۷۳ ین ژاپن، ۱.۳۷۱۲ دلار سنگاپور و ۱.۴۵۴۹ دلار استرالیا مبادله شد.
احتمال از سرگیری مذاکرات تجاری بین چین و آمریکا در حاشیه اجلاس سران گروه بیست در ژاپن باعث شد تا ارزش پول ملی آمریکا در برابر همسایه شمالی‌اش نیز تقویت شود و هر دلار آمریکا به ازای ۱.۳۴۴۴ دلار کانادا مبادله شد.
انتهای پیام
