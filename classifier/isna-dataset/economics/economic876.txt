اعزام و تبادل نیروی کار محور گفتگوها در حاشیه ILO  
در حاشیه یکصد و هشتمین اجلاس سازمان بین المللی کار، وزیر کار از امضای یادداشت تفاهم همکاری در زمینه تبادل نیروی کار به آذربایجان خبر داد و آمادگی وزارت کار را برای ارائه آموزشهای مهارتی و فنی و حرفه‌ای به سوریه اعلام کرد.
به گزارش ایسنا، محمد شریعتمداری که در رأس هیأتی از نمایندگان تشکل‌های کارگری و کارفرمایی برای شرکت در یکصد و هشتمین اجلاس سازمان جهانی کار به ژنو سفر کرده، در حاشیه برگزاری این اجلاس دیدارهایی جداگانه با وزیران کار سوریه، بلغارستان و آذربایجان داشت.
وی در دیدار با وزیر کار و حمایت‌های اجتماعی جمهوری آذربایجان با اشاره به ظرفیت‌های وزارت کار در حوزه آموزش‌های فنی و حرفه‌ای، ایمنی و بهداشت کار، تعاون و روابط کار، همکاری در بخش‌های اقتصادی سازمان تأمین اجتماعی و صندوق بازنشستگی میان دو کشور را پیشنهاد کرد.
شریعتمداری با اشاره به امضا و ارسال برنامه اقدام مشترک و یادداشت تفاهم در زمینه تبادل نیروی کار ابراز امیدواری کرد: با توجه به ارسال دعوتنامه رسمی طی چند ماه آینده میزبان وزیر کار آذربایجان در تهران باشد.
وزیر کار و حمایت‌های اجتماعی جمهوری آذربایجان نیز همکاری در بخش خدمات به ویژه اتحادیه‌های کارگری ایران را خواستار شد و گفت: در بخش روابط کار تلاش ما این است که علاوه بر کارگرانی که در بخش رسمی مشغول به کار و تحت پوشش بیمه‌ها هستند به کارگران در بخش اقتصاد و غیر رسمی نیز خدمات ارائه کنیم.
بهره‌مندی از تجارب کارآفرینی و تبادل نیروی کار میان ایران و آذربایجان
وی با تاکید بر استفاده از تجربیات ایران در حوزه کارآفرینی و اشتغال گفت: مسئولیت امور معلولان و افراد دارای ناتوانی جسمی را نیز برعهده داریم و امیدواریم از تجربیات ایران در این زمینه استفاده کنیم. در خصوص تبادل نیروی کار نیز منتظر ارائه نظر شما درباره یادداشت تفاهم ارسال شده هستیم و ارتباط با اتحادیه‌های کارگری دو کشور را مفید می‌دانیم.
شریعتمداری همچنین در دیدار با "وزیر کار و امور اجتماعی سوریه، بازسازی سوریه را موضوعی حیاتی دانست و آمادگی کشورمان برای تحقق این مساله و همچنین ارائه آموزش‌های فنی و حرفه‌ای و احیای اشتغال روستایی در سوریه را اعلام کرد.
وزیر کار و امور اجتماعی سوریه نیز در این دیدار با بیان اینکه جنگ در سوریه در ابعاد اقتصادی هنوز ادامه دارد، همکاری ایران در زمینه آموزش‌های فنی و حرفه‌ای، سیاستگذاری بازار کار و کارآفرینی را خواستار شد.
همچنین وزیر کار کشورمان در دیدار با وزیر کار و امور اجتماعی بلغارستان با بیان اینکه ایران به استانداردهای بین‌المللی کار پایبند است، تهیه سند کار شایسته در ایران و تصویب آن در مجلس، برگزاری اجلاس ملی آینده کار و سده سازمان بین‌المللی کار را نشانه پایبندی ایران به استانداردهای بین‌المللی کار دانست.
گسترش معاملات تهاتری و جابه‌جایی نیروی کار میان ایران و بلغارستان
وی با تاکید بر گسترش معاملات تهاتری میان دو کشور به ویژه در دوران تحریم، ابراز امیدواری کرد: ساز و کار اینستکس بتواند راه‌حلی برای مشکلات مبادلات مالی میان ایران و اروپا باشد.
شریعتمداری با اشاره به برگزاری اجلاس کمیسیون مشترک دو کشور در صوفیه، اجرای بندهای صورتجلسه در خصوص کار و امور اجتماعی میان دو طرف از جمله جابه‌جایی نیروی کار را خواستار شد.
وزیر کار و امور اجتماعی بلغارستان نیز با تشکر از ارسال دعوت‌نامه رسمی و متن پیش‌نویس یادداشت تفاهم همکاری میان دو وزارتخانه ابراز امیدواری کرد: اقدامات بعدی برای عملیاتی شدن مفاد این تفاهم‌نامه از جمله جابه‌جایی نیروی کار به عمل آید چرا که بلغارستان اهمیت زیادی برای روابط با ایران قائل است.
انتهای پیام
