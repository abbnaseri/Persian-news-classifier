اصناف می‌توانند در اجرای طرح‌های خدمات الکترونیکی کمک کنند
رئیس اتاق اصناف ایران با بیان اینکه اصناف می‌توانند با ایجاد ابزارهای نوین در محیط کسب و کار به اجرای طرح‌های خدمات الکترونیکی کمک کنند، گفت که برای کمک به برطرف شدن مقاومت جامعه سنتی در برابر مسیرهای مدرن، باید نظرات کارشناسی بخش‌های مختلف درباره ایرادات و مشکلاتی که در دوره اجرای آزمایشی مشخص می‌شود، در نظر گرفته شود که این مسئله مورد توجه اتاق اصناف نیز هست.
به گزارش ایسنا، امروز (یکشنبه) مراسم رونمایی از "نقشه راه عملیاتی بهبود محیط کسب و کار" همزمان با "ارائه مجوزهای صنفی از درگاه ملی مجوزهای کشور" با حضور وزیر امور اقتصادی و دارایی، رئیس اتاق اصناف ایران و رئیس سازمان فناوری اطلاعات در محل وزارت امور اقتصادی و دارایی برگزار شد.
در این مراسم سعید ممبینی - رئیس اتاق اصناف ایران - با بیان اینکه نقش وزارت امور اقتصادی و دارایی در اجرای دولت الکترونیک باید به موقع انجام می‌شد، اظهار کرد: حضور وزارت امور اقتصادی و اداری در اجرای دولت الکترونیک، دغدغه و نگرانی نسبت به ایجاد شکاف دیجیتالی در جامعه را برطرف کرده و امروز همه مردم با این خدمات آشنا هستند و کسانی که آشنایی بیشتری دارند، مشتاق شروع اقدامات هستند.
وی ضمن ابراز امیدواری نسبت به برطرف شدن موانع کسب و کار با ایجاد امکانات زیرساختی، تصریح کرد: اصناف از طرفی مصرف‌کننده خدمات الکترونیک هستند و از طرف دیگر می‌توانند با ایجاد ابزارهای نوین در محیط کسب و کار به اجرای این طرح‌ها کمک کند.
ممبینی در ادامه از شروع طرح‌هایی در راستای خدمات الکترونیک در نظام توزین از سوی اصناف در ماه‌های گذشته خبر داد و گفت: پیشتر وزارت امور اقتصادی و دارایی اطلاعات کلی در رابطه با این طرح ارائه کرد که مورد استقبال هیئت رئیسه اتاق اصناف ایران قرار گرفت و به همه اتاق‌های اصناف کشور ارائه شد و با هماهنگی‌های صورت گرفته، از اول تیر ماه اجرای ماده ۱۸۶ صورت گرفت که از طریق آن روزانه دو تا سه هزار استعلام انجام می‌شود و پیش‌بینی می‌شود که سالانه حدود ۲۵۰ هزار استعلام انجام شود.
به گزارش ایسنا، طبق ماده ۱۸۶ قانون مالیات‌های مستقیم برای تسهیل و تسریع مودیان اصناف، از اردیبهشت ماه امسال گواهی مالیاتی برای اصناف به صورت الکترونیکی صادر می‌شود.
رئیس اتاق اصناف ایران با بیان مقاومت جامعه سنتی نسبت به مسیرهای مدرن مبتنی بر فناوری اطلاعات، اظهار کرد: برای کمک به این مشکل باید نظرات کارشناسی بخش‌های مختلف درباره ایرادات و مشکلاتی که در دوره اجرای آزمایشی مشخص می‌شود، در نظر گرفته شود که این مسئله مورد توجه اتاق اصناف نیز هست.
وی افزود: در حوزه اصناف در وزارت صنعت، معدن و تجارت و اتاق‌های اصناف ابزارهایی مورد استفاده قرار می‌گیرد که انتظار داریم در این برنامه‌ها مورد توجه قرار بگیرد تا اثربخشی کار بیشتر شود و در نهایت به یک پنجره واحد برسیم که تمام فرآیندها انجام شود و داشبورد مدیریتی بتواند ایرادات بخش‌های مختلف را شناسایی و برطرف کند.
انتهای پیام
