راهکار بی‌نیازی ایران از پول نفت
 سرپرست سازمان توسعه تجارت ایران در ششمین جلسه شورای راهبردی توسعه صادرات غیر نفتی گفت: اگر ایران به شاهراه تبادل کالاهای کشورهای همسایه بدل شود، هیچ نیازی به ارز حاصل از فروش نفت نخواهد بود.
به گزارش ایسنا به نقل از وزارت صنعت، معدن و تجارت، محمدرضا مودودی با اشاره به موقعیت مهم و راهبردی ایران در منطقه و جهان به عنوان دومین کشور دارای بیشترین تعداد همسایه گفت: اگر ایران به شاهراه تبادل کالاهای کشورهای همسایه بدل شود، هیچ نیازی به ارز حاصل از فروش نفت نخواهد بود.
وی افزود: کشورهای همسایه ایران سالانه ۱ میلیارد و ۱۱۸ میلیون دلار انواع کالا و خدمات وارد می‌کنند که اگر تنها ۱۰ درصد این کالاها و خدمات فنی مهندسی از ایران تأمین می‌شد می‌توانستیم سالانه بیش از ۱۲۰ میلیارد دلار صادرات غیر نفتی به کشورهای همسایه داشته باشیم.
سرپرست سازمان توسعه تجارت ایران، افزایش سهم صادرات غیرنفتی در ۴۰ سال گذشته را از حدود ۴ درصد به بیش از ۵۰ درصد اعلام کرد که بر این اساس ایران در جایگاه نوزدهمین اقتصاد بزرگ دنیا قرار دارد.
مودودی در تشریح آمار تجارت خارجی در دو ماهه نخست سال جاری اظهار کرد: صادرات غیر نفتی ایران در دو ماه نخست امسال، ۸ میلیارد و ۴۰۰ میلیون دلار بود که در فرودین به دلیل مسائل ناشی از سیل و تعطیلات طولانی مدت نوروزی، با کاهش روبرو شد اما صادرات در مقایسه با رقم ۷.۷ میلیارد دلار مدت مشابه سال گذشته بیش از ۸ درصد رشد را تجربه کرده است.
وی در خصوص سهم ایران در بازار عراق و افغانستان گفت: سهم عراق و افغانستان از بازار صادرات غیر نفتی ایران ۱۲ میلیارد دلار است و در حال حاضر سهم صادرات فولادی از کل صادرات غیر نفتی ایران ۳.۷ میلیارد دلار، میعانات گازی ۵ میلیارد دلار و صادرات دانش بنیان و محصولات‌های تکنولوژی ۲ میلیارد دلار است.
مودودی افزود: این در حالی است که سهم صنایع کوچک نیز به ۲ میلیارد دلار در سال بالغ می‌شود اما با این وجود، اگر سهم عراق و افغانستان و محصولات پتروشیمی و فولاد از سبد صادراتی کشور را در نظر نگیریم، سهم صادرات غیر نفتی چندان بزرگی باقی نمی‌ماند.
سرپرست سازمان توسعه تجارت تصریح کرد: سهم ۱۵ کشور همسایه از صادرات غیر نفتی ایران ۲۴ میلیارد دلار است که ۵۶ درصد کل صادرات ما را شکل می‌دهد.
وی با اشاره به وجود بیش از ۳۸۹۵ قلم کالای دارای کد ۸ رقمی صادرات در جهان گفت: در کشور ما تنها ۳۴۵ قلم کالای با ارزش ۱۰ میلیون دلار صادرات وجود دارد و فقط ۱۳ قلم کالای صادراتی با ارزش نیم تا یک میلیارد دلار داریم و اقلام صادراتی با ارزش بالای یک میلیارد دلار فقط ۷ قلم کالاست و برای رشد صادرات غیر نفتی، باید با استفاده از فناوری‌های روز دنیا و افزایش کیفیت تولید و ارتقای مؤلفه‌های رقابت پذیری محصولات ایرانی، اقلام دارای امکان صادرات را تنوع بیشتری بخشیم.
انتهای پیام
