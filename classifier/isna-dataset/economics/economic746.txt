بیت‌کوین دهمین ارز پرارزش جهان شد
بیت‌کوین که یکی از معروف‌ترین ارزهای دیجیتال رمزنگاری شده به شمار می‌رود، عنوان دهمین ارز بزرگ و مهم جهان را به خود اختصاص داده است.
به گزارش ایسنا، فناوری ارزهای دیجیتالی رمز پایه همچون بیت‌کوین یک پول رمزنگاری شده است، این امکان را به کاربران می‌دهد که بدون نیاز به هیچ بانکی مبادلات مالی خود را انجام دهند و هم‌چنین هویت طرفین معامله نیز ناشناس باقی می‌مانند. ارزهای دیجیتالی رمزنگاری شده باید توسط سخت‌افزارهای قدرتمندی که معمولاً کارت گرافیک موجود در ابر رایانه‌هاست، استخراج یا به اصطلاح ماینینگ شوند.
با توجه به اهمیت روزافزون ارزهای دیجیتال رمزنگاری شده در جهان، کاربران زیادی به استخراج و سرمایه‌گذاری در آنها روی آورده و از این طریق سعی دارند که ثروت هنگفتی را به جیب بزنند.
بر اساس تازه‌ترین گزارش‌های منتشر شده در کوین تلگراف، کارشناسان و تحلیلگران فعال در این حوزه به تازگی اعلام کرده‌اند در صورت در نظر نگرفتن طلا و نقره می‌توان گفت ارز دیجیتال رمزنگاری شده بیت کوین در حال حاضر دهمین ارز بزرگ و دارایی ارزشمند بزرگ در جهان به شمار می‌رود که اگر طلا و نقره را نیز در نظر بگیریم، بیت کوین در جایگاه دوازدهم این فهرست جای خواهد گرفت.
در بخش دیگر این گزارش، کارشناسان مربوطه عنوان کرده‌اند که با توجه به در نظر گرفتن مجموع سرمایه در حال گردش بیت‌کوین به میزان بالغ بر ۱۶۲ میلیارد دلار، انتظار می‌رود ارزش هر واحد ارز دیجیتالی بیت‌کوین تا پایان سال جاری میلادی به بیش از ۴۰ هزار دلار نیز برسد.
آنها در این گزارش عنوان کرده‌اند که بیت‌کوین هم اکنون از پایه پولی کشورهای بزرگی همچون برزیل، کانادا، کره جنوبی، روسیه و نروژ نیز ارزش بیشتری دارد و این طور که به نظر می‌رسد با افزایش میزان استقبال و گسترش این ارز رمز محبوب و پرطرفدار مدت زمان زیادی طول نخواهد کشید تا بتواند جای پایه پولی بسیاری از کشورها از جمله هند، انگلستان و حتی ایالات متحده را بگیرد.
گفته می‌شود ارزهای دیجیتالی رمز پایه غیرقابل هک هستند و باید به‌صورت ناشناس و با استفاده از سخت‌افزارهای قدرتمندی از پلت فرم‌های مخصوص استخراج این نوع ارزهای مجازی، استخراج یا به اصطلاح ماینینگ شوند.
بسیاری از کشورهای جهان در ابتدا در تلاش بودند تا این پول بی افسار را کنترل کرده و معاملات با آن را تا حد امکان محدود کنند؛ چراکه آن‌ها بر این باورند بیت کوین به تجارت‌های غیرقانونی و غیرمجاز هم‌چون تجارت اسلحه، تجهیزات تروریستی، قاچاق دارو و مواد مخدر دامن‌زده و به علت آنکه مقامات قضائی و پلیس نمی‌توانند طرفین معامله را شناسایی و ردگیری کنند، باعث سهولت استفاده از آن می‌شود. این در حالیست که برخی دیگر از کشورها با وضع قوانین دقیق و درست، استفاده از این ارزهای دیجیتالی رمزنگاری شده را مجاز اعلام کرده‌اند.
طی چند سال اخیر ارزهای دیجیتالی رمزنگاری شده بسیاری هم‌چون بیت‌کوین، مونرو، ریپل و اتریوم از محبوبیت و استقبال بی‌نظیری برخوردار شده و کاربران بسیاری در جهان به‌دنبال استخراج و تبدیل پول‌های خود به ارزهای دیجیتالی هستند؛ چراکه این روزها بسیاری از افراد با خرید و استخراج این ارز توانسته‌اند به پول زیادی دست پیدا کنند. چندی پیش بود که کارشناسان پیش‌بینی کرده بودند با شکوفایی فناوری بلاک‌چین، روند استخراج ارزهای دیجیتالی رمزنگاری شده نیز صعودی خواهد شد و رشد قابل ملاحظه‌ای را تجربه خواهد کرد.
انتهای پیام
