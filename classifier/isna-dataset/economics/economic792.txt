ارزش معاملات بورس کاهش یافت
امروز بیش‌تر سهم‌ها در بورس و فرابورس ایران با کاهش قیمت مواجه شدند. هم‌چنین ارزش معاملات نیز نسبت به روزهای گذشته افت قابل توجهی را تجربه کرد.
به گزارش ایسنا، امروز شاخص کل بازده نقدی و قیمتی بورس اوراق بهادار تهران ۱۰۱۵ واحد کاهش یافت و به رقم ۲۳۳ هزار و ۸۶۴ رسید. هم‌چنین شاخص کل هم وزن با کاهش ۹۳۷ واحدی در تراز ۵۵ هزار و ۳۲۴ نشست.
شاخص بازار اول و بازار دوم هر کدام به ترتیب ۳۳۷ و ۳۸۸۷ واحد کاهش یافت؛ شاخص آزاد شناور نیز با ۱۳۶۴ واحد افت رقم ۲۶۳ هزار و ۴۳۲ را تجربه کرد.
صنایع پتروشیمی خلیج فارس، گروه مپنا، ایران خودرو و پتروشیمی مبین هر کدام به ترتیب ۲۰۲، ۱۰۵، ۹۲ و ۸۸ واحد تأثیر کاهنده روی شاخص‌های بازار سهام داشتند و در طرف مقابل پالایش نفت اصفهان، شرکت ارتباطات سیار و پتروشیمی خارک سعی کردند شاخص‌های بازار را تربیت کنند. هریک از نمادهای یاد شده ۱۱۳، ۱۰۶ و ۶۹ واحد تأثیر افزایشی روی شاخص‌های بازار سرمایه داشتند.
در گروه خودرو و ساخت قطعات شاهد حجم معامله بیش از ۸۳ میلیون سهم و اوراق مالی بودیم که ارزش آن به حدود ۱۵۹ میلیارد تومان رسید. در این گروه تمام سهم‌ها غیر از یک سهم با کاهش قیمت روبه‌رو شدند.
حجم معاملات محصولات شیمیایی به ۲۲۱ میلیون سهم و اوراق مالی رسید و ارزش معاملات رقم ۱۰۶ میلیارد تومان را تجربه کرد. در این گروه سهم‌ها عمدتاً کمتر از سه درصد نوسان به بالا و پایین داشتند.
امروز ارزش معاملات بورس تهران نسبت به روزهای گذشته کاهش یافت، به طوری که ۲.۷ میلیارد سهم و اوراق مالی به ارزش حدود ۹۶۵ میلیارد تومان مورد دادوستد قرار گرفت. هم‌چنین تعداد معاملات این بازار به عدد ۲۱۲ هزار و ۳۴۱ رسید.
آیفکس نیز که در روزهای گذشته برای اولین‌بار توانسته بود تراز ۳۰۰۰ واحدی را پشت سر بگذارد، امروز با حدود ۱۲ هزار واحد کاهش در تراز ۲۹۶۶ واحدی نشست. ارزش معاملات فرابورس ایران به عدد ۶۵۱ میلیارد تومان رسید و حجم معاملات آن عدد ۱.۳ میلیارد سهم و اوراق مالی را تجربه کرد.
انتهای پیام
