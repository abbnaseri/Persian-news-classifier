قدرت‌های اقتصادی ۲۰ مانع تجاری جدید تراشیدند
سازمان جهانی تجارت (WTO) اعلام کرد ۲۰ اقتصاد پیشرفته جهان معروف به گروه ۲۰ در فاصله اکتبر تا ماه مه، ۲۰ مانع تجاری جدید ایجاد کردند که شامل تجارتی به ارزش ۳۳۵.۹ میلیارد دلار شده است و موانع متعدد بیش‌تری نیز در دست بررسی هستند.
به گزارش ایسنا، سازمان جهانی تجارت در گزارشی که در آستانه نشست سران گروه ۲۰ در ژاپن منتشر کرد، به همراه موانع تجاری که در دوره قبلی ۴۸۰.۹ میلیارد دلار تجارت را تحت پوشش قرار می‌داد، افزایش موانع جدید به منزله جهش چشمگیر محدودیت‌های وارداتی است.
روبرتو آزودو، رئیس سازمان جهانی تجارت در بیانیه‌ای اظهار کرد: روند ثابتی که در حدود یک دهه گذشته از زمان بحران مالی مشاهده کرده‌ایم در بیش از یک سال گذشته جای خود را تدابیر فزاینده محدودکننده تجارت داده است. این امر پیامدهایی شامل ابهامات فزاینده، سرمایه گذاری کمتر و رشد ضعیف‌تر تجارت داشته است و ضرورت فوری مدیریت از سوی گروه ۲۰ وجود دارد که سران آن قرار است تا چند روز دیگر در اوزاکای ژاپن دیدار کنند.
در بیانیه سازمان جهانی تجارت خاطرنشان شده است محدودیت‌های تجاری بیش‌تری در دست بررسی است که به چالش‌ها و ابهامات در فضای اقتصادی جهانی افزوده می‌شود.
در گزارش سازمان جهانی تجارت آمده است اقتصادهای گروه ۲۰ همچنین ۲۹ تدبیر را برای کاهش موانع تجاری به اجرا گذاشته‌اند که تجارتی به ارزش ۳۹۷.۲ میلیارد دلار را تحت پوشش قرار می‌دهد.
بر اساس گزارش رویترز، اگرچه این تدابیر بیش‌تر از موانع تجاری بودند اما تدابیر آزادسازی تجارت، پایین‌ترین میانگین ماهانه را از زمان آغاز رصد در ماه مه سال ۲۰۱۲ توسط سازمان جهانی تجارت داشتند، در حالی که موانع تجاری سه و نیم برابر بالاتر از میانگین گزارش‌های مانیتورینگ سازمان جهانی تجارت از آن زمان بوده‌اند.
انتهای پیام

