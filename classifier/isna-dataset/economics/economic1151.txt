موج جدید هجوم ملخ‌ها تیرماه آغاز می‌شود
 موج جدید هجوم ملخ‌های صحرایی از ابتدای تیرماه به کشور آغاز می‌شود.
به گزارش ایسنا به نقل از وزارت جهاد کشاورزی، رئیس سازمان حفظ نباتات کشور با بیان این مطلب گفت: بر اساس نقشه‌های فائو بیشترین هجوم دسته‌های جدید در استان‌های هرمزگان، بوشهر و سیستان و بلوچستان است و این هجوم بسیار گسترده و وسیع است.
محمدرضا درگاهی در نشست ستاد هماهنگی مدیریت بحران استانداری هرمزگان افزود: تاکنون ۱۵۳ دسته ملخ در ۸ استان کشور ریزش داشته‌اند و در ۵۹۰ هزار هکتار از زمین‌های کشاورزی عملیات سم‌پاشی و کانون کوبی انجام شده است.
وی گفت: با هجوم دسته‌های جدید سطح سم‌پاشی تا اواخر شهریور به بیش از ۸۰۰ هزار هکتار در کشور می‌رسد.
رئیس سازمان حفظ نباتات کشور افزود: بیشترین حجم سم‌پاشی و کنترل آفت در استان‌های سیستان و بلوچستان، جنوب کشور و هرمزگان بوده است.
درگاهی گفت: در ماه‌های پاییز احتمال بازگشت ملخ‌های صحرایی از کشورهای پاکستان و هند به ایران هست. ملخ‌ها به علت گرمی هوا در ایران تخم‌گذاری نمی‌کنند.
وی افزود: روند مبارزه و سم‌پاشی در کشور تا پایان سال ادامه می‌یابد.
درگاهی با اشاره به طغیان ملخ‌ها در حاجی‌آباد گفت: حجم ریزش و طغیان در حاجی‌آباد بسیار جدید و بحرانی است و نیازمند است تا بسیج، نیروهای مردمی و ارتش برای کنترل آفت همکاری کنند.
استاندار هرمزگان نیز گفت: بیش از ۸۰ درصد از آفت ملخ صحرایی در استان کنترل شده است.
فریدون همتی افزود: حدود یک میلیون و ۹۰۰ هزار هکتار زمین در استان ردیابی شده و ۱۲۰ هزار هکتار سم‌پاشی شده است. بسیج، نیروهای سپاه و ارتش و نیروی دریایی برای مبارزه با موج جدید ملخ‌ها سازماندهی شده است.
انتهای پیام
