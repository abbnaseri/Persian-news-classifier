ساخت ربات تعمیرکار ماهواره در فضا
بخش توسعه و تحقیقات وزارت دفاع آمریکا به تازگی اعلام کرده مهندسان و متخصصانی را به کار گرفته تا رباتی توسعه دهند که در فضا به تعمیر ماهواره‌ها بپردازد.
به گزارش ایسنا و به نقل از دیلی‌میل، " آژانس پروژه‌های تحقیقاتی پیشرفتهٔ دفاعی" وزارت دفاع آمریکا یا همان "دارپا"(DARPA) قصد دارد طی پنج سال آتی یک ربات فضایی پیشرفته توسعه دهد که وظیفه تعمیر ماهواره‌های مستقر در فضا را به عهده بگیرد.
دارپا به تازگی اعلام کرده که در حال حاضر حدود ۴۰۰ ماهواره متعلق به صنایع خصوصی و دولت آمریکا است که در حال گردش به دور زمین هستند و بیش از ۲۰ هزار مایل از ما فاصله دارند.
این ماهواره‌ها حامل سوختی زیاد و سیستم پشتیبانی هستند که سبب افزایش وزن آنها می‌شود.
بنا بر اعلام دارپا نگهداری و یا تعمیر تمامی این ماهواره‌ها تقریباً امری غیرممکن است.
به همین خاطر دارپا این سیستم تعمیرکار رباتیک را برای ماهواره‌ها خواهد ساخت.
"سرویس رباتیک ماهواره‌های زمین آهنگ"(Robotic Servicing of Geosynchronous Satellites) نامی است که دارپا برای این سیستم رباتیک انتخاب کرده است.
در حالی که جزئیات دقیق عملکرد این سیستم رباتیک توسط دارپا اعلام نشده است، ولی قرار است این ربات قابل استفاده مجدد باشد و به اندازه‌ای چند منظوره باشد که چند فعالیت فضایی را پیگیری کند.
ارسال ماهواره به فضا همچنان ادامه دارد و شرکت‌هایی از قبیل "اسپیس ایکس" قصد دارند به فضا ماهواره ارسال کنند. بنابراین با این سیستم رباتیک امنیت این ماهواره‌ها تأمین خواهد شد.
ایلان ماسک مدیرعامل این شرکت پیش‌بینی کرده که در سال‌های آتی ۱۲ هزار ماهواره توسط این شرکت به فضا ارسال شود.
از دیگر مزایای این ربات تعمیرکار این خواهد بود که میزان زباله‌های فضایی را هم کاهش خواهد داد.
انتهای پیام
