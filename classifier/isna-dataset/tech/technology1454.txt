تولید نسل جدیدی از مواد خودترمیم با کمک میکروب‌ها
پژوهشگران شرکت"لاکهید مارتین" قصد دارند در پروژه جدیدی، از میکروب‌ها برای ابداع مواد خودترمیم استفاده کنند.
به گزارش ایسنا و به نقل از گیزمگ، شرکت آمریکایی "لاکهید مارتین"(Lockheed Martin) که تخصص آن در حوزه هوافضا، تجهیزات نظامی و امنیت اطلاعات است، قصد دارد نسل جدیدی از مواد پیشرفته ارائه دهد. این شرکت، طی یک قرارداد ۱۰ میلیون دلاری، همکاری جدیدی با "آزمایشگاه پژوهشی ارتش آمریکا"(ARL) آغاز کرده است تا روش‌هایی را برای مهندسی زیستی DNA در ارگانیسم‌های تک‌سلولی ارائه دهد.
تکثیر ژن، از زمان ابداع آن در سال ۱۹۷۰ تاکنون، به عنوان ابزار مهمی در حوزه پزشکی و زیست‌پزشکی شناخته می‌شود. حتی ساده‌ترین سلول‌های زنده، یک کارخانه کوچک شیمیایی به شمار می‌روند و پیچیدگی‌هایی دارند که موجب می‌شود پیشرفته‌ترین پلاستیک‌ها هم قدیمی به نظر برسند.
مهندسی زیستی، نه تنها موجب می‌شود که این پلاستیک‌ها مانند محصولات اصلاح شده ژنتیکی به نظر برسند، بلکه می‌تواند میکروب‌ها را به مراکز تولید کوچکی تبدیل کند تا برای تولید محصولات گوناگون به کار روند. این روش در حال حاضر هم کاربرد دارد اما لاکهید مارتین معتقد است که این روش تنها در مقیاس بسیار کوچک به کار می‌رود و فاقد کیفیت لازم برای کاربرهای نظامی هستند.

پژوهشگران لاکهید مارتین در نظر دارند برای اصلاح این روش، نحوه مقیاس‌بندی و بهبود طراحی‌های زیستی را مورد بررسی قرار دهند. آنها باور دارند که روزی می‌توان از این روش برای تولید تلسکوپ‌های دارای پوشش فیلتردار استفاده کرد.
"ملیسا رودز"(Melissa Rhoads)، سرپرست و مدیر پژوهشی این پروژه گفت: ما نمی‌توانیم این قابلیت را تولید کنیم؛ در نتیجه پژوهشگران لاکهید مارتین تصمیم گرفتند از روش‌های طبیعی استفاده کنیم. مهار کردن نیروی مواد خودترمیم، یک راه کارآمد است و نسبت به روش‌های مصنوعی، سرعت بیشتری دارد.
انتهای پیام
