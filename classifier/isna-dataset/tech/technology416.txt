خودروهای تسلا به شارژر بی‌سیم مجهز شدند+تصاویر
شرکت خودروسازی تسلا از امروز پد شارژ بی‌سیم را برای خودروی برقی و خودران تسلا مدل ۳ در دسترس قرار داد.
به گزارش ایسنا و به نقل از انگجت، شرکت خودروسازی تسلا در حال توسعه خدمات لوازم جانبی تلفن همراه در خودروهای برقی خود است و از امروز پد شارژ بی‌سیم تلفن همراه خود برای مدل ۳ را به طور رسمی عرضه می‌کند.
این شارژر از امروز در دسترس است و با تلفن‌های دارای ویژگی Qi(چی) فعال شامل آیفون ۸ و مدل‌های بالاتر، سامسونگ گلکسی S7 و مدل‌های بالاتر و گوگل پیکسل ۳ و 3XL سازگار است.
چی(Qi) یک رابط استاندارد توسعه یافته توسط کنسرسیوم شارژ بی‌سیم برای انتقال قدرت الکتریکی به صورت القایی تا فاصله ۴ سانتی‌متر است. سیستم "چی" شامل یک پد انتقال قدرت و یک گیرنده سازگار در یک دستگاه قابل حمل است. برای استفاده از این سیستم، دستگاه تلفن همراه در بالای پد انتقال قدرت قرار می‌گیرد که آن را از طریق القای الکترومغناطیسی شارژ می‌کند.
همانطور که از تسلا انتظار می‌رود، این پد شارژ به راحتی قابل افزودن به خودرو است و البته همانطور که از این شرکت انتظار می‌رود، این شارژر ارزان نیست.

این شارژر در حال حاضر با قیمت ۱۲۵ دلار قابل پیش‌سفارش است و دو تا سه هفته دیگر به دست مشتریان می‌رسد.
شایان ذکر است که شارژرهای مشابه دیگری موجود است که عملکرد مشابهی را با قیمت بسیار پایین‌تر ارائه می‌دهند.
تسلا در وب‌سایت خود نوشت: این پد شارژ دارای یک سطح سیلیکونی ضد لغزش با نصب آسان و قدرت کافی برای شارژ دو گوشی به صورت همزمان و مناسب برای شارژ بی‌سیم تلفن‌های همراه با هر اندازه است. کافی است تا به آسانی گوشی خود را روی این پد قرار دهید و از شر شارژرهای سیمی رها شوید.
تصاویر این محصول دو گوشی را روی این پد در حال شارژ نشان می‌دهد، در حالی که شارژر به نیمه پایین کنسول مرکزی متصل شده است.
این شارژر همراه با دو کابل USB و یک قطعه شیب‌دار عرضه می‌شود و به نظر می‌رسد نصب آن آسان خواهد بود.

تسلا مدتی است یک سیم شارژر را برای مدل ۳ می‌فروشد که دارای سه سر برای روشنایی، میکرو یواس‌بی و یواس‌بی-سی برای کاربرانی است که می‌خواهند گوشی خود را از طریق کنسول مرکزی شارژ کنند.
این شرکت قبلاً هم یک شارژر بی‌سیم تلفن همراه ساخته بود که البته قابل حمل بود و برای خودروهای تسلا طراحی نشده بود.
این اولین بار است که تسلا یک شارژر بی‌سیم برای مدل ۳ ارائه می‌کند. مشتریان تسلا اگر قصد خرید این شارژر را دارند بهتر است زودتر دست به کار شوند چرا که شارژر بی‌سیم قابل حمل تسلا به سرعت تمام شد و دیگر در دسترس نیست.
انتهای پیام
