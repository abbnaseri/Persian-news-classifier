کشف سیاره‌ای در منطقه ممنوعه!
یک گروه بین‌المللی از ستاره‌شناسان توانستند در بررسی جدید خود، سیاره فراخورشیدی جدیدی را کشف کنند.
به گزارش ایسنا و به نقل از گیزمگ، یک گروه بین‌المللی از ستاره‌شناسان به سرپرستی "دانشگاه واریک" (University of Warwick) انگلستان، سیاره‌ای را کشف کردند که در منطقه‌ای موسوم به "صحرای نپتونین" (Neptunian Desert) در حال گردش است. این سیاره فراخورشیدی موسوم به NGTS-4b"" که ۹۲۰ سال نوری از زمین فاصله دارد، ۲۰ درصد کوچک‌تر از سیاره نپتون و سه برابر بزرگ‌تر از زمین است.
نپتونین، در نزدیکی ستاره‌ها قرار گرفته و هیچ سیاره‌ای در اطراف آن وجود ندارد زیرا پرتوزدگی ستاره‌ها در این منطقه، به سیارات اجازه نمی‌دهد تا جو گازی خود را حفظ کنند؛ در نتیجه سیارات به سرعت از بین می‌روند اما این سیاره جدید جو گازی پایداری دارد.


"ریچارد وست" (Richard West)، پژوهشگر بخش فیزیک دانشگاه واریک و سرپرست این پژوهش گفت: هیچ سیاره‌ای نمی‌تواند در این منطقه باقی بماند. وجود این سیاره فراخورشیدی در چنین شرایطی، نشانه سرسختی آن است.
این سیاره با تلسکوپ " "NGTSکشف شده که در "رصدخانه پارانال" (Paranal Observatory) شیلی قرار دارد و هر ۱.۳ روز یک بار به دور ستاره خود می‌چرخد و دمای سطح آن حدود ۱۰۰۰ درجه سلسیوس است.
وست افزود: ما در حال حاضر، داده‌های به دست آمده را مورد بررسی قرار می‌دهیم تا شاید بتوانیم سیارات بیشتری را در صحرای نپتونین کشف کنیم.
انتهای پیام
