نخستین زن برنده جایزه آبل
"کارن کسکولا اولنبک" (Karen Keskulla Uhlenbeck) پروفسور آمریکایی "دانشگاه تگزاس در آستین" موفق به دریافت جایزه آبل که یکی از معتبر ترین جوایز ریاضیات در جهان است، شد.
به گزارش ایسنا وبه نقل از گاردین، برای نخستین بار یک زن در دنیای علم موفق به دریافت جایزه آبل شد. اغلب جایزه آبل را به عنوان جایزه نوبل ریاضیات توصیف می‌کنند.
"جایزه آبل" (Abel Prize) جایزه‌ای بین‌المللی است که هر ساله توسط شاه نروژ به یک یا چند ریاضی‌دان که کار ارزنده‌ای در ریاضی انجام داده باشد، اهدا می‌شود. این جایزه به افتخار ریاضیدان نروژی "نیلس هنریک آبل" (Niels Henrik Abel) نامگذاری شده است.
"آکادمی علوم نروژ" روز گذشته اعلام کرد که "کارن کسکولا اولنبک" پروفسور دانشگاه تگزاس در آستین موفق به دریافت جایزه آبل که بسیاری آن را به عنوان جایزه نوبل در ریاضیات می‌شناسند، شده است. جایزه نقدی آن ۶ میلیون کرون نروژ معادل ۷۰۴ هزار دلار است.
جایزه آبل به دلیل کار مهم این پروفسور در تحلیل هندسی و نظریه پیمانه‌ای که به طور قابل توجهی چشم انداز ریاضی را تغییر داده است، به وی تعلق گرفت. در دانش فیزیک، ناوردایی پیمانه‌ای (یا تقارن پیمانه‌ای) ویژگی یک نظریه میدان است که در آن پیکربندی‌های مختلف میدان‌های زیربنایی - که خود به طور مستقیم قابل مشاهده نیستند - کمیت‌های قابل مشاهده یکسانی را نتیجه می‌دهند. نظریه‌ای که دارای این ویژگی باشد نظریه پیمانه‌ای نامیده می‌شود.
انتهای پیام
