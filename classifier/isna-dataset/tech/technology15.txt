گزارش آسوشیتدپرس از سفر بی بازگشت دانشمند ایرانی به آمریکا
دکتر «مسعود سلیمانی» از محققان ارشد سلول‌های بنیادی و دانشیار دانشگاه تربیت مدرس که 9 ماه پیش برای سفری علمی و تحقیقاتی به آمریکا سفر کرده بود، به اتهام نقض تحریم‌های آمریکا علیه ایران در این کشور بازداشت می‌شود و در زندان به سر می‌برد؛ به گفته برادر وی، این استاد از بیماری مزمن سندرم روده تحریک‌پذیر(IBS) رنج می‌برد و هم اکنون از لحاظ روحی وضعیت فوق‌العاده ناراحت‌کننده‌ای دارد.
به گزارش ایسنا، خبرگزاری آسوشیتدپرس جزئیاتی از پرونده مسعود سلیمانی را که ۹ ماه پیش هنگام ورود به آمریکا به اتهام نقض تحریم‌ها بازداشت شد، ارائه کرده است. دو دانشجوی سابق پروفسور سلیمانی هم در این ارتباط متهم شده‌اند.
او در این سفر قصد داشت مرحله نهایی پژوهشی درباره معالجه بیماران سکته مغزی در کلینیک معروف "مایو" در مینه‌سوتا را کامل کند. اما وقتی پایش به خاک آمریکا رسید، مأموران دولت فدرال او را به اتهام نقض تحریم‌های تجاری آمریکا علیه ایران و تلاش برای صادر کردن مواد بیولوژیکی به ایران بازداشت کردند.
آسوشیتدپرس می‌نویسد: با گذشت ۹ ماه، با اوج‌گیری تنش‌ها میان دو کشور، آقای سلیمانی در بازداشتگاهی در جنوب آتلانتا درگیر یک کشمکش حقوقی بر سر اعمال تحریم‌های دامنه‌دار آمریکاست که باعث افزایش سرسام‌آور بهای کالاها در ایران شده است.
وکلای آقای سلیمانی، که در زمینه سلول‌های بنیادی، خون‌شناسی و پزشکی ترمیمی کار می‌کند، می‌گویند او برای به دست آوردن پروتئین‌های نوترکیب که در تحقیقاتش در ایران کاربرد دارد، در سپتامبر ۲۰۱۶ از یک دانشجوی سابق خود خواسته بود آنها را به ایران ببرد.
به گفته آنها دلیل این اقدام ارزانی قابل توجه این مواد در آمریکا نسبت به بازار ایران بود. اما دادستان‌های فدرال می‌گویند که تلاش برای انتقال این مواد غیرقانونی بوده و در سال ۲۰۱۸ ادعانامه‌ای علیه آقای سلیمانی تهیه کردند. مقام‌های دولت، ویزای او را لغو کرده و او را در ماه اکتبر هنگام ورود به آمریکا در فرودگاه شیکاگو بازداشت کردند.
بنا به این گزارش، آقای سلیمانی و دو نفر از دانشجویان سابقش به توطئه و تلاش برای صادر کردن مواد بیولوژیکی از آمریکا به ایران بدون کسب مجوز متهم شده‌اند. این دو اتهام می‌تواند حداکثر ۲۰ سال مجازات زندان داشته باشد.
وکلای این سه محقق می‌گویند موکلان آنها مرتکب خطایی نشده‌اند و استدلال می‌کنند که نیازی به کسب مجوز خاصی نبوده است چون این پروتئین‌ها مواد پزشکی هستند و فرستادن آنها به ایران برای کاربردهای غیرتجاری معادل صادرات نیست.
دادستان‌ها در اسناد ارسالی برای دادگاه استدلال کرده‌اند که تحریم‌های گسترده‌ای که از سال‌ها قبل به اجرا گذاشته بود، اجازه صادرات کالاها را به ایران به جز در شرایط بسیار محدود نمی‌دهد.
براساس این ادعانامه آقای سلیمانی از محبوبه قائدی که ساکن آمریکا و متولد ایران است درباره دریافت این پروتئین سوال کرده بود. خانم قائدی در زمینه سلول‌های بنیادی تحقیق کرده است.
لئوناردو فرانکو وکیل آقای سلیمانی گفت که هزینه خریداری این پروتئین‌ها در آمریکا ۸ هزار دلار بود، در حالی که باید در ایران آن را به قیمت ۴۰ هزار دلار می‌خرید.
براساس اسناد دادگاه، خانم قائدی این پروتئین‌ها را به شرکت‌های آمریکایی سفارش داد و آنها را برای مریم جزایری فرستاد که قبول کرده بود در سفری به ایران برای دیدن خانواده آن را برای آقای سلیمانی ببرد.
خانم جزایری که متولد ایران اما شهروند آمریکاست، در رشته بیوشیمی بالینی دکتری دارد و در کنتاکی زندگی می‌کند. به گفته وکلا، مقام‌های گمرکی در روز شش سپتامبر ۲۰۱۶ این پروتئین‌ها را در فرودگاه آتلانتا از او گرفتند و بعد به او اجازه پرواز دادند.
آقای فرانکو در اسناد دادگاه نوشت که تحقیقات آقای سلیمانی به پیشرفت‌های نجات بخش پزشکی در بازآفرینی اجزای از کار افتاده بدن منجر شده است.
آقای فرانکو گفت که پروتئین‌های مورد نظر برای کمک به تسریع تحقیقات سلول بنیادی به کار گرفته می‌شود.
او گفت: فکر می‌کنم این مهم است، چون این فعالیتی در حمایت از تروریسم نیست. این فعالیتی برای کمک به مردم و برای خدمت به مردم است، نه آسیب رساندن به آنها.
با این حال دادستان‌ها در ادعانامه تنظیمی از تروریسم یاد نمی‌کنند. آنها فقط مدعی نقض تحریم‌هایی هستند که هدف آن منزوی کردن ایران از تجارت با آمریکاست.
قائدی و جزایری اکنون هر دو با قرار وثیقه آزاد هستند.
یک قاضی فدرال در آتلانتا از آزاد کردن آقای سلیمانی خودداری کرده چون می‌گوید با توجه به لغو ویزا، او دارای موقعیتی حقوقی در آمریکا نیست و به همین دلیل در صورت آزاد شدن باید تحویل وزارت امنیت ملی شود که ممکن است او را اخراج کند.
به گزارش ایسنا، دکتر مسعود سلیمانی، پژوهشگر حوزه سلول‌های بنیادی و دانشیار دانشگاه تربیت مدرس که جزو یک درصد دانشمندان برتر جهان از حیث استنادهای علمی در مجلات معتبر علمی شناخته می‌شود، ۱۵ مهر ماه سال گذشته در قالب یک فرصت مطالعاتی عازم کشور آمریکا شد، اما پیش از ورود به خاک کشور آمریکا به علت نامعلومی از سوی پلیس FBI دستگیر و زندانی شد!
این دانشمند ایرانی که در رشته خون‌شناسی (هماتولوژی) و سلول‌های بنیادی تحقیق می‌کند، توسط مؤسسه آمریکایی به نام «مایو کلینیک» که یکی از معتبرترین مراکز و دانشگاه‌های علوم پزشکی جهان است، برای انجام تحقیقات تخصصی به این کشور دعوت شد و برخلاف تمامی پروتکل‌های دانشگاهی و تحقیقاتی در حال حاضر حدود ۹ ماه از دستگیری این دانشمند ایرانی می‌گذرد و تاکنون هیچ گزارش رسمی در خصوص دلیل بازداشت این دانشمند ایرانی از سوی دولت آمریکا اعلام نشده و سرزمین "یانکی‌ها" به باتلاقی برای دانشمند نخبه ایرانی تبدیل شده است.
در این رابطه رسول سلیمانی، برادر دکتر مسعود سلیمانی استاد بازداشتی دانشگاه تربیت مدرس در آمریکا نیز در یک گفت‌وگوی اختصاصی با ایسنا در تاریخ ۲۹ اردیبهشت ۹۸، در خصوص جزئیات این خبر گفت: ۳۰ مهر سال ۹۷ بود که برادرم دکتر مسعود سلیمانی دانشمند برجسته سلول‌های بنیادی کشور، وارد فرودگاه شیکاگوی آمریکا شد. او با هماهنگی کامل از طرف دانشگاه تربیت مدرس ایران و با داشتن یک فرصت مطالعاتی وارد این کشور شد که به محض ورود او به این کشور، وی را بازداشت و ویزایش را باطل کردند و به زندان «دیتون» جورجیا در ایالت آتلانتا انتقال دادند.
وی ادامه داد: سفرهای برادرم به آمریکا مسبوق به سابقه بوده و وی قبلاً نیز با دانشگاه کالیفرنیا، همکاری‌های مشترکی داشته است.
سلیمانی با اشاره به این‌که تا به امروز، مسؤولان آمریکایی هیچ‌گونه توضیح و استناد محکمی برای مجرم شناختن وی ابراز نکرده‌اند، بیان کرد: آن‌ها تنها جلسه‌ای که برای برادرم هفته گذشته ۲۴ اردیبهشت ماه جاری بدون حضور او با وکلای او داشتند، اعلام کردند که دکتر سلیمانی قصد داشته است چند عدد «ویال هورمون رشد» را از طریق دو دانشجو به ایران انتقال دهد که این عمل هم انجام نمی‌شود و جالب‌تر این‌که ویال‌ها غیر تحریمی و صرفاً مصرف پزشکی دارند.
برادر دکتر سلیمانی با مضحک و خنده‌دار خواندن این ادعا، خاطرنشان کرد: برادرم هیچ فعالیت مخفی و پنهانی در رابطه با انتقال و مراودات علمی خود نداشته است و این فعالیت‌ها در چارچوب عرف علمی جهانی انجام می‌شود و این ادعای آمریکایی‌ها باعث تعجب چهره‌های داخل و خارج کشور شده است.
وی با وحشتناک خواندن وضعیت دکتر سلیمانی در ندامتگاه آمریکایی، بیان کرد: برادرم در کنار قاچاقچیان و اراذل و اوباش خیابانی و همچنین کارتن‌خواب‌ها در این ندامتگاه زندانی شده است؛ این در حالی است که وی از بیماری مزمن آی. بی. اس رنج می‌برد و از لحاظ روحی وضعیت فوق‌العاده ناراحت‌کننده‌ای دارد.
رسول سلیمانی افزود: تنها راه تماس ما با دکتر سلیمانی ارتباطی است که وی از طریق تلفنی در ندامتگاه با ما برقرار می‌کند و این روش فوق‌العاده برای خانواده ما تا به امروز هزینه‌بر بوده است.
وی در پایان با اشاره به وفای به عهد خانواده سلیمانی با در نظر گرفتن مصالح کشور و امنیت ملی در رسانه‌ای نکردن این مساله، گفت: عاجزانه از مسؤولان کشور خواستار رسیدگی فوری به وضعیت دکتر سلیمانی هستیم، او به شدت دلبسته کشور خود است و تا به امروز خدمات فراوانی برای جمهوری اسلامی ایران انجام داده است.
انتهای پیام
