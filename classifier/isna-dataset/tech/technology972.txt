راه اندازی نخستین متروی جهان که فقط با انرژی خورشیدی کار می‌کند
متروی دهلی به زودی قرار است به نخستین متروی سبز جهان تبدیل شود و فقط از انرژی خورشیدی استفاده کند.
به گزارش ایسنا و به نقل از اکونومیک تایمز، متروی دهلی به زودی به نخستین متروی جهان تبدیل می‌شود که سوخت خود را به طور کامل از منابع طبیعی به دست می‌آورد. شرکت موسوم به "DMRC" که مسئولیت اجرای طرح متروی دهلی را بر عهده دارد، اخیراً اعلام کرده که قصد دارد نیروی حاصل از یک پروژه انرژی خورشیدی موسوم به "روا"(Rewa) را در متروی دهلی به کار گیرد.
این نخستین بار است که DMRC برای تأمین نیرو، از چنین منبعی استفاده می‌کند. مقامات DMRC در بیانیه‌ای گزارش دادند که تاکنون، از پنل‌های خورشیدی موجود در محوطه شرکت برای نیازهای ضروری مانند تهویه هوا و تأمین نور ایستگاه‌های مترو استفاده کرده‌اند اما اکنون DMRC قصد دارد از انرژی خورشیدی پروژه روا برای راه‌اندازی مترو استفاده کند. این شرکت در حال حاضر برای حدود ۶۰ درصد از نیازهای الکتریکی خود از انرژی خورشیدی استفاده می‌کند و قصد دارد تا سال ۲۰۲۱، همه عملیات اجرایی خود را با کمک انرژی خورشیدی انجام دهد.

براساس این بیانیه DMRC نیرویی برابر ۲۷ مگاوات را از پروژه روا دریافت کرده و قصد دارد آن را تا ۹۹ مگاوات افزایش دهد. این شرکت قصد دارد انرژی حاصل از پروژه روا را برای نیازهای ضروری و کارهای اجرایی به کار گیرد.
یکی از مقامات DMRC در این باره گفت: قرارداد استفاده از پروژه روا، در سال ۲۰۱۷ امضا شد اما این طرح اکنون در مرحله اجرا قرار دارد. شرکت ما اکنون دریافت انرژی از این پروژه را آغاز کرده و قصد دارد کار خود را گسترش دهد تا نخستین متروی سبز جهان، کار خود را آغاز کند.
روا، یکی از بزرگترین پروژه‌های مربوط به انرژی خورشیدی در جهان است و DMRC قصد دارد سالانه حدود ۳۴۵ میلیون واحد نیرو را از این پروژه دریافت کند.
انتهای پیام
