ربات‌ها در ماه پایگاه خواهند ساخت
"آژانس فضایی ژاپن" قصد دارد با کمک ربات‌ها یک پایگاه در ماه بسازد.
به گزارش ایسنا و به نقل از اسپیس، "آژانس فضایی ژاپن" اخیراً اعلام کرده که قصد دارد با کمک ربات‌ها پایگاهی در ماه بسازد زیرا ربات‌ها به صورت خودمختار و بدون نظارت مستقیم انسان می‌توانند این کار را انجام دهند.
حدود سه سال است که پژوهشگران در حال تلاش برای تحقق این رؤیا هستند. این پروژه همکاری میان آژانس کاوش‌های هوافضای ژاپن یا جاکسا (JAXA) و سه دانشگاه ژاپن یعنی "مؤسسه فناوری Shibaura"، "دانشگاه الکترو ارتباطات" و "دانشگاه کیوتو" است.
اخیراً طی این همکاری پژوهشگران آزمایشی را در زمینه ساخت و ساز خودکار در پایگاه آزمایشی "Kajima Seisho " انجام دادند.
مقامات جاکسا اخیراً در بیانیه‌ای اعلام کردند که طی این آزمایشات آنها از یک "بکهو لودر" ۷ تنی خودکار به منظور تمرین برای استفاده از ربات‌ها برای ساخت پایگاه در ماه استفاده کردند.
طی این آزمایشات، آنها بکهو خودکار را در مکانی قرار داده و و از راه دور آن را کنترل کردند. عملیات‌هایی که نیاز به مدیریت بهتر داشتند با کنترل از راه دور توسط انسان انجام می‌شد. بکهو مذکور با ابزار فوق پیشرفته و کنسول کنترل اتوماتیک از راه دور کنترل می‌شد. بدنه این بکهو لودر از ابزارهایی ساخته شده است که از آن در برابر برخورد شهاب سنگ و برخی اشعه‌ها محفظت می‌کند.

بکهولودر نوعی تراکتور مجهز به بیل جلو به نام(Loader) و بیل عقب به نام(BackHoe) است. این دستگاه در اندازه‌ها و مدل‌های کوچک و بزرگ مناسب برای کار در مزارع و کارهای عمرانی و ساختمانی طراحی شده است.
البته ساخت یک پایگاه در ماه تنها برنامه آژانس فضایی ژاپن نیست بلکه این آژانس اواسط ماه مارس سال جای نیز اعلام کرد برای ساخت یک ماهنورد با شرکت خودروسازی تویوتا همکاری کرده است. همکاری تویوتا و جاکسا به ساخت کاوشگری منجر خواهد شد که قادر به اعزام فضانوردان به ماه بدون نیاز به لباس مخصوص است. این ماه‌نورد قادر خواهد بود ۱۰ هزار کیلومتر از سطح ماه را کاوش کند و جاکسا قصد دارد این فضاپیما را در سال ۲۰۲۹ میلادی احتمالاً سوار بر موشک "ژاپن-V" راهی فضا کند که ماه‌پیما شش ماه بعد از پرتاب نیز به ماه خواهد رسید.
جاکسا اعلام کرده که این ماه‌نوردهای سرنشین‌دار دارای کابین‌هایی خواهند بود که به کاوشگر اجازه حمل فضانوردان در مسافتی وسیع در سطح ماه را می‌دهد.
در کانسپت ماه‌نورد طراحی شده توسط تویوتا آمده است که این ماه‌نورد برای حمل دو فضانورد طراحی شده است و از انرژی خورشیدی و فناوری سوخت سلولی برای حرکت استفاده خواهد کرد.
جاکسا برنامه‌ریزی کرده که انسان‌ها را در دهه ۲۰۳۰ میلادی به ماه اعزام کند.
انتهای پیام
