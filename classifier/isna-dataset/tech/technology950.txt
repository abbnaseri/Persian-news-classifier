کار در خانه مغز را جوان نگه می‌دارد
پژوهشگران در مطالعه اخیرشان دریافته‌اند انجام کار در خانه سبب جوان ماندن مغز می‌شود.
به گزارش ایسنا و به نقل از گاردین، محققان می‌گویند انجام فعالیت‌های سبک مانند کارهای خانه می‌تواند به جوان ماندن مغز کمک کند.
یافته‌های پژوهشگران "دانشگاه بوستون" نشان می‌دهد انجام فعالیت‌های کم و خیلی کوتاه در خانه حتی به مدت تنها یک یا دو دقیقه برای سلامتی مفید است.
دکتر "نیکول اسپارتارنو"(Nicole Spartarno) نویسنده ارشد این مطالعه از "دانشگاه بوستون"(Boston University) گفت: ما طی این مطالعه قصد داشتیم بگوییم انجام کارهای کوچک اعم از پیاده روی ملایم و انجام کار در خانه برای سلامتی به خصوص برای مغز مفید هستند.
پژوهشگران این مطالعه پس از مطالعه داده‌های دستگاه "ردیابی فعالیت"(activity-tracker) ۲۳۵۴ فرد میانسال و اسکن مغز افراد به این نتیجه رسیدند که انجام کار خانه می‌تواند سبب جوان‌سازی مغز شود.
از سوی دیگر، محققان حجم مغز افراد را اندازه‌گیری کردند و دریافتند پس از ۶۰ سالگی حدود دو درصد حجم مغز هر ساله از دست می‌رود و از دست دادن یا انقباضات بافت مغز با زوال عقل مرتبط است.
پس از در نظر گرفتن عواملی از جمله جنسیت، استعمال دخانیات و سن، پژوهشگران متوجه شدند که انجام هر ساعت اضافی فعالیت بدنی سبک در روز با ۲۲ درصد حجم بیشتر مغز و یک سال پیر شدن مغز مرتبط است. علاوه بر این، حجم مغز کسانی که حداقل ۱۰ هزار گام در روز بر می‌دارند نسبت به افرادی که به طور متوسط ۵ هزار گام در روز برمی‌دارند، ۳۵ درصد بیشتر است.
اسپارتارنو افزود: ما در این مطالعه قصد نداشتیم نشان دهیم که انجام فعالیت فیزیکی زیاد سبب افزایش حجم مغز می‌شود بلکه هدف ما این بود که بگوییم حتی انجام فعالیت‌های کوچک فیزیکی مانند انجام کارهای خانه نیز می‌تواند به عملکرد بهتر مغز شما کمک کند.
یافته‌های این مطالعه در مجله "Jama Network Open" منتشر شد.
انتهای پیام
