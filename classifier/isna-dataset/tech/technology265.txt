آلمانی‌ها به زودی از آیفون به جای کارت شناسایی استفاده می‌کنند
 شهروندان آلمانی به زودی با پشتیبانی iOS 13 از تراشه NFC از آیفون‌های خود به جای کارت شناسایی استفاده خواهند کرد.
به گزارش ایسنا و به نقل از انگجت، ویژگی تازه افزوده شده پشتیبانی از NFC در سیستم عامل جدید گوشی‌های اپل(iOS 13) کارایی بیشتری از استفاده صرف در مترو دارد و می‌تواند به عنوان کارت شناسایی افراد انجام وظیفه کند.
آلمان از پشتیبانی نرم افزاری جدید اپل برای NFC استفاده خواهد کرد تا شهروندان کارت شناسایی خود را اسکن کنند و از آن به صورت آنلاین و برای ورود به پروازها در فرودگاه‌های بین‌المللی استفاده کنند.
برای انتشار iOS 13 احتمالاً باید حداقل تا ماه سپتامبر صبر کرد و البته برنامه مخصوص دولت آلمان موسوم به "AusweisApp2" که برای این کار طراحی شده است نیز هنوز آماده نیست.
این حرکت دولت آلمان، شهروندان آلمانی را از شر حمل کارت‌های شناسایی در کیف پول و گم کردن احتمالی آنها نجات می‌دهد و دیگر برای احراز هویت خود نیازی به نشان دادن کارت شناسایی ندارند، چرا که همه چیز در تلفن همراهشان هست.
البته این اولین پشتیبانی اعلام شده از احراز هویت نیست. ژاپن هم اعلام کرده است که این امکان را برای شهروندان خود فراهم خواهد کرد و ژاپنی‌ها به زودی می‌توانند کارت‌های شناسایی خود را اسکن کنند.
ضمن اینکه بریتانیا نیز فارغ از اجرایی شدن یا نشدن "برگزیت" (خروج از اتحادیه اروپا) از این امکان برای شهروندان اتحادیه اروپا به منظور اسکن گذرنامه‌هایشان استفاده خواهد کرد.
این کار لزوماً مورد استفاده گسترده قرار نخواهد گرفت، چرا که سیستم NFC باید امن باشد. آلمان به حفظ حریم خصوصی شهره است. مردم ممکن است با نگه داشتن کارت‌های شناسایی خود در گوشی‌های آیفون مشکل داشته باشند، حتی اگر گوشی‌هایشان غیرقابل نفوذ به نظر برسد. اما حداقل این است که این امکان را در اختیار دارند و این باید خبر خوبی برای صاحبان آیفون در سراسر جهان که مایل به استفاده از NFC برای کارهایی بیش از خرید صرف هستند باشد.
انتهای پیام
