تعبیه نمایشگر در کیف دستی لویی‌ویتون+تصاویر
برند "لوئی‌ویتون" که یکی از لوکس‌ترین برندهای دنیای مد است در ابتکاری جالب اقدام به ساخت کیف‌های دستی کرده که دارای نمایشگرهای منعطف هستند و هنگام راه رفتن کاربر، تصاویر مختلف پخش می‌کنند.
به گزارش ایسنا و به نقل از انگجت، امروزه استفاده از نمایشگرهای انعطاف پذیر در حال رواج است و تقریباً در هر جای ممکن می‌توان آن را دید اما استفاده از آن روی کیف دستی بانوان شاید آخرین جایی باشد که به ذهن می‌رسد.
اکنون شرکت‌های بیشتر و بیشتری در حال ساخت محصولاتی هستند که از فناوری به عنوان ابزار تبلیغاتی و نمایشی در آنها استفاده می‌کنند. حالا "لوئی ویتون"(Louis Vuitton) یک کار غیر منتظره کرده است.
این برند لوکس یک مجموعه از کیف‌های دستی را معرفی کرده که از نمایشگرهای انعطاف پذیر بر روی آنها استفاده شده است.
این شرکت می‌گوید که این نمایشگرها دارای فناوری آمولد (AMOLED) با وضوح ۱,۹۲۰x ۱,۴۴۰ است.
لوئی ویتون دو نمونه از این کیف دستی را این هفته در نمایشگاه شهر نیویورک به نمایش گذاشت که یکی دارای یک صفحه نمایش بود و دیگری دو نمایشگر جداگانه داشت.
نمایشگرهای هر دوی این کیف‌های عجیب به صورت تصادفی نماهای شهری و عکس‌هایی از مدل‌های لباس را نمایش می‌دادند.

لوئی ویتون می‌گوید این کیف‌ها نمایی از محصولات یکپارچه شده با دنیای دیجیتال در آینده هستند و افزود: لوئی ویتون همیشه در جستجوی به‌روز کردن خود و ارائه نوآوری است.
البته این شرکت از عرضه عمومی این نوع کیف دستی صحبتی نکرده است و مشخص نیست که از مرحله نمونه اولیه به تولید انبوه می‌رسد یا خیر.
هر چند که اگر آنها این کار را انجام دهند نباید انتظار داشت که ارزان باشند. برای روشن شدن این موضوع فقط باید به یاد آورد که لوئی ویتون یک جفت ایرباد بی‌سیم را حدود ۱۰۰۰ دلار قیمت گذاشت.
سخنگوی لوئی ویتون می‌گوید: ایده این است که کیف‌های دستی را به عنوان یک همراه و تکمیل کننده گوشی‌های هوشمند در نظر بگیریم.
انتهای پیام
