جراحان انگلیسی نخاع یک جنین را ترمیم کردند
جراحان انگلیسی توانستند با یک روش غیرتهاجمی، نخاع یک نوزاد را در رحم مادر ترمیم کنند.
به گزارش ایسنا و به نقل از اینجینیر، جراحان "بیمارستان کینگز کالج"(King's College Hospital) لندن موفق شدند نقص نخاعی یک نوزاد را در رحم مادر ترمیم کنند.
جراحی این نوزاد که به نقص "مهره‌شکاف"(Spina bifida) مبتلا بود، نخستین نمونه از چنین جراحی در انگلستان به شمار می‌رود. این گروه پژوهشی برای جراحی نوزاد، امواج فراصوت را به کار بردند و او را در هفته بیست و هفتم بارداری جراحی کردند. مادر نوزاد توانست فرزند خود را پس از ۳۳ هفته بارداری به دنیا بیاورد و نوزاد نیز در حال حاضر رو به بهبودی است.
مهره‌شکاف، شرایطی است که در آن، نخاع نوزاد به طور کامل در رحم شکل نمی‌گیرد و آسیب‌پذیر می‌شود. این شرایط می‌تواند به فلج شدن نوزاد و مشکلات مربوط به کنترل مثانه و روده منجر شود.
مادرانی که نوزادان آنها به مهره‌شکاف مبتلا هستند، دو راه در پیش دارند؛ ترمیم نخاع بلافاصله پس از به دنیا آمدن یا روش تهاجمی برش شکم برای رسیدن به رحم و ترمیم نخاع. این جراحی مهم، خطرات قابل توجهی برای مادر و نوزاد دارد.

پزشکان این جراحی را با ابزاری موسوم به "فتوسکوپ" (fetoscope) انجام دادند. فتوسکوپ، یک لوله باریک است که یک لامپ و یک دوربین در انتهای خود دارد. پزشکان پس از ایجاد یک برش کوچک، فتوسکوپ را به رحم مادر وارد کردند.
سپس با کمک ابزار تخصصی‌تر جراحی توانستند بافت اطراف نخاع را بردارند و آن را به شکل درست خود درآورند. جراحان پس از این مرحله، نخاع را با یک پچ مخصوص پوشاندند تا از نشت مایع نخاعی جلوگیری کنند و شکاف ایجاد شده در شکم مادر را ببندند.
انتهای پیام
