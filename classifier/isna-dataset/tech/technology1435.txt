موبایل‌های تاشو که در کنگره جهانی موبایل رونمایی شدند
می‌توان گفت که سال ۲۰۱۹ سال فناوری‌های 5G و گوشی‌های تاشو است. در این راستا به معرفی گوشی‌ها و نمایشگرهای تاشویی می‌پردازیم که در کنگره جهانی امسال در بارسلونای اسپانیا رونمایی شدند.
به گزارش ایسنا و به نقل از انگجت، علاوه بر گوشی‌های جدید با قابلیت‌های به‌ روز و فناورانه که هر ساله در کنگره جهانی موبایل بارسلونا(MWC) معرفی می‌شود، معمولاً هر سال یکی دو فناوری معرفی می‌شود که تمام توجهات را به خود جلب می‌کند چرا که قابلیت ایجاد تحول در صنعت موبایل را دارد.
امسال نیز در کنار پیشرفت‌هایی که در زمینه دوربین موبایل‌ها، حسگرهای متفاوت، تعبیه دوربین سلفی و حسگرها در قسمت بالای گوشی یا به صورت یک نقطه زیر صفحه نمایش، تکامل فناوری واقعیت افزوده رخ داد، آن فناوری‌هایی که همه نگاه‌ها را به سمت خود کشیدند شروع به کار شبکه و دستگاه‌های 5G و البته رونمایی از گوشی‌های هوشمند تاشو بود.
گوشی‌های هوشمند تاشو به منظور ارائه همزمان یک دستگاه با ابعاد یک گوشی هوشمند معمولی و یک تبلت توسعه یافته‌اند و طراحی آنها با توجه به فناوری‌هایی که دارند بسیار چالش‌برانگیز بوده و البته قیمت گزافی هم دارند.

طراحی این نوع از موبایل‌ها به قدری حساس است که به عنوان مثال بدسلیقگی سامسونگ در گوشی "گلکسی فولد" و ایجاد شدن یک شکاف بدقواره در هنگام تا شدن گوشی موجب شد تا از طرف رقبا و بسیاری از کاربران در فضای مجازی مورد تمسخر قرار بگیرد.

هوآوی میت ایکس
یکی از مورد توجه‌ترین گوشی‌های تاشوی امسال گوشی "میت ایکس"(Mate X) شرکت هوآوی است که با دارا بودن یک لولا در وسط امکان بزرگ و کوچک کردن اندازه نمایشگر را فراهم می‌کند.

گوشی "میت ایکس" در سمت راست خود دارای قسمت حجیمی است که دوربین‌های پشتی آن در این قسمت تعبیه شده‌اند و قرار است با قیمت ۲۳۰۰ دلار به بازار عرضه شود.

نمایشگر تاشوی TCL
اما شرکت TCL حضور ویژه‌ای در کنگره جهانی امسال داشت و چند نمونه اولیه از نمایشگرهای تاشو را به نمایش گذاشت، در حالی که قولی برای تبدیل این نمونه‌های اولیه به یک دستگاه تجاری و عرضه آن به بازار نداده است.

گوشی تاشوی رویول
یکی دیگر از برندهایی که گوشی تاشوی خود را در کنگره جهانی موبایل به نمایش گذاشت، شرکت چینی "رویول"(Royole) بود. البته طراحی لولای این گوشی چیزی شبیه به گلکسی فولد است که تبدیل به سوژه برای کارشناسان حوزه موبایل و کاربران فضای مجازی شده است.

ال جی V50
اما شرکت ال‌جی از یک موبایل جدید موسوم به V50 رونمایی کرد که نمی‌توان آن را یک گوشی با نمایشگر تاشو دانست و با وجود این که ظاهری مثل گوشی‌های تاشو دارد اما در واقع متشکل از دو گوشی به هم متصل است.

در عین حال در کنار طراحی معیوب لولای گوشی تاشوی سامسونگ موسوم به "گلکسی فولد"(Galaxy Fold) نباید از زیبایی طراحی بدنه آن غافل شد.
سامسونگ بدنه این گوشی تاشو را از شیشه ساخته است تا همراه با قیمت بالا ظاهر فریبنده‌ای هم داشته باشد.
با وجود پیشرفت‌های وعده داده شده در زمینه تولید نمایشگرهای منعطف به نظر می‌رسد که در آینده نزدیک شاهد توسعه گوشی‌ها و نمایشگرهای تاشو و فراگیر شدن آنها باشیم.
انتهای پیام
