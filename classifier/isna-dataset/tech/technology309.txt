امکان پارک خودکار برای همه مدل‌های جدید تویوتا 
 شرکت تویوتا اعلام کرد از ابتدای سال ۲۰۲۰ دو ویژگی خاموش شدن خودکار موتور خودرو و پارک خودکار روی همه مدل‌های تویوتا نصب خواهد شد.
به گزارش ایسنا و به نقل از انگجت، تمام مدل‌های جدید خودروهای تویوتا از سال ۲۰۲۰ امکان خاموش شدن خودکار موتور خودرو و پارک خودکار خودرو را همراه خود خواهند داشت.
با ویژگی خاموش شدن خودکار تویوتا اگر یک خودروی تویوتا برای مدت زمان مشخصی در حالت توقف روشن بماند، موتور به طور خودکار خاموش می‌شود.
ویژگی پارک خودکار نیز همانطور که از نامش پیداست اگر راننده یک خودروی تویوتا بدون اینکه خودروی خود را پارک کند از خودرو پیاده شود، خودرو به طور خودکار خود را پارک می‌کند.
در حالی که این ویژگی‌ها به‌روزرسانی‌های ساده ایمنی به نظر می‌رسند اما بسیار مهم هستند، چرا که تاکنون موارد زیادی تصادف یا آتش‌سوزی بر اثر پارک نکردن درست خودرو یا روشن گذاشتن خودرو به مدت طولانی موجب صدمات مالی و جانی شده است.
شاید اگر ویژگی پارک خودران روی خودروی "آنتون یلچین" بازیگر جنگ ستارگان وجود داشت می‌توانست جان وی را نجات دهد.
در حالی که تویوتا هم‌اکنون دارای سیستم اعلام هشدارهای بصری و صوتی برای هشدار به رانندگان در مواقع احساس خطر است، این ویژگی‌ها یک گام رو به جلو در امنیت خودروهای تویوتا محسوب می‌شوند.
انتهای پیام
