بانک فولیکول مو مشکل ریزش مو را حل خواهد کرد 
یک شرکت انگلیسی اعلام کرده که در آینده خواهیم توانست فولیکول‌های مو را در غالب یک بانک نگهداری کنیم.
به گزارش ایسنا و به نقل از دیلی‌میل، اگر این بانک ایجاد شود، میلیون‌ها انسان قادر خواهند بود فولیکول‌های مو خود را داشته باشند. فولیکول‌های مو که از پوست سر گرفته می‌شوند و به منبع ذخیره‌سازی انتقال می‌یابند.
محققان این شرکت انگلیسی امیدوارند که این روش را از سال آتی آغاز کنند.
فولیکول مو یک دستگاه پوستی در پستانداران است که تولیدکننده مو است. تولید مو در چند فاز یا مرحله انجام می‌گیرد، که شامل رشد، توقف و آرام‌گیری است.
سلول‌های ساقه مسئول تولید مو هستند. شکل فولیکول مو بر روی شکل مو و بافت و مشخصات فردی مو تأثیر می‌گذارد.
در این روش سلول‌های داخل فولیکول مو در آزمایشگاه چند برابر خواهند شد و زمانی‌که فرد صاحب فولیکول شروع به ریزش مو کرد، سلول‌های وی به پوست سرش تزریق می‌شود و رشد مو را افزایش می‌دهد.
به نظر می‌رسد که این کار برای اولین بار در جهان است و توسط شرکت انگلیسی "HairClone" صورت می‌گیرد.
با این حال باید گفت که احتمالاً برای استفاده از این بانک فولیکول چندین روش نیاز است که هر کدام نیز چندین هزار پوند قیمت خواهند داشت.
"بسام فارجو"(Bessam Farjo) مدیر پزشکی شرکت "HairClone" اظهار کرد، هدف ما این است که درمانی برای جوانسازی موها و و نهایتاً بازسازی مو به دست آوریم.
وی ادامه داد، این سیستم پزشکان را قادر خواهد کرد که در هر زمان به فولیکول‌های موی بیماران دسترسی داشته باشند.
فارجو افزود، هنوز هیچ منبع دیگری برای ذخیره‌سازی فولیکول‌های مو وجود ندارد.
این در حالی است که تاکنون گروههای تحقیقاتی دیگری نیز در تلاش بوده‌اند که به ذخیره‌سازی فولیکول‌های مو بپردازند ولی مشکل اینجاست که زمانی که فولیکول‌های موی انسان کشت داده می‌شوند، ساختار خود را از دست می‌دهند.

شرکت "HairClone" امیدوار است که مجوزهای مربوطه را گرفته و از هفته‌های آتی مشاوره با بیماران را آغاز کند.
روش شرکت HairClone از این حیث متفاوت است که در فولیکول مو از سلول‌های منحصر به فرد استفاده می‌کند.
این سلول‌های منحصر به فرد "پستانک غشایی" نام دارند. پستانک ساختار بزرگی در پایهٔ فولیکول مو است که عمدتاً به شکل یک بافت هم‌بند و حلقهٔ مویرگی ساخته می‌شود.
فولیکول‌های مو پس از جمع‌آوری، در دمای منفی ۱۵۰ درجه سانتی‌گراد نگهداری می‌شوند.
دکتر فارجو توصیه کرده که بهتر است افراد به محض اینکه دچار ریزش مو شدند برای ذخیره‌سازی فولیکول‌ها موی سر خود اقدام کنند و ممکن است این اتفاق در دهه ۲۰ یا ۳۰ زندگی رخ دهد.
شرکت HairClone قصد دارد در ابتدا هزینه ۲ هزار و ۵۰۰ پوندی از مشتریان دریافت کند و هزینه ذخیره سازی سالیانه فولیکول‌ها را نیز ۱۰۰ پوند تعیین کرده است.

انتهای پیام
