داروی پیشگیری از ایدز ۲ سال دیگر از انحصار خارج می‌شود
شرکت "گیلاد"(Gilead) که یکی از غول‌های داروسازی در جهان است اعلام کرد که داروی انحصاری موسوم به "ترووادا"(Truvada) که یک داروی پیشگیری از ایدز است در سال ۲۰۲۱ به طور گسترده در بازار جهانی عرضه خواهد شد.
به گزارش ایسنا و به نقل از انگجت، شرکت "گیلاد" موفق به ساخت داروی انحصاری پیشگیری از ابتلاء به ویروس اچ‌.آی‌.وی که عامل بیماری است شده و اعلام کرده که در سال ۲۰۲۱ این دارو از انحصار این شرکت خارج و به طور گسترده در دسترس عموم قرار خواهد داد.
این بدان معنی است که ما می‌توانیم یک داروی پیشگیری از ایدز را زودتر از انتظار در بازار جهانی ببینیم. این یک خبر فوق العاده برای افرادی است که در معرض خطر ابتلاء به ایدز هستند.
گفته می‌شود این دارو تا ۱۵ ماه دیگر برای تولید در ایالات متحده آماده می‌شود. سخنگوی این شرکت می‌گوید: ما انتظار عرضه عمومی "ترووادا" را تا سال ۲۰۲۱ در ایالات متحده نداریم.
این شرکت اختراع خود را با یک شرکت داروسازی بزرگ دیگر به نام "توا"(Teva) به اشتراک گذاشته است تا عرضه عمومی آن تسریع شود اما به نظر می‌رسد این اشتراک گذاری به اندازه کافی منجر به کاهش قیمت این دارو نخواهد شد.
"گیلاد" در حال حاضر هزینه مصرف یک ماهه "ترووادا" را بین ۱۶۰۰ تا ۲۰۰۰ دلار تخمین می‌زند.
بر اساس یک مطالعه منتشر شده توسط مؤسسه ملی بهداشت آمریکا، "ترووادا" می‌تواند خطر ابتلاء به اچ‌آی‌وی را تا ۹۹ درصد کاهش دهد.
کارشناسان امیدوارند این دارو با قیمت پایین‌تری عرضه شود تا به دست افراد بیشتری برسد.
ویروس نقص ایمنی انسانی (Human immunodeficiency virus) یا اچ‌آی‌وی(HIV)، نوعی ویروس آهسته‌گستر (ویروس پسگرد با سرعت تکثیر پایین) و عامل بیماری ایدز است. HIV به یاخته‌های حیاتی دستگاه ایمنی بدن از جمله "لنفوسیت تی کمک‌کننده "(CD۴+ T)، درشت‌خوارها و یاخته‌های دندانه‌ای حمله می‌کند.
اچ‌آی‌وی ویروسی است که با مختل کردن کارکرد و ویران کردن گونه‌ای از یاخته‌های مسؤول هماهنگی ایمنی منجر به نقص دستگاه ایمنی بدن انسان می‌شود که به آن ایدز می‌گویند. از زمان ورود HIV به بدن تا بروز ایدز ممکن است بین ۶ ماه تا ۱۰ سال یا بیشتر به درازا بکشد. در این مدت اگرچه فرد به ظاهر تندرست به نظر می‌رسد، ولی ممکن است ویروس از او به دیگران سرایت کند.
اچ‌آی‌وی عمدتاً از طریق آمیزش جنسی محافظت نشده، انتقال خون آلوده و سر سوزن آلوده و از مادر به فرزند در طول بارداری، زایمان یا شیردهی منتقل می‌شود، در حالی که بعضی از مایعات بدن مانند بزاق و اشک قادر به انتقال آن نیستند.
انتهای پیام
