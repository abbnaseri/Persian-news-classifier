چشم انداز فضاپیما "استارشیپ" در ماه
"ایلان ماسک" رئیس و مؤسس شرکت خصوصی فضایی "اسپیس‌ایکس" روز گذشته تصویری ساختگی از چشم انداز فضاپیما "استارشیپ" (Starship ) در ماه را در حساب کاربری خود در توئیتر منتشر کرد.
به گزارش ایسنا و به نقل از سی نت، گویی شرکت "اسپیس ایکس" قصد دارد گه‌گاهی با منتشر کردن تصاویر ساختگی جالبی از فضاپیماهای خود در ماه و مریخ، ما را به دنیای خیالات ببرد.
ایلان ماسک روز دوشنبه تصویری از فضاپیمای استارشیپ با بدنه فولاد ضد زنگ در ماه را منتشر کرد.
در این تصویر می‌توانیم تپه‌های ماه را در پشت استارشیپ و زمین را که در فاصله‌ای دور در تاریکی می‌درخشد، مشاهده کنیم.
ماسک در پاسخ به سوالی که از وی پرسیده بودند آیا این فضاپیما می‌تواند بر روی سطحی که صاف نیست، فرود آید، گفت: بله استارشیپ می‌تواند با موفقیت بر روی سطحی مثل ماه که کاملاً مسطح نیست، فرود بیاید.
چندی پیش شرکت "اسپیس‌ایکس" آزمایش موتور نسخه آزمایشی فضاپیمای "استارشیپ" موسوم به "استارهاپر"(Starhopper) را به منظور ارزیابی عملکرد موتور انجام داد. اطلاعات زیادی در مورد تعداد آزمایش‌های "استارهاپر" موجود نیست، اما بنا بر گزارش‌ها در آینده باز هم شاهد آزمایش‌های بیشتر "استارهاپر" خواهیم بود.
"استارهاپر" وسیله‌ای برای آزمایش قابلیت‌های نسخه نهایی و فناوری‌های به کار رفته در" استارشیپ" است.
سایر آزمایش‌ها شامل تجزیه و تحلیل خواص سرماپژوهی مخازن سوخت، بارگیری اکسیژن مایع و سوخت مایع متان بر روی این فضاپیما و حذف سوخت موشک است.
سرماشناسی یا سرماپژوهی دانش بررسی دماهای پایین یا تولید سرما است.
هدف از طراحی فضاپیمای "استارشیپ" توسط شرکت اسپیس ایکس ارسال انسان‌ها به ماه و مریخ است.
در ماه ژانویه سال جاری هنگامی که ایلان ماسک تصویری از نسخه آزمایشی "استارشیپ" را منتشر کرد، توجه افراد بسیاری را به این فناوری جلب کرد و اکنون نسخه آزمایشی این فضاپیما با پشت سر گذاشتن نخستین آزمایش سبب گشته تا شرکت اسپیس ایکس یک گام به تحقق رؤیای گردشگری فضایی و ارسال انسان‌ها به ماه و مریخ نزدیک شود.

تصویر ساختگی "استارشیپ" در مریخ


تصویر ساختگی "استارشیپ" در ماه

اگر به تصاویر منتشر شده دقت کنید می‌توانید عدد ۱ در تصویر استارشیپ در مریخ و عدد ۴ را در تصویر استارشیپ در ماه مشاهده کنید بنابراین این نکته توجه کاربران زیادی را به خود جلب کرده که چرا عدد ۲ و ۳ در این تصاویر نیست اما باید منتظر بمانیم تا ببینیم برنامه هیجان انگیز بعدی ایلان ماسک چه خواهد بود.
انتهای پیام
