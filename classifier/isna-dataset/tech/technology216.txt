شاید درمان بیماری‌های خود ایمنی با کمک باکتری روده ممکن شود
پژوهشگران آمریکایی در بررسی جدیدی دریافتند که شاید نوعی باکتری روده بتواند به درمان بیماری‌های خود ایمنی در برخی افراد کمک کند.
به گزارش ایسنا و به نقل از نیوساینتیست، میلیاردها باکتری در روده ما زندگی می‌کنند که همراه با ما تکامل می‌یابند و نقش مهمی در گوارش، سلامت فیزیکی و سلامت روحی بر عهده دارند اما به نظر می‌رسد باکتری‌هایی که برای بیشتر افراد سودمند به نظر می‌رسند، می‌توانند سلامت افراد دیگر را به خطر بیندازند و به بروز بیماری‌های خود ایمنی در افراد آسیب‌پذیر منجر شوند.
"مارتین کریجل" (Martin Kriegel)، متخصص ایمنی‌شناسی "دانشگاه ییل" (Yale University) آمریکا و همکارانش در بررسی افراد مبتلا به "سندرم آنتی فسفولیپید" (APS)، به این نتیجه دست یافتند.
سندرم آنتی فسفولیپید، نوعی اختلال خودایمنی است که در آن، سیستم ایمنی بدن فرد بیمار، به نوعی پروتئین که نقش مهمی در رقیق شدن خون دارد، حمله می‌کند. کریجل در این باره گفت: افراد مبتلا به این سندروم، در معرض خطر لخته شدن خون، سکته، سقط جنین و حتی مرگ قرار می‌گیرند. بیماران جوان‌تر ممکن است به صورت ناگهانی از دنیا بروند.
سوال پژوهشگران این بود که آیا همه باکتری‌های روده می‌توانند به بیان پروتئینی شبیه به پروتئین عامل سندرم آنتی فسفولیپید بپردازند و آیا سیستم ایمنی افراد مبتلا به این سندروم، پروتئین را مورد حمله قرار می‌دهند.
هنگامی که کریجل و افرادش، مجموعه داده‌های مربوط به میکروبیوم روده را بررسی کردند، گونه‌ای از باکتری موسوم به " Roseburia intestinalis" را کشف کردند که می‌تواند به بهبود روده کمک کند.

پژوهشگران، فعالیت سیستم ایمنی را در روده افراد مبتلا به سندرم آنتی فسفولیپید و افراد سالم مورد بررسی قرار دادند. این بررسی نشان داد وجود باکتری Roseburia intestinalis در روده افراد مبتلا به سندرم آنتی فسفولیپید، عامل ایجاد التهاب است. همچنین مشخص شد بدن این افراد، پادتن‌هایی تولید می‌کند که به باکتری حمله می‌کنند و شبیه به پادتن‌هایی هستند که برای حمله به پروتئین ساخته می‌شوند.
کریجل و همکارانش در آزمایش روی موش‌ها دریافتند تزریق باکتری Roseburia intestinalis به موش‌هایی که به صورت ژنتیکی به سندرم آنتی فسفولیپید مبتلا هستند، می‌تواند به شروع فعالیت سندروم منجر شود. کریجل افزود: نتایج این پژوهش نشان می‌دهد شاید آنچه برای یک بیماری مفید است، برای بیماری دیگری مضر باشد. ژن شخص و سبک زندگی او هم می‌توانند در این میان نقش مؤثری داشته باشند.
پژوهشگران امیدوار هستند که بررسی آنها، به ابداع روش‌های جدیدی برای درمان بیماری‌های خود ایمنی از جمله سندرم آنتی فسفولیپید کمک کند. کریجل اضافه کرد: شاید پس از تشخیص این بیماری، بتوان با از بین بردن میکروب روده، به پیشگیری از لخته شدن خون کمک کرد.
انتهای پیام
