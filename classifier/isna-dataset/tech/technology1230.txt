دانشگاه "گوتنبرگ" یکی از اصلی‌ترین دانشگاه‌های اروپا
دانشگاه "گوتنبرگ"(Gothenburg) بزرگترین دانشگاه در شبه جزیرهٔ اسکاندیناوی و از اصلی‌ترین دانشگاه‌های قاره اروپا است که در کشور سوئد واقع شده است.
به گزارش ایسنا، دانشگاه "گوتنبرگ"(Gothenburg) در سال ۱۸۹۱ میلادی در شهر گوتنبرگ سوئد تأسیس شد و دولت سوئد در سال ۱۹۵۴ میلادی به آن درجه یک دانشگاه کامل را اعطا کرد.
این دانشگاه دارای ۸ دانشکده و ۳۸ دپارتمان است و یکی از دانشگاه‌های وسیع و متنوع در سوئد محسوب می‌شود.
دانشکده‌های دانشگاه گوتنبرگ به ترتیب زیر است:
دانشکده هنر
دانشکده علوم اجتماعی
دانشکده علوم طبیعی
دانشکده فناوری اطلاعات
دانشکده اقتصاد و حقوق
دانشکده پزشکی
دانشکده آموزش و پرورش
دانشکده کسب‌وکار


این دانشگاه در بسیاری از رشته‌ها و دوره‌ها بیشترین تعداد متقاضی را دارد و به این دلیل یکی از محبوب‌ترین دانشگاه‌های سوئد به شمار می‌آید.
علاوه بر این، دانشگاه گوتنبرگ یکی از بزرگترین دانشگاه‌های سوئد نیز است و هیأت علمی دانشگاه متشکل از ۱۵ عضو است که بر تمام امور دانشگاه نظارت دارند.
۳۸ هزار دانشجو در این دانشگاه در حال تحصیل هستند. تعداد پرسنل دانشگاه نیز به ۶ هزار نفر می‌رسد.
گفتنی است، ۵۹ درصد از این کارکنان را زنان تشکیل می‌دهند.
حدود ۲۵۰ دوره در این دانشگاه ۱۲۸ ساله به زبان انگلیسی ارائه می‌شود.
دانشگاه گوتنبرگ یکی از برترین دانشگاه‌های حوزه اسکاندیناوی است که همواره در رتبه‌بندی‌های جهانی جایگاه خوبی داشته است.

این دانشگاه در سال گذشته در رتبه‌بندی شانگهای موفق به کسب رتبه دوم در سوئد، یازدهم در اروپا و چهلم در جهان شد. همچنین در رشته دندان‌پزشکی و پزشکی بالینی نیز به ترتیب رتبه ۲۱ و ۳۳ در جهان را کسب کرد.
تاکنون محققان زیادی از این دانشگاه توانسته‌اند جوایز معتبر علمی معتبر و متعددی کسب کنند که از میان آن‌ها می‌توان به " آروید کارلسون" اشاره کرد.
" آروید کارلسون "(Arvid Carlsson) محقق سوئدی است که بیشتر به‌خاطر کار روی دوپامین(پیام رسان عصبی) و اثر آن روی بیماری پارکینسون شناخته شده است. وی در سال ۲۰۰۰ میلادی به خاطر کار روی دوپامین، به‌همراه "اریک کندل" و "پائول گرینگارد" برنده جایزه نوبل فیزیولوژی و پزشکی شد.

انتهای پیام
