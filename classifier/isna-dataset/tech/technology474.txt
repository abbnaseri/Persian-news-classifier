اعلام دوربین‌ کنترل سرعت به "گوگل‌ مپ" اضافه شد
 در نسخه جدید "گوگل مپ"(Google Maps)، ویژگی مورد علاقه کاربران یعنی اطلاع از محل دوربین‌های محدودیت سرعت به این برنامه اضافه شده است.
به گزارش ایسنا و به نقل از دیلی میل، گوگل در نسخه جدید برنامه "گوگل مپ" برخی از ویژگی‌های مورد علاقه کاربران از جمله وجود "دوربین محدودیت سرعت"(speed limits) و "دوربین‌های ثبت تخلف"(traffic camera notifications) را با تقلید از برنامه "ویز"(Waze) در ۴۰ کشور جهان به برنامه خود اضافه نموده است.
بنابر گزارش" ZDnet"، دوربین‌های محدودیت سرعت در حال حاضر در جاده‌های بسیاری از کشورهای جهان نصب شده‌اند و اکنون کاربران با استفاده از گوگل مپ می‌توانند از مکان‌های دقیق نصب این دوربین‌ها مطلع شوند. گرچه این یک ویژگی جدید برای گوگل مپ به شمار می‌آید اما برای برنامه مشهور ویز این گونه نیست زیرا ویز از مدت‌ها پیش این ویژگی را در اختیار کاربران قرار داده بود. ویز یک نرم‌افزار بر مبنای سامانه موقعیت‌یاب جهانی است که از سیستم ناوبری گام‌به‌گام استفاده می‌کند. اپلیکیشن ویز بهترین مسیر را از مبدأ تا مقصد و همچنین نقاط پرترافیک و بسته شدن جاده‌ها را لحظه به لحظه به کاربران اطلاع می‌دهد.
به گفته" تک کرانچ"، کاربران اندرویدی از این پس علاوه بر اطلاع از دوربین‌های ثبت تخلفات جاده‌ای قادر خواهند بود وجود هرگونه ترافیک یا تصادفات جاده‌ای را نیز به دیگر کاربران گوگل مپ اطلاع دهند اما این در حالی است که کاربران دارای گوشی‌های سیستم عامل آی.او.اس از این قابلیت محروم هستند. اما بازهم با این وجود افراد به استفاده از ویز علاقه بیشتری دارند زیرا برخلاف گوگل مپ و اپل مپ به کاربران کم ترافیک ترین راه رسیدن به مقصد را نشان می‌دهد.
۴۰ کشوری که رانندگان آنها می‌توانند از قابلیت‌های جدید گوگل مپ استفاده کنند عبارتند از ایالات متحده، کانادا، انگلستان، آندورا، بوسنی و هرزگوین، بلغارستان، کرواسی، جمهوری چک، استونی، فنلاند، یونان، مجارستان، ایسلند، ایتالیا، لتونی، لیتوانی، مالت، هلند، نروژ، لهستان، پرتغال، رومانی، روسیه، صربستان، اسلواکی، اسپانیا، سوئد، استرالیا، برزیل، هند، سرزمین‌های اشغالی، ژاپن، اردن، کویت، مکزیک، مراکش، نامیبیا، عمان، قطر، عربستان سعودی، آفریقای جنوبی، تونس و زیمبابوه.

انتهای پیام
