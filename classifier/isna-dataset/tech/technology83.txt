پهپاد ۸ ملخه سال ۲۰۲۰ عرضه می‌شود
شرکت "آلادا"(Alauda) اخیراً یک پهپاد ۸ ملخه موسوم به "ایراسپیدر"(Airspeeder) توسعه داده که بنا بر برنامه‌ریزی‌ها عرضه این پهپاد در سال ۲۰۲۰ انجام خواهد شد.
به گزارش ایسنا و به نقل از گیزمگ، "آلادا"(Alauda) یک شرکت استرالیایی نوپا است که در خارج از شهر سیدنی فعالیت می‌کند و تاکنون تعداد زیادی نمونه اولیه "پهپادهای"(octacopter) بزرگ را ساخته است اما از هشت ماه گذشته در حال تلاش برای توسعه یک" پهپاد ۸ ملخه"(octocopters) بوده و فیلم‌هایی از آزمایش پرواز آن در شبکه اجتماعی یوتیوب منتشر کرده است.
ظاهر پهپاد مذکور مشابه خودروهای مسابقه‌ای دهه ۵۰ و ۶۰ میلادی است و بیش از ۴ متر (۱۳ فوت) طول و نزدیک به ۳.۵ متر (۱۱.۵ فوت) عرض دارد. این پهپاد مجهز به باتری‌های عظیم لیتیم پلیمر یا لیپو است که از ظرفیت شارژ ۵۰۰ کیلو وات برخوردار هستند و وزن آنها نیز ۲۳۰ کیلوگرم است. سرعت این پهپاد ۱۹۳ کیلومتر در ساعت (۱۲۰ مایل در ساعت) است.

منشأ طراحی سلول‌های لیتیوم-پلیمر به باتری‌های لیتیوم-یون و لیتیوم- فلز برمی‌گردد. تفاوت اصلی سلول‌های لیتیوم- پلیمر این است که به جای استفاده از الکترولیت لیتیوم–نمک (مانند LiPF) که در حلال ارگانیک مانند (EC/DMC/DEC) نگهداری می‌شود، در این باتری‌ها از الکترولیت پلیمر جامد(SPE) مانند اکسید پلی‌اتیلن(PEO)، پلی آکریلونایتریل(PAN)، پلی متیل متاکریلات(PMMA) یا پلی وینیلیدین فلوراید(PVdF) استفاده شده‌ است.
به گفته این شرکت "ایراسپیدر" در نوامبر سال جاری در یک نمایش هوایی در بیابان موهاوی کالیفرنیا به پرواز در خواهد آمد. فاصله مناسب برای پرواز این پرنده از سطح زمین در حین برگزاری مسابقات هوایی ۲۰ متر (۶۵ فوت) اعلام شده است.
انتهای پیام
