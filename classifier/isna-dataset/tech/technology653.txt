علت فراموشی خواب‌ها مشخص شد
بعضی از خواب‌ها پس از بیدار شدن کاملاً در خاطرمان باقی می‌ماند و برخی دیگر از ذهنمان فراموش می‌شود که دانشمندان علت آن را دریافته‌اند.
به گزارش ایسنا و به نقل از تک تایمز، محققان آمریکایی تحقیقات متعددی راجع به خواب انجام داده‌اند تا علت این را که چرا بعضی از خواب‌های ما از یادمان می‌رود و برخی دیگر در ذهن می‌ماند را بررسی کنند.
اصولاً فرآیند خواب دیدن در مرحله‌ای از خواب به نام "خواب همراه با حرکات سریع چشم"( REM) اتفاق می‌افتد.
در این مرحله بدن در حالت خواب عمیق به سر می‌برد ولی واکنش مغز در حالت بیداری است.
"سوسانا مارتینز" محقق دانشگاه ایالتی "نیویورک" اظهار کرد، همه ما هر شب خواب می‌بینیم ولی افرادی که خواب خود را به یاد می‌آورند، بیشتر ممکن است طی حالت "خواب همراه با حرکات سریع چشم" بیدار شوند.
ما در این مرحله از خواب، داستان یک اتفاق را خواب می‌بینیم.
اگر در وسط شب خواب ببینیم و سپس بدون اینکه بیدار شویم مراحل دیگر خواب را تجربه کنیم، این خواب‌ها از دسترسی ذهن ما خارج می‌شوند.
عامل دیگر، محتوای خواب است."دیردری بارت" استادیار دانشکده پزشکی دانشگاه "هاروارد" در یک مطالعه دیگر گفته بود که زمانی که محتویات خواب‌های ما بی‌اساس و مفهوم باشد، به سختی پس از بیدار شدن به یاد می‌آیند.
این در حالی است که خواب‌هایی که ساختاری واضح و مشخص دارند، با احتمال بیشتری در ذهن حفظ می‌شوند.
بارت همچنین افزود، زمانی که از خواب بیدار می‌شویم، مغز تنها برخی از ساختارها را فعال می‌کند.
یکی از مطالعاتی که در سال ۲۰۱۱ در این زمینه انجام شد نشان داد که بخشی از مغز به نام "هیپوکمپوس" که برای انتقال اطلاعات از حافظه کوتاه مدت به بلند مدت ضروری است، از آخرین بخش‌هایی از مغز است که به خواب می‌رود. همچنین دیر هم از خواب بیدار می‌شود.
"توماس آندریلون" محقق عصب‌شناسی دانشگاه "مانش" در پژوهشی دیگر اظهار کرد، زمانی که ما با یک خواب در حافظه کوتاه مدتمان بیدار می‌شویم، تا وقتی‌که "هیپوکمپوس" از خواب بیدار نشده باشد، مغز قادر نیست که آن خواب را به ذهن بسپارد.
"رابرت استیکگلد" یک پژوهشگر خواب از دانشکده پزشکی دانشگاه هاروارد در این رابطه توضیح داده که روزمرگی صبحگاهی باعث می‌شود که خواب‌های ما کم‌کم از ذهنمان ناپدید شوند.
وی افزود، اگر کسی می‌خواهد که پس از بیدار شدن محتوای خواب خود را به خاطر داشته باشد، باید کمی پس از بیدار شدن همچنان در رخت‌خواب خود دراز بکشد و چشمان خود را برای مدتی کوتاه باز نکند.
انتهای پیام
