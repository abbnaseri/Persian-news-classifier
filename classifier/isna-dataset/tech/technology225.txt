ماشین ظرفشویی رباتیک به کمک رستوران‌ها می‌آید
شرکت "Dishcraft" رباتی تولید کرده که در رستوران‌ها ظرف‌ها را می‌شوید. 
به گزارش ایسنا و به نقل از انگجت، یکی از مشکلاتی که امروزه رستوران‌ها و دیگر مکان‌های غذاخوری با آن مواجهند، کمبود ماشین ظرفشویی است.
در این راستا شرکت "Dishcraft" فکر می‌کند که ربات‌ها می‌توانند این خلأ را پر کنند.
این شرکت یک ماشین ظرفشویی رباتیک تولید کرده که می‌تواند در آشپزخانه‌های تجاری حجم زیادی از بشقاب‌ها را تمیز کند.
زمانی‌ که گارسون بشقاب‌های کثیف مشتریان را از روی میز آنها برمی‌دارد و با یک چرخ مخصوص به آشپزخانه می‌برد، تنها کافی است که آن را وارد یک ربات کند.
پس از آن ربات بشقاب‌ها را تکان داده و از آب سرد و یک برس برای تمیز کردن سطح آن‌ها استفاده می‌کند. این کار تنها در عرض چند ثانیه انجام می‌شود.
سپس دوربین‌هایی که با "هوش مصنوعی" هدایت می‌شوند، ظرف‌ها را اسکن می‌کنند تا قبل از ورود به سبد ظرف‌ها، از تمیز شدن اولیه سطح آن‌ها اطمینان حاصل شود.
قیمت این ماشین ظرفشویی رباتیک هنوز مشخص نیست ولی شرکت‌های مختلف می‌توانند از این ربات در آشپزخانه‌های خود استفاده کنند. گفتنی است این ربات برای استفاده در منازل مناسب نیست.
با وجود ابداع چنین فناوری‌هایی، نگرانی راجع به عواقب اتوماسیون ادامه می‌یابد. درست است که کسی تمایلی به ظرف شستن ندارد، ولی این کار در رستوران‌ها یک شغل محسوب می‌شود و می‌تواند برای خیلی از افراد بیکار شغل ایجاد کند.
با این حال "لیندا پولیوت"(Linda Pouliot) مدیر عامل شرکت "Dishcraft" اظهار کرد، این روزها کمبود پرسنل در حال بدتر شدن است و ربات‌هایی مانند این محصول می‌توانند برای رفع این کمبود مثمرثمر باشند. علاوه بر این هزینه‌های کار را هم کاهش می‌دهند.
انتهای پیام
