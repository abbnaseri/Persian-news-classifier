ابداع کاتتر پلیمری که عامل عفونت را از بین می‌برد
محققان دانشگاه براون(Brown) موفق به ساخت یک کاتتر پلیمری شدند که می‌تواند باکتری عامل عفونت را نابود کند.
به گزارش ایسنا و به نقل از گیزمگ، عفونت‌های بیمارستانی یک مشکل جدی هستند و شایع‌ترین نوع این عفونت‌ها زمانی اتفاق می‌افتد که کاتترها وارد رگ‌های خونی می‌شوند. اما پوشش پلیمری جدید توانایی نابودی باکتری‌ها در محل وارد شدن کاتتر و جلوگیری از تجمع باکتری‌ها بر روی کاتتر را دارند.
این پوشش توسط محققان دانشگاه براون تولید شده است و با حل کردن پلی‌اورتان و کنسانتره یک داروی آنتی‌باکتریال شناخته شده به عنوان "اورانوفین" و سپس مخلوط کردن آن با یک محلول حلال برای اولین بار ساخته شده است. مایع حاصل روی کاتتر را می‌پوشاند سپس محلول تبخیر می‌شود.
این کار موجب به‌جا ماندن یک پوشش پلیمری با دوام می‌شود که می‌تواند تا ۵۰۰ درصد بدون شکستن کشیده شود.
این کاتترها در آزمایشات در محلول و روی صفحات شیشه‌ای قرار گرفتند که در آنها باکتری خطرناک "MRSA" وجود داشت. سپس مشاهده شد که تا ۲۶ روز به تدریج اورانوفین را آزاد کردند مانع از رشد MRSA بر روی کاتتر و تجمع آن شدند.
در مقابل، هنگامی که یک آنتی‌بیوتیک سنتی تحت شرایط مشابه مورد آزمایش قرار گرفت، قادر به جلوگیری از تجمع باکتری نبود. از آنجایی که اورانوفین یک آنتی‌بیوتیک نیست استفاده از آن نیز منجر به مقاومت آنتی‌بیوتیکی نمی‌شود.
آزمایشات علاوه بر این نشان داد که این پوشش تأثیری بر روی خون انسان یا سلول‌های کبدی ندارد، اگرچه تحقیقات بیشتری قبل از شروع آزمایش‌های انسانی لازم است.
پروفسور "آنیتا شوکلا" نویسنده این مقاله می‌گوید: تجمع باکتری‌ها و چسبیدن آنها به پوست موسوم به "بیوفیلم" روش‌های بسیار مؤثری برای مقابله با آنتی‌بیوتیک‌ها دارند و پوشش ابداعی ما قادر به جلوگیری از تشکیل بیوفیلم‌ها است.
کاتتر(Catheter) در پزشکی، یک لوله نازک، معمولاً بلند و قابل انعطاف و ساخته شده از مواد دارای کاربرد در پزشکی است که در طیف گسترده‌ای از توابع دانش پزشکی و بهداشت کاربرد دارد. کاتترها وسیله‌ای در خدمت پزشکی هستند که می‌توانند در بدن بیمار برای یک هدف معین استفاده شوند. با تغییر در مواد یا تنظیم شکل کاتتر در مرحله تولید، می‌توان به کاتتر برای قلب و عروق، اورولوژی، گوارش، سیستم عصبی و برنامه‌های کاربردی چشمی دست یافت.
این مطالعه در مجله Frontiers in Cellular and Microbiology Infection منتشر شده است.
انتهای پیام
