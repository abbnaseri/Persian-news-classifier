دکمه کنترل اشتهای مغز کشف شد
 دانشمندان" دانشگاه آریزونا" (University of Arizona) یک منطقه در مغز را که به عنوان مرکز کنترل عمل کرده و به افراد میگوید که ایا آنها گرسنه هستند یا خیر را شناسایی کرده اند.
به گزارش ایسنا و به نقل از دیلی میل، دانشمندان اخیراً منطقه‌ای را در مغز کشف کرده اند که به باور آنها این منطقه در مغز به عنوان مرکز کنترل عمل کرده و به افراد می‌گوید که آیا آنها گرسنه هستند یا خیر. به باور دانشمندان دستکاری فعالیت این ناحیه مغز ممکن است به پزشکان کمک کند تا اشتهای بیماران را در صورتی که بیمار بی‌اشتهایی عصبی یا اشتهای بیش از حد دارد، کنترل کنند.
محققان دانشگاه آریزونا کشف کردند که بخشی از مرکز عاطفی مغز به نام "آمیگدال" (amygdala) مسئول کنترل اشتها افراد است. آمیگدال یا هسته آمیگدال یا بادامه قسمتی از دستگاه کناره‌ای (لیمبیک) در مغز است.
هسته قاعده‌ای-جانبی بادامه (آمیگدال) نقش مهمی در یادگیری و حافظه ایفا می‌کند. بادامه علاوه بر نقش اصلی در درک احساسات و ایجاد پاسخ به آنها، در تعدیل درد نیز دخالت دارد.
هستهٔ مرکزی بادامه به عنوان بادامه کنترل درد، معرفی شده‌است. آمیگدال همچنین مسئول تظاهرات هیجانی چهره مانند خوشحالی و ترس است و نقش مهمی در اکتساب یادگیری‌های هیجانی دارد.
طی این مطالعه پژوهشگران آزمایش خود را بر روی موش‌ها انجام دادند. دانشمندان بر این باورند که ممکن است روزی بتوانند نورون‌های این بخش از مغز را به گونه‌ای دستکاری کنند که نه تنها مشکل افراد بی اشتهای عصبی را حل کنند بلکه اشتهای افراد چاق را نیز کاهش دهند.
۷۰ میلیون فرد در جهان مبتلا به یک یا چند" اختلال خوردن " (eating disorders) هستند. روانشناسان شناختی پیوسته کوشیده‌اند تا خطاهای شناختی افراد مبتلا به اختلالات خوردن را شناسایی کنند.
در سال‌های اخیر، با پی بردن به نقش خلق منفی به عنوان یکی از عوامل مؤثر در بروز این اختلال، تحقیقات زیادی در حوزه هیجان و تنظیم هیجانی در حوزه اختلالات خوردن صورت گرفت. محققین بر این باورند که افراد مبتلا به اختلالات خوردن در تنظیم هیجانات خود با مشکلاتی روبرو هستند و مهارت‌های لازم برای مقابله با هیجانات منفی را ندارند و خوردن راهکاری است که به وسیله آن می‌توانند برای مدتی هر چند کوتاه از این احساسات ناخوشایند فاصله بگیرند.
اختلال خوردن شامل پرخوری، کم خوری و پرخوری عصبی می‌شود. گرچه همه افراد می‌توانند به این اختلال مبتلا شوند اما بنابر تحقیقات بیشتر زنان به این اختلال مبتلا می‌شوند.
طی این مطالعه پژوهشگران دریافتند می‌توانند از مواد شیمیایی برای غیرفعال کردن سیگنال‌های عصبی در موش‌ها استفاده کنند.
منطقه‌ای از مغز به نام هیپوتالاموس هورمون‌های ترشح شده را که به تنظیم نیازهای اساسی مانند گرسنگی، تشنگی و نیاز به خواب کمک می‌کند، تشخیص می‌دهد.
دانشمندان طی این مطالعه دریافتند بسیاری از مناطق مغز با یکدیگر ارتباط دارند تا اشتها را کنترل کنند اما نورون‌ها بخش آمیگدال مغز همانند رهبر ارکستر تمام این ارتباطات را کنترل می‌کنند. بنابراین با دستکاری این نورون‌ها می‌توان تغییری در اشتهای افراد به وجود آورد. در افراد مبتلا به بی اشتهایی عصبی با خاموش کردن این نورون‌ها می‌توان بیماری افراد را درمان کرد.
پژوهشگران در انتها گفتند با استفاده از روشی به نام " ساکت یا خاموش کردن شیمیایی ژن" (chemogenetic silencing) می‌توانند به صورت غیر تهاجمی این نورون‌ها را مورد هدف قرار دهند تا بیماران مبتلا به بی اشتهایی عصبی یا بیماران مبتلا به پرخوری را درمان کنند.
محققان با وجود اینکه این آزمایش را بر روی موش‌ها انجام دادند اما امیدوارند تا بتوانند این عمل را در آینده بر روی مغز انسان نیز انجام دهند.
انتهای پیام
