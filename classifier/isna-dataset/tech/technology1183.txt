تهدید جان فضانوردان ایستگاه فضایی بین‌المللی
مدیر ناسا به تازگی اعلام کرده که بقایای یک ماهواره هندی جان فضانوردان ایستگاه فضایی بین‌المللی را تهدید می‌کند. 

به گزارش ایسنا به نقل از انگجت، بنابر اعلام "جیم برایدنستاین" (Jim Bridenstine) مدیر ناسا، یک ماهواره هندی که از کار افتاده است، ۴۰۰ تکه زباله فضایی در مدار تولید کرده که این امر باعث می‌شود سلامت فضانوردان "ایستگاه فضایی بین‌المللی" به خطر بیفتد. در میان این زباله‌ها ۶۰ تکه وجود دارد که بزرگ‌تر از ۱۵ سانتی‌متر هستند.
چون این ماهواره پایین "ایستگاه فضایی بین‌المللی" بوده است، ۲۴ تکه از زباله‌های آن به بالای این ایستگاه هدایت شده و خطری برای فضانوردان آن ایجاد کرده است.
" جیم برایدنستاین" اظهار کرد، این موضوع از نظر ما پذیرفته نیست و ناسا باید نسبت به اثرات خطرناک این فضاپیما خیلی شفاف‌تر باشد.
در تاریخ ۲۷ مارس سال جاری "نارندرا مودی" (Narendra Modi) نخست وزیر هند در یک سخنرانی تلویزیونی گفت که یک فروند موشک ساخت این کشور توانسته یک ماهواره فعال در فضا را هدف قرار دهد و منهدم کند.
تاکنون فقط آمریکا، روسیه و چین از فناوری حمله موشکی به ماهواره‌ها برخوردار بودند و هند چهارمین کشوری است که به این مهم دست یافته است.
این در حالی است که دولت هند اعلام کرده بود بقایای انهدام این ماهواره به اندازه‌ای کم است که طی چند هفته به زمین باز خواهد گشت.
ناسا اعلام کرده که طی ۱۰ روز گذشته میزان خطری که فضانوردان ایستگاه فضایی بین‌المللی را تهدید می‌کند به ۴۴ درصد رسیده.
برایدنستاین در نهایت گفت: هنوز فضانوردان این آزمایشگاه فضایی ایمن هستند و خوشبختانه این زباله‌ها به زمین باز خواهند گشت.
انتهای پیام
