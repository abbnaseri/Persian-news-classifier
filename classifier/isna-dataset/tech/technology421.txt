علت پدیده ماه گذرا چه می‌تواند باشد؟
 از دهه ۱۹۵۰، دانشمندان متوجه پدیده‌ای به نام "ماه گذرا" (transient lunar) شده‌اند که طی این پدیده، می‌توان حضور برخی نورهای چشمک زن را بر روی سطح ماه مشاهده کرد.
به گزارش ایسنا و به نقل از تک تایمز، این پدیده چند بار در هفته رخ می‌دهد و گاهاً چند ساعت طول می‌کشد. تاکنون نظریه‌های متعددی درباره علت رخداد این پدیده اسرارآمیز ارائه شده است که برخی از آنها بر این باورند، برخورد یک شهاب سنگ می‌تواند علت این پدیده باشد.
با این حال، اکنون یک تیم از محققان "دانشگاه یولیوس ماکسیمیلیانست وورتسبورگ" (Julius-Maximilians-Universität Würzburg) آلمان معتقدند که علت رخداد پدیده "ماه گذرا" چیزی دیگری است.
"هاکان کایال" (Hakan Kayal)، استاد فناوری فضایی گفت: فعالیت‌های لرزه‌ای نیز در ماه مشاهده شده است و هنگامی که سطح ماه حرکت می‌کند، گازهایی که منعکس کننده نور خورشید هستند، می‌توانند از داخل ماه فرار کنند و این موضوع می‌تواند علت این پدیده درخشان باشد.
برای بررسی، محققان یک تلسکوپ قمری ساخته و آن را در یک منطقه روستایی در اسپانیا در حدود ۱۰۰ کیلومتری شمال شهر سویل قرار دادند و سپس از طریق یک رصدخانه خصوصی از راه دور آن را کنترل کردند.
این تلسکوپ شامل دو دوربین بود که هر شب ماه را تماشا می‌کردند. این تلسکوپ زمانیکه هر دو دوربین به طور همزمان فلاش‌های کوتاه نور را شناسایی کردند از این پدیده تصاویر و ویدیوهایی را ثبت کرده و به پژوهشگران ارسال کردند. پژوهشگران گفتند گرچه می‌بایست بررسی‌های بیشتری برای پی بردن دقیق به این موضوع انجام شود اما ما بر این باوریم که فعالیت‌های لرزه‌ای در ماه می‌تواند سبب حرکت سطح ماه شوند که اگر این اتفاق رخ دهد، گازهایی که منعکس کننده نور خورشید هستند، می‌توانند از داخل ماه فرار کنند و این موضوع می‌تواند علت این پدیده درخشان باشد.
پژوهشگران اظهار کردند در مطالعات آینده قصد دارند از فناوری هوش مصنوعی برای بررسی دقیق این موضوع استفاده کنند و سپس داده‌های آن را با داده‌های به دست آمده از آژانس فضایی اروپا مقایسه کنند زیرا آژانس فضایی اروپا سال‌ها است که در حال نظارت و بررسی بر روی این پدیده است.
در سال ۲۰۱۵، آژانس فضایی اروپا پروژه" NELIOTA " را برای بررسی اینکه آیا این پدیده بر اثر اصابت جسم خاصی به وجود آمده یا خیر، آغاز کردند.
انتهای پیام
