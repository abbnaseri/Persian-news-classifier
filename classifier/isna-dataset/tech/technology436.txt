تشخیص حرکات انسان با استفاده از امواج صوتی
دانشمندان چینی یک روش مبتنی بر هوش مصنوعی برای شناسایی حرکات انسان با استفاده از امواج صوتی ارائه کردند.
به گزارش ایسنا و به نقل از چاینادیلی، محققان دانشگاه فناوری ووهان چین از یک شبکه دو بعدی آرایه‌ای آکوستیک و شبکه‌های عصبی کانولوشن برای تشخیص، تجزیه و تحلیل صدای فعالیت‌های انسانی استفاده کردند.
با استفاده از آرایه آکوستیک که دارای ۲۵۶ گیرنده و چهار فرستنده فراصوت است اطلاعات مربوط به چهار فعالیت مختلف(نشستن، ایستادن، راه رفتن و سقوط کردن) جمع‌آوری و با الگوریتم هوش مصنوعی شناسایی می‌شود.
محققان از یک سیگنال ۴۰ کیلوهرتز برای جلوگیری از هرگونه آلودگی بالقوه مانند نویز در اتاق معمولی استفاده کردند و آن را از دیگر صداها تشخیص دادند.
گوا سینووا، استاد مهندسی مکانیک و الکترونیک دانشگاه فناوری ووهان گفت: از این فناوری می‌توان در سیستم زنگ خطر پزشکی و یا در منزل برای کنترل افراد استفاده کرد.
سیستم‌های صوتی به دلیل موارد مربوط به حریم شخصی نسبت به دوربین‌های کنترلی دستگاه تشخیصی بهتری هستند. البته از دیگر معایب سیستم‌های تصویری عدم تشخیص صحیح در نور کم یا دود است، اما امواج صوتی از این شرایط خاص محیطی تأثیر نمی‌گیرند و در نتیجه انتخاب مناسب‌تری خواهند بود.
نتایج این تحقیق در نشریه Applied Physics Letters منتشر شده است.
انتهای پیام
