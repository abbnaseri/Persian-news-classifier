تولید ماده خود ترمیم‌کننده با عملکردی مشابه به خون 
محققان دانشگاه "لامار" به سرپرستی یک محقق ایرانی توانستند یک ماده خود ترمیم‌کننده تولید کنند. 
به گزارش ایسنا و به نقل از گیزمگ، یکی از مشکلاتی که امروزه وجود دارد، وجود زیاد زباله‌های پلاستیکی است.
یکی از راه‌هایی که اخیراً دانشمندان برای مقابله با این زباله‌ها به کار گرفته‌اند، تولید موادی است که به هنگام شکستن، خود را ترمیم می‌کنند.
تاکنون هم دانشمندان بسیاری مواد خود ترمیم کننده ساخته‌اند که یکی از آخرین ابداعات در این رابطه با سرپرستی یک محقق ایرانی انجام شده است.
در این راستا محققان دانشگاه "لامار"( Lamar) به سرپرستی دکتر "کیوان دوامی" کار تحقیقاتی خود را با رزین مایعی آغاز کردند که با قرار گرفتن در معرض اشعه "فرابنفش" پلیمریزه" (واکنش شیمیایی تشکیل مولکول‌های بزرگ از کوچک) شد.
سپس دانشمندان با استفاده از نوعی فناوری "چاپ سه‌بعدی" که به "استریولیتوگرافی "(stereolithography) معروف است، توانستند یک شی‌ء ساده بسازند که اغلب ماده رزین تشکیل دهنده آن با اشعه فرابنفش برخورد داشت.
البته ذخیره کوچکی از مایع رزین در داخل این شی‌ء جامد، به همان حالت مایع باقی مانده بود.
"استریولیتوگرافی " یکی از روش‌های مدل‌سازی سه‌بعدی سریع است که در صنعت نمونه‌سازی سریع انقلابی به پا کرد. در این روش از یک مایع پلیمری استفاده می‌شود که وقتی تحت تابش اشعه ماورا بنفش قرار می‌گیرد جامد می‌شود.
تا زمانی‌که به شی‌ء مذکور آسیبی وارد نشود، مایع درون آن محفوظ می‌ماند.

اگر به شی‌ء ضربه‌ای وارد شود و ترک بردارد، مایع رزین از داخل آن خارج می‌شود و با قرار گرفتن در معرض منبع مصنوعی اشعه "فرابنفش" دوباره سخت می‌شود و ترک را ترمیم می‌کند.
این فرآیند تقریباً شبیه عملکرد خون است که به هنگام زخم شدن قسمتی از بدن، خون فوراً از محل آسیب دیده خارج می‌شود و به درمان آن قسمت می‌پردازد.
دکتر دوامی و تیم تحقیقاتی‌اش هم‌اکنون در حال توسعه تحقیق خود هستند تا میزان اشعه فرابنفش مورد نیاز برای ترمیم شی‌ء را کاهش دهند.
امید است که این مواد خود ترمیم کننده در ابزار، قاب عینک و حتی کف کفش مورد استفاده قرار گیرند.
نتایج این پژوهش در مجله "Scientific Reports" انتشار یافت.

انتهای پیام
