باجه‌های هوش مصنوعی "مک دونالد" سفارش غذا می‌گیرند
باجه‌های هوش مصنوعی مک دونالد در یک طرح آزمایشی، کار ثبت سفارش غذا را آغاز می‌کنند.
به گزارش ایسنا و به نقل از فیوچریسم، شاید در آینده نزدیک بتوانید غذای مورد علاقه خود را با کمک هوش مصنوعی سفارش دهید.
"مک دونالد"(McDonald) در اوایل سال جاری میلادی اعلام کرد که قصد دارد یک سیستم تولید محصولات پویا را به قیمت ۳۰۰ میلیون دلار خریداری کند. این سیستم مبتنی بر هوش مصنوعی می‌تواند با بررسی عواملی مانند آب و هوا، زمان، رویدادهای محلی، سطح ترافیک در محل رستوران و جاده‌های نزدیک، اطلاعات فروش، اقلام مورد علاقه کاربر و مواردی از این دست، بهترین سفارش احتمالی کاربر را ضمیمه سفارش اصلی کند. بدین ترتیب، کاربران می‌توانند پس از ثبت سفارش و طی فرآیند تحویل کالا، سفارش خود را تغییر دهند و یا سفارش‌های دیگری را به آن اضافه کنند.
اکنون مک دونالد طی یک طرح آزمایشی، باجه‌هایی مبتنی بر هوش مصنوعی را در ۷۰۰ رستوران خود قرار داده است. در این باجه‌ها، فهرست غذا و غذاهایی که براساس ساعت مشخصی از روز، آب و هوا و ترجیح مشتریان، بیشترین فروش را داشته‌اند به مشتریان ارائه می‌شود تا مشتری بتواند بهترین گزینه را انتخاب کند. برای مثال، این سیستم در روزهای تابستانی، انتخاب بستنی را در کنار غذا پیشنهاد می‌کند.

اگرچه این ایده، تنها بینش مختصری از فعالیت هوش مصنوعی را در حوزه ارائه غذا به نمایش می‌گذارد اما موضوع از بین رفتن صندوق‌ها و بیکار شدن بخشی از نیروهای انسانی مک دونالد را نیز مطرح می‌کند.
این باجه‌ها، کار خود را با کمک یک اپلیکیشن که روی تلفن همراه مشتریان نصب می‌شود، انجام می‌دهند. باجه‌ها می‌توانند داده‌های جامعی درباره اولویت‌های مشتریان و عادات غذایی آنها جمع‌آوری کنند تا بهترین گزینه‌ها را برای انتخاب غذا به آنها ارائه دهند. این ایده، امکان تعامل کاملاً رباتیک را برای مک دونالد و مشتریان فراهم خواهد کرد.
باجه‌های هوش مصنوعی در حال حاضر فقط در برخی رستوران‌های مک دونالد قرار دارند اما برنامه نهایی مک دونالد، به کار گرفتن این فناوری در محیط‌های بین‌المللی است.
انتهای پیام
