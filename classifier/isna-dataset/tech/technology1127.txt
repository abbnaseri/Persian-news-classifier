درمان سرطان در کودکان با یک ترکیب جدید
پژوهشگران آمریکایی در بررسی جدیدی دریافتند که ممکن است یک داروی آزمایشی بتواند بر درمان سرطان اثر بگذارد.
به گزارش ایسنا و به نقل از نوروساینس نیوز، بیماری(Diffuse Intrinsic Pontine Glioma) DIPG نوعی مخرب از سرطان مغز است که کودکان را مورد حمله قرار می‌دهد و در حال حاضر، غیرقابل درمان است. جدیدترین آزمایش‌هایی که روی مدل‌های حیوانی صورت گرفته‌اند، نشان داده‌اند که نوعی دارو که هنوز در مرحله آزمایش به سر می‌برد، می‌تواند سلول‌های این سرطان را به صورت مؤثر از بین ببرد. اکنون گروهی از دانشمندان "دانشگاه راکفلر"(Rockefeller University) آمریکا دریافته‌اند که این ترکیب جدید، واقعاً مؤثر است.
آزمایش‌های صورت گرفته نشان می‌دهند که این دارو، بر کلسترول سلول اثر می‌گذارد و امکان درمان انواع سرطان را فراهم می‌کند.
سلول‌های DIPG در پل مغز واقع شده‌اند که ساختار بسیار حساسی دارد و مغز را به نخاع متصل می‌کند. برداشتن تومورهای روی نخاع با کمک جراحی، می‌تواند خطرات مرگباری برای مغز به همراه داشته باشد. استفاده از تشعشعات نیز اگرچه می‌تواند نشانه‌های بیماری را به طور موقت کاهش دهد اما از رشد سرطان پیشگیری نمی‌کند. در نتیجه، نیاز به ابداع روش‌های جدید درمان احساس می‌شود.
این گروه پژوهشی در سال ۲۰۱۴، ترکیبی موسوم به MI-2 را شناسایی کرد که می‌توانست رشد تومور را در موش‌های مبتلا به DIPG متوقف کند. "ریچارد فیلیپز"(Richard Phillips)، از پژوهشگران این پروژه گفت: نخستین فرضیه ما این بود که MI-2 می‌تواند ژن‌ها را با کمک پروتئینی موسوم به "منین"(menin) تغییر دهد.
پژوهشگران دریافتند هنگامی که MI-2، سلول‌های DIPG را از بین می‌برد، به سلول‌های معمولی مغز آسیب نمی‌رساند.
این پژوهش جدید نشان می‌دهد که کلسترول می‌تواند روش امیدوارکننده‌ای برای درمان سرطان ارائه دهد. پژوهشگران امیدوارند بتوانند ترکیبات مورد نظر را آنقدر گسترش دهند که بتواند به درمان سرطان کمک کند.
فیلیپز افزود: برخی داروها، در اصل برای بیماران مبتلا به کلسترول بالا ابداع شده‌اند و یک داروی واقعی برای درمان سرطان به شمار نمی‌روند. پژوهش ما، اهمیت کارکرد این دارو و چگونگی عملکرد آن را مشخص می‌کند.
این پژوهش، در مجله "National Academy of Sciences" به چاپ رسید.
انتهای پیام
