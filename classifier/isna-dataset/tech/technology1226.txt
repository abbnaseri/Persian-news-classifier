مصرف روغن حرارت‌دیده، سرطان پستان را گسترش می‌دهد
پژوهشگران آمریکایی در بررسی جدیدی دریافتند که مصرف روغن حرارت‌دیده می‌تواند به گسترش سرطان پستان منجر شود.
به گزارش ایسنا و به نقل از ساینس‌دیلی، پژوهش جدیدی که روی موش‌ها انجام شده، نشان می‌دهد ترکیبات شیمیایی موجود در روغن خوراکی می‌توانند به تغییرات ژنتیکی مؤثر در گسترش سرطان پستان منجر شوند.
دانشمندان "دانشگاه ایلینوی" (U of I) آمریکا در بررسی جدیدی دریافتند گرم شدن بیش از حد روغن خوراکی، به سمی شدن آن، تکثیر سلول‌های تومور، متاستاز و تغییر در متابولیسم لیپید منجر می‌شود.
پژوهشگران به مدت ۱۶ هفته، گروهی از موش‌ها را با روغن تازه و حرارت ندیده سویا و گروه دیگر را با روغن حرارت دیده تغذیه کردند. در این آزمایش، سلول‌های سرطان سینه، به همه موش‌ها تزریق شدند.
پس از تزریق سلول‌ها مشخص شد که رشد تومور سرطانی در موش‌هایی که روغن حرارت دیده مصرف کرده‌اند، چهار برابر بیشتر از موش‌هایی است که روغن تازه مصرف کرده‌اند. همچنین پژوهشگران دریافتند متاستاز در میان موش‌هایی که روغن حرارت‌دیده مصرف کرده‌اند، بیشتر از گروه دیگر است.
"ویلیام هلفریک" (William Helferich)، استاد علوم غذایی دانشگاه ایلینوی و سرپرست این پژوهش گفت: تعداد تومورها در موش‌هایی که روغن حرارت‌دیده مصرف کرده بودند، بیشتر بود و تومورها حالت تهاجمی بیشتری داشتند. متاستاز در گروهی که روغن تازه مصرف کرده بودند هم دیده شد، اما میزان تهاجم تومور و تکثیر سلول‌ها بسیار کمتر بود.
با مصرف مکرر روغن، تری‌گلیسیریدها تجزیه می‌شوند و پس از اکسید کردن اسیدهای چرب، یک ماده شیمیایی سمی موسوم به "اکرولین" (acrolein) آزاد می‌کنند که سرطان زا است.  

دانشمندان پس از بررسی هر دو گروه دریافتند متاستاز تومورها در موش‌هایی که روغن حرارت دیده استفاده کرده‌اند، ناشی از یک پروتئین مهم موسوم به " Ki-67" است که ارتباط نزدیکی با تکثیر سلولی دارد. در این بررسی‌ها، ۴۵۵ ژن نیز شناسایی شدند که بیان آنها، حداقل دو برابر بیشتر از موش‌هایی بود که روغن تازه مصرف کرده بودند.
یافته‌های این پژوهش، در مجله " Cancer Prevention Research" به چاپ رسید.
انتهای پیام
