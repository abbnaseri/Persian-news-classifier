قابلیت‌های جدید سیستم اتوپایلوت خودروی خودران تسلا
سیستم جدید خودروی خودران جدید تسلا موسوم به "سیستم اتوپایلوت"(Autopilot system) با پیشرفت‌های جدیدی همراه شده و قابلیت‌های تازه‌ای را برای رانندگی خودران به ارمغان آورده است.
به گزارش ایسنا و به نقل از انگجت، سیستم اتوپایلوت جدید تسلا می‌تواند بار رانندگی را کاهش دهد و به نظر می‌رسد با برخی از ویژگی‌های جدید به بازار آمده است.
این سیستم زمانی را که خودروی جلویی می‌خواهد در مسیر خودروی شما قرار بگیرد، تشخیص می‌دهد و متناسب با آن برخورد می‌کند.
بنابراین در این حالت سیستم اتوپایلوت سرعت خود را کم می‌کند و فضای لازم برای ورود آن خودرو به لاین خود را ایجاد می‌کند.
به نظر می‌رسد این سیستم همانگونه رفتار می‌کند که شما از یک راننده خوب و مقرراتی انتظار دارید.
تسلا هنوز در مورد این قابلیت جدید اظهار نظری نکرده است اما صاحبان تسلاهای جدید ادعا می‌کنند که این قابلیت تقریباً از دو هفته پیش به عنوان بخشی از به‌روزرسانی نرم افزاری خودروی برقی آنها در دسترس قرار گرفته است.
البته یک به‌روزرسانی دیگر هم تا چند روز آینده برای این خودرو خواهد آمد و هوش مصنوعی تسلا به اندازه کافی هوشمند خواهد شد که خطر عبور از چراغ قرمز را هشدار دهد. البته این سیستم، خودرو را متوقف نخواهد کرد، اما می‌تواند زمان درست ترمز گرفتن را به راننده گوشزد کند.
تسلا می‌گوید که این سیستم با استفاده از مرجع اطلاعات نقشه‌برداری و سیستم بینایی کامپیوتری حاصل از دوربین‌های تعبیه شده در خودرو کار می‌کند.
قابلیت هشدار توقف پشت چراغ قرمز با هر خودروی تسلا که از اکتبر سال ۲۰۱۶ به بعد تولید شده است و دارای سیستم اتوپایلوت است، سازگار خواهد شد.
شرکت تسلا هشدار داد که این قابلیت همه چراغ قرمزهای آمریکا را تشخیص نمی‌دهد، بنابراین نباید به آن متکی بود. با این حال قاعدتاً در طول زمان بهتر می‌شود.
از این قابلیت به عنوان یک گام کوچک به سوی مسیریابی هوشمند و تشخیص چراغ‌های راهنمایی یاد می‌شود.
انتهای پیام
