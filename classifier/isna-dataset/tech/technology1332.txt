تلویزیون "آمازون فایر" نیازی به تایپ رمز وای-فای ندارد
تلویزیون یا همان دستگاه پخش آنلاین شرکت آمازون موسوم به "آمازون فایر"(Amazon Fire) دیگر نیازی به وارد کردن رمز شبکه وای-فای برای اتصال به اینترنت ندارد.
به گزارش ایسنا و به نقل از انگجت، معمولاً تنظیم و راه‌اندازی دستگاه‌های پخش آنلاین یک کار تکراری و اعصاب خرد کن است و بدتر از همه لزوم وارد کردن هر باره رمز عبور شبکه وای-فای است.
اکنون آمازون دیگر این زحمت را از دوش کاربران برداشته است و می‌توان بدون وارد کردن هرباره رمز عبور وای-فای دستگاه را به اینترنت متصل کرد.
شرکت آمازون به تازگی یک به‌روزرسانی برای دستگاه پخش آنلاین خود یا همان تلویزیون "آمازون فایر" منتشر کرده است که از ویژگی تنظیم ساده که در بلندگوهای جدید Echo و Plug Smart نیز مشاهده می‌شود، استفاده کرده است و می‌توان هر دستگاهی را که به یک شبکه وای-فای وابسته هستند بدون نیاز به وارد کردن هرباره رمز عبور به اینترنت متصل کرد.
بدین ترتیب اگر شما گزینه به خاطر سپردن رمز عبور وای-فای را در حساب آمازون خود انتخاب کنید، دستگاه شما به محض دریافت موج وای-فای شبکه شما را شناسایی می‌کند و به طور خودکار به اینترنت متصل می‌شود.
در حالی که این به‌روزرسانی برای دستگاه‌های جدید "آمازون فایر" عرضه شده است اما دستگاه‌های فعلی نیز می‌توانند آن را نصب و از آن استفاده کنند.
بنابراین از این پس با دارا بودن تنها یک گذرواژه در حساب کاربری آمازون می‌توان همه دستگاه‌های واقع در محدوده یک شبکه وای-فای را بدون نیاز به وارد کردن هرباره گذرواژه به اینترنت متصل کرد.
انتهای پیام
