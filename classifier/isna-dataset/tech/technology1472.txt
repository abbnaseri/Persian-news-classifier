نخوابیدن احتمالا کشنده نیست!
دانشمندان در تحقیقات جدید اثبات کردند که خواب به اندازه‌ای که قبلاً تصور می‌شد، برای زنده ماندن ضروری نیست. یافته‌های این مطالعه نشان می‌دهد که خواب برای انجام وظایف اساسی بیولوژیکی به اندازه غذا مهم نیست.
به گزارش ایسنا و به نقل از تک‌تایمز، یک مطالعه جدید نشان می‌دهد در حالی که خواب برای عملکردهای شناختی مانند حافظه، توجه و واکنش‌ها و عکس‌العمل‌های غیر ارادی ضروری است، اما محرومیت از آن احتمالا کشنده نیست.
یک تیم از محققان کالج امپریال لندن برای آزمایش اثرات محرومیت از خواب، آزمایش‌هایی روی مگس میوه انجام دادند. یافته‌ها نشان داد با وجود اینکه خواب برای عملکرد شناختی در انسان حیاتی است، اما برای بقا حداقل در مورد مگس‌های میوه نر ضروری نیست.
خوابیدن یا نخوابیدن
مطالعات قبلی نشان داده است که برخی از حیوانات به دلیل محرومیت از خواب از بین رفته‌اند. با این حال، مطالعات جدید می‌گوید آنچه اتفاق افتاده مشخص نیست و احتمالاً این حیوانات به دلیل روش‌های استرس‌زا به منظور بیدار نگه داشتن از پا درآمده‌اند.
آزمایشات روی بیش از یک هزار مگس میوه نشان داد که مگس‌های نر محروم از خواب زودتر از مگس‌هایی که اجازه خوابیدن داشتند از بین نرفتند.
از سوی دیگر مگس‌های ماده به طور متوسط سه روز زودتر مردند. عمر مگس‌های میوه تقریباً ۵۰ روز است.
محققان می‌یند: ما به دو یافته شگفت انگیز رسیدیم. اول اینکه مگس‌های میوه می‌توانند بدون خوابیدن به زندگی ادامه دهند و دوم اینکه مفهوم حیاتی بودن خواب برای زنده ماندن را به چالش کشیدیم.
غذا در مقابل خواب
اگرچه تحقیقات فعلی تنها مگس‌ها را شامل می‌شد، محققان معتقدند با توجه به اینکه بر خلاف تصور قبلی، خواب برای ادامه زندگی به اندازه غذا ضروری نیست، این نتیجه ممکن است قابل تعمیم به همه حیوانات و همچنین انسان‌ها باشد.
دکتر گیلسترو توضیح داد که غذا برای زنده ماندن ضروری است، زیرا کالری غذاها سوخت لازم برای سلول‌ها و انجام وظایف اولیه بدن است.
وی گفت: خواب فقط مفید است. ما بدون خواب دچار مشکل می‌شویم، اما نخوابیدن کشنده نیست.
این مطالعه و یافته‌های آن در مجله Science Advances منتشر شده است.
انتهای پیام
