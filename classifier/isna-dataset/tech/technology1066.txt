دسترسی گاوهای بریتانیا به اینترنت 5G پیش از اکثر مردم!
گویا گاوهای بریتانیایی زودتر از بسیاری از مردم جهان به اینترنت 5G دسترسی پیدا کرده‌اند و یکی از دامداری‌های انگلیس به منظور پیشرفت سیستم شیردوشی از این فناوری نوین استفاده می‌کند.
به گزارش ایسنا و به نقل از انگجت، بسیاری از گمانه‌زنی‌ها در مورد اینکه اینترنت 5G چگونه بر زندگی روزمره ما تأثیر می‌گذارد مطرح می‌شود که به عنوان مثال شامل تحقق خودروهای کاملاً خودران است.
اما ممکن است ما ندانیم که این فناوری قبل از اینکه به دست اکثریت انسان‌ها برسد توانسته زندگی گاوها را هم تحت تأثیر قرار دهد.
اکنون ۵۰ گاو شیری در جنوب غربی انگلستان مجهز به گردن بندهای هوشمند با سرعت بالا هستند که سیستم‌های شیردوشی رباتیک را کنترل می‌کنند.
این کار هم روشی برای تست پتانسیل فناوری 5G در کشاورزی است و هم آزمایش این شبکه برای سیستم‌های روستایی.
مهمتر از همه، این کار فرصتی است برای دیدن اینکه چگونه 5G می‌تواند داده‌ها را بین حسگرها سریع‌تر از یک اتصال پهنای باند روستایی انتقال دهد.
نحوه کار این سیستم بدین صورت است که هنگامی که یکی از این گاوها وارد ایستگاه شیردوشی می‌شود، گردن بند به دستگاه دستور شروع پمپاژ می‌دهد و به طور کلی بر وضعیت گاو نظارت دارد.
البته ردیابی حیوانات با دستگاه‌های متصل شده چیز جدیدی نیست و ما شاهد آن هستیم که مقدار زیادی از تکنولوژی پیشرفته وارد صنعت کشاورزی شده است.
همانطور که گفته می‌شود، اینترنت 5G وعده داده است که همه این برنامه‌ها را سریع‌تر و آسان‌تر کند.
انتهای پیام
