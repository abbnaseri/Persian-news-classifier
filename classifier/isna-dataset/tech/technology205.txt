فسفرین کاربرد سلول‌های خورشیدی را افزایش می‌دهد
یک گروه بین‌المللی از پژوهشگران در بررسی جدید خود دریافتند که فسفرین می‌تواند کاربرد سلول‌های خورشیدی را افزایش دهد.
به گزارش ایسنا و به نقل از تک‌اکسپلور، نانوماده موسوم به "فسفرین"(phosphorene) که از فسفر به دست می‌آید، ماده مهمی برای ساخت سلول‌های خورشیدی بادوام و کارآمد "سلول خورشیدی پروسکایت"(PSC) به شمار می‌رود.
سلول خورشیدی پروسکایت، یکی از سریع‌ترین فناوری‌های خورشیدی است که در مقیسه با سلول‌های خورشیدی متداول کنونی، کارایی‌های بسیاری دارد. یک گروه پژوهشی بین‌المللی برای نخستین بار موفق شده‌اند نانوورقه‌هایی از جنس فسفرین برای سلول خورشیدی پروسکایت ابداع کنند.
"جوزف شپتر"(Joseph Shapter)، استاد "دانشگاه کوئینزلند"(UQ) استرالیا گفت: سیلیکون در حال حاضر، انتخاب استانداردی برای ساخت سقف‌های خورشیدی و دیگر پنل‌های خورشیدی است اما برای تولید آنها باید از انرژی زیادی استفاده کرد. فسفرین، هم رسانا است و هم می‌تواند نور مرئی را جذب کند. در گذشته بیشتر مواد غیر فلزی، فقط یکی از این دو ویژگی را داشتند.
دکتر "کریستوفر گیبسون"(Christopher Gibson)، استاد دانشکده علوم و مهندسی "دانشگاه فلیندرز"(Flinders University) استرالیا گفت: ما روش جدیدی برای تبدیل فسفر سیاه به فسفرین پیدا کردیم تا به سلول‌های خورشیدی کارآمدتر و ارزان‌تری تولید کنیم. آزمایشات اخیر ما توانسته‌اند کاربرد فسفرین را در سلول‌های خورشیدی بهبود بخشند و کارایی آنها را بین دو تا سه درصد افزایش دهند.
پژوهش در مورد ساخت فسفرین دوبعدی با کیفیت در مقیاس بزرگ با موادی مانند گرافین، راه را برای تولید محصولی کارآمد و بادوام هموار می‌کند.
شپتر افزود: استفاده از فسفرین در این کار، نتایج امیدوارکننده‌ای را به خصوص در تولید هیدروژن و اکسیژن به همراه دارد.
پژوهش در مورد کاربرد فسفرین در سلول‌های خورشیدی همچنان ادامه دارد تا راه را برای بهبود عملکرد آنها هموار کند.
انتهای پیام
