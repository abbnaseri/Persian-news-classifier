اولین زنانی که در کیهان، راهپیمایی کردند
گرچه نخستین راهپیمایی‌های فضایی در اواسط دهه ۱۹۶۰ توسط مردان فضانورد صورت گرفت اما تا موقعی که زنان به این عرصه قدم بگذارند حدود ۲۰ سال زمان لازم بود.
به گزارش ایسنا، "اسوتلانا ساویتسکایا" در ۱۷ ژوئیه ۱۹۸۴ به همراه "ولادیمیر ژانیبکف" و "ایگور ولک" بر عرشه سفینه سایوز T-12 راهی ایستگاه فضایی سالیوت -۷ شد. در ۲۵ ژوئیه "ژانیبکف" و "ساویتسکایا" به فضای باز قدم گذاشتند و یک راهپیمایی ۳ ساعت و ۳۵ دقیقه‌ای را صورت
دادند. طی این راهپیمایی، سامانه دستی چند کاره مورد آزمایش قرار گرفت که توسط "انستیتوی جوشکاری برقی پاتون" در شهر "کیف" طراحی و ساخته شده بود. "ساویتسکایا" در فضا به وسیله این دستگاه، عملیات برش، جوشکاری، ذوب صفحات فلزی و لعابکاری را انجام داد. در ۲۹ ژوئیه
برنامه پرواز فضانوردان سایوز تی -۱۲ با موفقیت به اتمام رسید و "ژانیبکف"، "ساویتسکایا" و "ولک" به زمین بازگشتند. با انجام این سفر، نام "ساویتسکایا" به عنوان نخستین زنی که در فضا راهپیمایی کرد و چهل و سومین انسانی که به فضای باز کیهانی قدم گذاشته به ثبت رسید.
چند ماه بعد در ۵ اکتبر ۱۹۸۴ "کاترین سولیوان" در جمع خدمه "شاتل فضایی چلنجر" راهی مدار زمین گردید. ۶ روز پس از آن، "سولیوان" به همراه "دیوید لیسما" به یک راهپیمایی ۳ ساعت و ۲۹ دقیقه‌ای دست زد و دومین زنی شد که در فضا راهپیمایی کرده است. در جریان این راهپیمایی،
"سولیوان" و "لیسما" یک سامانه سوختگیری مداری را آزمایش و نشان دادند که امکان سوختگیری ماهواره‌ها در مدار وجود دارد. به این ترتیب پای زنان به راهپیمایی و فعالیت‌های خارج از سفینه و ایستگاه‌های فضایی باز شد و بعد از او و "ساویتسکایا" تاکنون ۱۱ زن فضانورد دیگر در فضا
راهپیمایی کرده‌اند. در این بین می‌توان به "تریسی کالدول" اشاره کرد که طی سه راهپیمایی جمعاً مدت ۲۲ ساعت و ۴۹ دقیقه، "هیدماریه استفانیشین پایپر" که طی ۵ راهپیمایی جمعاً مدت ۳۳ ساعت و ۴۲ دقیقه و "سونیتا ویلیامز" که طی ۷ راهپیمایی جمعاً مدت ۵۰ ساعت و ۴۰ دقیقه در
فضای آزاد کیهانی فعالیت داشته‌اند اما در بین زنان، "پگی ویتسون" فضانورد کهنسال آمریکایی که در آخرین مأموریت ۵۷ ساله بود صاحب رکوردی بی‌نظیر است. وی در جریان سه سفر فضایی نه تنها ۶۶۶ روز در ایستگاه فضایی بین‌المللی به سر برد بلکه ۱۰ راهپیمایی فضایی داشت که طی آنها
۶۰ ساعت و ۲۱ دقیقه را در بیرون از این ایستگاه به عملیات پیچیده مختلف از جمله نصب سامانه‌های مختلف، تعمیر دستگاه‌های علمی و فنی، بازرسی قطعات و سامانه‌های بیرونی ایستگاه شرکت داشت.
در تمام این راهپیمایی‌ها، همراه با زنان، فضانوردان مرد هم حضور داشتند اما آنچه راهپیمایی ۲۹ مارس ۲۰۱۹ را از بقیه متمایز می‌کرد، راهپیمایی زنان بدون حضور مردان بود که البته آژانس فضایی آمریکا (ناسا) چند روز قبل اعلام کرد به دلیل کمبود لباس فضانوردی اولین راهپیمایی زنانه تاریخ را لغو کرده است.



انتهای پیام
