لیزری که روی فلزات نقاشی می‌کند
محققان روسی توانستند با استفاده از سه روش جدید لیزری نقوشی رنگی روی فلزات ایجاد کنند.
به گزارش ایسنا و به نقل از گیزمگ، گرچه که تاکنون امکان چاپ تصاویر رنگی با استفاده لیزر روی سطوح فلزی ممکن بوده است، ولی محققان روسی روش متفاوت‌تری را ابداع کرده‌اند.
این محققان روشی منحصر به فرد را برای ایجاد اثرات متعدد روی فلزات توسعه داده‌اند که با استفاده از یک لیزر تجاری انجام می‌شود.
روش مذکور که توسط محققان دانشگاه "ITMO" روسیه انجام شده است، این محققان را قادر ساخت که پارامترهای پردازش لیزر را تغییر دهند و به آنها اجاره داد که میزان گرمای وارد شده به فلز توسط لیزر را در محدوده دمایی گسترده‌تری به کنترل خود درآورند.
این پروژه تحقیقاتی سبب می‌شود که تولید تصاویر رنگی روی فلزات در سه روش انجام شود.
این سه روش زمان‌بر نیستند و می‌توانند به تولید تصاویر بزرگ و کوچک رنگی روی فلزات منجر شوند.
روش اول این است که در فرآیندی که به عنوان اکسیداسیون لیزر شناخته می‌شود، لیزر برای تولید یک لایه اکسید در سطح وسیعی از فلز استفاده می‌شود.
سپس این لایه با دخالت یک نور به عنوان رنگ داده شده به لیزر، در فلز ظاهر می‌شود و شکلی رنگی روی آن ایجاد می‌کند.

در فرآیند دوم دستگاه لیزر نانوذراتی با طول موج عرضی روی فلز تولید می‌کند.
زمانی‌که این ذرات تحت تأثیر نور محیط قرار می‌گیرند، پدیده‌ای نوری به نام "تشدید پلاسمون سطحی" سبب می‌شود که ناحیه مورد نظر رنگ خاصی بگیرد و به اشکال و اندازه‌های مختلف درآید.
پدیده تشدید پلاسمون سطحی، برانگیختگی ارتعاش جمعی از الکترون‌های آزاد فصل مشترک فلز و دی الکتریک است. این برانگیختگی ناشی از برهمکنش امواج الکترومغناطیس در ناحیه مرئی با الکترون‌های آزاد نانو ذرات طلا و نقره است.
پیشنهاد محققان این است که روش دوم برای استفاده در فلزات گرانبها از قبیل جواهرات مناسب است.
فرآیند سوم نیز با بکارگیری از لیزر بخشی از لایه سطحی فلز را ذوب می‌کند و خطوطی موازی ایجاد می‌کند.
الگوهای این خطوط به نحوی هستند که رنگ‌های متفاوتی را روی سطح فلز ایجاد می‌کنند که بنا بر زاویه خطوط متفاوت هستند.
بنابر اعلام محققان، این فرآیندها به اندازه‌ای قابل اطمینان هستند که می‌توانند برای تولید تکی و یا تولید در مقیاس بزرگ مورد استفاده قرار گیرند.
نتایج این پژوهش در مجله "Optical Materials Express" انتشار یافت.
انتهای پیام
