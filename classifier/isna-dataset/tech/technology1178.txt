عکاس نابغه فضایی را بیشتر بشناسیم+تصاویر
"توماس پسکه" فضانورد نابغه فرانسوی در صفحه اجتماعی خود دست به انتشار عکس‌هایی زده که طی دوران فراغت از کار از زمین، ماه، ایستگاه فضایی و دیگر چیزهایی که برایش جالب بوده گرفته است.
به گزارش ایسنا؛ او که در سازمان فضایی فرانسه به عنوان یک مهندس تحقیقاتی کار می‌کرد، در خلبانی توانایی و گواهینامه هدایت ایرباس را دارد. در ورزش همراه با توانمندی در بسکتبال، شنا، اسکواش، غواصی و پاراگلایدر، دارای کمربند سیاه جودو است و می‌تواند جدا از زبان فرانسه که زبان مادریش محسوب می‌شود به راحتی به انگلیسی، آلمانی، اسپانیایی، روسی و چینی صحبت کند.
در کنار همه این‌ها، طی بیش از ۶ ماه اقامت در ایستگاه فضایی بین‌المللی نشان داد که در عکاسی هم دارای ذوق فوق العاده‌ای است. عکاسی از زمین یکی از سرگرمی‌های همه فضانوردان است اما آنچه عکس‌های پسکه را از دیگر تصاویر متمایز می‌کند، نگاه اوست که مشخص می‌کند این فضانورد، استعداد خاصی در خلق آثار هنری دارد.

موضوع‌ها و زاویه تصویر بسیاری از عکس‌های پسکه نشان می‌دهد که او نه بطور تصادفی عکسبرداری کرده بلکه برای برداشتن این تصاویر وقت زیادی گذاشته و به نوعی مانند یک شکارچی حرفه‌ای که ساعت‌های متمادی به دنبال شکار می‌گردد تا صید را به دام بیندازد، مدت‌های طولانی به دنبال لحظه مناسب صبر کرده است تا بتواند این تصاویر را ثبت و ضبط کند. بطور مثال تصویری از کره ماه در لابلای باتری‌های خورشیدی ایستگاه فضایی بین‌المللی را می‌توان یکی از تصاویر استثنایی به شمار آورد که کمتر ممکن است چنین لحظه‌ای تکرار شود.
از جمله دیگر عکس‌های جالبی که او برداشته به تصویر منظره شبانگاهی زمین از لابلای دو ناو سایوز است که به واحدهای پویسک(Poisk) و راسوت(Rassvet) متصل هستند. شفق‌های قطبی، چشم اندازهای زمستانی رودخانه دنیپر، بزرگترین ساختار صخره مرجانی در زمین، ابرهایی که به شکل جالبی صحرای آفریقا را پوشانده، طوفان شن بر روی کویر، نمای منحصر به فرد سلسله کوه‌های آلپ، هزاران تکه ابر کوچک بر فراز رودخانه منحصر به فرد اژدها شکل در جنوب آمریکا و … از جمله عکس‌های زیبایی است که توماس پسکه برداشته است.














انتهای پیام
