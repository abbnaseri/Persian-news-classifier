 کنترل بیماری پارکینسون با حسگر حرکتی
در میان چالش‌هایی که بسیاری از بیماران مبتلا به پارکینسون با آن مواجه هستند، لرزش دست و پا بیش از هر علائمی دیگری آن‌ها را اذیت می‌کند.
به گزارش ایسنا و به نقل از گیزمگ، پژوهشگران "دانشگاه فلوریدا آتلانتیک" (Florida Atlantic University) به سرپرستی پروفسور "بهناز قرآنی" (Behnaz Ghoraani) حسگرهای حرکتی توسعه داده‌اند که بیماران مبتلا به پارکینسون توسط آن‌ها می‌توانند علائم این بیماری را کنترل کنند.
پارکینسون چند علامت اصلی دارد که می‌توان به ارتعاش و لرزش دست و پا در حالت استراحت، کندی حرکات، سختی و خشک شدن دست و پا و بدن و نداشتن تعادل اشاره کرد. در مراحل اولیه بیماری، ارتعاش اندام ملایم و معمولاً در یک طرف بدن وجود دارد و احتیاجی نیز به درمان ندارد؛ اما با پیشرفت بیماری فردی که دست لرزان خود را در جیب یا پشت خود پنهان می‌کند یا چیزی را برای کنترل ارتعاش مدام در دست می‌گیرد، دیگر قادر به پنهان کردن لرزش‌های شدید اندام به‌ویژه به هنگامی که می‌خواهد تمرکز بیشتری به خود دهد، نیست.
معمولاً علائم پارکینسون ابتدا در یک سمت بدن پدیدار می‌شوند و با گذشت زمان به سمت دیگر هم راه پیدا می‌کنند. شاید بگویید علائم این بیماری را می‌توان با کمک دارو کنترل کرد، بله؛ اما تنها چند ساعت پس از مصرف دارو دوباره همان علائم را به صورت کم تجربه خواهند کرد.
هنگامی‌که علائم افراد مبتلا به پارکینسون شدید می‌شود، باید به یک کلینیک مراجعه کنند اما تکلیف آن افرادی‌که در روستاها زندگی می‌کنند، چه می‌شود؟
اکنون پژوهشگران آمریکایی به رهبری پروفسور "بهناز قرآنی، پژوهشگر ایرانی موفق به توسعه حسگرهای پوشیدنی حرکتی شدند که طی آن یک سیستم که در آن دو حسگر حرکتی " KinetiSense " وجود دارند، به مچ دست و مچ پای بیمار متصل می‌شوند و لرزش این قسمت‌های بدن آنها را کنترل می‌کنند.
همانطور که کاربران فعالیت روزانه خود را انجام می‌دهند، می‌توانند از این حسگرها نیز استفاده کنند. حسگرهای مذکور اطلاعات کاربران را جمع‌آوری می‌کنند و سپس با استفاده از الگوریتم‌های به خصوص آنها را تجزیه و تحلیل می‌کنند و در نهایت می‌توانند زمان شروع و پایان فاز علائم را به وضوح دریابند.
یافته‌های این مطالعه در مجله" Medical Engineering and Physics "منتشر شد.
انتهای پیام
