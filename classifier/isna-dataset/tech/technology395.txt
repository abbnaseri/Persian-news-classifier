نصب علائم راهنمایی برای موقعیت‌های اضطراری در ایستگاه فضایی بین‌المللی
سازمان فضایی آمریکا(ناسا) گزارش داد فضانوردان این سازمان نصب چراغ‌های راهنما در داخل بخش های آمریکایی ایستگاه فضایی بین‌المللی را تکمیل کردند. این چراغها در صورت بروز حادثه کمک می کند تا مسیر ورود به سفینه نجات برای تخلیه ایستگاه را هر چه سریع‌تر پیدا کنند.
به گزارش ایسنا، در وبسایت ناسا اشاره شده است که خدمه ایستگاه فضایی بین‌المللی نصب علامت‌های راهنما را در بخش هارمونی تکمیل کردند. چنین نشانگرهایی در آینده و در صورت وقوع حوادث پیش‌بینی نشده که ممکن است باعث خاموش شدن لامپ‌های روشنایی معمولی شود، به فضانوردان مسیر رسیدن به ناو سرنشین‌دار آمریکا را نشان خواهند داد تا آنها بتوانند به فوریت ایستگاه فضایی بین‌المللی را ترک کنند.
سرنشینان فعلی ایستگاه فضایی بین‌المللی عبارتند از کیهان نوردان روس اولگ کانوننکو و آلکسی آوچینین، فضانوردان آمریکایی آنه مک کلین، نیک هیگ و کریستینا کوک و دیوید سنت ژاک فضانورد کانادایی.
ناسا آماده می‌شود تا در آینده‌ای نه چندان دور برای حمل و نقل فضانوردان خود از سفینه‌های آمریکایی بخش خصوصی این کشور به جای ناوهای سایوز روسی بهره گیری کند. اگر همه چیز طبق برنامه پیش برود سفینه استارلاینر شرکت بوئینگ و سفینه دراگون شرکت اسپیس ایکس تا چند ماه دیگر به خدمت ناسا در خواهند آمد.
در ماه مارس سال جاری میلادی یک فروند سفینه سرنشین‌دار دراگون به شکل آزمایشی، در وضعیت بدون سرنشین به فضا پرتاب شد و توانست با الحاق به ایستگاه بین‌المللی و بازگشت سالم به زمین توانایی خود را نشان دهد. اولین پرواز فضاپیمای استارلاینر به ایستگاه فضایی بین‌المللی در شکل بدون سرنشین جهت آزمایش سامانه‌های آن، برای ماه اوت برنامه‌ریزی شده است.
براساس اطلاعیه ناسا تا پایان سال ۲۰۱۹، اولین پروازهای استارلاینر و دراگون به شکل سرنشین‌دار نخستین ماموریت مداری خود را انجام خواهند داد. داگلاس هارلی و رابرت بنکن قرار است اولین پرواز آزمایشی دراگون را در اکتبر امسال انجام دهند و کریستوفر فرگوسن، مایکل فینک و نیکلای مان سرنشینان استارلاینر هستند که در ماه نوامبر راهی ایستگاه فضایی بین‌المللی خواهند شد.
انتهای پیام
