کهکشانی که در هسته خود یک "سیاه‌چاله کلان جرم" دارد
ناسا در تصویر روز خود، عکس یک کهکشان بیضوی را با کاربران به اشتراک گذاشت.
به گزارش ایسنا، این کهکشان بیضوی " مسیه ۵۹" (Messier 59) نام دارد و یکی از سه نوع اصلی کهکشان‌ها به شمار می‌آید.
به طور کلی سه نوع اصلی از کهکشان‌ها وجود دارد که شامل کهکشان‌های "نامنظم"، "بیضوی" و "مارپیچی" است.
"کهکشان‌های بیضوی" کهکشان‌هایی هستند که شکلی بیضی‌گون دارند و بازوهای مارپیچی در آن‌ها دیده نمی‌شود. کهکشان‌های بیضوی بیشترین تعداد را در میان انواع دیگر دارند.
شکل یکنواختی که در ساختار آنها وجود دارد، نشان از سن زیاد و پیری این کهکشان‌ها دارد. همچنین ستاره‌های قرمز در این نوع کهکشان زیاد به چشم می‌خورد.
"کهکشان مارپیچی" دارای بازوهای مارپیچی است و در ساختار آن یک دیسک چرخان دیده می‌شود. مرکز این نوع کهکشان نیز یک برآمدگی کره مانند دارد که غالباً از ستارگان پیر تشکیل شده‌است.
"کهکشان نامنظم" هم به کهکشانی گفته می‌شود که برخلاف کهکشان مارپیچی یا کهکشان بیضوی ساختار مشخصی نداشته باشد. ساختار کهکشان نامنظم نامعمول است.
کهکشان " مسیه ۵۹" هم که با نام "ان‌جی‌سی ۴۶۲۱"(NGC ۴۶۲۱) شناخته می‌شود، در صورت فلکی دوشیزه قرار دارد و در هسته آن یک "سیاه‌چاله کلان جرم" وجود دارد. دانشمندان تخمین زده‌اند که جرم این سیاهچاله ۲۷۰ میلیون برابر جرم خورشید است.

انتهای پیام
