رونمایی از نسل دوم "گوگل گلس"
روز گذشته گوگل از نسل دوم "گوگل گلس" رونمایی کرد.
به گزارش ایسنا و به نقل از دیلی‌میل، در نسخه جدید "گوگل گلس" طراحی جدید، دوربین، پردازنده پیشرفته‌تر و همچنین بروزرسانی‌های دیگری انجام شده است.
این عینک واقعیت افزوده برای مشتریان معمولی قابل دسترس نیست و افراد هدف آن کارکنان کارخانه‌ها و سایر مکان‌ها است.
گوگل گفت: تاکنون در محیط کار این عینک توسط کارکنان مورد استفاده قرار گرفته است تا آن‌ها دستورالعمل‌های مورد نظرشان را بررسی کنند و یا ویدئو و یا عکس‌های بازبینی را ارسال کنند.
مشتریان ما هم عکس‌العمل خوبی نسبت به این محصول نشان داده‌اند و گفته‌اند که کیفیت بهتر، افزایش سرعت در تولید و کاهش هزینه‌ها از مزایای استفاده از عینک بوده است.
به همین دلیل نسخه دوم "گوگل گلس" تحت عنوان " Glass Enterprise Edition ۲" به تولید رسید.

گوگل اعلام کرده که این دستگاه با استفاده از پلتفرمی ساخته شده که پردازنده قوی‌تر و موتور هوش مصنوعی جدیدی را برای عینک به ارمغان می‌آورد.
بنابراین مدیریت قدرت، عملکرد اجرایی، دید رایانه‌ای و توانایی‌های پیشرفته یادگیری ماشین عینک بهبود یافته است.
دوربین مطلوب‌تری هم برای "گوگل گلس" جدید تعبیه شده که به کاربران اجازه می‌دهد با کیفیتی بهتر فیلمبرداری کنند.
یک پورت "یواس‌بی"( USB) هم به عینک افزوده شده که عمر باطری را بیشتر کرده و شارژ عینک را سرعت بخشیده است.
البته باید گفت که گوگل قصد ندارد به این زودی‌ها این عینک را در دسترس مشتریان قرار دهد.

انتهای پیام
