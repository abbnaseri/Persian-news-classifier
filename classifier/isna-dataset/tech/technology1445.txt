لنزی که پشت خود را هم می‌بیند!
وب‌سایت "Lens Rentals" به معرفی لنزی پرداخته که زاویه دید ۲۷۰ درجه دارد.
به گزارش ایسنا و به نقل از تک‌کرانچ،"راجر سیکالا" ( Roger Cicala ) مدیر وب‌سایت " Lens Rentals" از تولید لنزی چشم‌ماهی خبر داده است که میدان دید ۲۷۰ درجه دارد. این به این معنی است که این لنز می‌تواند پشت دوربینی را که روی آن نصب است، ببیند.
این لنز از قطعات گوناگونی تشکیل شده که با قرار گرفتن در کنار هم آن را تشکیل داده‌اند.
ممکن است این لنز عملکردی مفید داشته باشد ولی ساختار آن خیلی استاندارد نیست.
این لنز که "بشقاب پرنده" نام گرفته، نوعی لنز چشم ماهی است. لنز چشم ماهی لنزی است که حداکثر زاویه دید را به بیننده می‌دهد. معمولاً فاصله کانونی آنها بین ۶ تا ۱۶ میلیمتر است. دلیل نامگذاری این لنزها، شباهت آنها به چشم ماهی و محدب بودن عدسی بیرونی لنز می‌باشد. هرچه محدب بودن این عدسی بیشتر باشد زاویه دید، بازتر و انحنای خطوط بیشتر خواهد بود.
امروزه لنزهایی نیز وجود دارند که تصاویری با چرخش ۱۸۰ درجه تولید می‌کنند ولی ۲۷۰ درجه خیلی فراتر است.
این لنز باید مواقعی مورد استفاده قرار گیرد که عکس‌هایی خاص با وضوح بالا گرفته می‌شود.
لنز بشقاب پرنده به نوعی تجربه واقعیت مجازی و یا واقعیت افزوده را برای کاربر فراهم می‌کند.


انتهای پیام
