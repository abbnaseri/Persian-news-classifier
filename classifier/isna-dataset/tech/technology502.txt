ساخت یک ربات انسان‌نما برای کمک به محققان حوزه رباتیک+فیلم
محققان نروژی رباتی ساخته‌اند که با داشتن ویژگی‌های ظاهری شبیه به انسان، می‌تواند مورد استفاده محققان حوزه رباتیک قرار گیرد. 
به گزارش ایسنا و به نقل از گیزمگ، ممکن است تصور کنید اغلب ربات‌های جدید برای استفاده در کارخانه‌ها و یا سایر محیط‌های کار طراحی می‌شوند. ولی حقیقت این است که بسیاری از آن‌ها برای استفاده در آزمایشگاه‌ها و توسط توسعه‌دهندگان فناوری‌های رباتیک ساخته می‌شود. 
اگرچه نسخه‌های بعدی این ربات ممکن است به خانه‌ها برای مراقبت از سالمندان نیز راه یابند.
این ربات توسط شرکت نروژی رباتیک "هالودی"(Halodi) ساخته شده و یک نسخه پیش تولید از آن هفته گذشته در کنفرانس بین‌المللی رباتیک و اتوماسیون مونترال به نمایش درآمد.
این ربات چرخ‌دار که خودش تعادلش را حفظ می‌کند، "EVE r3" نام دارد و قادر است با دو بازوی مخصوص خود وظایف متعددی را انجام دهد.
هر کدام از بازوهای ربات می‌توانند تا وزن هشت کیلوگرم را بلند کنند. "EVE r3" صد هفتاد و پنج سانتی‌متر قد و ۷۶ کیلوگرم وزن دارد و می‌تواند با دو چرخ اصلی خود تا ۲۲ کیلومتر بر ساعت هم سرعت بگیرد. هنگامیکه ربات برای حرکت به ثبات بیشتری نیاز داشته باشد، به چرخ سوم خود در پشتش تکیه می‌کند.

حسگرهای ربات از قبیل دو دوربین آن به "EVE r3" کمک می‌کنند که محیط اطراف خود را درک کرده و تعیین مسیر کند. البته که در نظر گرفته شده که ربات به صورت نیمه خودکار فعالیت کند.
بنابراین کاربران می‌توانند ربات را از راه دور به کنترل خود درآورند.
رئیس شرکت "هالودی" گفته که هدف شرکت این است که این ربات در دانشگاه‌ها مورد استفاده محققان حوزه رباتیک قرار گیرد.
ربات "EVE r3" اوایل سال جاری به فروش خواهد رسید و ۱۵۰ هزار دلار قیمت خواهد داشت.



مرورگر شما از ویدئو پشتیبانی نمی‌کند.
    فایل آن‌را از اینجا دانلود کنید: 
   video/mp4


انتهای پیام

