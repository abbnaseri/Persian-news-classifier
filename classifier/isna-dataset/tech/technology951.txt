دانشگاه گراتس؛ مهد برندگان نوبل
دانشگاه "گراتس"(University of Graz) دانشگاهی دولتی در اتریش است که دومین دانشگاه قدیمی و بزرگ در این کشور محسوب می‌شود.
به گزارش ایسنا، دانشگاه "گراتس" در سال ۱۵۸۵ میلادی توسط "کارل دوم، آرشیدوک " در شهر گراتس اتریش تأسیس شد.
دانشگاه گراتس دارای ۶ دانشکده است که دو دانشکده بزرگ آن مربوط به دانشکده‌های هنر و علوم انسانی و دانشکده علوم طبیعی هستند.
این دانشکده‌ها به ترتیب زیر هستند:
دانشکده الهیات کاتولیک
دانشکده حقوق
دانشکده کسب و کار، اقتصاد و علوم اجتماعی
دانشکده هنر و علوم انسانی
دانشکده علوم طبیعی
دانشکده محیط زیست و آموزش

دانشکده پزشکی این دانشگاه نیز در سال ۲۰۰۴ میلادی از دانشگاه جدا شد و به دانشگاه پزشکی "گراتس" تبدیل شد.
دانشگاه گراتس برای رشته مهندسی دانشکده‌ی مجزایی ندارد و رشته‌های مهندسی این دانشگاه در دانشکده علوم طبیعی ارائه می‌شود.
در دانشگاه "گراتس" دوره‌های کارشناسی، کارشناسی ارشد و دکتری در مقاطع مختلف ارائه می‌شود. همچنین دوره‌های آموزشی ویژه‌ای در برخی زمینه‌های تخصصی به دانشجویان تدریس می‌شود.
هم‌اکنون این دانشگاه بیش از ۳۰ هزار دانشجو دارد.
موقعیت جغرافیایی دانشگاه و نزدیک بودن آن به مرز اسلوونی سبب شده که دانشجویان زیادی از کشور اسلوونی جذب این دانشگاه شوند.
سال گذشته رتبه‌بندی دانشگاه‌های جهان " QS" به دانشکده هنر و علوم انسانی گراتس رتبه ۲۸۷ را اعطا کرد.

این دانشگاه دولتی تاکنون بزرگان زیادی را در عرصه‌های گوناگون علمی تربیت کرده است که تاکنون تعداد قابل توجهی از آن‌ها موفق به کسب جایزه نوبل شده‌اند.
دانشمندان فارغ‌التحصیل شده از این دانشگاه که تاکنون توانسته‌اند جایزه نوبل را کسب کنند شامل این افراد هستند:
" والتر هِرمان نِرْنْسْت"( Walther Hermann Nernst) برنده نوبل شیمی
" فریتز پرگل"( Fritz Pregl ) برنده نوبل شیمی
" یولیوس واگنر-یاورگ "(Julius Wagner-Jauregg) برنده نوبل پزشکی
" آروین شرودینگر"(Erwin Schrödinger) برنده نوبل فیزیک
" اتو لوی"(Otto Loewi) برنده نوبل پزشکی
" ویکتور فرانتز هس"(Victor Franz Hess) برنده نوبل فیزیک
" گرتی کوری"(Gerty Cori) برنده نوبل پزشکی
" ایوو آندریچ"(Ivo Andrić) برنده نوبل ادبیات
" کارل فون فریش"(Karl von Frisch) برنده نوبل پزشکی
کتابخانه دانشگاه "گراتس" بزرگترین کتابخانه علمی و عمومی اتریش است و آمار دقیقی از تعداد کتاب‌های موجود در آن در دسترس نیست.
ولی احتمالاً ۳ میلیون نسخه چاپی و بیش از ۲ هزار نسخه خطی و کتاب‌های دیگر در آن وجود دارد.

انتهای پیام
