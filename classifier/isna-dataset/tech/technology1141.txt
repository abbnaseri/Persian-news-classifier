گربه‌ها نام خود را می‌دانند
 مطالعه اخیر پژوهشگران ژاپنی نشان می‌دهد گربه‌ها نام‌ خود را می‌دانند اما دوست ندارند انسان‌ها از این کار آنها مطلع شوند و بنابراین هنگامی که انسان‌ها آنها را صدا می‌زنند آنها با بی‌تفاوتی برخورد می‌کنند.
به گزارش ایسنا، هنگامی افراد نام سگ‌ خود را صدا می‌زنند، این حیوانات دوست داشتنی به سرعت واکنش نشان داده و به سمت فرد مذکور می‌آیند اما آیا این موضوع درباره گربه‌های بازیگوش نیز صدق می‌کند؟
مطالعه جدید پژوهشگران "دانشگاه سوفیا"(Sophia University) ژاپن نشان می‌دهد که گربه‌ها واقعاً نام خود را تشخیص دهند.
در مطالعات پیشین دانشمندان به این موضوع که حیواناتی نظیر دلفین، سگ و پرندگان نام خود را می‌دانند پی برده بودند اما آنها هیچ گاه درباره این موضوع بر روی گربه سانان مطمئن نبودند تا اینکه در این مطالعه به این نتیجه رسیدند که گربه‌ها نیز همانند این حیوانات نام خود را می‌دانند و حتی قادر به تشخیص صدای صاحب خود نیز هستند.
این مطالعه به رهبری دکتر "آتسوکو سایتو"(Atsuko Saito) از دانشگاه سوفیا ژاپن انجام شد.
در این مطالعه پژوهشگران به منظور بررسی رفتار گربه‌ها، آنها را در یک اتاق قرار دادند و در همان زمان نیز یک صدا که در آن ۴ کلمه که در بین آنها نام گربه‌ها بود، پخش شد. لهجه و سرعت پخش صدا برای هر چهار کلمه و نام یکسان بود.
پس از تجزیه و تحلیل رفتار گربه‌ها، پژوهشگران به این نتیجه رسیدند که گربه‌ها نام خود را متوجه می‌شوند و اگر هنگامیکه نام آنها را صدا می‌زنید آنها به شما توجه نمی‌کنند به دلیل خوی سرد و غیردوستانه آنها در برخی اوقات است.
انتهای پیام
