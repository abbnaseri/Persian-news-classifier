انجام آزمایش‌های روسکاسموس و ایسرو در ایستگاه مداری چین
آکادمی علوم روسیه و پژوهشگاه استروفیزیک هند، آزمایش‌های مشترکی را در ایستگاه مداری چینی "تیانهه" انجام خواهند داد.
به گزارش ایسنا؛ این آزمایش‌ها شامل مطالعه طیف‌سنجی گاز سحابی‌ها با استفاده از طیف‌سنج ماوراء بنفش زیر نظر کارشناسان و دانشمندان پژوهشگاه نجوم آکادمی علوم روسیه و موسسه استروفیزیک هند صورت می‌گیرد.
میخائیل ساچکوف(Mikhail Sachkov) معاون تحقیقاتی آکادمی علوم روسیه به خبرگزاری روسی ریانووستی گفت که این آزمایش به مطالعه میان ستاره‌ای در محدوده فرابنفش اختصاص داده شده است.
به گفته وی طرف روسی در این آزمایش مسئول طراحی و ساخت ابزار علمی انکساری و طرف هندی ساخت سیستم اپتیک و ادغام سامانه‌ها را انجام خواهد داد.
وی افزود، همچنین بودجه این آزمایش توسط طرف هندی تامین می‌شود و طرف چینی مسئول رساندن دستگاه به ایستگاه فضایی تیانهه‌(Tianhe) است.
این آزمایش‌ها بنا به خواست دولت چین در یک چارچوب بین‌المللی، زیر نظر دفتر امور فضانوردی سازمان ملل متحد صورت خواهد گرفت. این دفتر اعلام کرد با موافقت سازمان فضایی چین، قرار است کشورهای مختلف دنیا با برنامه ریزی قبلی بتوانند با هدایت سازمان ملل، آزمایش‌هایی را در تیانهه انجام دهند.
پرتاب واحد مرکزی تیانهه برای اوایل سال ۲۰۲۰ برنامه‌ریزی شده است. در سال‌های بعد، آزمایشگاه‌های ونتیان(Wentian) و متیان(Mentian) به آن متصل خواهند شد. مجموع جرم این ایستگاه ۶۰ تن و عمر مفید آن ۱۰ سال و محل کار و زندگی سه فضانورد کار خواهد بود.
انتهای پیام
