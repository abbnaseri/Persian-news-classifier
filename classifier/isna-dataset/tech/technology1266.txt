آزمایش موتور هوازی پروازهای مافوق صوت و مداری+تصاویر
موتور هوازی جدید آژانس فضایی انگلیس و اروپا موسوم به "SABRE" که در پروازهای مافوق صوت و پروازهای مدارگرد کاربرد دارد وارد فاز آزمایش شد.
به گزارش ایسنا و به نقل از گیزمگ، موتور "SABRE" که یک موتور واکنشی هوازی سینرجتیک است با همکاری آژانس فضایی اروپا(ESA) و آژانس فضایی انگلستان(UKSA) در حال نزدیک شدن به واقعیت است.
این موتور به گونه‌ای طراحی شده است تا هم در جت‌ها و هم در موشک‌ها عمل کند. موتور SABRE طی ۱۸ ماه آتی نقاط عطف آزمایش‌های خود را پشت سر خواهد گذاشت.
بیش از ۳۰ سال از زمانی که اجداد موتور SABER شروع به توسعه کردند گذشته است و با سرمایه‌گذاری‌های قابل توجه شرکت‌هایی نظیر بوئینگ، رولز رویس، ESA و UKSA ده‌ها میلیون پوند پرداخت شده تا این توسعه‌ها ادامه یابد. این ممکن است زمان زیادی به نظر برسد اما SABRE یک گام قابل توجه رو به جلو در طراحی موتور پرتابگرهای مداری است.

این موتور یک موتور مافوق صوت هیبریدی است که از هوا برای کار به عنوان یک جت عمل می‌کند و سرعت آن به ۵۹۶۱ کیلومتر در ساعت می‌رسد و سپس به یک موتور موشک خالص تبدیل می‌شود که هیدروژن و اکسیژن مایع می‌سوزاند تا سرعتش به ۲۹ هزار و ۸۰۸ کیلومتر در ساعت برسد.
کلید توسعه این موتور یک مبدل حرارتی نوین است که از موتور در سرعت حرکت مافوق صوت محافظت می‌کند. هوا در چنین سرعت بالایی چنان وارد موتور می‌شود که گویی ۲۵ طوفان اتفاق افتاده است. این فشار ورود هوا منجر به ایجاد دمایی می‌شود که قابلیت ذوب کردن هر جز از موتور را دارد.

این موتور نوین برای جلوگیری از این اتفاق دارای پیش گیرنده‌ای است که از سوخت هیدروژن کریوژنیک استفاده می‌کند تا هوای ورودی را در عرض یک صدم ثانیه از ۱۰۰۰ درجه سانتی‌گراد به منفی ۱۵۰ درجه سانتی‌گراد برساند.
این پیش‌گیرنده در سال ۲۰۱۲ توسط ESA آزمایش شده است. حالا نوبت هسته موتور است که احتراق در آن اتفاق می‌افتد، جایی که ماژول‌های توربو شارژ قرار دارند. هنگامی که این هسته با پیش‌گیرنده تست شود، "SABRE" یک موتور کامل خواهد بود که می‌تواند با کاهش قابل توجه میزان اکسیژن مایع که برای پروازهای مداری نیاز است، به طور قابل ملاحظه‌ای هزینه ارسال محموله‌ها را به مدار کاهش دهد.

آژانس فضایی اروپا می‌گوید آزمایش‌ها در مرکز آزمایشگاه زمینی این آژانس در "وست‌کوت باکینگهام شایر" انجام خواهد شد، در حالی که امکانات جدید پرتاب در حال ساخت هستند. این یک سایت پرتابی تاریخی است که در گذشته شاهد پرواز موشک‌های پرطرفدار بریتانیایی نظیر "Black Arrow" و "Blue Streak" بوده است.
"ریچارد وارویل" مدیر ارشد فناوری موتورهای واکنشی می‌گوید: یکی از مزایای بزرگ موتور SABRE این است که کاملاً از نظر طراحی و عملیاتی ماژولار است.
انتهای پیام
