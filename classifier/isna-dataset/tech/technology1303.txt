آخرین محل استقرار کاوشگر "فرصت" در مریخ+عکس
مریخ‌نورد "فرصت" به تازگی تصاویری از مریخ منتشر کرده که از آخرین محل استقرار این کاوشگر روی سیاره سرخ به ثبت رسیده است. 
به گزارش ایسنا و به نقل از گیزمگ، ماه پیش بود که ناسا اعلام کرد فعالیت مریخ‌نورد "فرصت"(Opportunity) برای همیشه به اتمام رسیده و این کاوشگر پس از ۱۵ سال فعالیت دیگر بیدار نخواهد شد. در ژوئن ۲۰۱۸ ارتباط مریخ‌نورد "فرصت"پس از اینکه طوفان شن شدید در مریخ آن را پوشاند، قطع شد.
حال ناسا آخرین تصاویر ارسالی از این کاوشگر را منتشر کرده است. این عکس‌ها تصاویر پانوراما از محل استقرار نهایی "فرصت" به نام "دره استقامت" است.
این تصاویر پانوراما از ترکیب ۳۵۴ تصویر جداگانه که توسط دوربین ۳۶۰ درجه‌ای کاوشگر "فرصت" گرفته شده است، به دست آمده و با سه فیلتر نوری متفاوت شامل "مادون قرمز"، "سبز" و "بنفش" به ثبت رسیده است.
تصاویر مذکور سال گذشته در بازه زمانی ۱۳ مه تا ۱۰ ژوئن ثبت شده و آخرین تصویر نیز در روز طوفان شن گرفته شده است.
در یکی از تصاویر محو آسمان دیده می‌شود که خورشید نیز در مرکز تصویر قرار دارد.

مریخ نورد "آپورچونیتی" یا "فرصت"(Opportunity) که در سال ۲۰۰۴ میلادی توسط آژانس فضایی آمریکا به مریخ فرستاده شد، آزمایشگاهی سیار بود که وظیفه کاوش سطح این سیاره را بر عهده داشت.


انتهای پیام
