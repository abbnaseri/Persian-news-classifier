هوش مصنوعی، کشاورزان متخلف را شناسایی می‌کند
پژوهشگران آمریکایی، نوعی الگوریتم هوش مصنوعی ابداع کرده‌اند که می‌تواند کشاورزانی که آب را آلوده می‌کنند، شناسایی کند.
به گزارش ایسنا و به نقل از نیوساینتیست، هوش مصنوعی می‌تواند برای بررسی مزارع کشاورزی، از تصاویر ماهواره‌ای استفاده کند. این روش در آمریکا برای شناسایی مزارعی که آب را با کارهای غیرقانونی خود آلوده می‌کنند، مورد استفاده قرار می‌گیرد.
عملیات تغذیه حیوانی متمرکز( CAFOs )، در ۴۰ درصد مزارع مخصوص دامپروری آمریکا صورت می‌گیرند. این مزارع، حدود ۲۵۰۰ خوک و ۱۲۵ هزار مرغ را شامل می‌شوند و سالانه حدود ۳۳۵ میلیون تن ضایعات تولید می‌کنند. بخش زیادی از این ضایعات را کودهایی تشکیل می‌دهند که اغلب به مسیرهای آب ریخته می‌شوند.
طبق "قانون آب پاک"(CWA) آمریکا، ریختن ضایعات در آب، نیازمند اجازه دولتی است اما به گزارش "سازمان حفاظت از محیط زیست آمریکا"(EPA)، حدود ۶۰ درصد مزارعی که عملیات تغذیه حیوانی متمرکز دارند، ضایعات خود را به صورت غیرقانونی به آب می‌ریزند.
سیستم دولتی آمریکا برای بررسی تعداد این مزارع و میزان ضایعاتی که به آب وارد می‌کنند، هیچ امکاناتی ندارد؛ در نتیجه حامیان محیط زیست تصمیم گرفته‌اند این کار را با بررسی تصاویر ماهواره‌ای انجام دهند.
پژوهشگران "دانشگاه استنفورد"(Stanford University)، یک شبکه عصبی رایانه‌ای را برای بررسی تصاویر ماهواره‌ای آموزش داده‌اند تا بتوانند مزارعی که از عملیات تغذیه حیوانی متمرکز استفاده می‌کنند، تشخیص دهند.
پژوهشگران در آزمایشی که روی این فناوری جدید صورت گرفت، توانستند ۱۵ درصد این مزارع که حدود ۵۸۹ مزرعه بودند، شناسایی کنند. هوش مصنوعی در طول دو روز توانست کاری که انسان‌ها طی شش هفته انجام می‌دهند، طی دو روز به اتمام برساند.
شناسایی این مزارع، نخستین گام برای یافتن افراد متخلف به شمار می‌رود. پژوهشگران باور دارند که الگوریتم‌های رایانه‌ای می‌توانند در آینده، میزان آلودگی آب‌ها را نیز مشخص کنند.
انتهای پیام
