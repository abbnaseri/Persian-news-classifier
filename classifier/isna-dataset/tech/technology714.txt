خواب و روحیه خوب به بهبود حافظه کاری‌ در پیری منجر می‌شود
پژوهشگران آمریکایی در مطالعه اخیرشان دریافته‌اند که اگر در سنین پیری دو فاکتور خواب باکیفیت و روحیه خوب حفظ شود، حافظه کاری فرد عملکرد مناسبی خواهد داشت.
به گزارش ایسنا و به نقل از ساینس دیلی، یک تیم از روانشناسان "دانشگاه کالیفرنیا، ریورساید"(University of California, Riverside) ایالات متحده آمریکا در پژوهش اخیرشان اعلام کرده‌اند ارتباطات قوی میان حافظه کاری و سه عامل خواب، سن و افسردگی وجود دارد.
پژوهشگران طی این مطالعه اعلام کردند، هر یک از این عوامل با جنبه‌های مختلف "حافظه کاری"(Working memory) مرتبط است. حافظه کاری بخشی از حافظه کوتاه مدت است که موقتاً اطلاعاتی را که برای وظایف شناختی مانند یادگیری، استدلال و درک مطلب مورد نیاز است ذخیره و مدیریت می‌کند. حافظه کاری برای قدرت استدلال و تصمیم‌گیری نیز مهم است.
حافظه کاری در بسیاری از توابع شناختی بالا که شامل هوش، "حل مسئله خلاقانه"(creative problem-solving)، زبان و برنامه‌ریزی عمل است، نقش دارد. حافظه کاری نقش مهمی در نحوه پردازش، استفاده و به یاد آوردن اطلاعات افراد دارد.
طی این مطالعه که به رهبری "وی وی ژانگ"(Weiwei Zhang)، استادیار روانشناسی دانشگاه کالیفرنیا ریورساید، انجام شد، پژوهشگران دریافتند که سن به گونه منفی با جنبه کیفی حافظه کاری مرتبط است. به عبارت دیگر، هرچه یک فرد مسن‌تر باشد، حافظه شخص ضعیف‌تر است. در مقابل، کیفیت خواب ضعیف و خلق و خوی افسرده نیز می‌تواند منجر به کاهش یادآوری یک رویداد که قبلاً تجربه شده است، می‌گردد و این امر نیز با حافظه کاری مرتبط است.
ژانگ در ادامه افزود: دیگر محققان در مطالعات پیشین، هر یک از این عوامل را به طور جداگانه بررسی و آنها را با حافظه‌کاری مرتبط دانسته‌اند، اما ما در این مطالعه به بررسی اینکه چگونه این عوامل با کیفیت و کمیت حافظه ارتباط دارند، پرداخته‌ایم.
ما طی مطالعه دریافتیم هر سه عامل با هم ارتباط دارند. به عنوان مثال، احتمال تجربه خلق و خوی منفی سالمندان نسبت به جوانان بیشتر است.
طی این مطالعه پژوهشگران دو آزمایش انجام دادند. در آزمایش اول، آنها به بررسی کیفیت خواب و خلق خوی افسرده ۱۱۰ دانشجو و ارتباط آن با معیارهای آزمایشی حافظه کاری پرداختند. در آزمایش دوم، محققان ۳۱ نفر از افراد دارای رنج سنی ۲۱ تا ۷۷ سال را مورد بررسی قرار دادند تا ارتباط میان سن و حافظه کاری را دریابند.
این برای نخستین بار است که محققان به طور آماری به بررسی اثرات این سه عامل بر کیفیت و کمیت حافظه‌کاری پرداخته‌اند.
ژانگ در انتها گفت: ما اکنون مطمئن هستیم که چگونه هر یک از این عوامل بر حافظه کاری تأثیر می‌گذارد و این می‌تواند به درک بهتر ما از مکانیزم پایه ابتلاء افراد به زوال عقل کمک کند. برای اینکه ذهن بتواند عالی کار کند، افراد سالخورده می‌بایست خواب خوب و با کیفیت و روحیه خوبی داشته باشند.
یافته‌های این مطالعه در مجله "Neuropsychological Society" منتشر شد.
انتهای پیام
