استتار سربازان با کمک زیست‌شناسی مصنوعی
ارتش آمریکا قصد دارد با پژوهش در حوزه زیست‌شناسی مصنوعی، به استتار بهتر سربازان در میدان جنگ کمک کند.
به گزارش ایسنا و به نقل از دیفنس‌وان، ارتش آمریکا قصد دارد پژوهشی را در حوزه زیست‌شناسی مصنوعی آغاز کند تا با بررسی ارگانیسم‌هایی که پیش از این شناسایی نشده‌اند، در پیشرفت نحوه استتار، نیروهای نظامی را یاری دهد.
ایده پژوهش در زمینه زیست‌شناسی مصنوعی، از سال‌ها پیش مطرح شده اما ارتش آمریکا در آوریل سال جاری، پژوهش در این حوزه را به عنوان یکی از ۱۰ اولویت برتر خود آغاز کرد.
"گیبسون الیس"(Gibson Ellis)، سخنگوی ارتش آمریکا در مصاحبه‌ای گفت: زیست‌شناسی مصنوعی، یکی از ۱۰ موضوع مهمی است که در فهرست اولویت‌های ما قرار دارد. ما قصد داریم با همکاری پژوهشگران، در آزمایشگاه روی این موضوع کار کنیم و ارگانیسم‌های زنده را مورد بررسی قرار دهیم.
زنده ماندن سربازان، یکی از حوزه‌های پژوهشی است که بر ابداع فناوری‌هایی برای صدمه ندیدن آنها تمرکز دارد. بیشترین تمرکز این پژوهش، بر ابداع مواد زیستی است که می‌توان از آنها برای پیشگیری از دیده شدن استفاده کرد.
"دیمیتریا استراتیس کولوم"(Dimitra Stratis-Cullum)، از ناظران این پژوهش گفت: ما سعی داریم روشی ارائه دهیم تا سربازان به شکل کاملاً طبیعی استتار کنند؛ در نتیجه باید از طبیعت الهام بگیریم. اگر بتوانیم این پژوهش را به صورت مقیاس‌بندی شده، ثابت و با روشی محدود انجام دهیم، می‌توانیم عناصر جدیدی برای مخفی کردن سربازان ارائه کنیم.

یکی از این عناصر، ماده‌ای است که می‌تواند نشانه‌های گرمایی فرد را مشخص کند و موجب شود که فرد در لنز دوربین‌هایی که گرما را شناسایی می‌کنند، مرئی باشد.
استراتیس کولوم افزود: هدف ما این است که سربازان بتوانند بدون شناسایی شدن، به سادگی در میدان جنگ حرکت کنند. ما می‌خواهیم روشی به کار ببریم که نشانه‌های گرمایی سربازان، قابل شناسایی نباشند تا دشمن نتواند به راحتی آنها را هدف قرار دهد.
هدف دیگری که در این پژوهش مطرح شده، ارائه یونیفورم‌هایی است که حشرات را دفع می‌کنند.
استراتیس کولوم ادامه داد: ما قصد داریم یونیفورم‌هایی ابداع کنیم که برای پشه‌ها سمی هستند.
پیش از این نیز، پژوهش‌های علمی بسیاری در مورد استتار ارگانیسم‌های زنده انجام شده بود اما پژوهشگران در این بررسی جدید قصد دارند نشان دهند که این ارگانیسم‌ها می‌توانند بیرون از آزمایشگاه و حتی در میدان جنگ نیز زنده بمانند. همچنین این پژوهش نشان داد که می‌توان با کمک روش‌های جدید، مواد جدیدی را در مقیاس بزرگ تولید کرد و ارگانیسم‌هایی را به وجود آورد.
استراتیس کولوم اضافه کرد: یکی از نکات مهم مورد نظر ما این است که پژوهش در حوزه زیست‌شناسی مصنوعی را با سرعت بیشتری انجام دهیم. داشتن سرعت بالا و توانایی کنترل دقیق، از موضوعاتی هستند که نمی‌توان اهمیت آنها را انکار کرد.
انتهای پیام
