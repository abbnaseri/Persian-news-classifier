تاثیرگذارترین افراد حوزه فناوری در سال 2019 را بشناسید
وب سایت "استک اورفلو" تلاش کرد تا در یک نظرسنجی، تاثیرگذارترین شخص حوزه فناوری را در سال 2019 مشخص کند.
به گزارش ایسنا و به نقل از بیزینس‌اینسایدر، وبسایت "استک اورفلو"(Stack Overflow) که در زمینه پرسش و پاسخ با موضوع برنامه‌نویسی رایانه فعالیت دارد، نتایج بررسی سالانه خود در مورد تاثیرگذارترین شخص حوزه فناوری را منتشر کرد.
در این بررسی، ۳۰ هزار پاسخ برای سوال "امسال، تاثیرگذارترین شخص در حوزه فناوری چه کسی خواهد بود؟ " دریافت شد.
استک اورفلو بر اساس این پاسخ‌ها، ۲۵ نفر از افرادی که در سال ۲۰۱۹، بیشترین تأثیر را در حوزه فناوری داشته‌اند، معرفی کرد. این بررسی معمولاً با تحلیل مواردی مانند جمعیت‌شناسی، نوع کاری که افراد مورد نظر انجام داده‌اند، فناوری‌های مورد استفاده آنها و نکاتی از این دست صورت می‌گیرد اما امسال استک اورفلو تصمیم گرفت به دیگران نیز اجازه دهد در مورد انتخاب تاثیرگذارترین شخص نظر بدهند.
این ۲۵ نفر که براساس نظر حدود ۳۰ هزار کاربر انتخاب شده‌اند، مدیران و بنیان‌گذاران بزرگ حوزه فناوری و حتی سیاستمداران را شامل می‌شود. در این فهرست، ابتدا نام "ایلان ماسک" (Elon Musk)، مدیرعامل تسلا و سپس نام "جف بزوس" (Jeff Bezos)، مدیرعامل آمازون و "ساتیا نادلا" (Satya Nadella)، مدیرعامل مایکروسافت به چشم می‌خورد.
۱." ایلان ماسک" (Elon Musk)

ایلان ماسک، مدیرعامل شرکت "تسلا"، بنیانگذاری شرکت‌های "اسپیس‌ایکس"، "بورینگ"، "نورالینک"(Neuralink)، "اوپن ای‌ال" (OpenAI) و "پی‌پال" (PayPal) را نیز در کارنامه خود دارد. وی توانست ۳۰.۲ درصد آرا را به خود اختصاص دهد و برنده این نظرسنجی شود.
۲. "جف بزوس" (Jeff Bezos)

بزوس، بنیان‌گذار و مدیرعامل شرکت آمازون، بزرگترین شرکت خرده‌فروشی آنلاین در جهان است. وی با بنیان‌گذاری این شرکت توانست تا حد زیادی به پیشرفت تجارت الکترونیک کمک کند. ۷.۲ درصد شرکت‌کنندگان این نظرسنجی، به جف بزوس رای داده‌اند.
۳. "ساتیا نادلا"(Satya Nadella)

نادلا، از سال ۱۹۹۲ فعالیت خود را در مایکروسافت آغاز کرد و در سال ۲۰۱۴ توانست به سمت مدیرعامل این شرکت برسد. از زمان انتصاب نادلا به این سمت، مایکروسافت رقابت تنگاتنگی با اپل و آمازون در کسب عنوان ارزشمندترین شرکت جهان داشته است. نادلا در این نظرسنجی، ۴.۴ درصد آرا را کسب کرده است.
۴. خودم!
دو درصد از شرکت‌کنندگان، خود را به عنوان تاثیرگذارترین شخص حوزه فناوری در سال جاری معرفی کرده‌اند.
۵. "دونالد ترامپ" (Donald Trump)

دونالد ترامپ، رئیس جمهور آمریکا، دستوری اجرایی مبنی بر پیشرفت در زمینه هوش مصنوعی صادر کرده و دستور خود را بسیار جدی تلقی کرده است. ترامپ در راستای این تصمیم خود، شرکت‌های فعال در حوزه فناوری از جمله آمازون، فیس‌بوک و گوگل را به پژوهش در زمینه هوش مصنوعی فراخوانده است. وی در این نظرسنجی توانست ۲.۲ درصد آرا را کسب کند.
۶. "ساندار پیچای"(Sundar Pichai)

پیچای، مهندس هندی تبار فناوری اطلاعات، در سال ۲۰۰۴ به گوگل ملحق شد و توانست در سال ۲۰۱۵ به سمت مدیرعامل اجرایی برسد. وی در این نظرسنجی، ۱.۹ درصد آرا را به خود اختصاص داده است.
۷. "مارک زاکربرگ" (Mark Zuckerberg)

زاکربرگ، مدیرعامل و بنیان‌گذار فیس‌بوک است که روزانه بیش از ۱.۵ میلیارد کاربر فعال دارد. وی در این نظرسنجی، به ۱.۷ آرا دست یافته است.
۸. "تیم کوک" (Tim Cook)


کوک در سال ۱۹۹۸ به اپل پیوست و در سال ۲۰۱۱ به سمت مدیرعامل اجرایی این شرکت رسید. وی در این نظرسنجی، ۱.۳ درصد آرا را به خود اختصاص داده است.
۹. "لینوس توروالدز" (Linus Torvalds)


توروالدز، یک مهندس نرم‌افزار فنلاندی- آمریکایی است که در سال ۱۹۹۱، پروژه "هسته لینوکس"(Linux kernel) را ایجاد کرد و سپس آن را با کمک افراد دیگری توسعه داد. وی همچنین یک نرم‌افزار کنترل نسخه موسوم به "گیت"(git) را ارائه داد که از نرم‌افزارهای آزاد و متن‌باز برای بازنگری کد منبع توزیع شده و مدیریت منبع کد به شمار می‌رود. توروالدز در این بررسی، ۱.۱ درصد آرا را به خود اختصاص داد و بدین ترتیب یکی از معدود افرادی به شمار می‌رود که درصدی بیش از یک به خود اختصاص داده اند.
۱۰. "بیل گیتس" (Bill Gates)

بیل گیتس، کارآفرین و مدیر ارشد اجرایی آمریکایی است که بیشترین بخش شهرت او، به تأسیس شرکت "مایکروسافت" (Microsoft) اختصاص دارد. گیتس در حال حاضر با تأسیس "بنیاد بیل و ملیندا گیتس" (BMGF)، به همراه همسرش بر کارهای انسان‌دوستانه تمرکز کرده است.
۱۱. "دن آبراموف" (Dan Abramov)

دن آبراموف، یک مهندس نرم‌افزار در گروه "ری‌اکت" (React) وابسته به فیس‌بوک است. ری‌اکت، یک کتابخانه مشهور "جاوا اسکریپت" (JavaScript) است که فیس‌بوک آن را برای ایجاد رابط کاربری ارائه داده است.
۱۲. "شیء جین‌پینگ" (Xi Jinping)

شیء جین‌پینگ، رئیس جمهور چین که عالی‌رتبه‌ترین مقام جمهوری خلق چین به شمار می‌رود. جین‌پینگ، پروژه‌ای موسوم به "Made in China 2025" را رهبری می‌کند که هدف از آن تبدیل چین به یک قطب فناوری و ابرقدرت سازندگی است. ایده اصلی ورای این پروژه، توقف تولید کالاهای ارزان و بی‌کیفیت و آغاز تولید کالاها و خدمات باارزش است.
۱۳. "ایوان یو" (Evan You)

یو، نرم‌افزاری موسوم به "ویو جی‌اس" (Vue.js) را ابداع کرده است. ویو جی‌اس، یک چارچوب متن باز است که برای نوشتن و آماده‌سازی رابط کاربری از آن استفاده می‌شود.
۱۴. "اندرو ان‌جی" (Andrew Ng)

ان‌جی، یکی از مشهورترین دانشمندان هوش مصنوعی در جهان است. او یکی از پیشگامان آموزش مجازی آنلاین و از بنیان‌گذاران سایت "کورسرا" (Coursera) است. ان‌جی به عنوان استاد علوم رایانه در دانشگاه استنفورد نیز فعالیت می‌کند. یکی دیگر از اقدامات ان‌جی، پایه‌گذاری شرکت "لندینگ ای‌ال" (Landing AI) در سال ۲۰۱۷ است که به شرکت‌ها در به کار بردن هوش مصنوعی کمک می‌کند.
۱۵. "ریچارد استالمن" (Richard Stallman)

استالمن، یک برنامه‌نویس رایانه طرفدار آزادی نرم‌افزار است. او جنبش آزادی نرم‌افزار را در سال ۱۹۸۳ آغاز کرد و توانست یک سیستم اجرایی آزاد موسوم به "گنو" (GNU) ابداع کند. استالمن دو سال بعد از ابداع این نرم‌افزار، بنیاد نرم‌افزار آزاد را تاسیس کرد.
۱۶. "ویتالیک بوترین" (Vitalik Buterin)

بوترین در ۲۱ سالگی، پلتفرم عمومی متن‌باز و زنجیره بلوکی موسوم به "اتریم" (Ethereum) را ایجاد و منتشر کرد.
۱۷. "لری پیج" (Larry Page)

پیج، از بنیان‌گذاران گوگل در سال ۱۹۹۸ است و اکنون به عنوان مدیرعامل "آلفابت" (Alphabet)، شرکت مادر گوگل است.
۱۸. "ریچ هیکی" (Rich Hickey)

هیکی، گویشی از زبان برنامه‌نویسی "لیسپ" موسوم به "کلوژر" (Clojure) و پایگاه داده موسوم به "دیتومیک" (Datomic) را ایجاد کرد. او در حال حاضر به عنوان مدیر ارشد فناوری در شرکت "کوگنیتکت" (Cognitect) فعالیت می‌کند که هر دو فناوری مذکور را در خود جای داده است.
۱۹. "اجیت پای" (Ajit Pai)

پای، مدیر "کمیسیون ارتباطات فدرال آمریکا" (FCC) و از پایه‌گذاران اصل بی‌طرفی شبکه است. بی‌طرفی شبکه، اصلی است که نشان می‌دهد رفتار خدمت رسان های اینترنتی باید با همه داده‌ها در اینترنت یکسان باشد و هیچ تبعیضی بر اساس کاربر، محتوا، سایت، پلتفرم، اپلیکیشن، نوع ابزار یا نحوه مخابره قائل نشوند. پای اخیراً به خاطر حمایت‌های خود از شرکت‌های فعال در حوزه فناوری، به شهرت رسیده است.
۲۰. "جف دین" (Jeff Dean)

دین در سال ۱۹۹۹ به گوگل ملحق شد و در حال حاضر، سرپرستی گروه پژوهش هوش مصنوعی و یادگیری ماشینی را در این شرکت بر عهده دارد. بیشتر شهرت دین چه در گوگل و چه بیرون از این شرکت، به خاطر تخصص‌های فنی اوست.
۲۱. "لیزا سو" (Lisa Su)

سو در اکتبر سال ۲۰۱۴، به سمت مدیرعامل شرکت آمریکایی "ای‌ام‌دی" (AMD) رسید که در حوزه ساخت پردازنده‌ها فعالیت دارد. او پیش از رسیدن به این سمت، در شرکت‌های "فری‌اسکیل" (Freescale)، "آی‌بی‌ام" (IBM) و "تگزاس اینسترومنتس" (Texas Instruments) کار کرده بود.
۲۲. "جان اسکیت" (Jon Skeet)
اسکیت، یکی از مهندسان نرافزار گوگل است اما به خاطر فعالیت گسترده خود در وب سایت استک اورفلو شناخته می‌شود.
۲۳. "دمیس هاسابیس" (Demis Hassabis)

هاسابیس، مدیرعامل و بنیان‌گذار شرکت هوش مصنوعی "دیپ‌مایند" (DeepMind) است که در سال ۲۰۱۴ توسط گوگل خریداری شد.
۲۴. "جک ما" (Jack Ma)

جک ما، کارآفرین، صنعتگر و مدیر ارشد اجرایی چینی و همچنین بنیان‌گذار و مدیر شرکت بزرگ تجارت الکترونیک چینی "علی بابا" (Alibaba) است.
۲۵. "ورنر وگلز" (Werner Vogels)

وگلز، مدیر ارشد فناوری شرکت آمازون است. او پیش از ورود به آمازون، در "دانشگاه کرنل" (Cornell University) آمریکا، به پژوهش در مورد سیستم‌های محاسباتی سرمایه‌گذاری مشغول بود.
انتهای پیام
