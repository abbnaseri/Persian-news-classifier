اپلیکیشنی که عفونت گوش را تشخیص می‌دهد
محققان آمریکایی در حال کار روی ساخت یک برنامه برای گوشی‌های هوشمند هستند که می‌تواند به تشخیص عفونت گوش کمک کند.
به گزارش ایسنا و به نقل از انگجت، این اپلیکیشن از میکروفن، اسپیکر گوشی و یک مخروط کاغذی کوچک استفاده می‌کند تا عفونت گوش را تشخیص دهد.
در شکل فعلی این برنامه، یک پالس صوتی کوتاه به کانال گوش ارسال می‌شود. سپس این برنامه انعکاس صدا را اندازه‌گیری می‌کند.
یک الگوریتم هم پیش‌بینی می‌کند که آیا یک مایع در پشت پرده گوش وجود دارد یا نه؟
وجود یک مایع در پشت پرده صماخ گوش از علائم رایج عفونت گوش محسوب می‌شود.
البته به گفته متخصصان وجود هر مایعی عفونت‌زا نیست.

محققان دانشگاه "واشنگتن" و "مؤسسه تحقیقات کودکان سیاتل" که این پروژه را انجام داده‌اند، گوش حدود ۵۰ کوک را با این برنامه بررسی کردند.
نتایج حاصل از آزمایش برنامه نشان داد که عملکرد آن بالغ بر ۸۵ درصد صحیح بوده است.
البته باید گفت که این برنامه در حال توسعه است و پیش از ورود به بازار نیازمند تایید "سازمان غذا و دارو آمریکا"(FDA) خواهد بود.
محققان پروژه امیدوارند که این برنامه به والدین کمک کند که عفونت‌های گوش فرزندانشان را تشخیص دهند.
نتایج این پژوهش در "Science Translational Medicine" منتشر شد.
انتهای پیام
