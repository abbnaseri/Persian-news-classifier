عکس‌های نادر برنامه "آپولو" را ببینید
فضانوردان آپولو برای سفر به کره ماه، ماه‌های طولانی تمرین در شرایط مختلف را باید پشت سر می‌گذاشتند. عکسی که می‌بینید مربوط به یکی از این تمرین‌ها است که یوجین سرنان و هریسون اشمیت، آخرین انسان‌هایی که در ماه راهپیمایی کردند در محوطه تمرین از ون شرکت همیلتون استاندارد، کارخانه سازنده لباس‌های فضایی پیاده می‌شوند.
به گزارش ایسنا، این ون که در اختیار سازمان فضایی آمریکا ناسا قرار داشت به انواع سامانه‌های مورد نیاز فضانوردان از جمله یک سیستم مخابراتی ویژه، مجهز بود که فضانوردان ضمن تمرین‌ها و از طریق رادیوهای داخل کلاه لباس فضایی، با کارشناسان حاضر در صحنه یا متخصصان ناسا در ارتباط بودند.
این تصویر یکی از عکس‌های نادری است که توسط دانیل شایوتز (Dan Schaiewitz) کارشناس شرکت استاندارد هامیلتون منتشر شده است.
شایوتز یکی از افرادی بود که در جریان برنامه آپولو در آموزش و تمرین‌های فضانوردان به عنوان یک کارشناس باید حضور مداوم می‌داشت. او هم به خاطر مستندسازی کار و هم علاقه شخصی در جریان آموزش‌ها، مرتباً عکس‌هایی می‌گرفت که جنبه رسمی عکس‌های ناسا را ندارند و به عنوان اسناد دولتی ثبت نشده‌اند به همین دلیل برای علاقمندان جذابیت دارند.
شایوتز و همکارانش تمام روزهای تمرین، از ساعت ۶ صبح وارد عملیات می‌شدند. پس از آنکه فضانوردان را آماده می‌کردند، با همین ون آنها را به محل تمرین می‌بردند. البته او و همکارانش قبل از آن ملزم بودند با همان نوع لباس، عملیات را یک یا چند بار تکرار کنند تا عیوب کار مشخص شود و فضانوردان در زمان تمرین، وقت را از دست ندهند.
دریکی از عکس‌ها او را که با لباس فضایی از ون پیاده می‌شود می‌بینید و در تصویر دیگر یوجین سرنان و هریسون اشمیت را. در عکس دیگر، شایوتز در سمت چپ بر پیاده شدن فضانوردان نظارت می‌کند.

انتهای پیام
