چرا روسیه نمی‌تواند ناوگان موشک‌های مافوق‌ صوت خود را بسازد؟
روسیه به دنبال توسعه یک سامانه مافوق صوت به نام "آوانگارد" است که موشک‌هایی با توانایی حرکت ۲۰ برابر سرعت صوت خواهد بود، اما در این راه با مانع بزرگی روبرو شده است.
به گزارش ایسنا و به نقل از انگجت، طرح‌های روسیه برای ساخت یک سامانه سلاح‌های مافوق صوت موسوم به "آوانگارد"(Avangard) که می‌تواند بیش از ۲۰ برابر سرعت صوت حرکت کند و از سامانه‌های دفاع موشکی ایالات متحده بگریزد در دنیا سر و صدا به پا کرده است.
"ولادیمیر پوتین" رئیس جمهور روسیه سال گذشته اعلام کرد که سیستم "آوانگارد" تا سال ۲۰۱۹ آماده خواهد شد. اما پایگاه CNBC گزارش داد که روسیه با برخی موانع مواجه است که بر تولید این سامانه تأثیر می‌گذارند. به طور خاص، کرملین نیاز به پیدا کردن منبع دیگری به جز مواد فیبر کربن برای ساخت وسایل نقلیه سامانه "آوانگارد" دارد.
فرآورده کنونی مواد فیبرکربن روسیه قادر به مقاومت در برابر دمای شدید پرواز مافوق صوت نیست. براساس یک گزارش اطلاعاتی آمریکا که توسط CNBC بررسی شده است، روسیه به دنبال شکار یک منبع جایگزین فیبرکربن است، اما تاکنون هیچ توفیقی نداشته است.
یک مقام ناشناس به CNBC گفته است: انتظار می‌رود که روسیه قادر نباشد بیش از ۶۰ مورد از این موشک‌ها بسازد، زیرا ساخت آنها بسیار هزینه‌بر است.
اما "پاول پودویگ" کارشناس سلاح‌های هسته‌ای و یکی از پژوهشگران ارشد مؤسسه تحقیقات خلع سلاح سازمان ملل متحد به انگجت گفت: عدد ۶۰ تعداد قابل توجهی است. برای من عجیب بود که کسی گفته است ۶۰ عدد تعداد کمی است. تصور من از "آوانگارد" همواره این بوده است که توانایی بالا اما بدون یک مأموریت واضح دارد. من انتظار داشتم که روسیه نهایتاً پس از تولید دو جین از این موشک‌ها، تولید آنها را متوقف کند.
طبق گزارش‌های خبری روسیه، در حال حاضر برنامه کنونی روسیه، رسیدن به ظرفیت عملیاتی اولیه "آوانگارد" تا سال ۲۰۲۰ است.
هدف فعلی روسیه ساختن ۱۲ سلاح تا سال ۲۰۲۷ است، بنابراین تا زمانی که روسیه بتواند به ۶۰ سلاح برسد، زمان زیادی باقی مانده است.
در عین حال، ارتش ایالات متحده قصد دارد تا سال ۲۰۲۳ باتری موشک‌های مافوق صوت یا هایپرسونیک خود را بسازد.
انتهای پیام
