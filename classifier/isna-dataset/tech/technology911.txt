ایمپلنتی که سیگنال‌های مغز را به صدا تبدیل می‌کند
دانشمندان دانشگاه کالیفرنیا سان فرانسیسکو(UCSF) موفق به ابداع دستگاه قابل ایمپلنتی شده‌اند که می‌تواند سیگنال‌های مغز را رمزگشایی و به صدا و سخن تبدیل کند.
به گزارش ایسنا و به نقل از انگجت، مغز افراد مبتلا به بیماری‌های عصبی که توانایی صحبت کردن را از دست می‌دهند، هنوز هم توانایی ارسال سیگنال‌های مورد استفاده برای سخن گفتن را دارد و محققان UCSF از این دانش استفاده کرده‌اند تا توانایی حرف زدن این افراد را بازگردانند.
دانشمندان دانشگاه کالیفرنیا سان فرانسیسکو یک رابط کاربری مغز را طراحی کرده‌اند که می‌تواند سیگنال‌های مغز را به سخن قابل تشخیص تبدیل کند. این رابط که از فناوری یادگیری ماشین بهره می‌برد به جای تلاش برای خواندن افکار، دستورات عصبی را می‌گیرد و آنها را به یک دستگاه صوتی مجازی منتقل می‌کند تا خروجی مورد نظر را دریافت کند.
نتایج بی عیب و نقص نیستند. اگر چه سیستم دقیقاً صدای شخص را ضبط می‌کند و اغلب به راحتی قابل فهم است، اما زمان‌هایی هم هست که دستگاه کلمات مبهم تولید می‌کند. با این حال باز هم بهتر از رویکردهای قبلی است که سعی در شبیه‌سازی دستگاه صوتی داشته‌اند.
دانشمندان همچنین الکترودهای متراکم‌تر را بر روی رابط مغزی و همچنین فناوری یادگیری ماشین پیچیده‌تر آزمایش می‌کنند که هر دوی این‌ها می‌تواند دقت کلی را بهبود ببخشد.
این دستگاه به طور ایده آل روی هر شخصی کار می‌کند، حتی اگر نتوان سیستم را قبل از استفاده آموزش داد.
توسعه این سیستم مدتی طول می‌کشد و در مرحله کنونی نقشه راه دقیقی وجود ندارد. اما حداقل هدف روشن است؛ محققان می‌خواهند توانایی سخن گفتن را در افراد مبتلا به "اسکلروز جانبی آمیوتروفیک"(ALS)، پارکینسون و سایر بیماری‌های عصبی که منجر به از دست دادن همیشگی گفتار می‌شود، احیا کنند.
اگر چنین اتفاقی رخ دهد می‌توان به طور چشمگیری ارتباطات را برای این بیماران بهبود بخشید تا دیگر مجبور به استفاده از روش‌های بسیار کند کنونی نباشند و ارتباط بیشتری با جامعه داشته باشند.
انتهای پیام
