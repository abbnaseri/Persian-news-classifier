روش جدیدی برای پیش‌بینی سریع و دقیق خشکسالی 
پژوهشگران آمریکایی به سرپرستی "بیژن سید نصرالله"، دانشمند ایرانی، روش جدیدی برای پیش‌بینی خشکسالی ابداع کرده‌اند که سریع‌تر و دقیق‌تر از روش‌های دیگر عمل می‌کند.
به گزارش ایسنا و به نقل از ساینس‌دیلی، بیش از دو میلیارد نفر در سراسر جهان، تحت تأثیر اثرات کم‌آبی، جنگل‌سوزی، کمبود محصول و حوادث محیطی قرار دارند که نهایتاً به خشکسالی منجر می‌شوند.
دانشمندان "دانشگاه دوک"(Duke University) آمریکا، نوعی روش بررسی ابداع کرده‌اند که می‌تواند آغاز خشکسالی را زودتر پیش‌بینی کند تا محافظت از محیط زیست زودتر صورت گیرد.
"بیژن سید نصرالله"(Bijan Seyednasrollah)، دانشمند محیط زیست "دانشگاه هاروارد"(Harvard University) و سرپرست این پژوهش گفت: این روش می‌تواند به ما در پیش‌بینی تفاوت‌های جوی کمک کند و نشانگر ساده اما بسیار دقیقی برای تشخیص خشکسالی در طول فصل‌های گرم و خشک ارائه دهد.
"جیمز کلارک"(James Clark)، استاد علوم زیست محیطی دانشگاه دوک گفت: ما می‌توانیم با تلفیق دمای هوا و سطح، شرایط کنونی را در زمان واقعی بررسی و مکان‌های خاصی را که تحت فشار گرما قرار دارند، شناسایی کنیم. عملکرد روش‌های دیگری که در حال حاضر مورد استفاده قرار دارند، بر داده‌هایی مبتنی هستند که گردآوری آنها معمولاً یک ماه یا بیشتر به طول می‌انجامد؛ در نتیجه ممکن است دانشمندان به راحتی نتوانند خشکسالی یک منطقه را پیش‌بینی کنند.

پژوهشگران، یک وبسایت عمومی رایگان موسوم به "دراوت آی"(Drought Eye) ایجاد کرده‌اند و مناطقی که امکان وقوع خشکسالی در آنها وجود دارد، در آن قرار می‌دهند. فشار گرما که در این روش سنجیده می‌شود، تفاوت میان دمای هوای یک ناحیه و دمای سطح آن را مشخص می‌کند. این گروه پژوهشی برای آزمایش فرضیه خود، از سنجش‌های فشار گرما استفاده کردند که طی ۱۵ سال، از هزاران وبسایت مربوط به پیش‌بینی خشکسالی گردآوری شده بودند. آنها سپس، آزماش‌های مشابهی را با استفاده از دیگر شاخص‌های خشکسالی انجام دادند تا دقیق‌ترین نتایج را به دست آورند.
سید نصرالله افزود: در میان معیارهای خشکسالی مورد بررسی ما، فشار گرما، بالاترین ارزش ارتباطی را دارد و می‌تواند آغاز خشکسالی را بسیار دقیق‌تر پیش‌بینی کند.
کلارک ادامه داد: روش جدید ما به دانشمندان امکان می‌دهد که خطرات تهدید کننده محیط زیست را شناسایی کنند.
انتهای پیام
