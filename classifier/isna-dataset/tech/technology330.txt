گوگل دستیار خود را به خدمت "ویز" درآورد
گوگل امکان جدیدی را توسط دستیار هوشمند خود فراهم کرده است که به مسیریابی در برنامه "ویز"(Waze) کمک می‌کند تا دیگر کاربران مجبور به لمس صفحه نباشند.
به گزارش ایسنا و به نقل از انگجت، شما دفعه بعد که در حال مسیریابی با برنامه ویز هستید دیگر مجبور به لمس نمایشگر گوشی خود نخواهید بود، چرا که گوگل در حال گسترش پشتیبانی دستیار هوشمند خود در برنامه "ویز" برای کاربران اندروید است.
با این امکان جدید می‌توان برخی از ویژگی‌های این برنامه مسیریابی را از طریق دستورات صوتی و بدون ایجاد حواس پرتی کنترل کرد.
بنابراین شما می‌توانید بدون اینکه نگاه و توجه خود را از جاده بردارید از مسائلی مانند ترافیک یا تصادف مطلع شوید یا مثلاً به ویز بگویید شما را از جاده‌های دارای عوارض عبور ندهد.
این ویژگی در حال حاضر تنها در ایالات متحده برای انگلیسی زبانان در دسترس است اما انتظار می‌رود که در آینده به کشورها و زبان‌های دیگر گسترش یابد.
همچنین ویز را به ابزاری مفیدتر تبدیل می‌کند و از این پس بسیار سریع از هشدارها و خطرهای مسیر آگاه می‌شوید و دیگر برای تنظیم مسیر و شرایط خاص نیاز به توقف نیست.
ویز یک نرم‌افزار بر مبنای سامانه موقعیت‌یاب جهانی است که از سیستم ناوبری گام‌به‌گام استفاده می‌کند. اپلیکیشن ویز بهترین مسیر را از مبدأ تا مقصد و همچنین نقاط پرترافیک و بسته شدن جاده‌ها لحظه به لحظه به کاربران اطلاع می‌دهد.
این نرم‌افزار توسط یک استارت‌آپ به نام ویز ایجاد شد و گوگل در ۱۱ ژوئن ۲۰۱۳ آن را به قیمت ۱٫۰۳ میلیارد دلار خریداری کرد. طبق این قرارداد، هریک از ۱۰۰ کارمند ویز، مبلغ ۱٫۲ میلیون دلار کسب می‌کنند.
انتهای پیام
