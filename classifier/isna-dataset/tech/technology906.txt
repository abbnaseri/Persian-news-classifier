احتمال عرضه دو ایرپاد جدید توسط اپل
طراحی ایرپادهای شرکت اپل چیزی بود که می‌توان گفت دنیای هندزفری‌ها را متحول کرد. اکنون نیز این شرکت قصد دارد احتمالاً تا پایان سال جاری میلادی دو مدل جدید معرفی کند که گفته می‌شود یکی از آنها از طراحی کاملاً جدیدی برخوردار است.
به گزارش ایسنا و به نقل از انگجت، ایرپاد (AirPod) یا همان ایربادهای (AirBud) مخصوص شرکت اپل هندزفری‌های واقعاً بی‌سیمی هستند که آغاز یک موج جدید از مدل‌های هندزفری بوده‌اند.
"مینگ-چی کو" یکی از تحلیلگران محصولات اپل ادعا کرده است که اپل دو نسخه جدید از ایرپاد را بین سه ماه آخر سال ۲۰۱۹ و سه ماهه اول سال ۲۰۲۰ به بازار عرضه خواهد کرد.
وی می‌گوید یکی از این دو مدل جدید دارای طراحی "کاملاً جدید" است که حتماً قیمت بالاتری خواهد داشت.
این تحلیلگر در مورد جزئیات این مدل‌های جدید صحبتی نکرده است هر چند که به نظر می‌رسد هر دوی این مدل‌ها از لحاظ ظاهری دارای طراحی "سیستم در بسته"( system-in-package) خواهند بود که موجب بهبود تولید و صرفه جویی در فضا شده و مهمتر از همه برای اپل هزینه‌های تولید را کاهش می‌دهد.
"کو" گمانه‌زنی‌هایی در مورد ویژگی‌های این دو مدل نظیر لغو نویز (جلوگیری از ورود صدای محیط به گوش کاربر)، دامنه اتصال طولانی‌تر و مقاومت در برابر آب انجام داده است، اما مشخص نیست که منبع سخنانش از کجاست.
نمی‌توان گفت که حرف‌های "کو" صحت دارد یا نه، اما معمولاً پیش‌بینی‌های وی از ناکجاآباد سرچشمه نمی‌گیرد.
با توجه به برآوردها، ایرپادهای اپل در حال حاضر بیشترین فروش را بین هندزفری‌های واقعاً بی‌سیم در سطح جهان دارند و اپل بدون شک می‌خواهد این فروش را حفظ کرده و بالاتر ببرد.
انتهای پیام
