تغییر در تصمیم میمون‌ها با امواج فراصوت!
در یک مطالعه جدید و در عین حال عجیب، امواج فراصوت با شدت کم برای اختلال یک فرآیند شناختی شناخته شده به عنوان "تفکر غیر واقعی"(counterfactual thinking) در میمون‌های ماکاک مورد استفاده قرار گرفت.
به گزارش ایسنا و به نقل از گیزمگ، یک مطالعه جدید باورنکردنی نشان می‌دهد که سونوگرافی با شدت کم می‌تواند برای هدف‌گیری مناطق ویژه‌ای از مغز و تغییر فرآیندهای تصمیم گیری در حیوانات استفاده شود. این تکنیک که در میمون‌های ماکاک استفاده شده، موجب تغییرات رفتاری واقعی با استفاده از امواج فراصوت غیرتهاجمی شد.
به تازگی پژوهشگران شروع به بررسی اثرات امواج فراصوت با شدت کم یا همان سونوگرافی روی مغز کرده‌اند. اگرچه سونوگرافی به طور معمول به دلیل پتانسیل آن برای تصویربرداری شناخته شده است، اما امواج فراصوت همچنین می‌توانند به شدت هدفمند برای تعدیل فعالیت مغز استفاده شوند.
یک آزمایش انسانی هیجان انگیز در حال حاضر در حال بررسی امکان استفاده از سونوگرافی هدفمند به عنوان یک درمان بالقوه برای آلزایمر و زوال عقل است، در حالی که یک مطالعه جذاب در سال ۲۰۱۶ نشان داد تکنولوژی تحریک نورون‌های یک بیمار جوان در اغما موجب فعالیت آنی مغز وی شد.
" السا فوراگنان" از دانشگاه "پلیموث"(Plymouth) و سرپرست این مطالعه جدید توضیح می‌دهد: تحریک نورون‌ها با امواج فراصوت یک تکنولوژی درمانی اولیه است که دارای توانایی بهبود زندگی میلیون‌ها بیمار مبتلا به بیماری‌های روانی با تحریک بافت‌های مغزی با دقت میلی‌متری است.
این تحقیق روی یک فرآیند شناختی به نام "تفکر غیرواقعی" یا تفکر چند وجهی صورت گرفته است که نام روانشناسانه بخشی از فرآیندهای تصمیم‌گیری ما است که در آن سناریوهای احتمالی یک اتفاق را در نظر می‌گیریم. در واقع با این نوع تفکر به احتمالاتی که می‌تواند برایمان اتفاق بیفتد فکر می‌کنیم.
به عنوان مثال وقتی را در نظر بگیرید که در حال فکر برای چگونه گذراندن وقت خود خارج از خانه هستید. در این هنگام شما به موضوعات و کارهای مختلفی فکر می‌کنید که در این حین در حال استفاده از تفکر چند وجهی خود هستید.

این فرآیند شناختی خاص به ما در ارزیابی تمام گزینه‌های موجود و انتخاب مثبت‌ترین اقدام در آینده کمک می‌کند و یک ویژگی شناختی حیاتی است. برخی دانشمندان بر این باورند که بیماران روانی که رفتارهای ناکارآمد تکراری را تجربه می‌کنند، از اختلال در این فرآیند رنج می‌برند.
تحقیق جدید روی این متمرکز شده است که این فرآیند شناختی دقیقاً در کجای مغز اتفاق می‌افتد و این که امواج فراصوت با شدت پایین و هدفمند می‌تواند این فرآیند را تعدیل کند یا نه.
" فوراگنان" می‌گوید: این مطالعه به دو دلیل واقعاً هیجان انگیز است. اول این که ما کشف کردیم که قشر سینگولیت مغز(cingulate) برای کمک به تشخیص تفکرهای جایگزین و انتخاب بهترین آنها ضروری است و دوم این که امواج فراصوت با شدت کم می‌تواند برای برگشت پذیری فعالیت مغز در یک بخش بسیار دقیق مغز استفاده شود.
محققان با بررسی رفتار چهار میمون ماکاک نشان دادند که فعالیت عصبی در قشر سینگولیت قدامی برای تفکر اثربخش غیر واقعی حیاتی است. سپس سونوگرافی با شدت کم انجام شد تا به طور مؤثر فعالیت‌های عصبی در آن ناحیه از مغز را مختل کند و حیوانات تصمیم‌گیری‌های مختلفی را به نمایش گذاشتند.
هنوز روزهای اولیه این نوع تحقیق است، اما فوراگنان امیدوار است که این کار خیلی زود بتواند به آزمایشات انسانی منجر شود.
وی می‌گوید: در حال حاضر تکنیک‌های تعدیل عصبی برای انسان‌ها و برای کمک به افراد مبتلا به بیماری‌هایی مانند افسردگی یا پارکینسون وجود دارد، اما هیچ تکنیکی با این سطح دقت و غیرتهاجمی و بدون عوارض وجود ندارد.
این مطالعه جدید در مجله Nature Neuroscience منتشر شده است.
انتهای پیام
