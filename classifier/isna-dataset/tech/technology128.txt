بررسی برخی از سنگ‌های ماه پس از ۵۰ سال و برای اولین بار
محققان قصد دارند سنگ‌های آورده شده از ماه که طی ماموریت آپولو ۱۱ گردآوری شده اند را تجزیه و تحلیل کنند.
به گزارش ایسنا و به نقل از دیلی‌میل، در ماه مارس سال جاری ۹ تیم آمریکایی برای تجزیه و تحلیل سنگ‌های گردآوری شده از کره ماه در مأموریت "آپولو ۱۱" انتخاب شدند.
این سنگ‌ها دهه‌ها است که در مرکز فضایی جانسون نگه‌داری می‌شوند.
این برای اولین بار است که این سنگ‌ها مورد مطالعه قرار می‌گیرند و شامل سنگ‌هایی حجیم، غبار و سنگ‌هایی از سطح ماه هستند که ۵۰ سال پیش توسط فضانوردان ناسا و در مأموریت "آپولو ۱۱" جمع‌آوری شدند.
دانشمندان این بار خیلی دقیق و شفاف به تجزیه و تحلیل سنگ‌های قمری خواهند پرداخت.
برخی از سنگ‌ها در مخزن‌هایی در گاز هلیوم ذخیره شده‌اند و برخی دیگر هم یخ‌زده باقی مانده‌اند.

از آنجا که این سنگ‌ها در مخازن مخصوصی قرار داده شده‌اند، دانشمندان تلاش می‌کنند که بهترین راه برای برداشتن نمونه‌ها از این لوله‌ها را دریابند تا هیچ‌گونه آسیب و آلودگی به آن‌ها وارد نشود.
"رایان زیگلر" (Ryan Zeigler) مسئول مراقبت از نمونه‌های سنگ ماه گفت: این تحقیق بی‌سابقه از سنگ‌ها همزمان با پنجاهمین سالگرد آپولو ۱۱ انجام خواهد شد که بسیار شگفت‌انگیز است.


اما مطمئناً سالگرد آپولو این واقعیت که ما به ماه بازخواهیم گشت را پررنگ‌تر می‌کند.
ناسا قصد دارد در سال ۲۰۲۴ میلادی انسان‌ها را به ماه بازگرداند.
در مجموع بیش از ۱۰۰ هزار نمونه در مأموریت‌های آپولو از ماه جمع‌آوری شده است که برخی از آن‌ها برای مطالعه به قطعاتی کوچک‌تر تقسیم شدند.


انتهای پیام
