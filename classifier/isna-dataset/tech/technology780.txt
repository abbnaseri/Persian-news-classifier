نخستین موشک خصوصی ژاپنی به فضا رسید
یک شرکت فضایی خصوصی ژاپنی با پرتاب نخستین موشک خود به فضا توانست نام ژاپن را به کشورهای دارای فناوری فضایی در بخش خصوصی اضافه کند.
به گزارش ایسنا و به نقل از انگجت، ژاپن در نهایت توانست خود را در میان کشورهای دارای فناوری فضایی بخش خصوصی معرفی کند.
شرکت "اینتراستلار تکنولوژیز"(Interstellar Technologies) با پرتاب موشک "مومو ۳"(MOMO-۳) به فضا موفق به انجام این مهم شد.
این موشک تحقیقاتی به راحتی از خط کارمن (خطی فرضی واقع در ارتفاع ۱۰۰ کیلومتری سطح دریا که مرز بین اتمسفر زمین و فضای بیرونی آن در نظر گرفته می‌شود) عبور کرد، سپس بازگشت و در اقیانوس سقوط کرد.
این پرتاب یک گام کوچک اما یک شروع خوب بود، چرا که "مومو ۳" تنها ۸ دقیقه و ۳۵ ثانیه در فضا بود. اما به هر حال این اولین پرتاب موفق پس از دو تلاش ناموفق بود.
پرتاب این موشک هزینه منصفانه‌ای در بر داشت. هدف نهایی این شرکت خصوصی هم ارسال ماهواره‌های کوچک به مدار با هزینه بسیار کمتر از پرتاب‌های دولتی است و پرتاب موفق "مومو ۳" یک گام به سوی دستیابی به رؤیای این شرکت بود.
انتهای پیام
