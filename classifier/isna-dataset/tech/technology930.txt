ساخت ربات شبه‌انسان با دی.ان.ای مصنوعی
محققان دانشگاه "کرنل" موفق شدند پیشرفت قابل توجهی در فناوری رباتیک به دست آورند و با دی.ان.ای مصنوعی رباتی طراحی کنند که خودش را می‌سازد و خودمحور است. 

به گزارش ایسنا و به نقل از تک‌تایمز، این ربات‌های جدید که با استفاده از DNAهای مصنوعی ساخته شده‌اند، نسبت به ربات‌های مشابه خود عملکردی متفاوت دارند و تقریباً می‌توانند مانند DNA عمل کنند.
در این راستا این ربات‌ها متابولیسم مختص به خود را دارند، از انرژی استفاده می‌کنند، تکامل می‌یابند، رشد می‌کنند و در نهایت از بین می‌روند.
اما سوالی که اینجا مطرح می‌شود این است که چگونه می‌شود عملکرد مواد زیستی یک ربات مانند DNA انسان باشد؟
محققان دانشگاه کرنل در این پژوهش از یک سیستم مبتنی بر DNA استفاده کردند و رباتی ساختند که با استفاده از ۵۵ واحد نوکلئوتیدی (بلوک‌های ساختمان DNA انسان) خود را سازماندهی می‌کند.
محققان این بلوک‌ها را چندین بار تکرار کردند تا یک زنجیره به دست آید.
همچنین تیم تحقیقاتی پروژه به DNA مصنوعی ربات یک متابولیسم مصنوعی تعریف کرد تا به مواد زیستی ربات اجازه داده شود که نه تنها برای سوخت خود از انرژی استفاده کند، بلکه توانایی بازسازی هم پیدا کند.
علاوه بر این‌ها این ربات قادر است به جلو بخزد.
"دان لو"( Dan Luo) از محققان این پروژه اظهار کرد، ما نمی‌گوییم که این ربات کاملاً زنده است ولی متابولیسم مواد به کار برده شده در ربات باعث شده که نسبت به ربات‌های پیشین بسیار واقعی‌تر باشد.
محققان پروژه معتقدند که یافته‌های آن‌ها باعث پیشرفت در علم رباتیک می‌شود و ممکن است این مواد به تشخیص پاتوژن‌ها و تولید نانو مواد هیبریدی کمک کند.
نتایج این پژوهش در مجله "Science Robotics" انتشار یافت.
انتهای پیام
