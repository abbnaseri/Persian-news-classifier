نصب تجهیزات جدید روی مریخ‌نورد "مارس ۲۰۲۰"
کاوشگر بعدی مریخی ناسا در حال طی مراحل آماده‌سازی خود است.
به گزارش ایسنا و به نقل از اسپیس، مهندسان آزمایشگاه "پیش‌رانش جت "(JPL) ناسا که در کالیفرنیا قرار دارد، کاوشگر "مارس ۲۰۲۰"(Mars ۲۰۲۰) را به یک دکل تجهیز کردند.
این دکل در بالای کاوشگر تعبیه شده است.
قرار است "مارس ۲۰۲۰" در ماه ژوئیه سال آینده به سیاره سرخ ارسال شود.
طی چند روز گذشته چرخ‌ها و سیستم تعلیق این کاوشگر رباتیک هم روی آن نصب گردید.
سیستم تعلیق دائمی است ولی چرخ‌ها در نهایت از بین خواهند رفت و با مدل‌های پروازی جایگزین خواهند شد.
تمامی فرآیند نصب دکل در یک اتاق استریل انجام می‌شود و شامل نصب حسگرهای علمی و سیم‌کشی‌های برقی است و مراحل انجام آن کل این هفته به طول می‌انجامد.
این دکل ۲.۲ متر طول داشته و سوار بر کاوشگری به مریخ خواهد رفت که به اندازه یک خودرو است.
زمانی‌که "مارس ۲۰۲۰" در فوریه ۲۰۲۱ میلادی وارد مریخ شود، این دکل از قسمت بالای کاوشگر بیرون خواهد آمد تا کار خود را آغاز کند.
قرار است "مارس ۲۰۲۰" وارد دهانه "جزرو"( Jezero) مریخ شود تا اطلاعاتی از سطح آن منطقه پیدا کند. دهانه‌ای که در گذشته میزبان یک "دلتا" بوده است.
دلتا در دانش جغرافیا زمینی است مثلثی شکل که از آبرفت رودخانه پدید آمده باشد.
این کاوشگر رباتیک که شش چرخ دارد، به جمع‌آوری نمونه هم خواهد پرداخت تا آنها را به زمین بازگرداند.
"مریخ ۲۰۲۰" همچنین فناوری‌های اکتشافی جدیدی را در این پروژه آزمایش خواهد کرد. به عنوان مثال، یک هلیکوپتر کوچک با کاوشگر به این سفر خواهد رفت.
یکی از ابزارهای "مریخ ۲۰۲۰" هم از هوای سیاره سرخ اکسیژن خواهد گرفت. فناوری که قطعاً در آینده برای پیشگامان انسانی روی مریخ مفید خواهد بود.
انتهای پیام
