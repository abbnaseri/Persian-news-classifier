فناوری خودران تسلا به زودی دست‌اندازها را رد می‌کند
ایلان ماسک رئیس کارخانه خودروسازی تسلا می‌گوید، سیستم خودران خودروهای برقی تسلا به زودی و در به‌روزرسانی بعدی قادر به شناسایی چاله‌ها و دست‌اندازها و رد کردن آنها خواهد بود.
به گزارش ایسنا و به نقل از دیلی میل، تسلا بار دیگر نرم افزار "اتوپایلوت"(Autopilot) خود را به روز می‌کند و همچنان به پیشرفت‌های شگرف ادامه می‌دهد. حالا تسلا می‌گوید در حال کار کردن بر روی شناسایی و رد کردن چاله‌ها و دست‌اندازها بدون دخالت راننده است.
جدیدترین به‌روزرسانی این سیستم این امکان را برای خودروهای برقی تسلا فراهم می‌کند که به طور مستمر و یکنواخت در شرایط مختلف جاده و دخالت بسیار کم از طرف راننده برانند. در حال حاضر سیستم اتوپایلوت تسلا می‌تواند سرعت خودرو را با در نظر گرفتن ایمنی مطلوب تنظیم کند و هدایت فرمان را بر عهده بگیرد.
هنوز هم رانندگان باید کاملاً هوشیار باشند و در حین رانندگی کاملاً حواس‌شان به مسیر باشد. با این حال اگر شما در حال رانندگی در یک مسیر با تعداد زیادی چاله هستید، سیستم اتوپایلوت می‌تواند از عهده رد کردن آنها برآید.
اجتناب از چاله‌ها و دست‌اندازها در جاده‌ها برای عدم استهلاک لاستیک خودرو و همچنین اجتناب از هرگونه تصادف یا از دست دادن کنترل خودرو ضروری است.
اوایل ماه جاری میلادی یک کاربر تسلا با خوشحالی در توئیتر اعلام کرد که از آخرین به‌روزرسانی تسلا راضی است اما سوال کرد که آیا احتمال دارد که این سیستم به یک سیستم شناسایی دست‌اندازها نیز مجهز شود؟ همین درخواست یک ایده خوب برای تسلا شد و اکنون ماسک اعلام کرده است که این ویژگی به زودی در دسترس کاربران قرار خواهد گرفت.
رانندگان آمریکایی همین هفته این به‌روزرسانی را دریافت خواهند کرد.
این به‌روزرسانی سپس توانایی صدا زدن خودرو از جای پارک به سمت رانندگان تسلا را نیز در اختیار قرار می‌دهد. البته این ویژگی هنوز نمی‌تواند خودرو را به طور خودکار پارک کند.
ضمن اینکه این ویژگی هنوز با برخی از محدودیت‌ها همراه است. مثلاً شما باید فاصله معینی با خودرو داشته باشید و آن را تحت شرایط خاصی پارک کرده باشید تا بتوانید آن را فرابخوانید. مهم است که توجه داشته باشیم که به رغم تبلیغات، خودروهای تسلا هنوز کاملاً خودران نیستند.
سیستم اتوپایلوت را می‌توان به عنوان یک سیستم سطح ۲ توصیف کرد و به معنی خودران بودن جزئی است. یک وسیله نقلیه سطح ۲ می‌تواند به طور پیشرفته به راننده کمک کند و کارهایی مانند کروز انطباقی (سرعت بخشیدن یا کند کردن حرکت)، حفظ فاصله ایمن با خودروی جلویی و در اختیار گرفتن فرمان را در شرایط خاص انجام دهد. لازم است که رانندگان خودروهای سطح ۲ به طور کامل پشت فرمان هوشیار باشند.
همه این به‌روزرسانی‌ها از سوی تسلا نشان می‌دهد که این خودروساز پیوسته در حال حرکت به سوی هدف خود یعنی توسعه یک سیستم رانندگی مستقل مبتنی بر دید است. اجتناب از دست‌اندازها به دلیل طیف گسترده‌ای که دارند یک آزمون بزرگ برای چنین سیستمی است.
انتهای پیام
