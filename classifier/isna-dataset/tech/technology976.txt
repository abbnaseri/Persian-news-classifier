تعویق ارسال محموله جدید به ایستگاه فضایی توسط اسپیس‌ایکس
مقامات ناسا اعلام کردند که ارسال محموله جدید به ایستگاه فضایی بین‌المللی که قرار است توسط شرکت فضایی خصوصی اسپیس‌ایکس انجام شود، تا تاریخ ۳۰ آوریل به تعویق افتاده است.
به گزارش ایسنا و به نقل از اسپیس، شرکت فضایی خصوصی اسپیس‌ایکس (SpaceX) عملیات تجهیز رباتیک خود به ایستگاه فضایی بین المللی (ISS) را به مدت چهار روز تا ۳۰ آوریل عقب انداخت.
قرار بود اسپیس‌ایکس کپسول "دراگون" خود را سوار بر موشک "فالکون ۹" روز ۲۶ آوریل از پایگاه هوایی نیروی هوایی کیپ کاناورال در فلوریدا به فضا بفرستد که اکنون انجام این کار چهار روز عقب انداخته شد.
مقامات ناسا گفتند: اسپیس‌ایکس نیاز به وقت بیشتر برای انجام تست آتش ثابت (static fire) موتور موشک و چک کردن‌های پیش از پرواز دارد. "فالکون ۹" و "دراگون" در حال آماده شدن برای پرواز هستند و تاریخ ۳۰ آوریل به دلیل محدودیت‌های ایستگاه و مدار بهترین روز برای ناسا و اسپیس‌ایکس به نظر می‌رسد.
این مأموریت هفدهمین مأموریت فضایی است که توسط اسپیس‌ایکس تحت قرارداد خدمات تجهیز تجاری با ناسا انجام می‌شود.
"دراگون" اولین مأموریت آزمایشی خود را در ماه گذشته انجام داد. این پرواز موفق ۶ روزه که به نام "Demo-۱" شناخته می‌شود، بدون سرنشین انجام شد. اما مأموریت بعدی موسوم به "Demo-۲" دو فضانورد ناسا را حمل خواهد کرد و این مأموریت احتمالاً تا اوایل همین تابستان انجام شود.
بوئینگ نیز یک قرارداد تجاری حمل فضانوردان را با ناسا امضا کرده است. این غول هوافضایی ماه اوت را برای انجام نخستین مأموریت کپسول "استارلاینر"(Starliner) به ایستگاه فضایی در نظر گرفته است که مثل اولین پرواز "دراگون" بدون سرنشین انجام خواهد شد.
در حال حاضر یک فضاپیمای خصوصی موسوم به "سیگنوس"(Cygnus) متعلق به شرکت "Northrop Grumman" به ایستگاه فضایی متصل است که بامداد همین امروز (۲۰ آوریل) به ایستگاه فضایی رسید. این شرکت نیز همانند اسپیس‌ایکس و بوئینگ تحت قرارداد با ناسا است.
ناسا روز دوشنبه (۲۲ آوریل) میزبان یک کنفرانس خبری خواهد بود تا درباره محموله علمی که "دراگون" به ایستگاه فضایی حمل خواهد کرد، صحبت کند.
انتهای پیام
