پیل‌های سوختی، جایگزین سوخت‌های کنونی می‌شوند
پژوهشگران دانشگاه واترلو، پیل‌های سوختی جدیدی ابداع کرده‌اند که نسبت به سوخت‌های متداول، هزینه کمتری در بر دارند.
به گزارش ایسنا و به نقل از وبسایت رسمی دانشگاه واترلو، پیشرفت پیل‌های سوختی که گازهای گلخانه‌ای منتشر نمی‌کنند می‌تواند هزینه سوخت را به شکل قابل توجهی کاهش دهد و این فناوری را به جایگزین مناسبی برای سوخت‌های متداول در وسایل نقلیه تبدیل کند. پیل سوختی، یک مبدل انرژی شیمیایی به انرژی الکتریکی است که بازدهی بالایی دارد.
پژوهشگران "دانشگاه واترلو"(UWaterloo) کانادا، پیل سوختی جدیدی ابداع کرده‌اند که زمان مورد نیاز برای عملکرد آن نسبت به فناوری‌های کنونی، تا ۱۰ برابر کمتر است. این پیل سوختی در صورت موفقیت می‌تواند نیروی مورد نیاز وسایل نقلیه الکتریکی را نیز تأمین کند و از نظر اقتصادی نیز مقرون به صرفه باشد.
"ژیانگو لی"(Xianguo Li)، استاد مهندسی مکانیک دانشگاه واترلو گفت: روش طراحی این پیل سوختی طوری است که موجب می‌شود هزینه آن نسبت به سوخت‌های نفتی کمتر باشد.
پژوهشگران در آغاز پروژه خود، بر ابداع وسایل نقلیه هیبریدی تمرکز داشتند که در آنها از دو یا چند منبع قدرت استفاده می‌شود. این وسایل نقلیه علاوه بر باتری الکتریکی، به موتورهای گازی نیز مجهز هستند اما به زمان زیادی برای شارژ نیاز دارند و زمان رانندگی با آنها نیز محدود است.
پیل‌های سوختی کنونی در حال حاضر هم می‌توانند جایگزین موتورهای گازی شوند اما استفاده از آنها معمولاً به خاطر هزینه بالا، عملی نیست. پژوهشگران دانشگاه واترلو، این مشکل را با یک طراحی جدید حل کردند که موجب می‌شود پیل‌های سوختی، جریان ثابتی از الکتریسیته را به وسیله نقلیه برسانند و دوام بیشتری نیز داشته باشند. آنها پیل‌های سوختی ابداع کرده‌اند که الکتریسیته را از واکنش شیمیایی حاصل از ادغام هیدروژن و اکسیژن به دست می‌آورند، و هزینه کمتری نیز به همراه دارند.

لی افزود: ما راهی یافته‌ایم تا هزینه‌ها را کاهش دهیم و در عین حال، انتظارات مربوط به دوام و عملکرد سلول را حفظ کنیم. ما قصد داریم با از بین بردن میزان انتشار گازهای گلخانه‌ای در فناوری خود و استفاده از آن در حمل و نقل، به اهداف اقتصادی خود برسیم.
پژوهشگران امیدوارند که به کار بردن پیل‌های سوختی در خودروهای هیبریدی، به تولید انبوه و کاهش هزینه منجر شود. شاید این راهبرد بتواند راهی ارائه دهد تا در خودروها، هم از باتری و هم از موتورهای گازی استفاده شود و منبعی مقرون به صرفه، ایمن، مستقل و پاک برای تأمین نیروی الکتریکی ارائه کند.
انتهای پیام
