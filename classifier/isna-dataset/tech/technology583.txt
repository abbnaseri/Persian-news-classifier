آیا پروژه اینترنت ماهواره‌ای "استارلینک" بالاخره فردا کلید می‌خورد؟
شرکت فضایی خصوصی اسپیس‌ایکس پس از عدم موفقیت در پرتاب ماهواره‌های اینترنتی "استارلینک" در هفته گذشته و به تعویق افتادن آن، به دنبال ارسال آنها به فضا طی فردا(پنجشنبه) و پخش مستقیم این رویداد از طریق وبسایت خود و یوتیوب است.
به گزارش ایسنا و به نقل از تک‌تایمز، شرکت اسپیس‌ایکس(SpaceX) به دنبال ارسال اولین مجموعه از ماهواره‌های اینترنتی استارلینک(Starlink) طی این هفته و پس از شکست در انجام این کار در تاریخ ۱۵ مه است.
طی این عملیات ۶۰ ماهواره سوار بر یک موشک "فالکون ۹" فردا (پنجشنبه ۲۳ مه) از ایستگاه نیروی هوایی کیپ کاناورال در فلوریدا به فضا پرتاب خواهند شد.
قرار بود این ماهواره‌ها چهارشنبه گذشته در مدار قرار گیرند اما با توجه به وزش شدید باد در سایت پرتاب لغو شد و به تعویق افتاد.
اسپیس‌ایکس از شب گذشته در حال انجام آزمایش‌های اضافی، به‌روزرسانی نرم افزار ماهواره‌ها و بررسی چندباره همه چیز است.
طرفداران عملیات‌های فضایی می‌توانند پخش مستقیم پرتاب استارلینک را از طریق وب‌سایت اسپیس‌ایکس و کانال رسمی این شرکت در یوتیوب دنبال کنند.
ماهواره‌های استارلینک بخشی از برنامه اسپیس‌ایکس برای سرویس جدید و پرسرعت اینترنت هستند. این طرح در اوایل سال ۲۰۱۵، با درخواست "ایلان ماسک" مدیرعامل این شرکت از کمیته ارتباطات فدرال مبنی بر اجازه آزمایش ایده خود برای تأسیس یک پهنای باند جهانی آغاز شد.
وی در سال ۲۰۱۷ برنامه استارلینک را به عنوان یک سیستم پهنای باند ارزان قیمت که می‌تواند دسترسی به اینترنت را در سراسر جهان فراهم کند به ثبت رساند.
ماسک باید حداقل ۴۰۰ ماهواره را در مدار زمین قرار دهد تا بتواند حداقل پوشش اینترنت را ایجاد کند و برای پوشش متوسط جهانی باید حداقل ۸۰۰ ماهواره به فضا بفرستد.
به گفته اسپیس‌ایکس، صورت فلکی متشکل از ماهواره‌های استارلینک می‌تواند در آینده به طور چشمگیری رشد کند و به تعداد ۱۲ هزار ماهواره برسد.
پرتاب فردا، دومین پرتاب برنامه استارلینک به مدار خواهد بود. این شرکت در سال ۲۰۱۸ نمونه اولیه ماهواره‌های خود را به نام "Tintin A" و "Tintin B" به فضا ارسال کرد.
این دو ماهواره به عنوان محموله ثانویه ارسال شدند در حالی که ماهواره راداری تصویربرداری زمین با نام "Paz" محموله اصلی "فالکون ۹" در آن پرواز بود.
ماسک گفت که این ۶۰ ماهواره قابلیت برقراری ارتباط با یکدیگر را در مدار ندارند. این کارآفرین میلیاردر اشاره کرد که فناوری موجود در برنامه ماهواره‌ای استارلینک جدید است، بنابراین احتمال این هست که برخی از آنها کار نکند. حتی احتمال اندکی وجود دارد که هیچکدام از این ماهواره‌ها کار نکنند!
طبق گفته ماسک، اسپیس‌ایکس باید ۶ مأموریت دیگر استارلینک را انجام دهد تا قادر به ارائه پوشش اینترنت مناسب برای برخی از نقاط جهان باشد. این شرکت به ۱۲ مأموریت دیگر هم نیاز دارد تا بتواند پوشش بیشتری داشته باشد.
اگر همه چیز خوب پیش برود، پرتاب فردا می‌تواند اسپیس‌ایکس را در مسابقه برای ارسال ماهواره‌های اینترنتی پیش بیاندازد. رقبای اصلی این شرکت، آمازون و "وان‌وب"(OneWeb) هستند.
در واقع "وان‌وب" در ماه فوریه چندین ماهواره اینترنتی را از گویان فرانسه ارسال کرده است.
شرکت‌های دیگری همچون "لئو ست اینترپرایزز"(LeoSat Enterprises) و "تله ست"(Telesat) نیز در حال کار بر روی شبکه‌های داده جدید هستند که از هزاران ماهواره کوچک در مدار زیرین زمین استفاده خواهند کرد.
انتهای پیام
