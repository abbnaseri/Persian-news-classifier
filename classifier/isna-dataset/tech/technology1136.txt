کمیته اخلاقی هوش مصنوعی گوگل تشکیل نشده منحل شد
گوگل به تازگی تشکیل کمیته اخلاقی "هوش مصنوعی" خود را لغو کرده که در این راستا یکی از کارکنان این کمیته واکنش انتقادی به آن نشان داده است. 
به گزارش ایسنا و به نقل از بیزینس اینسایدر، کمی بیش از یک هفته پیش گوگل اعلام کرد که به تازگی یک کمیته اخلاقی در حوزه هوش مصنوعی تشکیل داده است.
هدف از کار این کمیته بررسی کار گوگل در حوزه هوش مصنوعی است تا بحث اخلاق در استفاده از این فناوری مورد بررسی قرار گیرد.
این کمیته اخلاقی که با نام "هیئت مشورتی فناوری‌های پیشرفته" شناخته می‌شود به اتخاذ تصمیمات اخلاقی دشوار در فناوری‌های هوش مصنوعی رسیدگی می‌کرد.
"کنت واکر" مدیر امور بین‌الملل گوگل اظهار کرد که این کمیته متشکل از ۸ نفر بوده و چالش‌های پیچیده گوگل در هوش مصنوعی از قبیل فناوری تشخیص چهره و عدالت در یادگیری ماشین را حل خواهد کرد.
حال، گوگل پس از گذشت بیش از یک هفته از اعلام این خبر، این کمیته را منحل کرده است.
در این راستا یکی از سخنگوهای گوگل طی بیانیه‌ای گفت که در محیط فعلی، نیاز به تشکیل چنین کمیته‌ای نیست و ما مسئولیت کارهایمان را خود به عهده می‌گیریم.
در این میان یکی از اعضای این هیئت به تصمیم گوگل واکنش نشان داده است.
""جونا برایسون" متخصص هوش مصنوعی در دانشگاه "باث" انگلستان نسبت به تصمیم اخیر گوگل انتقاد کرد و اظهار داشت که گوگل این تصمیم را به نفع خود اتخاذ کرده است.
انتهای پیام
