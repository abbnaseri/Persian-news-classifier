تبدیل ضایعات پلاستیکی به سوخت موشک!
پژوهشگران آمریکایی، روشی طراحی کرده‌اند تا ضایعات پلاستیکی را به سوخت موشک تبدیل کنند.
به گزارش ایسنا و به نقل از گیزمگ، پلی‌اتیلن با تراکم پایین که برای ساختن مواد گوناگون مورد استفاده قرار می‌گیرد، قابلیت تبدیل شدن به پلاستیک را دارد اما میزان ضایعات آن، از مواد بازیافت شده‌ای که تولید می‌کند، بیشتر است. دانشمندان آمریکایی برای ارائه یک جایگزین مناسب، روشی ابداع کرده‌اند تا پلی‌اتیلن را به سوخت موشک تبدیل کنند.
دانشمندان "دانشگاه ایالتی واشینگتن"(WSU) به سرپرستی پروفسور "هانوو لی"(Hanwu Lei)، پژوهش خود را با ضایعات کم تراکم پلی‌اتیلن که از منابعی مانند کیسه‌های پلاستیکی، پاکت‌های شیر و بطری‌های آب به دست آمده‌اند، آغاز کردند. سپس پلاستیک را به ذراتی به اندازه دانه برنج تبدیل کردند.
دانشمندان، ذرات را داخل یک راکتور لوله‌ای روی بستری از کربن فعال قرار دادند و سپس، پلاستیک و کربن را با دمای بین ۴۳۰ تا ۵۷۱ درجه سلسیوس گرم کردند. این کار، به یک فرآیند تجزیه حرارتی موسوم به "آذرکافت" یا "پیرولیز" (pyrolysis) منجر شد. در این فرآیند، کربن مانند یک کاتالیزور عمل کرد؛ در نتیجه پلاستیک، تجزیه شد و هیدروژن ذخیره شده خود را آزاد کرد.

این گروه پژوهشی پس از آزمایش هفت نوع متفاوت از کربن فعال، نهایتاً توانستند ترکیبی به دست آورند که ۸۵ درصد آن حاوی سوخت موشک و ۱۵ درصد آن حاوی سوخت حاصل از پلاستیک بود. این ترکیب به گونه‌ای است که می‌توان دو نوع سوخت را از یکدیگر جدا کرد. همچنین امکان جدا کردن کربن برای استفاده مجدد نیز وجود دارد و می‌توان آن را پس از دست دادن اثر کاتالیزوری، دوباره فعال کرد.
دانشمندان باور دارند که این فرآیند جدید، بسیار کارآمد است و شاید بتوان آن را برای استفاده‌های صنعتی نیز به کار برد.
لی گفت: ما می‌توانیم با این روش، حدود ۱۰۰ درصد انرژی پلاستیک‌های مورد آزمایش خود را بازیابی کنیم. این سوخت، از کیفیت بسیار خوبی برخوردار است و گازهای جانبی که از آن به دست می‌آیند نیز از کیفیت و کارایی بالایی برخوردار هستند.
شرکت هواپیمایی انگلیسی "بریتیش ایرویز"(British Airways)، علاقه خود را برای به کار بردن نتایج این پژوهش ابراز کرده و قصد دارد با کمک این سوخت جدید برنامه‌هایی را برای تبدیل ضایعات به خصوص ضایعات پلاستیکی به سوخت موشک طراحی کند.
این پژوهش، در مجله "Applied Energy" به چاپ رسید.
انتهای پیام
