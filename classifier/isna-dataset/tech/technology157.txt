الزام شرکت‌های آمریکایی به توسعه شبکه 5G خارج از چین
گویا آمریکا به الزام عدم استفاده از سخت‌افزارهای چینی توسط شرکت‌ها بسنده نکرده و از آنها می‌خواهد نه تنها تجهیزات 5G خود را از چین تهیه نکنند بلکه تولید محصولات خود را نیز به خارج از چین منتقل کنند.
به گزارش ایسنا و به نقل از انگجت، ایالات متحده شرکت‌های آمریکایی را از استفاده از تجهیزات شرکت‌های چینی در توسعه شبکه 5G خود منع کرده است. این امر ممکن است شرکت‌ها را مجبور به اجتناب کلی از دخالت چینی‌ها در هر بخشی کند.
منابع وال استریت ژورنال ادعا می‌کنند که دولت ترامپ در نظر دارد الزاماتی را وضع کند مبنی بر اینکه تمام اجزای فناوری سلولی 5G در ایالات متحده باید حتماً خارج از چین طراحی و ساخته شوند. به این ترتیب، مقامات آمریکایی از شرکت‌های مخابراتی خواستند که تجهیزات مورد استفاده در ایالات متحده را در جای دیگری جز چین تولید کنند.
البته به گفته منابع خبری، این گفتگوها در مراحل اولیه و غیررسمی است. با این حال، دستورالعمل اجرایی که نظارت بر زنجیره تأمین مخابرات را تعیین می‌کند، تا ماه اکتبر برای اجرای قوانین پیشنهادی فرصت داده است. البته زمان زیادی برای تغییر چیزها وجود ندارد.
کاخ سفید از اظهارنظر در این باره خودداری کرده است.
چه توجیهی برای چنین روش محتاطانه‌ای وجود داشته باشد چه نه، منطق آن روشن است. ترس‌هایی وجود دارد که دولت چین ممکن است از کدهای نظارتی و پشتیبانی در سخت افزارهای شبکه‌های آمریکایی استفاده کند و این امکان را برای جاسوسی از زیرساخت‌های آمریکا، سازمان‌های دولتی و افراد برای چین فراهم می‌کند.
البته هیچ شواهدی وجود ندارد که در حال حاضر این اتفاق در حال رخ دادن است، اما برخی مایل نیستند که آن را به شانس بسپارند.
بنابراین شرکت‌هایی نظیر "سوپر میکرو" تولید محصولات خود را به خارج از چین منتقل کرده‌اند تا به مشتریان اطمینان خاطر دهند.
شرکت‌های اریکسون و نوکیا نیز در حال حاضر محصولات خود را خارج از چین تولید می‌کنند تا از تعرفه‌های اعمال شده توسط ایالات متحده اجتناب کنند.
بدین ترتیب باقی شرکت‌ها هم انتخابی نخواهند داشت، یا باید تولید محصولات خود را در چین متوقف کنند یا اینکه قید بازار آمریکا را بزنند.
نسل پنجم شبکه تلفن همراه(5G) یا دقیق‌تر، نسل پنجم ارتباطات سیّار سلولی هم‌اکنون جدیدترین نسل سیستم‌های ارتباطات سیار سلولی است که پس از نسل چهارم(4G) ارائه شده است.
از اهداف نسل پنجم، افزایش سرعت انتقال داده تا ۲۰ گیگابیت بر ثانیه(یک گیگابیت بر ثانیه برای هر کاربر)، افزایش ظرفیت سرویس‌دهی به کاربران شبکه (کاربران بیشتر)، کاهش تأخیر شبکه و بهینگی بیشتر مصرف توان در تجهیزات شبکه و کاربر(مانند گوشی موبایل) و نیز پشتیبانی از سرعت بیشتر کاربران در حال حرکت مانند کاربر سوار بر خودرو در اتوبان و یا قطارهای سریع‌السیر تعریف شده است.
در این نسل باید حداقل یک میلیون کاربرِ ارتباطات پهن‌باند سیار در هر کیلومتر مربع بتوانند به شبکه متصل شوند و هر کاربر باید بتواند در شلوغ‌ترین حالت، حداقل سرعت ۱۰۰ مگابیت بر ثانیه را تجربه کند، که این در استاندارد نسل چهارم قید نشده بود.
کاهش مصرف انٰرژی هم معیاری است که در این نسل به آن توجه شده است و دستگاه‌های فرستنده و گیرنده اپراتورها باید در ساعت کم مصرف به حالت صرفه‌جویی انرژی وارد شده و به سرعت فعال شوند که این معیار هم در نسل چهارم قید نشده بوده است. در نتیجه، نسل پنجم به عنوان مثال، امکان ارتباط به صورت رسانه جاری (streaming) در ساعات اوج مصرف از طریق تلفن همراه را برای افراد فراهم می‌کند. همچنین، هدف عملیاتی دیگر آن بهبود پشتیبانی از ارتباطات ماشین با ماشین، یعنی اینترنت اشیا، با هزینه کمتر، مصرف باتری کمتر و تأخیر کمتر از نسل چهارم است.
در اوایل ۲۰۱۲، اتحادیه بین‌المللی مخابرات (ITU) تحت نظر سازمان ملل برنامه‌ای را برای توسعه تیم ارتباطات بین‌المللی موبایلی (IMT) برای افق ۲۰۲۰ و فراتر از آن (IMT-2020) آغاز کرد. در نتیجه یک مسابقهٔ جهانی برای تعیین نسل پنجم (5G) شبکهٔ موبایل رسماً شروع شد. سه سال بعد، این نسل شروع به شکل‌گیری کرد و به تازگی اولین تماس از راه نسل پنجم روی داد.
انتهای پیام
