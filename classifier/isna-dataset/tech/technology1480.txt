در کنگره جهانی موبایل ۲۰۱۹ چه خبر است؟
 کنگره جهانی موبایل ۲۰۱۹ که هر ساله در شهر بارسلون اسپانیا برگزار و در آن شرکت‌ها از سراسر دنیا به معرفی جدیدترین فناوری‌های مرتبط با گوشی‌های همراه می‌پردازند، به صورت رسمی آغاز به کار کرد.
به گزارش ایسنا،"نمایشگاه جهانی گوشی همراه" یا "کنگره جهانی موبایل"(Mobile World Congress) یا (MWC) ۲۰۱۹ امروز ۲۵ فوریه (۶ اسفند) در شهر بارسلون اسپانیا آغاز شد و تا ۲۸ فوریه (۹ اسفند) ادامه خواهد داشت.
این کنگره مجموعه‌ای شامل بزرگترین نمایشگاه صنعت گوشی همراه در جهان است که در آن مدیران برجسته شرکت‌های سازنده گوشی همراه، اپراتورهای ارتباطات، سازندگان نرم‌افزار و فروشندگان حضور دارند.
این نمایشگاه ابتدا نمایشگاه جهانی "جی‌اس‌ام"(GSM World Congress) نامیده می‌شده ولی اکنون نمایشگاه جهانی ۳GSM یا ۳GSMA نامیده می‌شود.
کنگره جهانی موبایل ترکیبی از بزرگترین نمایشگاه جهان برای صنعت تلفن همراه و یک کنفرانس برای مدیران برجسته به نمایندگی اپراتورهای تلفن همراه، تولیدکنندگان دستگاه‌های هوشمند، ارائه‌دهندگان تکنولوژی، فروشندگان و صاحبان محتوا از سراسر جهان است.
کنگره جهانی موبایل به عنوان رویدادی سالیانه برای اولین بار در ماه فوریه سال ۱۹۸۷ در شهر لندن برگزار شد و تا سال ۱۹۹۴ ادامه یافت.
کنگره جهانی موبایل در سال ۱۹۹۵ در شهر مادرید برگزار شد و سپس از سال ۱۹۹۶ تا سال ۲۰۰۶ در شهر کن فرانسه برپا شد.
از سال ۲۰۰۷ تا کنون نیز هر ساله در محل "فایرا گران و یا شهر "بارسلون" (ایالت کاتالان، اسپانیا) برگزار می‌شود که سالانه بیش از صد هزار نفر از مردم در آن حضور می‌یابند.
در سال ۲۰۱۱ شهر بارسلون به عنوان پایتخت جهانی موبایل انتخاب و اعلام شد که کنگره جهانی موبایل تا سال ۲۰۲۳ در این شهر برگزار خواهد شد.
این کنگره هر ساله از واپسین روزهای ماه فوریه آغاز می‌شود و در روزهای آغازین ماه مارس به فعالیت خود پایان می‌دهد. هدف این است که این کنگره هر ساله در طول یک هفته کاری برگزار شود، به همین دلیل تاریخ برگزاری ثابتی ندارد و هر سال ممکن است چند روزی جا به جا شود. کنگره جهانی موبایل ۲۰۱۹ نیز از ۲۵ فوریه تا ۲۸ فوریه مشغول به فعالیت خواهد بود.
در نمایشگاه "MWC ۲۰۱۹" شاهد محصولات بی نظیر غول‌های فناوری مانند مایکروسافت، ال‌جی، هوآوِی و نوکیا و … خواهیم بود.
در نمایشگاه امسال انواع تلفن‌های همراه هوشمند نسل پنجم شبکه تلفن همراه که صفحه نمایش تاشو دارند، هدست های واقعیت مجازی یا واقعیت افزوده، لپ‌تاپ‌ها و بسیاری فناوری‌های نوین دیگر رونمایی خواهند شد.
"هولولنز ۲ "مایکروسافت

از رونمایی آخرین نسل هولولنز، تقریباً چهار سال می‌گذرد. نسل جدید هولولنز در مقایسه با نسل اول آن، کوچک‌تر است. "هولولنز ۲" (HoloLens ۲) به جای داشتن دسته‌های مدل پیشین، مانند سایر هدست‌های جدید، ساختاری کش‌مانند دارد تا کاربر بتواند آن را به راحتی روی سر نگه دارد.
به نظر می‌رسد به کار بردن نسخه جدید هولولنز، بسیار ساده‌تر از مدل‌های قبلی باشد. تصاویر، نشان می‌دهند که دوربین و حسگر هولولنز جدید، مانند نسخه قدیمی آن است اما در شناسایی حرکات و واکنش‌های دست کاربر، قابلیت‌های بسیار بهتر و پیچیده‌تری دارد.
قیمت هدستهای مذکور ۳ هزار و ۵۰۰ دلار است. "هولولنز ۲" برای کارگران کارخانه، طراحان صنعتی و افراد نظامی طراحی شده است.
گوشی‌های هوشمند "جی ۸ "و "نسل پنجم" ال‌جی

شرکت کره‌ای "ال‌جی" در نمایشگاه "MWC ۲۰۱۹" از رقبای خود عقب نماند و از دو تلفن همراه هوشمند خود که یکی از آنها "جی ۸ ثینکیو " (G۸ ThinQ) بود، رونمایی کرد. گوشی "جی ۸ ثینکیو " دارای حسگرهای جدیدی است که با دوربین جلو عمل می‌کنند و قابلیت‌هایی مانند نقشه برداری سه بعدی برای فناوری تشخیص چهره، اسکن دست و رگ را برای تأیید هویت کاربر و کنترل از راه دور با حرکت دست فراهم می‌کند.
تلفن هوشمند دیگری که ال‌جی از آن رونمایی کرد "وی ۵۰ ثینکیو ۵ جی" (V۵۰ ThinQ ۵G) بود. گوشی هوشمند مذکور به آخرین نسل از داده‌های تلفن همراه با سرعت بالا متصل می‌شود و این گوشی به عنوان یکی از نخستین گوشی‌های نسل پنجم شبکه تلفن همراه با گوشی سامسونگ "گلکسی S۱۰ ۵G" رقابت می‌کند.
گوشی خم شدنی هوآوی

شرکت هوآوی ساعاتی پیش از گوشی خم شدنی "Mate X" خود رونمایی کرد. این گوشی دارای نمایشگر ۶.۶ اینچی در حالت خم شده و نمایشگر ۸ اینچی اُ ال ای دی در حالت باز شده و نسل پنجم شبکه تلفن همراه است
علاوه بر قابلیت‌های مذکور ظرفیت باتری این گوشی ۴۵۰۰ میلی آمپر ساعت و دارای سه دوربین پشتی است. Mate X از یک پنل اُ ال ای دی انعطاف‌پذیر و یک لولای مکانیکی برای ایجاد یک ظاهر زیبا استفاده کرده است.
علاوه براین گوشی، هوآوی از لپتاپ‌های جدید خود موسوم به "MateBook X Pro" نیز رونمایی کرد.
MateBook X Pro یکی از بهترین لپ‌تاپ‌ها با تراشه گرافیکی جدید Nvidia MX۲۵۰ است. هوآوی همچنین از نسخه‌های به روز شده "MateBook ۱۳" و "MateBook ۱۴" نیز رونمایی کرد. قیمت لپ‌تاپ‌های مذکور نسبت لپ‌تاپ X Pro ارزان‌تر است و دارای بلندگوهای دوگانه(به جای بلندگوهای چهارگانه X Pro) و رزولوشن صفحه نمایش پایین‌تر هستند.
نوکیا ۹ پیور ویو

نوکیا، غول موبایل جهان و بزرگترین نوآور و قدیمی‌ترین شرکت موبایل جهان نیز در نمایشگاه امسال دست پر بود و از نسل جدید گوشی‌های هوشمند خود به نام "نوکیا ۹ پیور ویو"(Nokia ۹ PureView) رونمایی کرد. نکته جالب توجه درباره گوشی‌های مذکور تعداد دوربین‌های آن است چرا که این گوشی‌ها مجهز به ۵ دوربین پشتی هستند. از ۵ دوربین، سه دوربین ۱۲ مگاپیکسلی تک رنگ و دو دوربین ۱۲ مگاپیکسلی رنگی آرجی بی(RGB) هستند. این مدل رنگ، برای ایجاد تصویر در تلویزیون و مانیتورها به کار گرفته می‌شود. در این مدل، تمام رنگ‌ها از ترکیب سه رنگ تشکیل می‌شود. این سه رنگ عبارت هستند از قرمز(R)، سبز (G) و آبی (B) که به آن RGB اطلاق می‌شود. با ترکیب رنگ‌های یاد شده که به آن‌ها ابتدایی(Primary) می‌گویند، رنگ‌های دیگر یا ثانویه(Secondary) ایجاد می‌شود.
گوشی "نوکیا ۹ پیور ویو" دارای یک فلش استاندارد و یک "حسگر مدت پرواز"(a time-of-flight sensor) برای نقشه برداری عمقی یا سه بعدی است.
بنابر گفته‌ها "نوکیا ۹ پیور ویو" قابلیت "تصویربرداری دامنه دینامیک بالا "(HDR photos) بسیار خوبی دارد.
تصویربرداری دامنه دینامیک بالا یا اچ‌دی‌آر در پردازش تصویر، گرافیک کامپیوتری و عکاسی به مجموعه‌ای از تکنیک‌هایی گفته می‌شود که نسبت به روش‌های معمول، امکان وجود دامنه دینامیک روشنایی بیشتری بین نقاط تاریک و روشن را فراهم می‌کنند. هدف این تکنیک‌ها نمایش دقیق دامنه شدت‌های نور موجود در صحنه‌های طبیعی است.
هدف از عکاسی اچ‌دی‌آر، افزایش محدودهٔ دینامیکی است و با ترکیب محدوده دینامیکی محدود عکس‌ها، به عکسی با محدوده دینامیکی بزرگ، که اچ‌دی‌آر نامیده می‌شود دست پیدا می‌کنیم. نکتهٔ مهم این است که محدوده دینامیکی قالب RAW به مراتب بزرگ‌تر از JPG است، در نتیجه لازم است که برای عکاسی اچ‌دی‌آر از قالب RAW استفاده شود. این فناوری در نسل جدید تلویزیون‌ها نیز مشاهده می‌شود که باعث مشاهده کیفیت‌های هرچه بیشتر است.
در این تکنولوژی از عملکرد چشم انسان و عنبیه در تنظیم نور و رنگ‌های ورودی به چشم الگو گرفته شده است که با تمایز دادن رنگ‌ها از یکدیگر دستورها را به مغز صادر می‌کند و باعث می‌شود تا فرد بتواند اختلاف رنگ‌های جزئی را از هم تشخیص دهد.
انتهای پیام
