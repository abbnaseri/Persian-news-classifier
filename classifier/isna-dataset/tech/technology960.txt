دستگاه رساندن فوری دمای مواد داغ به دمای اتاق
فیزیکدانان "دانشگاه زوریخ"(University of Zurich) سوئیس در مطالعه‌ای موفق به توسعه یک دستگاه نوین در خنک کردن اجسام شده‌اند.
به گزارش ایسنا و به نقل از تک تایمز، فیزیکدانان سوئیسی اخیراً موفق به توسعه دستگاهی شده‌اند که توسط آن می‌توان یک جسم داغ را بدون نیاز به مصرف انرژی خنک کرد.
دانشمندان بر این باورند که دستگاه مذکور به طرز شگفت آوری می‌تواند بدون استفاده از منبع تغذیه خارجی آب جوش را به یخ تبدیل کند.
علاوه بر این، محققان گفتند که این پروسه که توسط آن می‌توان بدون مصرف انرژی، اجسام را خنک کرد، قوانین اساسی فیزیک را رد نمی‌کند.
قانون دوم ترمودینامیک بیان می‌کند که گرما می‌تواند از یک جسم گرم‌تر به یک جسم خنک‌تر حرکت کند اما عکس این پروسه امکان‌پذیر نیست.
به عنوان مثال، یک قوری پر از آب جوش روی میز آشپزخانه، به تدریج خنک خواهد شد، اما از دمای میز آشپزخانه سردتر نخواهد شد.
دانشمندان طی این مطالعه توانستند یک قطعه مس که تا دمای ۱۰۰ درجه سانتیگراد گرم شده بود را به دمای اتاق برسانند و نکته قابل توجه این است که آنها در انجام این کار از هیچ قدرت خارجی استفاده نکردند.
در عوض، آنها از "عنصر پلتایر"(Peltier element) که به طور معمول در مینی‌بار اتاق مُتلها دیده می‌شود، استفاده کردند.
عناصر پلتایر دارای اجزایی هستند که می‌توانند جریان‌های الکتریکی را به اختلاف دما تبدیل کنند و یک جریان گرمایی را که از گرما به سرما و برعکس جریان دارد، ایجاد کنند.
آنها توانستند یک مدار نوسان حرارتی ایجاد کنند که حرارت را به طور موقت از یک جسم سردتر به یک جسم گرم‌تر جابجا می‌کنند و سپس درجه حرارت جسم سرد را کاهش می‌دهد. فیزیکدانان طی این فرایند یک قطعه مس ۹ گرمی را تا صد درجه سانتیگراد داغ شده بود به دمای ۲ درجه سانتیگراد رساند.
محققان معتقدند که این فرآیند می‌تواند تا دمای منفی ۴۷ درجه سانتیگراد اجسام داغ را خنک کند.
پروفسور "آندریاس شیلینگ"(Andreas Schilling) از دانشگاه زوریخ گفت: با استفاده از این فناوری بسیار ساده، مقادیر زیادی از مواد جامد، مایع یا گازهای داغ می‌تواند بدون مصرف انرژی به دمای اتاق برسند.
یافته‌های این مطالعه در مجله "Science Advances" منتشر شد.
انتهای پیام
