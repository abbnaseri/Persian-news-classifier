چاقوی تیتانیومی که تیغ جراحی هم می‌شود+تصاویر
شرکت چینی "نایت‌کور"(Nitecore) یک چاقوی تیتانیومی ساخته که بسیار جمع و جور و کارآمد است.

به گزارش ایسنا و به نقل از گیزمگ، این چاقوی چینی از یک کارت اعتباری هم سبک‌تر بوده و شرکت سازنده آن یعنی "نایت‌کور"(Nitecore) گفته که "فوق‌العاده کوچک" است.
این چاقوی تاشو، "NTK05" نام دارد و می‌توان تیغه آن را در مواقع نیاز به تیغی برنده‌تر، یعنی "اسکالپل" (چاقوی جراحی) تغییر داد.
" اسکالپل" نوعی تیغ جراحی است که بسیار برنده بوده و برای جراحی بدن، کالبدشکافی و بعضی مواقع در صنایع دستی استفاده می‌شود.
بنابراین استفاده از این‌گونه تیغه در چاقو باعث می‌شود که کاربرد آن در برش خیلی از چیزها افزایش یابد.
"NTK۰۵" از آلیاژ "TC4" تیتانیوم ساخته شده که دوام، قدرت و تیزی چاقو را افزایش می‌دهد.
آلیاژهای تیتانیوم، رده‌ای از آلیاژهای سبک هستند که عنصر اصلی سازنده آنها تیتانیوم است. این رده از آلیاژها علاوه بر استحکام کششی بالا، از مقاومت بی‌نظیری نسبت به خوردگی برخوردارند.
از آنجایی که تیغه چاقو تنها با یک پیچ قابل تعویض است، وقتی که تیغه کند شد، صاحب چاقو می‌تواند به راحتی آن را عوض کند.

زمانی‌که چاقو تا شده است، ۵۵ میلی‌متر و در حالت عادی ۹۷ میلی‌متر اندازه دارد. قیمت این چاقو ۴۳ دلار اعلام شده است.



انتهای پیام
