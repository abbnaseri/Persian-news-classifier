رکورد جدید فضانورد روس در پرواز فضایی
پاول ولاسف سرپرست مرکز آموزش فضانوردان ضمن ابراز رضایت از میزان تلاش و سطح کار اولگ کانوننکو که از ایستگاه فضایی بین‌المللی به زمین بازگشته گفت: او طی چهار ماموریت فضایی در این ایستگاه فضایی ۷۳۷ روز کار کرده است و با این تعداد روز, از مرز رکورد یوری مالنچنکو دیگر فضانورد روسیه که طی ۵ پرواز ۷۰۲ روز در فضا بسر برده عبور کرد.
به گزارش ایسنا؛ کانوننکو همراه با دیوید سنت ژاک کانادایی و آنه مک کلین آمریکایی، پس از گذراندن هفت ماه اقامت در ایستگاه فضایی بین‌المللی، با ناو سایوز ام.اس -۱۱ در ۲۵ ژوئن به زمین بازگشتند.
پاول ولاسف گفت: من خوشحال هستم که کانوننکو با اقامت ۷۳۷ روز در ایستگاه فضایی بین‌المللی یک رکورد جدید به دست آورد چون تا امروز هیچکس چنین پروازی را در این ایستگاه نداشته است. امیدوارم او بعد از توانبخشی، کار خود را به عنوان یک فضانورد فعال ادامه دهد و در آینده شاهد رکورد جدیدی از او باشیم.
لازم به ذکر است که کانوننکو ساعاتی پس از فرود در قزاقستان به شهرک ستاره‌ای در نزدیکی مسکو وارد شد، جایی که پزشکان چند هفته از سلامت او مراقبت می‌کنند. پس از آن نیز برای دستیابی به وضعیت کامل سلامتی، مدتی را در یک آسایشگاه توانبخشی در سوچی خواهد گذراند.
اینک اولگ کانوننکو با اقامت ۷۳۷ روزه که طی ۴ سفر فضایی به دست آورده بعد از گنادی پادالکا با ۸۷۸ روز, یوری مالنچنکو با ۸۲۷ روز (۷۰۲ روز در ایستگاه فضایی بین‌المللی و ۱۲۵ روز اقامت در ایستگاه فضایی میر), سرگئی کریکالف با ۸۰۳، الکساندر کالری با ۷۶۹ روز, سرگئی آودیف با روز ۷۴۷ روز در ردیف ششم رکورد داران اقامت فضایی قرار می‌گیرد.
کانوننکو متولد ۲۱ ژوئن ۱۹۶۴ در چاردژو، ترکمنستان که در آن زمان بخشی از شوروی به حساب می‌آمد، است. در سال ۱۹۸۸ از دانشگاه حمل و نقل هوایی خارکف به عنوان مهندس مکانیک فارغ التحصیل شد.
پس از فارغ التحصیلی از موسسه هوانوردی خارکف او در دفتر طراحی سامانه‌های فضایی در سامرا به عنوان مهندس طراح مشغول به کار گردید. در سال ۱۹۹۰ دوره‌های تحصیلات تکمیلی موسسه حمل و نقل هوایی کوئیبیشف را به پایان رساند و در زمینه طراحی سامانه‌های خودکار تخصص گرفت. وی در سال ۱۹۶۶ به عنوان فضانورد انتخاب شد.
انتهای پیام
