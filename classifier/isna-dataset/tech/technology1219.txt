ماهی‌ها و زنبورها با هم صحبت می‌کنند!
پژوهشگران سوئیسی توانستند با کمک نوعی ربات، یک پل ارتباطی میان ماهی‌ها و زنبورها ایجاد کنند.
به گزارش ایسنا و به نقل از گیزمگ، زنبورهای عسل و ماهی‌ها توانستند در آزمایش جدیدی، با کمک ربات‌ها از راه دور با یکدیگر ارتباط برقرار کنند.
این آزمایش‌، بر اساس پروژه‌ای صورت گرفته که پیش‌تر در مورد ادغام توانایی ربات‌ها و رفتار حیوانات انجام شده بود. پژوهشگران "مؤسسه پلی‌تکنیک فدرال لوزان" (EPFL) سوئیس در سال ۲۰۱۷، یک ماهی رباتیک طراحی کردند که شبیه به ماهی‌های واقعی به نظر می‌رسید.
این گروه پژوهشی در این بررسی جدید، ماهی رباتیک را به کندوی زنبورهای عسل فرستادند. ربات‌های این آزمایش طوری طراحی شده بودند که بتوانند سیگنال‌هایی قابل درک را برای زنبورها ارسال کنند. این ربات‌ها، در شکل‌ها، رنگ‌ها و طرح‌های خاصی ساخته شده بودند تا بتوانند لرزش و حرکت به خصوصی داشته باشند؛ در نتیجه توانستند به کمک لرزش‌ها، حرکات و تغییر دمای بدن خود، با زنبورهای عسل ارتباط برقرار کنند. ربات‌های دیگری نیز با همین هدف به سکونتگاه ماهی‌ها فرستاده شدند.
هر یک از این سیستم‌های رباتیک، حیوانات اطراف خود را بررسی کردند؛ سپس داده‌ها را به ربات‌های دیگر انتقال دادند تا آنها را به سیگنال‌هایی تبدیل کنند که برای حیوانات دیگر نیز قابل درک هستند. پژوهشگران نیز با کمک اینترنت، داده‌های دو ربات را به هم مرتبط ساختند. بدین ترتیب ربات‌ها توانستند نقش مترجم را میان دو نوع حیوان متفاوت که دور از هم قرار داشتند، بازی کنند.
"فرانک بونت" (Frank Bonnet)، از نویسندگان این پژوهش گفت: ما با این کار توانستیم یک پل ارتباطی میان دو حیوان ایجاد کنیم تا پویایی میان آنها حفظ شود. حیوانات با کمک این ربات‌ها توانستند با ویژگی‌های یکدیگر سازگار شوند و با هم ارتباط برقرار کنند.
"فرانچسکو موندادا" (Francesco Mondada)، از نویسندگان این پژوهش گفت: این ربات‌ها مانند مترجمان حاضر در نشست‌های بین‌المللی عمل می‌کنند و وظیفه تبادل اطلاعات میان دو حیوان متفاوت را بر عهده دارند.
پژوهشگران باور دارند که این پژوهش می‌تواند به ابداع راه‌های بهتر و غیرتهاجمی برای بررسی رفتار حیوانات و اثر گذاشتن بر آنها منجر شود.
این پژوهش، در مجله " Science Robotics" به چاپ رسید.
انتهای پیام
