۲ فضانورد زن در روز ۲۹ مارس در فضا راهپیمایی خواهند کرد
در حالی که در جمع ساکنان فعلی ایستگاه فضایی بین المللی یکی از زنان فضانورد آمریکایی حضور دارد، همچنین قرار است کریستینا کک دیگر فضانورد این کشور با سایوز ام. اس -۱۲ روز ۱۴ مارس راهی این ایستگاه شود، بلاگ رسمی سازمان فضانوردی آمریکا(ناسا) این خبر را منتشر کرد که در روز ۲۹ مارس تیم دو نفره فضانوردان زن آمریکایی به یک راهپیمایی دست خواهند زد.
به گزارش ایسنا؛ بر اساس خبر منتشر شده در وبلاگ ناسا ان مک کلین، که از سوم دسامبر سال گذشته میلادی در ایستگاه فضایی بین‌‌المللی به سر می‌برد و کریستینا کک، مأموریت دارند این راهپیمایی را به انجام برسانند.
کریستینا کک طی کنفرانس مطبوعاتی پیش از پرواز در شهرک ستاره‌ای، انجام این راهپیمایی توسط خود و همکار زن دیگر در ایستگاه فضایی را تأیید کرد و گفت: هر دوی ما زمان زیادی را در مرکز فضایی جانسون برای چنین عملیاتی آموزش دیده‌ایم.
نه وی و نه ناسا بطور روشن درباره جزئیات این راهپیمایی مطلبی را عنوان نکرده‌اند.
بر اساس برنامه اعلام شده کریستینا کک به همراه هموطنش نیکلاس هیگ ۲۰۴ روز در مدار خواهند بود اما در مورد مدت اقامت فضانورد روس، الکسی اووچینین که با این دو قرار است راهی ایستگاه فضایی بین‌المللی گردد، اطلاعات ضد و نقیضی منتشر می‌شود. در برخی منابع گفته شده وی با همین سفینه و در ۳ اکتبر ۲۰۱۹ به زمین بر می‌گردد و در برخی طول مدت اقامت او یک سال آمده است.
انتهای پیام
