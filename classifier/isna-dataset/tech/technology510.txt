چگونگی کمک واقعیت مجازی به تشخیص زودهنگام آلزایمر
یک مسیریابی به واسطه واقعیت مجازی(VR) می‌تواند بیماران مبتلا به اختلالات شناختی خفیف مرتبط با سن را از بیماران مبتلا به مراحل اولیه بیماری آلزایمر به دقت تشخیص دهد.
به گزارش ایسنا و به نقل از گیزمگ، یک مطالعه جدید و هیجان‌انگیز از محققان دانشگاه کمبریج نشان می‌دهد که چگونه یک آزمون مسیریابی در واقعیت مجازی می‌تواند نسبت به دیگر آزمون‌های شناختی استاندارد که به عنوان آزمون‌های استاندارد طلایی شناخته می‌شوند، به خوبی پیش‌بینی کند که بیماران در مراحل اولیه بیماری آلزایمر هستند.
مدتی است که محققان دریافته‌اند یکی از اولین قسمت‌های مغز که از تحلیل عصبی مربوط به بیماری آلزایمر رنج می‌برد، قشر اینتورهینال(entorhinal cortex) مغز است. منطقه‌ای از مغز که به طور ویژه در زمینه‌های ناوبری و مسیریابی فضایی دخیل است.
اختلال شناختی خفیف(MCI) نیز اغلب یکی از اولین نشانه‌های بیماری آلزایمر است. با این حال MCI همیشه به آلزایمر منجر نمی‌شود، چرا که در برخی موارد تنها می‌تواند یک محصول جانبی ناشی از پیری باشد که با تمرینات جسمانی ساده به طور مؤثر قابل درمان است.

ایده توسعه این ابزار تشخیصی مبتنی بر واقعیت مجازی این است که این آزمایش ناوبری می‌تواند به تشخیص اینکه کدام بیماران مبتلا به MCI بیشتر احتمال دارد به بیماری آلزایمر کامل مبتلا شوند، کمک کند.
"دنیس چان" از دانشگاه کمبریج می‌گوید: سلول‌های مغزی مرتبط با مسیریابی در جوندگان و انسان‌ها مشابه است، بنابراین تست مسیریابی ممکن است به ما اجازه دهد که آلزایمر را زود شناسایی کنیم.
وی افزود: سال‌ها بود که ما می‌خواستیم چنین کاری را انجام دهیم، اما اکنون تنها تکنولوژی واقعیت مجازی است که تا آنجا پیش رفته است که می‌توانیم این تحقیق را روی بیماران انجام دهیم.

محققان دانشگاه کمبریج یک مسیریابی واقعیت مجازی طراحی کرده‌اند که به طور خاص برای آزمایش اختلال در قشر اینتورهیتال فرد طراحی شده است.
محققان ۴۵ فرد بتلا به اختلالات شناختی ضعیف(MCI) را برای تشخیص اینکه تنها به MCI مبتلا هستند یا خطر ابتلاء به آلزایمر در آنها بالا است آزمودند. نمونه‌های مایع مغزی-نخاعی از همه افراد مورد مطالعه برای آزمایش زیست‌نشانگرهای مربوط به آلزایمر گرفته شد و ۱۲ مورد مثبت شناسایی شد.
محققان پس از انجام آزمایش مسیریابی واقعیت مجازی متوجه شدند که تمام افراد مبتلا به MCI که دارای نشانگرهای آلزایمر بودند نسبت به کسانی که فقط مبتلا به MCI بودند در انجام وظایف خود بدتر عمل کردند.
همچنین این آزمایش نشان داد که برای شناسایی بیمارانی که دارای احتمال زیادی برای ابتلاء به آلزایمر هستند نسبت به سایر آزمون‌های شناختی که در حال حاضر در کلینیک‌ها یا تحقیقات مورد استفاده قرار می‌گیرد بهتر عمل می‌کند.
محققان می‌گویند این آزمایش می‌تواند به عنوان یک ابزار تشخیصی زودهنگام برای تشخیص بیماران مبتلا به آلزایمر و همچنین در آزمایشات آینده برای توسعه داروهای آلزایمر مفید باشد.

این آزمون واقعیت مجازی می‌تواند به عنوان یک معیار برای نظارت بر پیشرفت بیماری و بهبود شناختی بیماران استفاده شود.
یکی از گام‌های بعدی محققان این است که این کشف را به یک برنامه (اپلیکیشن) مفید تبدیل کنند که می‌تواند این تست خاص را به مجموعه‌ای از سایر اندازه‌گیری‌های قابل دسترس برای تشخیص شروع آلزایمر و نظارت بر پیشرفت آن اضافه کند.
"چان" می‌گوید: ما در جهانی زندگی می‌کنیم که دستگاه‌های تلفن همراه تقریباً همه جا هستند و بنابراین رویکرد مبتنی بر توسعه یک اپلیکیشن برای تشخیص بیماری آلزایمر با حداقل هزینه اضافی و در مقیاس وسیع‌تر از اسکن مغز و دیگر رویکردهای تشخیصی فعلی یک رویکرد راهگشا است.
این مطالعه در مجله Brain منتشر شده است.
انتهای پیام
