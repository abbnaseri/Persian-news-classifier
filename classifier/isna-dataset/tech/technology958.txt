شاید چاپ 3‌بعدی عضو روزی جایگزین پیوند عضو شود
محققان آمریکایی روشی ابداع کردند که با استفاده از یک از بازوی رباتیک و چاپگر سه‌بعدی بافت‌های زنده اندام‌های بدن را می‌سازد و شاید این فناوری در آینده جای پیوند عضو مورد استفاده قرار گیرد.

به گزارش ایسنا و به نقل از گیزمگ، محققان دانشگاه "برکلی"(Berkeley) از یک بازوی رباتیک، فرآیند چاپ زیستی و انجماد بافت در قالب روشی استفاده کردند که ممکن است روزی به چاپ بافت زنده و یا حتی اعضای بدن منجر شود.
در این روش سلول‌ها روی ورقه‌های دو بعدی چاپ شده و سپس منجمد می‌شوند.
به طور کلی مواد زیستی پتانسیل بالایی در بهبود کیفیت زندگی دارند. در این راستا شاید ممکن باشد چاپ کردن سلول‌ها و تولید ساختاری سه‌بعدی از آنها جایگزینی برای پیوند اعضای بدن باشد.
همچنین در این روش از بیمار سلول‌های بنیادی دریافت می‌شود تا بافت عضو مورد نظر به طور کامل با بدن سازگار شود.
مشکل فرآیندهای چاپ زیستی که هم‌اکنون مورد استفاده قرار می‌گیرند این است که بسیار آهسته بوده و به خوبی هم گسترش نمی‌یابند زیرا سلول‌ها بدون کنترل دما و محیط شیمیایی به سختی دوام می‌آورند.
البته باید گفت که ذخیره‌سازی و حمل و نقل بافت‌ها و اندام‌های چاپ شده نیز از دیگر مشکلات آن‌ها است.
محققان دانشگاه برکلی هم برای رفع این مشکلات از فرآیند "موازی سازی" استفاده کردند که در آن بافت‌ها به طور همزمان به لایه‌های دو بعدی چاپ می‌شوند و سپس بازوی رباتیک ساختار سه‌بعدی نهایی را تولید می‌کند.
این کار سرعت فرآیند تولید را افزایش می‌دهد. برای کاهش مرگ سلول‌ها در بافت‌های چاپ شده نیز لایه‌ها بلافاصله در یک حمام یخ غوطه‌ور می‌شوند. با این کار علاوه بر ذخیره‌سازی مطلوب‌تر، حمل و نقل عضو مورد نظر نیز بهبود یافته و انجماد هم بهتر می‌شود.
"بوریس روبینسکی" مهندس مکانیک این پروژه اظهار کرد، در حال حاضر فرآیند چاپ زیستی برای تولید حجم کوچکی از بافت‌ها استفاده می‌شود.
وی ادامه داد، مشکل چاپ زیستی سه بعدی این است که فرآیند بسیار کندی است بنابراین نمی‌توان اعضای بزرگ بدن را چاپ کرد.
بنابراین روش خلاقانه ما این بود که همزمان با چاپ شدن عضو مورد نظر، فرآیند انجماد هم صورت گیرد که مواد زیستی عضو محفوظ بمانند.
این فناوری می‌تواند علاوه بر تولید اعضای زنده بدن برای تولید مواد غذایی یخ زده در مقیاس صنعتی نیز استفاده شود.
نتایج این پژوهش در مجله "Journal of Medical Devices" انتشار یافت.
انتهای پیام
