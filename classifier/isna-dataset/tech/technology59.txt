آزمایش سلول خورشیدی روی سقف و کاپوت خودرو توسط تویوتا+تصاویر
شرکت خودروسازی تویوتا اعلام کرد با همکاری دو شرکت دیگر به دنبال آزمایش نسخه جدیدی از سیستم بهینه نیروی خورشیدی برای خودروهای برقی است.
به گزارش ایسنا و به نقل از تک‌کرانچ، شرکت‌های تویوتا، "ندو"(NEDO) و شارپ اعلام کردند که در پی آزمایش نسخه جدیدی از سیستم سلول‌های خورشیدی برای خودروهای برقی هستند که بسیار کارآمد است.
این خودروساز ژاپنی در حال آزمایش نسخه جدیدی از سلول‌های خورشیدی خود است که نرخ تبدیل انرژی خورشیدی بالایی دارد.
تویوتا با شرکت‌های "ندو" و شارپ همکاری می‌کند تا در پایان ماه ژوئیه آزمایش نسخه جدید سلول‌های خورشیدی خود را در جاده‌های عمومی آغاز کنند.
طبق گفته شرکت شارپ، از باتری‌های سلول‌های خورشیدی با کارآیی بالا برای ایجاد یک صفحه خورشیدی استفاده شده است. این سیستم می‌تواند انرژی خورشیدی را با نرخ ۳۴ درصد به برق تبدیل کند که به طور قابل توجهی بالاتر از نرخ تبدیل ۲۲.۵ درصدی برای سیستم فعلی موجود در خودروی تویوتا مدل پریوس(Prius PHV) است.
تویوتا در یک نشست مطبوعاتی اعلام کرد توانسته است به تولید خروجی حدود ۸۰۶ وات دست یابد که در مقایسه با مدل تجاری Prius PHV مجهز به یک سیستم شارژ خورشیدی، حدود ۴.۸ برابر بیشتر است.
این خودروی آزمایشی همچنین شامل یک سیستم است که باتری را چه در هنگام پارک بودن خودرو و چه در زمان حرکت شارژ می‌کند.

تویوتا گفت توسعه این سیستم به تنهایی باعث بهبود قابل ملاحظه‌ای در محدوده کاری و بهره‌وری خودروهای برقی می‌شود. پیش از این، سیستم خورشیدی خودروی Prius PHV تنها زمانی باتری را شارژ می‌کرد که خودرو پارک شده بود.
تویوتا در نسخه جدید از یک باتری سلول خورشیدی نواری استفاده می‌کند که می‌تواند روی سطح خودرو کشیده شود تا بهره‌وری سیستم ارتقا یابد. سلول باتری خورشیدی نواری یک نوار نازک با ضخامت ۰.۰۳ میلی‌متر است و از آنجایی که بسیار نازک است، می‌تواند روی انحناهای خودرو در سقف، کاپوت و درب صندوق عقب به راحتی بنشیند.

تویوتا قصد دارد آزمایش نسخه جدید سلول‌های خورشیدی خود را در شهرک تویوتا واقع در توکیو و دیگر مناطق انجام دهد. داده‌ها شامل خروجی برق این سیستم و مقدار شارژ شدن باتری در حال رانندگی برای توسعه این سیستم شارژ خورشیدی استفاده خواهد شد.
این فقط تویوتا نیست که روی توسعه وسایل نقلیه خورشیدی کار می‌کند. در ماه ژوئن، تویوتا و سوبارو همکاری برای توسعه یک پلتفرم الکتریکی برای ساخت یک باتری بهینه برای خودروهای برقی را اعلام کردند. دو شرکت گفتند که آنها به طور مشترک مدل CV-segment BEV SUV را که تحت نام تجاری هر شرکت به فروش می‌رسد، توسعه می‌دهند.
این دو شرکت از سال ۲۰۰۵ با یکدیگر همکاری دارند و با هم در توسعه، تولید و فروش همکاری داشته‌اند.

خودروسازان در ماه‌های اخیر به شدت در حال رقابت برای دستیابی و تسلط بر بازار خودروی سبز هستند. ماه گذشته شرکت‌های جگوار لندرور و ب.ام‌.و توافقنامه‌ای را برای توسعه وسایل نقلیه الکتریکی به امضا رساندند، کاری که فورد و فولکس واگن در اوایل سال گذشته روی آن توافق کرده بودند.
انتهای پیام
