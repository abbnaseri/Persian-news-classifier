بررسی مشکلات الکتریکی ساختمان با کمک یک حسگر
پژوهشگران دانشگاه "ام.آی.تی"، نوعی سیستم ابداع کرده‌اند که مشکلات الکتریکی ساختمان را با کمک حسگرهایش بررسی می‌کند.
به گزارش ایسنا و به نقل از ام. آی. تی نیوز، سیستم جدیدی که توسط پژوهشگران دانشگاه "ام. آی. تی" (MIT) طراحی شده، می‌تواند ابزار الکترونیکی داخل ساختمان، کشتی یا کارخانه را بررسی کند تا قابل استفاده بودن این ابزار یا آسیب دیدن آنها را تشخیص دهد. این سیستم در آزمایشی که روی یک کشتی صورت گرفت، توانست سوختگی سیم‌ها را تشخیص دهد و از یک آتش‌سوزی جدی پیشگیری کند.
این سیستم، به حسگر جدیدی مجهز است که می‌توان داده‌های آن را به سادگی بررسی کرد. این حسگر، به سادگی و بدون نیاز به برش یا جدا کردن سیم‌ها، به قسمت بیرونی سیم الکتریکی متصل می‌شود و می‌تواند جریان برق را در سیم احساس کند و نشانه‌های متمایز موتور، پمپ یا هر ابزار الکترونیکی دیگری را با تحلیل نوسانات ولتاژ آنها تشخیص دهد. بدین ترتیب، از این سیستم می‌توان برای بررسی میزان مصرف انرژی، شناسایی بهبود کارآیی ابزارها و تشخیص فعال بودن یا غیرفعال بودن آنها استفاده کرد.
طراحی این سیستم، به صورتی است که بتوان به راحتی و با کمی آموزش از آن استفاده کرد. این فناوری، برای بررسی سیستم‌های نسبتاً کوچک الکتریکی مانند سیستم‌های به کار رفته در کشتی، ساختمان یا کارخانه مناسب است.
این سیستم در آزمایشی که سال گذشته انجام شد، توانست حدود ۲۰ موتور و ابزار گوناگون را با کمک دو حسگر متفاوت ردیابی کند. حسگرها در این آزمایش توانستند میزان قدرت منتشر شده از موتورها را نشان دهند و میزان دود منتشر شده، پوسیدگی و شکستگی موتور را نیز مشخص کنند.
این پژوهش، در مجله " IEEE Transactions on Industrial Informatics" به چاپ رسید.
انتهای پیام
