ابداع سیستم‌های هوش مصنوعی با قابلیت ارتباطات انسانی
"دارپا" قصد دارد در پروژه جدیدی،‌ سیستم‌های مبتنی بر هوش مصنوعی را به قابلیت ارتباطات انسانی مجهز کند.
به گزارش ایسنا و به نقل از دیفنس‌وان، "آژانس پروژه‌های تحقیقاتی پیشرفتهٔ دفاعی آمریکا"(DARPA) سعی دارد به ابزارهای مبتنی بر هوش مصنوعی دست یابد که مانند انسان قابلیت ارتباط و استدلال منطقی را دارند.
دارپا در سال گذشته یک بودجه دو میلیارد دلاری را به ساخت ابزارهای مبتنی بر هوش مصنوعی اختصاص داد که قابلیت برقراری ارتباط و استدلال منطقی را دارند و می‌توانند از پیشرفته‌ترین فناوری‌های امروز نیز پیشی بگیرند. مقامات دارپا در تلاش هستند تا این روند علمی را به صورت خودکار انجام دهند و رایانه‌هایی ابداع کنند که از عقل سلیم برخوردار باشند تا سیستم‌های نظامی را به بدن انسان‌ها متصل کنند.
دارپا برای گسترش کاربردهای هوش مصنوعی، سرمایه‌گذاری‌های فوری را در برنامه‌های مربوط به این حوزه آغاز کرده است و آنها را در قالب برنامه‌ای موسوم به "ای‌ال نکست"(AI Next) دنبال می‌کند.
"والری براونینگ"(Valerie Browning)، مدیر اداره علوم دفاعی دارپا در مصاحبه‌ای گفت: هدف از برنامه ای‌ال نکست، تبدیل ماشین‌ها از ابزار به همکارانی قابل اطمینان است. ما از یک همکار قابل اطمینان، شایستگی و دانش جهانی خاصی انتظار داریم. برای تشخیص شرایط جدید، داشتن رفتار مناسب در این شرایط و درک موقعیت‌هایی که دانش لازم را برای نشان دادن عملکرد درست نداریم، توانایی خاصی مورد نیاز است.

یادگیری ماشینی، به هوش مصنوعی کمک می‌کند وظایف خود از جمله طبقه‌بندی تصاویر، تشخیص صدا، پردازش طبیعی زبان و تشخیص الگوهای آماری را تقریباً خوب انجام دهد. با این حال می‌دانیم که هوش مصنوعی در مواجهه با روش‌های غیرمنتظره شکست می‌خورد و ما نمی‌توانیم نحوه شکست آن را به دقت پیش‌بینی کنیم.
وی افزود: حقیقت این است که هوش مصنوعی، در راه‌هایی شکست می‌خورد که انسان در آنها شکست‌ناپذیر است. ما به سیستم‌هایی نیاز داریم که توانایی تفکر داشته باشند و بتوانند با همکار خود براساس آموزش و تجربه برخورد کنند تا مورد اطمینان قرار گیرند.
براونینگ ادامه داد: ما منابع محدودی در اختیار داریم و برای انجام دادن این برنامه اکتشافی، باید سرمایه‌گذاری کاملی انجام دهیم و پاسخ مورد نیاز را برای سوالات خود پیدا کنیم.
انتهای پیام
