این "برج توپی" با کمک نیروی اصطکاک ساخته شده است!
یک فیزیکدان موفق شده بدون کمک چسب و با کمک نیروی اصطکاک، برجی محکم از توپ‌های تنیس بسازد.
به گزارش ایسنا و به نقل از دیلی‌میل، یک فیزیکدان اهل گرجستان، برجی از توپ‌های تنیس ساخته که در آن از چسب نواری، قطره‌ای و یا هر نوع ماده چسبناک دیگری استفاده نشده است.
پروفسور "آندریا روگاوا"(Andria Rogava)، این برج را در دفتر کار خود ساخت و با کمک نیروی اصطکاک و تعادل توانست این ساختار عجیب را صاف نگه دارد. او نهایتاً برجی ارائه داد که از ۲۵ توپ تنیس ساخته شده و حتی می‌تواند بلندتر از این نیز ساخته شود. روگاوا خود را یک تنیسور حرفه‌ای معرفی کرد و گفت: من حدود ۲۰ توپ تنیس در دفتر کار خود دارم و تصمیم گرفتم با آنها یک هرم درست کنم.
او ابتدا یک هرم چهار طبقه ساخت که در طبقه زیرین آن، ۱۰ توپ، در طبقه دوم شش توپ، در سومین طبقه سه توپ و در آخرین طبقه یک توپ قرار داشت.

روگاوا افزود: هنگامی که توپ‌های هر گوشه را برداشتم، با ساختاری زیبا و متقارن از ۱۶ توپ روبرو شدم. توپ‌ها در جای خود باقی می‌مانند زیرا توپ‌های لایه بالایی، مستقیماً به آنها و به دو توپ نزدیک به لایه زیرین فشار می‌آورند و نیرویی واکنشی برای تعادل وزن تولید می‌کنند.
روگاوا دریافت که می‌تواند با گذاشتن توپ تنیس در قسمت بالای ساختار، سه توپی که در گوشه‌ها قرار دارند، با دقت و بدون خراب کردن ساختار کلی از دومین طبقه بردارد. در واقع، نکته کلیدی این برج، توپی است که در بالاترین نقطه آن قرار دارد. این توپ، ساختار برج را ثابت نگه می‌دارد و به لایه‌های زیرین فشار وارد می‌کند.

روگاوا افزود: اصطکاک، یک نیروی حیاتی به شمار می‌رود و برقراری تعادل بدون آن، امکانپذیر نیست.
با ساخته شدن ساختار پایه‌ای برج، امکان افزودن توپ‌های بیشتر و بلندتر شدن آن نیز فراهم شد.
روگاوا ادامه داد: من واقعاً مشتاق هستم برج‌های بلندتری بسازم.
انتهای پیام
