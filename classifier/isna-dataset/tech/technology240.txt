افزایش ابتلا به بیماری‌های قلبی-عروقی در زنان نجات یافته‌ از سرطان پستان
پژوهشگران برزیلی در پژوهش جدیدی دریافتند زنانی که از سرطان پستان نجات می‌یابند، بیشتر به بیماری‌های قلبی- عروقی مبتلا می‌شوند.
به گزارش ایسنا و به نقل از ساینس‌دیلی، در حال حاضر ممکن است بسیاری از زنان مبتلا به سرطان پستان، به خاطر پیشرفت راه‌های درمان‌، از این بیماری نجات پیدا کنند اما برخی از این راه‌های درمان می‌توانند زنان را در معرض خطر ابتلا به بیماری‌های دیگری قرار دهند. پژوهش جدید دانشمندان "انجمن یائسگی آمریکای شمالی"(NAMS) نشان می‌دهد زنان مبتلا به سرطان پستان، در دوره پس از یائسگی، بیشتر در معرض خطر ابتلاء به بیماری قلبی قرار می‌گیرند.
بیماری‌های قلبی- عروقی، دلیل اصلی مرگ و میر زنان در دوره پس از یائسگی هستند و زنانی که برای مقابله با سرطان پستان مورد درمان قرار گرفته‌اند، بیش از کسانی که به این نوع سرطان مبتلا نیستند، در معرض خطر ابتلاء به بیماری قلبی قرار دارند.
هدف از این پژوهش جدید، مقایسه و ارزیابی عوامل خطر بیماری قلبی-عروقی در زنانی است که در دوره پس از یائسگی به سر می‌برند و از سرطان پستان نجات یافته‌اند و همین طور زنانی که به این سرطان مبتلا نیستند.
پژوهشگران دریافتند زنانی که در دوره پس از یائسگی به سر می‌برند و از سرطان پستان نجات یافته‌اند، بیشتر در معرض خطر ابتلاء به سندرم متابولیک، دیابت، تصلب شرایین، هیپرتری‌گلیسریدمی و چاقی شکم قرار دارند که همگی عامل خطر ابتلاء به بیماری قلبی- عروقی هستند.
دکتر "جوآن پینکرتون"(JoAnn Pinkerton)، مدیر انجمن یائسگی آمریکای شمالی گفت: بیماری قلبی، معمولاً در زنانی ظاهر می‌شود که برای مقابله با سرطان پستان مورد درمان قرار گرفته‌اند زیرا این افراد در معرض مواد سمی به کار رفته برای شیمی‌درمانی قرار داشته‌اند. داشتن سبک سالم زندگی می‌تواند هم خطر بازگشت سرطان پستان و هم خطر ابتلاء به بیماری قلبی را کاهش دهد. همچنین، زنان باید هم پس از تشخیص سرطان پستان و هم پس از تکمیل درمان، تحت نظر متخصص پزشکی قلب قرار بگیرند.
این پژوهش در مجله "Menopause" به چاپ رسید.
انتهای پیام
