تولد اولین سگ پلیس شبیه‌سازی شده
از آنجایی که سگ‌ها دارای مهارت‌ها و شخصیت‌های متفاوتی هستند، پلیس چین قصد دارد از بهترین آنها کپی برداری کند و چند نمونه از بهترین سگ‌های پلیس را شبیه‌سازی کند.
به گزارش ایسنا و به نقل از انگجت، تربیت و پرورش سگ‌ها برای بکارگیری در نیروی پلیس با توجه به مهارت‌ها و شخصیت‌های مختلفی که سگ‌ها دارند پرهزینه و وقت‌گیر است. اما راه حل پلیس چین برای این معضل تکثیر بهترین سگ‌های پلیس است.
پایگاه خبری چاینا دیلی گزارش داده است که دانشگاه کشاورزی "یونان"(Yunnan) واقع در شهر کونمینگ و دانشگاه بیوتکنولوژی پکن به دنبال آموزش و تربیت "کونزون"(Kunxun) که یک سگ شبیه‌سازی شده دو ماهه است، هستند.
هدف از این شبیه‌سازی همانطور که ممکن است حدس بزنید این است که در وقت و هزینه آموزش سگ‌های مختلف صرفه‌جویی شود، چرا که دانشمندان می‌دانند که "کونزون" می‌تواند به سرعت یاد بگیرد و کارها را به خوبی انجام دهد.
"ون جیوشنگ" یکی از محققان این پروژه گفت که تولد "کونزون" امیدوارکننده است، چرا که این توله سگ استعداد خوبی در بویایی و مهارت‌های مورد نیاز دیگر برای یک سگ پلیس دارد.
وی افزود: احتمالاً این توله سگ با تنها ۱۰ ماه آموزش وارد نیروی پلیس می‌شود. متولد کردن "کونزون" یک کار آزمایشی است، اما هدف نهایی این است که در ده سال آینده این سگ‌های پلیس شبیه‌سازی شده را به تولید انبوه برسانیم و حتی یک بانک سلولی برای کمک به تولد سریع مجموعه‌ای از این سگ‌ها تأسیس خواهد شد.
این حرکت می‌تواند موجب نگرانی‌های اخلاقی و ایمنی بیشتری در مورد حیوانات شبیه‌سازی شده از جمله مسائل مربوط به نیروهای پلیس شود. چرا که اگر ضعف‌های ژنتیکی در این سگ‌ها وجود داشته باشد، بخش بزرگی از نیروهای پلیس را به بیماری‌های مختلف یا سایر مشکلات غیر قابل پیش‌بینی دچار خواهد کرد.
انتهای پیام
