اولین قوانین ایمنی برای خودروهای خودران وضع شد
شرکت اینتل در جلسه با نمایندگان خودروسازان اولین مجموعه قوانین ایمنی برای خودروهای خودران را مشتمل بر ۱۲ اصل وضع کرد.
به گزارش ایسنا و به نقل از انگجت، شرکت اینتل و یک تیم از شرکت‌های خودروسازی برای وضع دستورالعمل‌هایی برای وسایل نقلیه خودران همکاری کردند.
هدف این دستورالعمل تحت عنوان "اول ایمنی رانندگی خودران" که امروز منتشر شده است، ایجاد یک چارچوب اصول ایمنی جهانی است که همه خودروهای خودران از این پس باید از آن پیروی کنند.
این دستورالعمل، استانداردهایی را تعیین می‌کند که در درجه اول به چگونگی نظارت و گزارش استانداردهای ایمنی در هنگام ساخت و استفاده از خودروهای خودران می‌پردازد.
خودروسازانی نظیر آپتیو(Aptiv)، آئودی(Audi)، بایدو(Baidu)، بی‌ام‌و(BMW)، کنتیننتال(Continental)، دایملر(Daimler)، فیات کرایسلر(Fiat Chrysler Cars)، هیر(Here Technologies)، اینفاینئون(Infineon) و فولکس واگن(Volkswagen) در طراحی این چهارچوب مشغول به کار شدند و در نهایت ۱۲ اصل را برای خودروهای خودران مشخص کردند.
این ۱۲ اصل عبارتند از: عملیات ایمن، دامنه عملیاتی مؤثر، سیستم انتقال اپراتور وسایل نقلیه، امنیت، مسئولیت کاربر، سیستم انتقال وسایل نقلیه، وابستگی متقابل بین اپراتور وسیله نقلیه و سیستم خودران، ارزیابی ایمنی، ضبط داده، ایمنی کنش پذیر، رفتار در ترافیک و ایمنی لایه‌ای که با جزئیات و توضیحاتی برای هر اصل، مقاله‌ای بیش از ۱۰۰ صفحه‌ای را تشکیل داده‌اند.
حرکت این صنعت برای ایجاد دستورالعمل‌های خاص خود در زمانی رخ داده است که خودروهای خودران ممکن است در معرض بررسی‌های دولتی قرار گیرند.
وزارت حمل و نقل ایالات متحده در حال تلاش برای ایجاد قوانینی در این باب در سطح فدرال است، در حالی که ایالت‌ها بر حسب نیازهای متنوع خود، قوانین خود را پیشنهاد داده‌اند.
انتهای پیام
