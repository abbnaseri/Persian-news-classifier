سفینه باربری پروگرس آماده پرتاب شد
سفینه باربری بدون سرنشین پروگرس ام.اس-11 از ساختمان سوار کردن قطعات و آزمایش خارج شد و بر روی سکوی پرتاب شماره 31 پایگاه فضایی بایکونور قرار گرفت.
به گزارش ایسنا، طی چند روز گذشته این سفینه، موشک بالابرنده و محموله آن در بایکونور توسط کارشناسان کارخانه سازنده یعنی شرکت انرگیا، همچنین ناظران سازمان فضایی روسیه (روسکاسموس) مورد بررسی‌های فنی قرار داشت و تعامل سامانه‌ها و واحدهای مختلف سفینه و موشک همچنین تجهیزات زمینی آزمایش شد.
پرتاب ناو حمل و نقل پروگرس ام.اس -۱۱ از بایکونور برای روز ۴ آوریل ۲۰۱۹ برنامه‌ریزی شده است. هدف از این پرواز رساندن مواد و تجهیزات مورد نیاز ساکنان ایستگاه فضایی بین‌المللی از جمله سوخت، آب و سایر محموله‌هایی است که جهت زندگی و عملیات آینده ایستگاه ضرورت دارد.
برای پرتاب پروگرس ام.اس -۱۱ از یک موشک سایوز -۲.۱ آ استفاده خواهد شد.

این سفینه قرار است به سکوی الحاق واحد پیرس ایستگاه فضایی بین‌المللی متصل شود.
فضاپیمای پروگرس ام.اس -۱۱ جمعاً ۲۴۵۰ کیلوگرم محموله را به ایستگاه فضایی بین‌المللی حمل می‌کند که شامل مواد غذایی، ۷۰۵ کیلوگرم سوخت، ۵۰ کیلوگرم اکسیژن و هوا و ۴۲۰ کیلوگرم آب می‌شود.
در حال حاضر اولگ کانوننکو، الکسی آوچینین (فضانوردان روسکاسموس)، آنه مکلین، نیکلاس هیگ، کریستینا کخ (فضانوردان ناسا) و دیوید سنت ژاک (فضانوردان کانادا) در ایستگاه فضایی بین‌المللی حضور دارند.




انتهای پیام
