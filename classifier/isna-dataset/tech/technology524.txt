الگوریتمی برای بهبود عملکرد ربات‌ها در محیط انسانی
پژوهشگران "دانشگاه میشیگان"، الگوریتم جدیدی طراحی کرده‌اند که می‌تواند به ربات‌ها در درک بهتر محیط‌های انسانی کمک کند.
به گزارش ایسنا و به نقل از وبسایت رسمی دانشگاه میشیگان، پژوهشگران برای بهبود ربات‌های خانگی، الگوریتمی طراحی کرده‌اند تا به ربات‌ها در درک بهتر محیط اطراف و مسیریابی سریع در محیط‌های ناشناخته کمک کنند.
"کارثیک دیسین"(Karthik Desingh)، نویسنده ارشد این پژوهش گفت: قابلیت درک، یکی از بزرگترین تنگناهایی است که بر سر راه ابداع ربات‌های دستیار خانگی قرار دارد. ربات‌ها در محیط‌های صنعتی که دارای ساختار هستند، می‌توانند وظایفی مانند ساخت خودرو را به سرعت انجام دهند اما زندگی عادی ما در محیط‌هایی جریان دارد که بدون ساختار هستند و ما می‌خواهیم ربات‌هایی در اختیار داشته باشیم که بتوانند از عهده کار در این گونه محیط‌ها برآیند.
تأثیر عملکرد ربات‌ها در محیط‌های ساختاربندی شده که منظم و مرتب هستند، کاملاً مشخص است اما محیط کار و زندگی انسان‌ها، نظم محیط‌های ساختاربندی شده را ندارد و همین موضوع، عملکرد درست ربات‌ها را به چالش می‌کشد.
پژوهشگران "دانشگاه میشیگان"(UMich)، الگوریتمی موسوم به "PMPNBP" طراحی کرده‌اند که می‌تواند در ۱۰ دقیقه، درک دقیقی از محیط اطراف به دست آورد؛ در حالی که درک محیط با کمک روش‌های پیشین، به بیش از یک ساعت زمان نیاز داشت.
این گروه پژوهشی، عملکرد الگوریتم جدید خود را روی یکی از ربات‌های شرکت "فچ رباتیکز"(Fetch Robotics) نشان دادند. در این آزمایش، الگوریتم توانست مجموعه‌ای دراور را به درستی درک و از آنها استفاده کند. حتی هنگامی که یک پتو روی دراور قرار گرفت و یا دراور نیمه باز بود، عملکرد ربات، به درستی صورت گرفت. پژوهشگران با این آزمایش نشان دادند که ربات می‌تواند با کمک الگوریتم، خود را نیز بهتر درک کند.
"چاد جنکینز"(Chad Jenkins)، استاد مهندسی و علوم رایانه گفت: مفهوم ورای این الگوریتم، در حال حاضر نیز در بینش رایانه‌ای به کار می‌رود اما تأثیر این مدل‌ها در حوزه رباتیک، محدود است زیرا هزینه این مدل‌ها بسیار بالاست و عملکرد آنها به زمان زیادی نیاز دارد.
دیسین افزود: این پروژه، آغاز کار ما برای گسترش درک ربات به شمار می‌رود. ما می‌خواهیم کار خود را در مقیاس بزرگ‌تر و در رابطه با اشیای بیشتری انجام دهیم. حتی اگر ربات در حال حاضر دقت کافی را نداشته باشد، ما برای بهبود توانایی آن تلاش می‌کنیم. ربات‌ها می‌توانند از این توانایی برای بررسی محیط اطراف خود استفاده کنند و وظایف خود را با موفقیت و به درستی انجام دهند.
انتهای پیام
