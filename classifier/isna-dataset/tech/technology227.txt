ماهی رباتیکی که با خون مصنوعی حرکت می‌کند
محققان موفق به تولید یک ماهی رباتیک شدند که با استفاده از خون مصنوعی که مانند یک سوخت است، در آب حرکت می‌کند.
به گزارش ایسنا و به نقل از دیلی‌میل، این روزها دنیای رباتیک به اندازه‌ای پیشرفته شده که ربات‌ها می‌توانند تمامی کارهایی را که انسان انجام می‌دهد، انجام دهند.
ربات‌ها می‌تواند به تحویل بسته بپردازند، رانندگی کنند، قهوه بسازند یا حتی خونریزی داشته باشند.
در پژوهشی که در مجله "نیچر"( Nature) انتشار یافت، محققان دانشگاه "کرنل" و دانشگاه "پنسیلوانیا" یک ماهی رباتیک ساخته‌اند که به نوعی با شکلی از خون کار می‌کند.
این ماهی رباتیک از یک سیستم گردش خون استفاده می‌کند تا خون مصنوعی را در بدن خود پمپ کند.
این مایع الکترولیتی به عنوان یک سوخت هیدرولیکی عمل می‌کند تا قدرت و نیروی ربات را وابسته به نیروی محرکه آب، تأمین کند.
الکترولیت، مادهٔ حل‌شده یک محلول است که رسانایی الکتریکی آن بیشتر از حلال به تنهایی است.
نتیجه کار ساخت رباتی شد که نه‌تنها بسیار واقعی به نظر می‌رسد، بلکه از طراحی‌های بیولوژیکی برای عملکرد بهتر خود تقلید می‌کند.
محققان پروژه اظهار کردند: این روش جدید که از سوختی شبیه به خون استفاده می‌کند، به حل یکی از بزرگترین مشکلات حوزه رباتیک کمک می‌کند. مشکلی که مربوط به منبع نیروی آن‌هاست.
"جیمز پیکول"( James Pikul) محقق پروژه گفت: سامانه ذخیره‌سازی انرژی یکی از بزرگترین مشکلات برای خودکار بودن ربات‌هاست.
این محققان به دنبال راهی بودند که انرژی را در تمام اجزای یک ربات ذخیره کنند. خون مصنوعی این ربات، انرژی را در مایعی ذخیره می‌کند که به عنوان نیروی محرک ربات استفاده می‌شود.
بنا به گفته محققان، تاکنون هیچ پروژه‌ای به دنبال یافتن راه‌حلی برای نیرو محرکه و قدرت ربات نبوده و این برای اولین بار است که این کار انجام می‌شود.
ماهی رباتیک ساخت محققان آمریکایی قادر بود بدون هیچ مداخله‌ای، ۳۶ ساعت را به طور مستقیم شنا کند.
این مدت زمان ۸ ساعت بیشتر از رباتی مشابه بود که در آن خون مصنوعی وجود نداشت.
این پروژه می‌تواند به افزایش بهره‌روی و طول عمر ربات‌ها و دستگاه‌هایی که مانند خودرو یا هواپیما با استفاده از سوخت کار می‌کنند، کمک کند.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
