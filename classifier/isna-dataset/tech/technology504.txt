گسترش سلول‌های سرطانی در دو یا سه مرحله صورت می‌گیرد
پژوهشگران انگلیسی در بررسی جدیدی دریافتند که سلول‌های سرطانی، در دو یا سه مرحله در بدن گسترش می‌یابند.
به گزارش ایسنا و به نقل از نیوساینتیست، بیشتر مرگ و میرهایی که در اثر سرطان رخ می‌دهند، ناشی از وجود سلول‌هایی هستند که در بدن گسترش می‌یابند اما اطلاعات کمی در مورد گسترش این سلول‌ها وجود دارد. گروهی از پژوهشگران "مؤسسه پژوهش سرطان کمبریج"(CRUK_CI)، تومورهای ثانویه بدن ۱۰ زن که در اثر سرطان پستان از دنیا رفته بودند، بررسی کردند و دریافتند که حرکت و گسترش تومورها از تومور اصلی، معمولاً طی دو یا سه موج رخ می‌دهد.
"کارلوس کالداس"(Carlos Caldas)، سرپرست این پژوهش و همکارانش، نمونه‌های به دست آمده از زنانی که از دنیا رفته بودند، بررسی کردند. میانگین تومورها در بیشتر افراد، ۱۹ بود اما برخی از آنها صدها تومور ثانویه داشتند.
از آنجا که همه سلول‌های تومور، از یک سلول که دچار جهش سرطانی شده نشأت می‌گیرند، پژوهشگران توانستند یک شجره‌نامه خانوادگی برای سلول‌های سرطانی بدن هر زن ارائه دهند و نحوه ارتباط این سلول‌ها و جدا شدن آنها از یکدیگر را مشخص کنند. کالداس گفت: تعداد جهش‌ها می‌تواند مانند یک ساعت باشد.

الگوهای جهش نشان دادند که گسترش تومورهای هر زن، حداکثر در سه مرحله صورت می‌گیرد. کالداس ادامه داد: تعداد این رویدادهای بنیادین که به گردش سلول‌ها منجر می‌شود، بسیار محدود است.
وی افزود: گروه‌های پژوهشی دیگر تلاش می‌کنند روش‌هایی برای پیدا کردن و از بین بردن سلول‌های سرطانی ابداع کنند اما یافته‌های این پژوهش، به ما کمک خواهند کرد تا دشمن خود را بشناسیم.
انتهای پیام
