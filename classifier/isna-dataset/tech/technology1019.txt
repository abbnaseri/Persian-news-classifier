ابداع نرم‌افزاری که به پیچیده‌ترین سوالات درباره حیات پاسخ می‌دهد!
یکی از پژوهشگران "دانشگاه واترلو"، نرم‌افزار جدیدی ابداع کرده‌ که می‌تواند به برخی از جذاب‌ترین و پیچیده ترین سوالات درباره حیات پاسخ دهد.
به گزارش ایسنا و به نقل از بی و اینجینیر، یکی از پژوهشگران "دانشگاه واترلو"(UWaterloo)، نرم‌افزاری ابداع کرده که می‌تواند برخی از پیچیده‌ترین سوالات جهانی را پاسخ دهد. شاید این نرم‌افزار که از ترکیب یادگیری ماشینی با "پردازش دیجیتالی سیگنال"(DSP) ساخته شده، بتواند برای نخستین بار بتواند به سوالاتی از این قبیل پاسخ دهد؛ چندگونه متفاوت روی زمین و در اقیانوس وجود دارند؟ چگونه گونه‌های موجود، تازه کشف شده و یا منقرض شده به هم مرتبط می‌شوند؟ ریشه باکتریایی "دی‌ان‌ای میتوکندریایی"(mtDNA) انسان چیست؟ آیا DNA یک انگل و میزبان آن، نشانه ژنومی مشابهی دارند؟
این نرم‌افزار جدید موسوم به "ML-DSP" می‌تواند با شناسایی نژاد خاص یک ویروس و فراهم کردن امکان کشف داروهای بخصوص برای درمان آن، بر صنعت داروهای شخصی‌سازی‌شده نیز تأثیر مثبتی داشته باشد.
ML-DSP، نوعی نرم‌افزار است که با تبدیل توالی DNA به سیگنال دیجیتال کار می‌کند و روش‌های پردازش سیگنال دیجیتال را به کار می‌برد تا این سیگنال‌ها را از یکدیگر تفکیک کند.
"لی لا کاری"(Lila Kari)، استاد دانشکده ریاضیات دانشگاه واترلو گفت: ما به کمک این روش، حتی با در اختیار داشتن بخش‌های کوچکی از DNA می‌توانیم توالی DNA را بدون توجه به ریشه آنها طبقه‌بندی کنیم. یکی دیگر از کاربردهای مهم این نرم‌افزار، در بخش مراقبت سلامت است زیرا ما در این بخش می‌توانیم ویروس‌ها و درمان‌ها را با توجه به نژاد ویروس طبقه‌بندی کنیم و درمان مخصوص به هر شخص را با توجه به نژاد ویروس عامل آن به کار ببریم.
پژوهشگران در این بررسی، یک مقایسه کمی را میان نرم افزارهای طبقه‌بندی انجام دادند و مجموعه داده‌هایی شامل ۴۳۲۲ ژنوم میتوکندریایی را بررسی کردند.
کاری افزود: نتایج بررسی ما نشان می‌دهند که عملکرد ML-DSP در زمان پردازش، به مراتب بهتر از نرم‌افزارهای دیگر است و دقت و سرعت بیشتری در طبقه‌بندی داده‌ها دارد.
انتهای پیام
