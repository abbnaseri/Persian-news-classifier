درمان موفقیت‌آمیز سرطان تخمدان با کمک یک سیستم تصویربرداری جدید
پژوهشگران دانشگاه "ام.آی.تی" توانستند با کمک نوعی سیستم تصویربرداری جدید، تومورهای تخمدان موش‌ها را با موفقیت شناسایی و برطرف کنند.
به گزارش ایسنا و به نقل از ام. آی. تی نیوز، سرطان تخمدان معمولاً هنگامی تشخیص داده می‌شود که به مرحله پیشرفته رسیده است و تومورهای بسیاری در شکم بیمار گسترده شده‌اند. بیشتر بیماران برای رفع این تومورها مورد جراحی قرار می‌گیرند اما برخی از تومورها آنقدر کوچک و گسترده هستند که از بین بردن همه آنها دشوار است.
پژوهشگران دانشگاه "ام. آی. تی"(MIT) با همکاری جراحان و سرطان‌شناسان "بیمارستان عمومی ماساچوست"(MGH)، روش جدیدی برای بهبود دقت جراحی ارائه داده‌اند. آنها توانستند با استفاده از یک سیستم تصویربرداری فلورسنس، تومورهای به کوچکی ۰.۳ میلی‌متر را که کوچک‌تر از دانه خشخاش هستند، طی جراحی موش‌ها شناسایی کنند. موش‌هایی که با راهنمایی این سیستم مورد جراحی قرار گرفتند، ۴۰ درصد بیش از موش‌هایی که بدون کمک این سیستم جراحی شده بودند، نجات یافتند.
"آنجلا بلکر"(Angela Belcher)، استاد مهندسی زیستی و علوم مواد دانشگاه ام. آی. تی گفت: نکته مثبت در مورد سیستم تصویربرداری این است که اطلاعات دقیق درباره اندازه، عمق و نحوه گسترش تومورها را در زمان واقعی فراهم می‌کند.
پژوهشگران، ۱۰ روز پس از جراحی دریافتند که موش‌ها، هیچ تومور قابل تشخیصی ندارند اما موش‌هایی که با این سیستم جدید بررسی نشده بودند، پس از جراحی نیز تومورهای بسیاری داشتند. سه هفته پس از جراحی، بسیاری از تومورها دوباره در موش‌های دسته دوم رشد کردند در حالی که میزان نجات یافتن موش‌های دیگر، ۴۰ درصد بیش از آنها بود.
هیچ سیستم تصویربرداری دیگری نتواست تومورها را طی فرآیند جراحی شناسایی کند و موفقیت این سیستم تصویربرداری را داشته باشد. "مایکل بیرر"(Michael Birrer)، از نویسندگان این پژوهش گفت: ما برای درمان بهتر بیماران مبتلا به سرطان تخمدان، به راهبردهای پیشرفته‌تری نیاز داریم.
پژوهشگران در حال حاضر قصد دارند تأیید FDA را برای آغاز نخستین مرحله آزمایش کلینیکی به دست آورند تا این سیستم تصویربرداری را روی انسان‌ها آزمایش کنند. آنها امیدوارند که در آینده بتوانند این سیستم را برای بررسی بیمارانی که در خطر بازگشت تومور قرار دارند به کار بگیرند و نهایتاً از آن برای تشخیص سرطان تخمدان در مراحل ابتدایی استفاده کنند تا درمان آن ساده‌تر باشد.
این پژوهش، در مجله "ACS Nano" به چاپ رسید.
انتهای پیام
