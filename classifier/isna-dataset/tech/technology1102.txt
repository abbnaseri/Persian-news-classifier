دورهمی فناوری‌های روز حمل و نقل در فرودگاه جدید استانبول+فیلم
فرودگاه جدید استانبول، به زودی پیشرفته‌ترین فناوری‌ها را برای تجربه سفری آسان به نمایش خواهد گذاشت. کار انتقال و جابجایی تجهیزات شرکت هواپیمایی ترکیش ایرلاین طی روزهای گذشته از فرودگاه آتاتورک به فرودگاه جدید استانبول انجام شد و این فرودگاه رسما آغاز به کار کرد. فرودگاه جدید استانبول در فاز نهایی خود در سال ۲۰۲۳ به ظرفیت جابجایی ۲۰۰ میلیون مسافر در سال خواهد رسید.
به گزارش ایسنا، با گسترش جمعیت و افزایش سفرها، نیاز به هوشمند شدن فرودگاه‌ها و انطباق آنها با نیازهای گوناگون مسافران احساس می‌شود. فرودگاه‌های هوشمند برای پاسخگویی به نیازهای مسافران، پویایی بیشتری دارند و سیستم‌های پیشرفته‌تری را شامل می‌شوند که دیجیتالی، قابل اتصال به اینترنت و قابل دسترسی ساده‌تر هستند.
فناوری هوشمند، فرودگاه‌ها و کیفیت پرواز را به طور قابل‌توجهی تغییر می‌دهد و مسافران می‌توانند تجربه پرواز بهتر و سطح استرس کمتری را تجربه کنند؛ در نتیجه همه فرودگاه‌های پیشرفته در سراسر جهان، به استفاده از این گونه فناوری‌ها تمایل دارند.
"فرودگاه جدید استانبول"(INA) نیز یکی از فرودگاه‌هایی است که قصد دارد فناوری‌های هوشمند را به نمایش بگذارد و امکان سفری آسان و بدون استرس را برای مسافران فراهم کند. این فرودگاه، در سال نخست ظرفیتی معادل ۱۹ میلیون مسافر را خواهد داشت و ۳۵۰ مقصد پروازی را پوشش خواهد داد.

هدف اصلی فرودگاه استانبول، برقراری امکان تجربه یک سفر راحت برای مسافران است؛ در نتیجه آسایش مسافران در اولویت قرار دارد. این فرودگاه با طراحی منحصر به فرد و پیشرفته در انتظار مسافرانی خواهد بود که قصد دارند سفری شگفت‌انگیز را تجربه کنند. با وجود فناوری‌های گوناگونی که در این فرودگاه وجود دارند، مسافران می‌توانند به راحتی زمان خود را مدیریت کنند.

ربات‌های راهنما
وجود باجه‌های هوشمند راهنمایی و ربات‌های راهنما در محیط فرودگاه، به مسافران کمک می‌کند زودتر به اطلاعات مورد نیاز خود دسترسی داشته باشند. این ربات‌ها در محوطه فرودگاه در حال گردش هستند و مسافران می‌توانند برای دسترسی به اطلاعات مورد نیاز خود به آنها مراجعه کنند.
اپلیکیشن تلفن همراه İGA
این اپلیکیشن، اهمیت بسیاری در ارائه اطلاعات به مسافران و بهبود سفر آنان دارد. مسافران با کمک این اپلیکیشن می‌توانند مواد غذایی و نوشیدنی‌های مورد علاقه خود را سفارش دهند و آنها را با یک کلیک به سبد خرید خود اضافه کنند.
دسترسی به "چیز نت" یا "اینترنت ایشاء"
امکان دیگری که فرودگاه استانبول برای مسافران خود فراهم کرده، دسترسی آنها به "چیز نت" و اطلاعات مربوط به موقعیت آنها در فرودگاه است. کارمندان فرودگاه نیز با دسترسی به "چیز نت" می‌توانند خدمات مورد نیاز مسافران را زودتر به آنها برسانند.
بررسی شخصی بار
این سیستم، امکان بررسی سریع و آسان چمدان‌ها را فراهم می‌کند. مسافران با استفاده از این سیستم جدید می‌توانند کیف‌ها و چمدان‌های خود را در یک باجه شخصی وزن و برچسب مخصوص بار را دریافت کنند. بدین ترتیب، نیاز به ایستادن در صف بررسی بار رفع و در زمان صرفه‌جویی می‌شود.

بررسی الکترونیکی گذرنامه
پس از گذشتن از مرحله بررسی بار، مسافرانی که گذرنامه‌های بیومتریک دارند می‌توانند از گیت‌های الکترونیکی استفاده کنند که گذرنامه‌ها را به صورت خودکار بررسی می‌کند. مسافران با استفاده از این فناوری، دیگر نیازی به ایستادن در صف‌های طولانی بررسی گذرنامه نخواهند داشت. همچنین وجود صفحه نمایش پرواز نیز به مسافران کمک می‌کند به راحتی از اطلاعات مربوط به هر پرواز آگاه شوند.
پرداخت هوشمند
فرودگاه استانبول، به سیستم‌های هولوگرام سه‌بعدی مجهز است که امکان پرداخت را به صورت هوشمند برای مسافران فراهم می‌کنند. مسافران با استفاده از این فناوری می‌توانند به راحتی نسبت به خرید شارژ و یا پرداخت‌های الکترونیکی اقدام کنند. در این راستا، اپلیکیشنی موسوم به "مجیک میرر"(Magic Mirror) به مسافران امکان می‌دهد که محصولات مورد علاقه خود را به صورت مجازی مشاهده و در صورت نیاز، آنها را خرید کنند.

پارکینگ هوشمند
این فرودگاه پیشرفته، به یک پارکینگ هوشمند مجهز است که پیشرفته‌ترین سیستم‌ها از جمله راهنمای پارک با دوربین‌های مخصوص را شامل می‌شود. با وجود اپلیکیشن "where is my car"، مسافران می‌توانند به راحتی و بدون اتلاف وقت، خودروی خود را پیدا کنند و یا کارهای مربوط به رزرو جای پارک را انجام دهند.
مراکز خرید
فرودگاه استانبول، به مراکز خرید گوناگونی مجهز است که امکان دسترسی به برندهای مشهور را برای مسافران فراهم می‌کنند. همچنین مسافران می‌توانند در صورت تمایل از کافه‌ها و رستوران‌های موجود در فرودگاه استفاده کنند.
برج مراقبت
برج مراقبت فرودگاه استانبول، توسط ماهرترین طراحان شرکت "پینین فارینا" طراحی شده و از طراحی برجسته و قابل توجهی برخوردار است.

پس از تکمیل همه فازها، فرودگاه استانبول با داشتن پیشرفته‌ترین فناوری‌ها، بدون شک به یکی از بزرگترین و پیشرفته‌ترین فرودگاه‌های جهان تبدیل خواهد شد و مورد استقبال مسافران بسیاری از سراسر جهان قرار خواهد گرفت.


مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
