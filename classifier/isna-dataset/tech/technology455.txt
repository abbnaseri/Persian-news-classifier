فناوری "واقعیت ترکیبی" به آزمایشگاه‌ها راه می‌یابد
در آینده‌ای نزدیک شاهد استفاده از فناوری واقعیت ترکیبی در آزمایشگاه‌ها خواهیم بود.
به گزارش ایسنا، آزمایشگاه‌ها در آینده بسیار متفاوت خواهند بود زیرا قرار است در آینده‌ای نزدیک پزشکان از فناوری "واقعیت ترکیبی"(Mixed Reality) در آزمایشگاه‌ها استفاده کنند.
واقعیت ترکیبی(MR)، ادغام دنیای واقعی و مجازی برای تولید محیط‌های جدید است که اشیا فیزیکی و دیجیتال در زمان واقعی با یکدیگر تعامل دارند.
حتی تصور این موضوع نیز هیجان انگیز است چرا که تاکنون یک آزمایشگاه با چنین فناوری پیشرفته‌ای را تنها در فیلم‌های علمی-تخیلی دیده‌ایم.
واقعیت ترکیبی نتیجه تلفیق دنیای فیزیکی با دنیای دیجیتال است. واقعیت ترکیبی کاربران را قادر می‌سازد تا به طور مستقیم با محیط خود ارتباط برقرار کنند. واقعیت ترکیبی، از ترکیب واقعیت افزوده و واقعیت مجازی برای کنترل واقعیت‌های فیزیکی از طریق حرکات دست، دستورات صوتی و حرکات چشم استفاده می‌کند. دانشمندان می‌توانند بدون مراجعه مستقیم به آزمایشگاه، کارهای آزمایشگاه را انجام دهند.
نرم افزار "Holo۴Labs" که توسط "Solution۴Labs" طراحی شده است، نسخه واقعیت ترکیبی برای مدیریت آزمایشگاه است. این برنامه دانشمندان را قادر می‌سازد تا مدیریت پردازش اطلاعات را که توسط دانشمندان روزانه در آزمایشگاه انجام می‌شود با دنیای واقعی ادغام کنند.
آزمایشگاه نقش مهمی در صنایع سوخت، داروسازی، صنایع غذایی، بانک اطلاعات پزشکی و صنایع متالورژی دارد. در مقایسه با فن آوری‌های واقعیت افزوده سنتی، واقعیت ترکیبی به کاربران در آزمایشگاه اجازه می‌دهد تا نمونه‌ها را به راحتی مورد بررسی و اندازه‌گیری قرار دهند.
"Holo۴Labs" دارای چند مزیت است. اول و مهمتر از همه، فناوری واقعیت ترکیبی باعث صرفه‌جویی در وقت و پول می‌شود، و دیگر اینکه افراد با استفاده از این برنامه می‌توانند به سرعت نمونه‌ها را تجزیه و تحلیل کنند.
همانطور که در بالا ذکر شد، فناوری واقعیت ترکیبی موجب تغییرات فراگیر در آزمایشگاه‌ها می‌شود.
انتهای پیام
