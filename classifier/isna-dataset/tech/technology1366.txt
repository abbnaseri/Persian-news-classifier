تایید یک اسپری بینی ضد افسردگی
سازمان غذا و داروی آمریکا یک اسپری بینی کتامین را برای مقابله با افسردگی شدید تایید کرده است.
به گزارش ایسنا و به نقل از تک‌تایمز، سازمان غذا و داروی آمریکا(FDA) اعلام کرد که یک اسپری بینی جدید را برای درمان افسردگی طولانی‌مدت تأیید کرده است. این دارو توسط شرکت داروسازی "جانسون و جانسون" ساخته شده است و تحت نام "اسپراواتو"(Spravato) عرضه می‌شود.
این دارو توسط پزشکان به عنوان داروی ضد افسردگی خوراکی تجویز خواهد شد. عنصر فعال این دارو یکی از مشتقات "کتامین" است.
کتامین داروی تضعیف کننده سلسله اعصاب مرکزی و هوش‌بری است. این دارو در سال ۱۹۶۳ به عنوان جایگزینی برای فن‌سیکلیدین و برای مصرف در دامپزشکی تولید شد. در مقایسه با برخی دیگر از داروهای هوش‌بری، کتامین کم‌خطرتر است چون تنفس و گردش خون را متوقف نمی‌کند و تهوع غیر ارادی را از کار نمی‌اندازد.
کتامین در انسان آثار توهم‌زا ایجاد می‌کند و نوعی داروی مورد استفاده جهت بیهوش کردن، ایجاد آرامش و تسکین درد در انسان و حیوان است و از دسته‌ی داروهای کلاس ۳ بوده و برای استفاده در بیمارستان‌ها و درمانگاه‌ها مورد تأیید قرارگرفته است و از عوارض آن به توهم‌زایی، آرام‌بخشی و گوشه‌گیری می‌توان اشاره‌کرد و ازجمله داروهایی است که به‌طور غیرقانونی جهت تفریح و تفنن نیز استفاده می‌شود، اما همچنان در دامپزشکی برای هوشبری رایج است. کتامین برای این آثار توهم‌زا مورد مصرف تفریحی نیز قرار می‌گیرد.
با توجه به خطر بالقوه سوءمصرف از این دارو، اسپراواتو تنها از طریق یک سیستم توزیع محدود تحت نظارت اداره ارزیابی و کاهش خطرات(REMS) در دسترس قرار خواهد گرفت.
اسپراواتو اولین درمان کاربردی جدید افسردگی است که توسط FDA از سال ۱۹۸۶ تاکنون تأیید شده است.
این دارو اولین داروی ضد افسردگی است که حاوی کتامین است. کتامین اولین بار برای استفاده به عنوان داروی بیهوشی در دهه ۱۹۷۰ مورد تأیید قرار گرفت.
پزشکان گزارش داده‌اند که کتامین را سال‌ها برای بیمارانی که به داروهای استاندارد ضد افسردگی پاسخ نمی‌دادند تجویز کرده‌اند.

"تیفانی فارکیون" مدیر اجرایی بخش محصولات روانپزشکی در مرکز تحقیقات مواد مخدر FDA گفت: نیاز به یک درمان برای افسردگی طولانی مدت مقاوم در برابر درمان که یک بیماری جدی و تهدید کننده زندگی است احساس می‌شد.
وی افزود: آزمایش‌های بالینی کنترل شده، ایمنی و کارآیی این دارو را مورد بررسی قرار داد و امتحان خود را پس داد و باعث شد ما آن را تأیید کنیم. اما باز هم به دلیل نگرانی‌های ایمنی و سلامتی، این دارو تنها از طریق یک سیستم توزیع محدود در دسترس خواهد بود و باید حتماً توسط یک واحد پزشکی مجاز فروخته شود و بیمار نیز حتماً باید آن را در حضور و با نظارت کادر پزشکی استعمال کند.
بنابراین بیماران تنها قادر به استفاده از این اسپری بینی در داخل مطب پزشک خود خواهند بود و نباید آن را در خانه استعمال کنند.
یک آزمایش کوتاه مدت که چهار هفته طول کشید، مشخص کرد که ترکیبی از اسپراواتو و یک داروی ضد افسردگی خوراکی دیگر در برخی از بیماران، در عرض چند روز موجب بهبود آنها شد.
سازمان غذا و داروی آمریکا می‌گوید شایع‌ترین عوارض ناشی از مصرف این دارو در آزمایش‌ها شامل اختلال حواس، سرگیجه، تهوع، آرام‌بخشی، سرگیجه، کاهش میزان حساسیت، اضطراب، بی‌حالی، افزایش فشار خون، استفراغ و احساسی شبیه به مستی بوده است.
انتهای پیام
