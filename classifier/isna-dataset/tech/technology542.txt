خودروهای خودران توانایی مسیریابی انسان را پیدا می‌کنند
پژوهشگران دانشگاه "ام.آی.تی"، نوعی سیستم مسیریاب برای خودروهای خودران ابداع کرده‌اند که امکان مسیریابی در محیط‌های جدید را فراهم می‌کند.
به گزارش ایسنا و به نقل از ام. آی. تی نیوز، پژوهشگران برای بخشیدن توانایی استدلال انسانی به وسایل نقلیه خودران، سیستمی ابداع کرده‌اند که با استفاده از نقشه‌های ساده و داده‌های تصویری، خودروهای خودران را در محیط‌های جدید و پیچیده هدایت می‌کند.
رانندگان معمولاً در جاده‌هایی که برای نخستین بار در آنها حضور پیدا کرده‌اند، می‌توانند به راحتی و با کمک ابزار ساده، مسیر خود را پیدا کنند. انسان‌ها معمولاً آنچه در محیط اطراف می‌بینند، با داده‌های جی.پی.اس خود تطبیق می‌دهند تا مسیر مورد نظر خود را پیدا کنند اما خودروهای خودران، با این استدلال پایه‌ای مشکل دارند. این خودروها در هر محیطی که قرار بگیرند، باید ابتدا از مسیر جدید نقشه‌برداری و آن را تحلیل کنند اما این کار، به زمان زیادی نیاز دارد. سیستم این خودروها معمولاً بر نقشه‌های پیچیده‌ای تکیه دارد که با کمک اسکن‌های سه‌بعدی ایجاد می‌شوند و تولید و پردازش آنها نیز به محاسبات فشرده‌ای نیاز دارد.
پژوهشگران دانشگاه "ام. آی.تی"(MIT)، سیستم خودکار جدیدی ابداع کرده‌اند که می‌تواند الگوهای رانندگی انسان را یاد بگیرد و خودرو را با کمک داده‌های یک دوربین فیلمبرداری و یک نقشه ساده شبیه به جی. پی. اس هدایت کند. سیستم پس از آموزش می‌تواند بدون نیاز به کمک انسان، یک خودروی خودران را در مسیر برنامه‌ریزی شده، راهنمایی کند.
این سیستم می‌تواند مانند رانندگان انسان، هر نوع عدم تطابق میان نقشه و ویژگی‌های جاده را تشخیص دهد. این ویژگی به سیستم کمک می‌کند تا نقص‌های مربوط به حالت خودرو، حسگرها و یا نقشه‌برداری را شناسایی و آنها را اصلاح کند.

برای آموزش این سیستم، باید یک اپراتور انسان که چندین دوربین و یک سیستم هدایت مبتنی بر GPS در اختیار دارد، آن را کنترل کند تا داده‌های گوناگونی شامل ساختار جاده و موانع از خیابان‌های محلی جمع‌آوری شوند. این سیستم در آزمایش موفق شد خودروی خودران را در یک مسیر برنامه‌ریزی شده که برای آزمایش خودروهای خودران طراحی شده بود، هدایت کند. نیازی نیست که همه مسیرها از پیش به این سیستم آموزش داده شوند زیرا کافی است کاربر نقشه مسیر جدید را دانلود کند تا هدایت خودرو به سادگی صورت بگیرد.
هدف پژوهشگران ام. آی.تی از ابداع سیستم مسیریابی این است که خودروهای خودران بتوانند در همه محیط‌هایی که برای آنها جدید است، به درستی مسیر خود را پیدا کنند. برای مثال، اگر سیستم خودرو برای رانندگی در خیابان‌ها و محیط‌های شهری برنامه‌ریزی شده باشد، می‌تواند در جنگل هم راه خود را پیدا کند.
این پژوهش، در نشست بین‌المللی "IEEE" ارائه خواهد شد.
انتهای پیام
