چند نفر از مردان مه‌نورد هنوز زنده هستند؟
در جریان طرح آپولو, 12 فضانورد بر روی ماه قدم گذاشتند و اینک در پنجاهمین سالگرد سفر نیل آرمسترانگ به ماه تنها 4 نفر از این مردان مه‌نورد در قید حیات هستند.
به گزارش ایسنا؛ سفینه آپول و-۱۱ در ۱۶ ژوئیه ۱۹۶۹ با هدف اولین فرود انسان در ماه به فضا پرتاب شد. در جریان این پرواز نیل آرمسترانگ به عنوان نخستین انسانی که بر روی کره‌ای غیر از زمین پا نهاده، نام خود را در تاریخ فضانوردی به ثبت رساند. پس از او ادوین آلدرین بر روی ماه به راهپیمایی پرداخت. روز ۲۰ ژوئیه سفینه مه‌نشین با دو فضانورد بر سطح ماه فرود آمد. قدم زدن بر روی ماه حدود دو ساعت به طول انجامید و سوغات مه‌نوردان، ۲۲ کیلو از خاک و سنگ ماه بود که با خود به زمین آوردند.
نیل آرمسترانگ در ۲۸ اوت ۲۰۱۲ درگذشت و ادوین آلدرین، در حال حاضر ۸۸ سال دارد.
در جریان سفر آپول و-۱۲ که روز ۱۴ نوامبر ۱۹۶۹ راهی ماه شد.، کنراد و بین با مه‌نشین بر سطح ماه فرود آمده، به انجام تحقیقات پرداختند. عملیات آنها در خارج از سفینه، طی دو مرحله و به مدت تقریبی ۸ ساعت انجام شد. سپس مه‌نوردان با ۴۰ کیلوگرم از خاک و سنگ ماه سطح این کره را ترک گفتند. آپول و-۱۲ روز ۲۴ نوامبر در اقیانوس آرام فرود آمد.
آلن بین، در ۲۶ ماه مه ۲۰۱۸ فوت کرد و چارلز کنراد در ۸ ژوئیه سال ۱۹۹۹ بر اثر تصادف موتور سیکلت کشته شد.
در ۳۱ ژانویه ۱۹۷۱ آپول و-۱۴ با سه سرنشین به نام‌های آلن شپارد، استوارت رؤسا و ادگار میچل به فضا فرستاده شد. شپارد و میچل توسط مه‌نشین در ماه فرود آمده، طی دو راهپیمایی به مدت تقریبی ۹ ساعت بر سطح این کره به تحقیق پرداختند. پس از اتمام مأموریت و برداشتن ۴۴ کیلوگرم نمونه از خاک و سنگ، راهی زمین شدند و روز ۹ فوریه در اقیانوس آرام فرود آمدند. آلن شپارد، در ۲۲ ژوئن ۱۹۹۸ درگذشت و ادگار میچل در ۴ فوریه ۲۰۱۶ فوت کرد.
آپول و-۱۵ در ۲۶ ژوئیه ۱۹۷۱ به فضا پرتاب شد. طی این پرواز اسکات و ایروین با مه‌نشین در ماه فرود آمدند و سه راهپیمایی بر سطح ماه انجام دادند. آنها پس از برداشتن ۷۸ کیلوگرم از خاک ماه به درون مه‌نشین رفته، این کره را ترک گفتند. پس از اتصال مه‌نشین و سفینه اصلی فضانوردان با آپول و-۱۵ به زمین بازگشتند. اینک دیوید اسکات، ۸۵ سال دارد اما جیمز ایروین در ۸ ماه اوت ۱۹۹۱ فوت کرد.
پرتاب آپول و-۱۶ در ۱۶ آوریل ۱۹۷۲ توسط ناسا صورت گرفت. در مدار ماه دو تن از فضانوردان این ناو به نامهای جان یانگ و چارلز دوک از نفر سوم توماس ماتینگلی جدا و با مه نشین راهی سطح این کره شدند.
یانگ و دوک طی سه راهپیمایی در سطح ماه حدوداً ۲۰ ساعت خارج از سفینه فعالیت کردند که شامل ۲۷ کیلومتر رانندگی و انجام تحقیقات علمی در این کره بود. آنها قریب به ۱۰۰ کیلوگرم خاک ماه را با خود به زمین آوردند. آپول و-۱۶ با سه فضانورد خود روز ۲۷ آوریل در اقیانوس آرام فرود آمد. چارلز دوک زنده است و ۸۲ سال دارد اما جان یانگ، در ۵ ژانویه سال ۲۰۱۸ فوت کرد.
آپول و-۱۷ که در ۷ دسامبر ۱۹۷۲ با سه سرنشین به نام‌های یوجین سرنان، رونالد ایوانز و هریسون اشمیت به فضا پرتاب شد، پایان بخش سفر انسان به ماه در چارچوب طرح آپولو بود. در جریان این پرواز سرنان و اشمیت طی سه بار راهپیمایی، حدود ۲۰ ساعت به تحقیق در سطح ماه پرداختند، ۳۵ کیلومتر رانندگی کردند و ۱۱۰ کیلوگرم از خاک این کره را به زمین آوردند. مأموریت سفینه‌های آپولو در کره ماه، با فرود آپول و-۱۷ در آب‌های اقیانوس آرام –به روز ۱۹ دسامبر ۱۹۷۲- پایان یافت.
یوجین سرنان آخرین انسان مه‌نورد در ۱۶ ژانویه سال ۲۰۱۷ فوت کرد. هریسون اشمیت ۸۲ ساله هنوز زنده است.
به این ترتیب از مردانی که ماه را فتح کردند اینک تنها ادوین آلدرین، دیوید اسکات، چارلز دوک و هریسون اشمیت در قید حیات هستند.
انتهای پیام
