آزمون‌های نهایی خدمه ایستگاه فضایی بین‌المللی آغاز شد
خدمه اصلی ایستگاه فضایی بین‌المللی در روزهای نهایی قبل از پرتاب، آخرین امتحانات را در شهرک ستاره‌ای، محل زندگی و کار فضانوردان روس، برگزار می‌کنند.
به گزارش ایسنا؛ از این افراد امتحان مرحله پرتاب، طی مسیر و اتصال به ایستگاه فضایی بین المللی گرفته شد. در این آزمون که با حضور و کنترل مسئولان مرکز آموزش صورت گرفت، خدمه سایوز ام. اس -۱۲، الکسی آوچینین فضانورد سازمان فضایی روسیه، روسکاسموس و نیکلاس هیگ و کریستین کوخ فضانوردان ناسا سازمان فضایی آمریکا، در شبیه ساز سایوز نشستند و آن را به ایستگاه فضایی بین‌المللی رساندند.
طبق معمول، سوالات آزمون در پاکت‌های دربسته بر روی میز قرار داشت و هر کدام از سه فضانورد پاکتی را انتخاب کردند که بر اساس آن مشخص شد در جریان پرتاب، سفر مداری و اتصال به ایستگاه، آنها باید در چه شرایطی کار کنند. خوشبختانه در هر سه پاکت، وضعیت‌های کاری فضانوردان عادی پیش‌بینی شده بود و آنان باید از مسیری معمولی و نه اضطراری خود را به ایستگاه فضایی بین‌المللی برسانند.

آلکسی آوچینین فرمانده ناو کیهانی سایوز ام. اس -۱۲ بعد از آزمون، خطاب به خبرنگاران حاضر در محل گفت: برای من و هیگ این آزمون تازگی ندارد و ما دو نفر قبلاً نیز چنین امتحانی را داده‌ایم و آمادگی لازم را داشتیم و امروز متوجه شدم کریستینا کوخ نیز در حد بسیار خوبی آمادگی کسب کرده است و قطعاً ما موفق خواهیم شد مأموریت مان را بطور کامل انجام دهیم.
آلکسی آوچینین افزود: "در ایستگاه، ما به عنوان یک تیم هماهنگ با هم کار می‌کنیم. در صورت وضعیت غیرطبیعی، مسئولیت‌ها مشخص است."
ناو کیهانی سایوز ام. اس -۱۲ که قرار است ۱۴ مارس ۲۰۱۹ راهی فضا شود یکصد و چهل و یکمین سفینه سرنشین‌دار از این نوع به شمار می‌رود. این ناو از سال ۱۹۶۷ فضانوردانی را به مدار زمین برده که بطور مستقل و یا در ارتباط با ایستگاه‌های فضایی پرواز کرد اند. نام کریستینا کوخ نیز با این سفر به عنوان شصت و دومین زن فضانورد جهان ثبت خواهد شد.







انتهای پیام
