فعال کردن کپسول کاهش وزن در معده با آهنربا
دانشمندان سنگاپوری یک کپسول باد شدنی ابداع کرده‌اند که می‌توان آن را با یک آهنربا فعال کرد تا در معده باد شود و احساس سیری کاذب بدهد تا بدین ترتیب وزن فرد را در طول زمان کاهش دهد.
به گزارش ایسنا و به نقل از گیزمگ، چند سالی هست که افراد چاق از طریق قورت دادن کپسول‌هایی که در معده متورم می‌شوند و احساس سیری را به آنها القا می‌کنند اقدام به کاهش وزن می‌کنند. این در حالی است که این کپسول‌ها نیاز به باد شدن توسط یک کاتتر از راه گلو دارند.
اما اکنون دانشمندان سنگاپوری یک کپسول موسوم به "EndoPil" طراحی کرده‌اند که به طور مغناطیسی فعال می‌شود.
این کپسول توسط یک تیم در دانشگاه فنی نانیانگ (Nanyang) سنگاپور طراحی شده است که به شکل یک کپسول با لایه ژلاتین و یک مینی کپسول داخلی است که قابلیت تورم دارد.
این کپسول پس از خورده شدن با یک لیوان آب وارد معده می‌شود، سپس لایه ژلاتینی در معده حل می‌شود تا کپسول اصلی آزاد شود.
سپس یک پزشک یا پرستار با استفاده از یک آهنربای ۵ سانتیمتری دیواره مغناطیسی میان کپسول را باز می‌کند تا اسید و نمک بی‌ضرری که به طور جداگانه داخل کپسول ذخیره شده‌اند ترکیب شوند و کربن دی‌اکسید تولید کنند تا کپسول باد شود.

ظرف مدت سه دقیقه کپسول حاوی ۱۲۰ میلی‌لیتر گاز خواهد شد و به سمت بالای معده که مسئول ارسال دستور سیری است می‌آید.
پس از آنکه این کپسول باد شده به اندازه کافی در بدن ماند تا فرد به وزن مورد نظر برسد، کپسول می‌تواند با استفاده دوباره از آهنربا تخلیه شود. بدین صورت که لایه مغناطیسی که اسید و نمک را جدا کرده بود حالا نقش درپوش را ایفا می‌کند و با استفاده از آهنربا می‌توان آن را جابجا کرد تا گاز داخل کپسول تخلیه شود.
سپس کپسول خالی شده از روده کوچک عبور می‌کند و دفع می‌شود.
یک نسخه بزرگ‌تر از EndoPil با موفقیت در یک خوک آزمایش شد که موجب کاهش ۱.۵ کیلوگرمی وزن آن طی یک هفته شد، در حالی که یک گروه شاهد از خوک‌ها در طول این هفت روز با افزایش وزن مواجه شدند.

پروفسور "لوئیس فی" و "لورنس هو" که سرپرست این تحقیق هستند امیدوارند در سال آینده آزمایشات انسانی را انجام دهند.
در عین حال آنها در حال کوچک‌تر کردن کپسول هستند، چرا که در حال حاضر با ابعاد حدود ۳ در ۱ سانتیمتر سخت بلعیده می‌شود.
آنها همچنین در حال کار بر روی این هستند که کپسول پس از گذشت یک دوره معین بعد از باد شدن، به شکل خودکار تخلیه و خارج شود.
انتهای پیام
