تشخیص سرطان پستان یک سال قبل از وقوع
هوش مصنوعی شرکت آب‌بی‌ام(IBM) قادر است با تجمیع و ترکیب تصاویر و سوابق پزشکی بانوان، وقوع سرطان پستان در آنان را یک سال زودتر تشخیص دهد.
به گزارش ایسنا و به نقل از انگجت، شرکت آی‌بی‌ام از هوش مصنوعی فقط برای پیش‌بینی دیابت استفاده نمی‌کند. محققان این شرکت یک مدل هوش مصنوعی توسعه داده‌اند که می‌تواند سرطان بدخیم پستان را یک سال زودتر و با دقت ۸۷ درصدی که قابل مقایسه با رادیولوژیست‌ها است پیش بینی کند.
در حالی که در حال حاضر چند روش تشخیصی توسط هوش مصنوعی وجود دارد که به تصاویر ماموگرافی یا پرونده پزشکی بیمار متکی است، آی‌بی‌ام از هر دوی آنها استفاده می‌کند. بنابراین نتیجه قابل اعتمادتری گزارش می‌دهد.
روش آی‌بی‌ام آموزش هوش مصنوعی با تصاویر ماموگرافی ناشناس مرتبط با زیست‌نشانگرها (بیومارکرها) مانند سابقه بارداری و داده‌های بالینی است که اجازه می‌دهد یک الگوریتم با دقت نسبتاً بالا ایجاد شود.
این الگوریتم می‌تواند احتمال تشخیص نادرست را با ایجاد ارتباط بین صفاتی مانند کمبود آهن و عملکرد تیروئید که در تصاویر پیدا نیست، کاهش دهد.
آی‌بی‌ام حتی اطلاعاتی را از بیوپسی‌ها، آزمایش‌های آزمایشگاهی، سوابق ثبت سرطان و کدهایی از سایر روش‌های تشخیص می‌گیرد.
آی‌بی‌ام می‌گوید دقت این الگوریتم به اندازه‌ای خوب هست که بتواند به عنوان "چشم سوم" پزشکان مورد استفاده قرار بگیرد.
این الگوریتم می‌تواند تشخیص رادیولوژیست را تصدیق کند و بیماران را از شر دادن آزمایش‌های غیر ضروری رها کند. این مزیت می‌تواند به ویژه در کشورهایی که با کمبود نیرو و امکانات مواجه هستند مفید واقع شود.

البته این الگوریتم پیشرفته‌ترین شکل پیش‌بینی سرطان پستان نیست. روشی که اخیراً توسط محققان مؤسسه فناوری ماساچوست(MIT) توسعه یافته است، فقط با استفاده از تصاویر پزشکی می‌تواند وقوع سرطان پستان را تا پنج سال جلوتر پیش‌بینی کند.
با این حال آی‌بی‌ام قول یک رویکرد جامع‌تر و ارزشمندتر را داده است که حتی نیازی به تصاویر پزشکی نداشته باشد و با استفاده از اطلاعات دیگر پیش‌بینی کند.
در هر صورت به زودی بیماران مبتلا به سرطان پستان حتی قبل از این که اولین تومور در بدنشان ظاهر شود می‌توانند شروع به درمان کنند.
انتهای پیام
