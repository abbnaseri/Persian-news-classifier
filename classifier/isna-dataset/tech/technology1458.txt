کمک به تشخیص بیماری‌های چشمی در هند
شرکت "وریلی" از زیر مجموعه‌های آلفابت گوگل قصد دارد الگوریتم هوش مصنوعی بیماری‌های چشم را در هند مورد استفاده قرار دهد.
به گزارش ایسنا و به نقل از انگجت، شرکت تحقیقاتی "وریلی"(Verily) که یکی از زیرمجموعه‌های آلفابت است، در تلاش است که بیماری‌های چشمی را تشخیص داده و از بروز آنها جلوگیری کند.
حال تلاش این شرکت ملموس‌تر شده و به تازگی اعلام کرده که الگوریتم هوش مصنوعی بیماری‌های چشمی این شرکت برای اولین بار در دنیا امتحان می‌شود.
قرار است این الگوریتم در بیمارستان چشم "آراویند"( Aravind) در هند مورد استفاده قرار گیرد.
تصویربرداری چشمان بیماران با این الگوریتم توسط یک دوربین فشرده انجام می‌شود.
این دستگاه در اصل یک میکروسکوپ کم‌توان با یک دوربین متصل است.
پس از تصویربرداری، عکس‌ها به الگوریتم ارسال می‌گردد و بیماری‌های " رتینوپاتی دیابتی" و "ورم ماکولا" تشخیص داده می‌شود.
ماکولا یا لکه زرد بخشی از شبکیه است که بیشترین حساسیت به نور را دارد و موجب دید مستقیم و واضح می‌شود. لکه زرد برای کارهای دقیق مثل خواندن و رانندگی لازم است.
" رتینوپاتی دیابتی" نیز عارضه‌ای ناشی از دیابت است که به دلیل تغییرات ایجاد شده در رگ‌های خونی رخ می‌دهد. وقتی عروق خونی در شبکیه آسیب می‌بینند ممکن است باعث نشت مایع یا خون شده یا منجر به رشد شاخه‌های عروقی شکننده و کلاف مانند شده و باعث تخریب شبکیه شود در نتیجه تصویری که شبکیه به مغز می‌فرستد تار شده یا کج و معوج می‌شود.
با این الگوریتم پزشکان می‌توانند از نابینایی بیماران که بر اثر بروز این بیماری‌ها رخ می‌دهد، جلوگیری کنند و علائم هشدار دهنده را به آن‌ها بدهند.
استفاده از این الگوریتم گرچه در مقیاسی کوچک صورت می‌گیرد، ولی می‌توان گفت برای کشوری مانند هند حیاتی است.
قطعاً می‌توان گفت که هند با کمبود چشم‌پزشک مواجه است و تعداد چشم پزشکان این کشور به ۱۰ هزار نفر می‌رسد.
از میان ۷۲ میلیون نفر هندی که به " رتینوپاتی دیابتی" مبتلا هستند، تنها ۶ میلیون نفر مورد بررسی قرار گرفته‌اند.
بنابراین این الگوریتم به هند کمک خواهد کرد که بیماران بیشتری را مورد بررسی قرار دهد.
انتهای پیام
