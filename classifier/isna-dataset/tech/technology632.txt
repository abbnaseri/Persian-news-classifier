پرتاب "استارلینک" باز هم به تعویق افتاد
شرکت "اسپیس ایکس" در توئیت جدید خود اعلام کرد که پرتاب ماهواره‌های "استارلینک" حدود یک هفته به تعویق افتاده است.
به گزارش ایسنا و به نقل از اسپیس، پرتاب ماهواره‌های اینترنتی "استارلینک"(Starlink) شرکت "اسپیس ایکس" (SpaceX) باز هم به تعویق افتاد و به نظر می‌رسد برای دیدن پرتاب آنها باید حداقل یک هفته دیگر صبر کنیم.
پرتاب ماهواره‌های استارلینک قرار بود حدود ساعت ۷:۳۰ صبح امروز جمعه ۱۷ مه (۱۰:۳۰ p.m. به وقت EDT) صورت بگیردY اما اسپیس ایکس، دو ساعت پیش از پرتاب تصمیم گرفت این کار را به تعویق بیندازد تا نرم‌افزار ماهواره‌ها به‌روزرسانی شود و بررسی‌های بیشتری در این مورد صورت بگیرد.
در توئیت جدید اسپیس ایکس آمده است: ما تصمیم گرفتیم تا برای به‌روزرسانی نرم‌افزار و بررسی‌های بیشتر صبر کنیم؛ زیرا همیشه می‌خواهیم کار خود را با بیشترین موفقیت انجام دهیم. زمان احتمالی پرتاب، حدود یک هفته دیگر خواهد بود.
گفتنی است که پرتاب ماهواره‌های استارلینک، ابتدا قرار بود ساعت ۷:۳۰ صبح روز پنجشنبه (۱۶ مه) صورت بگیرد؛ اما وزش باد شدید در ارتفاعات بالا، مانع این پرتاب شد و اسپیس ایکس، آن را به امروز موکول کرد.

استارلینک، با هدف فراهم کردن امکان دستیابی کارآمد همه مردم جهان به اینترنت طراحی شده است. قرار است در این مأموریت، ۶۰ ماهواره "استارلینک" با موشک "فالکون ۹" (Falcon 9) و از پایگاه هوایی "کیپ کاناورال" (CCAFS) در فلوریدا به فضا بروند.
انتهای پیام
