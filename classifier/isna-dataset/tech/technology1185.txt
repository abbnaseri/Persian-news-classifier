کارآمدترین روش تصفیه آب ابداع شد
محققان دانشگاه "نیو ساوث ولز"(UNSW) موفق به ساخت دستگاهی شده‌اند که از حباب‌های داغ کربن دی‌اکسید برای نابودی ویروس‌ها و باکتری‌های آب به منظور تصفیه آن استفاده می‌کند.
به گزارش ایسنا و به نقل از گیزمگ، دسترسی به آب پاک و تصفیه شده چیزی است که بسیاری از ما به آن وابسته هستیم، اما این مسئله در بسیاری از نقاط دنیا یک مشکل جدی است.
در حال حاضر محققان دانشگاه "نیو ساوث ولز"(UNSW) واقع در "کانبرای" استرالیا روش جدیدی برای استریل کردن آب با استفاده از حباب‌های داغ کربن دی‌اکسید را آزمایش کرده‌اند که دریافتند این روش هم مؤثر و هم کارآمد است.
در این روش جدید ابتدا گاز CO2 تا یک درجه حرارت معین تنظیم می‌شود و سپس به مخزن آب تصفیه نشده منتقل می‌شود. همینطور که این حباب‌های داغ از آب می‌گذرند و از کف به سطح آب می‌آیند، گرما را به آب اطراف خود انتقال می‌دهند و سطح داغ حباب‌ها برای کشتن باکتری‌ها و ویروس‌های موجود در آب کافی است.
بر خلاف تلاش‌های قبلی در سیستم‌های مشابه، لازم نیست که CO2 برای انجام این کار تحت فشار قرار گیرد.
محققان در آزمایشات خود گاز کربن دی‌اکسید و هوای معمولی را در درجه حرارت‌های مختلفی حرارت دادند و سپس از یک محلول سدیم کلرید که آلوده به باکتری E.coli و ویروس MS2 بود عبور دادند و برای آن که مشخص شود کدام شرایط بهترین عملکرد را دارد، آنها را از دمای ۷ تا ۲۰۵ درجه سانتیگراد گرم و آزمایش کردند.
بدیهی است که این گازها در دماهای پایین اثر ضد میکروبی نداشتند و هر دو گاز به هنگام گرم شدن عملکرد بهتری داشتند، اما این CO2 بود که باکتری‌ها و ویروس‌ها را سریع‌تر کشت.
کربن دی‌اکسید در درجه حرارت بین ۱۰۰ تا ۲۰۵ درجه سانتیگراد مؤثر بود و هر چه داغ‌تر می‌شد اثر بیشتری داشت. این در حالی است که محلول دمای ۵۵ درجه سانتیگراد خود را حفظ کرد.
تیم تحقیقاتی می‌گوید که این روش دارای مزایای متعددی نسبت به روش‌های تصفیه آب رایج است. از آنجایی که گرم کردن گازها انرژی کمتری نسبت به جوشاندن مایعات نیاز دارد، این روش مصرف بهینه‌تری دارد.
این روش همچنین کم‌خطرتر از روش‌های شیمیایی مانند افزودن کلر و ساده‌تر از استفاده از تابش اشعه ماورا بنفش است.
در نهایت، کربن دی‌اکسید یک محصول سهل الوصول صنعتی است، بنابراین استفاده از آن راحت است.
"آدرین گاریدو سانچیس"نویسنده این مطالعه می‌گوید: این فناوری جدید می‌تواند به یک نامزد جدید "استریلیزاسیون" تبدیل شود و می‌تواند با روش‌های دیگر رقابت کند. این که این فرآیند می‌تواند به جای جوشاندن آب از گرم کردن گاز CO2 استفاده کند و همچنین می‌توان از گاز خروجی دوباره استفاده کرد موجب می‌شود تا فرآیندی به شدت کارآمد و بهینه باشد.
این تحقیق در مجله Clean Water منتشر شده است.
انتهای پیام
