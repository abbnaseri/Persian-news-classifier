باکتری‌های مقاوم در برابر آنتی‌بیوتیک از گیاهان به انسان منتقل می‌شوند
پژوهشگران آمریکایی در بررسی جدیدی دریافتند که گیاهان می‌توانند باکتری‌های مقاوم در برابر آنتی‌بیوتیک را به انسان منتقل کنند. 
به گزارش ایسنا و به نقل از ارث، عفونت‌های مقاوم در برابر آنتی‌بیوتیک، تهدیدی برای سلامت عمومی و تغذیه به شمار می‌روند و بار اقتصادی به همراه دارند. برای پیشگیری از این عفونت‌ها، درک این موضوع مهم است که چگونه باکتری‌های مقاوم در برابر آنتی‌بیوتیک و ژن‌های آنها، از غذاهای گیاهی و گوشتی به انسان منتقل می‌شوند. پژوهشگران در بررسی جدیدی نشان داده‌اند که چگونه غذاهای گیاهی می‌توانند ابزاری برای انتقال مقاومت آنتی‌بیوتیکی به میکروبیوم روده باشند.
مراکز کنترل و پیشگیری از بیماری آمریکا تخمین می‌زنند که سالانه دو میلیون عفونت مقاوم در برابر آنتی‌بیوتیک رخ می‌دهند که ۲۰ درصد آنها با مصرف محصولات کشاورزی در ارتباط هستند. این نتایج، از بررسی بیمارانی به دست آمده که مستقیماً از راه مصرف گوشت، گرفتار باکتری‌های مقاوم در برابر آنتی‌بیوتیک شده‌اند. در مقابل، اطلاعات پژوهشگران در مورد تأثیر مصرف گیاهان بر گسترش باکتری‌های مقاوم در برابر آنتی‌بیوتیک، بسیار کم است.
"مارلن مائوسلی"(Marlène Maeusli)، دانشجوی مقطع دکتری "دانشگاه کالیفرنیای جنوبی"(USC) و نویسنده ارشد این پژوهش گفت: یافته‌های ما، اهمیت مقابله با مقاومت آنتی‌بیوتیکی ناشی از مواد غذایی را نشان می‌دهند که علاوه بر گوشت، غذاهای گیاهی را نیز در بر می‌گیرند.
انتقال باکتری‌های مقاوم در برابر آنتی‌بیوتیک از گیاه به انسان، می‌تواند به مشکلاتی مانند اسهال منجر شود که بلافاصله پس از مصرف سبزیجات به وجود می‌آیند. این باکتری‌ها می‌توانند برای ماه‌ها و یا حتی سالها در روده پنهان بمانند و سپس، از روده خارج شوند و عفونت‌هایی مانند عفونت ادرار ایجاد کنند.
پژوهشگران، آزمایشی را با کاهو روی موش‌ها انجام دادند که انتقال باکتری ناشی از مصرف گیاهان را به همراه نداشت. آنها پس از پرورش کاهو، آن را در معرض باکتری "اشریشیا کلی"(E. coli) قرار دادند؛ سپس موش‌ها را با آن تغذیه کردند و نمونه‌های مدفوع آنها را به مرور زمان مورد ارزیابی قرار دادند.
مائوسلی افزود: ما تفاوت‌هایی در توانایی باکتری‌ها برای سکونت در روده پس از هضم غذا یافتیم که به عوامل گوناگونی مانند بدن میزبان و عوامل باکتریایی بستگی دارند. ما درمان‌های آنتی‌بیوتیکی و آنتی اسیدی را به کار بردیم و دریافتیم که هر دو نوع درمان، بر توانایی باکتری در زنده ماندن هنگام انتقال از معده به روده موثر هستند.
قرار گرفتن در معرض نوعی از آنتی‌بیوتیک، توانایی باکتری را برای پنهان شدن در روده موش‌ها افزایش نداد اما به کار بردن نوع دیگری از آنتی‌بیوتیک موجب شد که باکتری پس از هضم غذا در روده ساکن شود. هضم باکتری به همراه غذا نیز وضعیت سکونت آن در روده را تغییر داد.
مائوسلی ادامه داد: ما پژوهش در مورد ویژگی‌های گیاه و عوامل میزبان را هنگام شکل‌گیری تغییرات میکروبی در روده ادامه می‌دهیم زیرا سلامت محیط زیست و انسان، با کشاورزی و میکروبیوم‌ها، در ارتباط هستند.
این پژوهش، در نشست سالانه "انجمن میکروب‌شناسی آمریکا"(ASM) ارائه خواهد شد.
انتهای پیام
