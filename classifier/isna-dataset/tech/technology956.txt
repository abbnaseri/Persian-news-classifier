فناوری خودران به وسایل نقلیه مافوق صوت راه می‌یابد
مجموعه‌ای متنوع از فناوری‌هایی که در آزمایشگاه‌های ملی سندیا(Sandia) در آمریکا توسعه داده می‌شود در آینده نزدیک می‌تواند سیستم‌های مافوق صوت و دیگر سیستم‌های خودران آینده را تقویت کند.
به گزارش ایسنا و به نقل از گیزمگ، آزمایشگاه ملی سندیا (SNL) اعلام کرده است که یک ائتلاف تحقیقاتی علمی را برای کمک به ایجاد سیستم‌های هوافضایی هوش مصنوعی برای کنترل موشک‌های مافوق صوت و دیگر وسایل پیچیده در محیط‌های چالش برانگیز ایجاد کرده است.
این سازمان با نام "Autonomy New Mexico" یا به اختصار "NM" از دانشگاه‌های متعددی در ایالات متحده تشکیل شده است و هدف آن توانمند ساختن وسایل مافوق صوت به کنترل و مسیریابی خودکار در طول پرواز خود است.
پرواز با سرعت ۵ ماخ (۵۹۶۱ کیلومتر در ساعت) یکی از داغ‌ترین حوزه‌های تکنولوژی در قرن بیست و یکم است و هر قدرت بزرگ و کوچکی با صرف چندین میلیارد دلار به تحقیق و توسعه در این زمینه می‌پردازد.
فناوری مافوق صوت نه تنها تسلط بر توانایی پرواز سریع و تحقق سفر از از لندن تا سیدنی ظرف چند ساعت است، بلکه پروازهای فضایی را ارزان‌تر می‌کند و منجر به توسعه موشک‌هایی می‌شود که می‌توانند به هر سیستم دفاعی نفوذ کنند.
پرواز با چنین سرعتی حتی در بهترین شرایط هم بسیار دشوار است و کنترل یک وسیله نقلیه یا موشک مافوق صوت مستلزم مقدار زیادی برنامه‌ریزی و برنامه‌نویسی است. به گفته دانشمندان "سندیا" این باعث می‌شود که آزمایش وسایل مافوق صوت به سختی انجام شود و استفاده از این فناوری در وسایل عملی و کاربردی مشکل باشد.
در حال حاضر پروازهای مافوق صوت که توسط "سندیا" انجام می‌شود شامل شلیک یک وسیله نقلیه گلاید کننده مافوق صوت به فضا با استفاده از یک موشک صوتی است که سپس از آن جدا می‌شود و به زمین می‌افتد و سرعتش به مانند یک فضاپیما در حال برگشت به زمین می‌رسد.
متأسفانه مانند یک فضاپیمای در حال بازگشت، مسیر آن تا حد زیادی غیر قابل کنترل است. علاوه بر اینکه برنامه‌ریزی و محاسبات این فرآیند هفته‌ها طول می‌کشد.
کاری که "سندیا" می‌خواهد انجام دهد استفاده از قابلیت‌های شناخت الگوی هوش مصنوعی است تا اطلاعات جمع‌آوری شده در مورد چگونگی پیش‌بینی مسیرهای پروازی وسایل نقلیه مافوق صوت را پردازش کند. این کار می‌تواند در عرض چند دقیقه زیر نظر یک ناظر انسانی که نتایج را بررسی و تأیید می‌کند انجام شود.
این کار در یک وسیله نقلیه نیمه خودران می‌تواند در چند میلی ثانیه انجام گیرد و به دست گرفتن فرمان توسط هوش مصنوعی می‌تواند همه چیزرا تغییر دهد.
از آنجا که این فناوری مستقل می‌تواند در زمینه‌هایی مانند خودروهای خودران کاربرد داشته باشد، برنامه "سندیا" به طیف وسیعی از تکنولوژی‌های پشتیبان مانند محاسبات پیشرفته، هوش مصنوعی و الگوریتم‌های یادگیری ماشین، حسگرها، سیستم‌های ناوبری و رباتیک منجر خواهد شد.
برای شروع این پروژه امروز این ائتلاف در دانشگاه نیومکزیکوی مکزیک با هم ملاقات می‌کنند و طی دو روز به ارائه نتایج تجربی و همچنین ایده‌های جدید می‌پردازند. امید است که در نهایت الگوریتم‌های مورد نیاز برای پرواز مافوق صوت با فشرده‌سازی ۱۲ ساعت محاسبه به یک میلی ثانیه انجام پذیرد.
اگر همه چیز براساس برنامه زمانبندی شده پیش رود، اولین پرواز مافوق صوت خودران اوایل سال ۲۰۲۴ محقق خواهد شد.
"مایکل برنز" مدیر ارشد "سندیا" می‌گوید: هدف از برنامه ما جمع آوری برخی از بهترین مغزها در فناوری سیستم‌های خودران در یک محیط و همکاری است. ما انتظار داریم که تأثیرات مهمی در تعدادی از این زمینه‌های پژوهشی داشته باشیم.
انتهای پیام
