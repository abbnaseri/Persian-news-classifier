حال "استارلینک" خوب است
با گذشت تقریباً یک ماه از پرتاب ماهواره‌های "استارلینک"، شرکت "اسپیس ایکس" از وضعیت این ماهواره‌ها گزارشی منتشر کرده است.
به گزارش ایسنا و به نقل از انگجت، شرکت "اسپیس ایکس"(SpaceX) طی گزارشی اعلام کرده که با ۵۷ ماهواره از ۶۰ ماهواره استارلینک در ارتباط است و مشخص نیست که دقیقاً چه اتفاقی برای این ۳ ماهواره افتاده است.
این ماهواره‌ها سرانجام به زمین خواهند افتاد زیرا جاذبه، آن‌ها را به پایین خواهد کشید.
اسپیس ایکس همچنین قصد دارد دو ماهواره را برای آزمایش فرآیند عملکرد ماهواره‌ها تخریب کند.
ماهواره‌های استارلینک بخشی از برنامه اسپیس‌ایکس برای سرویس جدید و پرسرعت اینترنت هستند. این طرح در اوایل سال ۲۰۱۵، با درخواست "ایلان ماسک" مدیرعامل این شرکت از کمیته ارتباطات فدرال مبنی بر اجازه آزمایش ایده خود برای تأسیس یک پهنای باند جهانی آغاز شد.
پیش از این "ایلان ماسک" رئیس شرکت "اسپیس ایکس" گفته بود که این ۶۰ ماهواره قابلیت برقراری ارتباط با یکدیگر در مدار را ندارند. این کارآفرین میلیاردر اشاره کرد که فناوری موجود در برنامه ماهواره‌ای استارلینک جدید است، بنابراین احتمال دارد که برخی از آنها کار نکند. طبق گفته ماسک، اسپیس‌ایکس باید شش مأموریت دیگر استارلینک را انجام دهد تا قادر به ارائه پوشش اینترنت مناسب برای برخی از نقاط جهان باشد. این شرکت به ۱۲ مأموریت دیگر هم نیاز دارد تا بتواند پوشش بیشتری داشته باشد.
در نهایت اسپیس ایکس باید ۱۲ هزار ماهواره اینترنتی را به مدار زمین ارسال کند. ولی هیچ تضمینی وجود ندارد که این ماهواره‌ها هم با موفقیت در مدار قرار خواهند گرفت یا خیر.
البته شکست این ماهواره‌ها منجر به افزایش زباله‌های فضایی خواهد شد.
اسپیس ایکس انتظار دارد که ماهواره‌ها پیش از قرار گرفتن در جو، در نهایت پنج سال دوام داشته باشند.
انتهای پیام
