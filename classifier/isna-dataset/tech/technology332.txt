الگوریتمی که به همکاری ربات‌ها و انسان‌ها کمک می‌کند
پژوهشگران دانشگاه "ام.آی.تی"، الگوریتمی طراحی کرده‌اند که می‌تواند به بهبود همکاری ربات‌ها و انسان‌ها کمک کند.
به گزارش ایسنا و به نقل از ام. آی. تی نیوز، پژوهشگران دانشگاه "ام. آی.تی"(MIT) و شرکت خودروسازی "ب‌.ام‌.و"(BMW)، در حال بررسی روش‌هایی هستند که انسان‌ها و ربات‌ها بتوانند هنگام سوار کردن قطعات خودرو، نزدیک به هم کار کنند. این گروه در شرایط آزمایشی مشابه شرایط کارخانه، رباتی را روی ریل قرار دادند تا قطعات مورد نظر را به ایستگاه‌های گوناگون برساند. کارگران انسان نیز هنگام کار ربات‌ها، از نزدیکی ایستگاه‌ها عبور کردند تا به کارها رسیدگی کنند.
ربات این آزمایش طوری برنامه‌ریزی شده بود که هنگام عبور انسان از کنار آن، متوقف شود اما به گفته پژوهشگران، ربات پیش از رسیدن انسان به مسیر، توقف می‌کرد و بیش از اندازه محتاط بود. این گونه توقف‌های غیر ضروری در جهان واقعی و شرایط ساخت و ساز در کارخانه، می‌توانند به کاهش قابل توجه کارایی منجر شوند.
پژوهشگران تلاش کردند این مشکل را با ایجاد محدودیت در الگوریتم تنظیم مسیریابی ربات حل کنند. اگرچه الگوریتم مسیریابی می‌توانست مقصد انسان‌ها را پیش‌بینی کند اما به خاطر هماهنگی ضعیف زمان نمی‌توانست زمان سپری شده در مسیر را تشخیص دهد و مدت زمان مورد نیاز برای توقف، بازگشت و عبور دوباره شخص از مسیر را پیش‌بینی کند.
پژوهشگران ام. آی. تی سعی کردند راه حلی برای این مشکل طراحی کنند. آنها الگوریتمی طراحی کردند که می‌تواند مسیرها را در زمان واقعی مشخص کند تا امکان پیش‌بینی زمان حرکت انسان فراهم شود. هنگامی که پژوهشگران، این الگوریتم جدید را طی یک برنامه آزمایشی در کارخانه ب.ام‌.و به کار گرفتند، ربات به جای توقف ناگهانی، توانست به سادگی بچرخد و دقیقاً در زمان ورود انسان، از مسیر خارج شود.
"جولیا شا"(Julie Shah)، استادیار مکانیک پرواز و کیهان‌نوردی دانشگاه ام.آی.تی گفت: این الگوریتم، از اجزایی ساخته شده که به ربات در درک و بررسی توقف‌ها و حرکات انسان کمک می‌کنند. این روش، یکی از چندین راه حلی است که ما برای درک بهتر انسان توسط ربات‌ها در نظر داریم.
نتایج این پژوهش، در ماه جاری در نشست "رباتیک: علم و سیستم‌ها"(RSS) در آلمان ارائه خواهند شد.
انتهای پیام
