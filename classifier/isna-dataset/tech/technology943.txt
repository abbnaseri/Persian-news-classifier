عکس‌هایتان را با ناسا به اشتراک بگذارید
امروز ۲۲ آوریل مصادف با ۲ ادیبهشت روز زمین است و این بار ناسا از شما می‌خواهد تا این روز را با این سازمان جشن بگیرید.
به گزارش ایسنا و به نقل از تک تایمز، روز زمین، روزی برای افزایش آگاهی و قدردانی نسبت به محیط زیست کره زمین است. این روز دو بار در سال، یک بار در طول فصل بهار در نیمکره شمالی و در طول فصل پاییز در نیمکره جنوبی (که فصل بهار آن نیمکره محسوب می‌شود) برگزار می‌شود.
سازمان ملل هر سال در اعتدال بهاری، این روز را جشن می‌گیرد. این کار یک رسم بوده که توسط "جان مک‌کانل" فعال صلح در سال ۱۹۶۹ در اجلاس یونسکو معرفی شد و توسط گیلورد نلسون، سناتور آمریکایی به عنوان یک جلسه آموزشی در مورد محیط زیست بنیان گذاشته شد.
نخستین اعلامیه روز جهانی زمین در سال ۱۹۶۹ به دست جوزف آلیوتو شهردار سانفراسیسکو با عنوان بزرگداشت صلح، عدالت و مراقبت از زمین نامیده شد.
جوامع بسیاری هفته زمین را با آغاز روز زمین جشن می‌گیرند و تمام هفته را به فعالیت‌های زیست محیطی اختصاص می‌دهند.
در ایران نیز همزمان با دیگر کشورهای جهان هفته زمین پاک از روز دوم اردیبهشت به مدت یک هفته در سراسر کشور برپا می‌شود و نخستین روز این هفته (دوم اردیبهشت ماه) به نام "روز زمین پاک" نامگذاری شده است.
روز زمین امسال ناسا از افراد خواسته است تا تصاویر زیبایی از زمین ثبت کنند و این تصاویر را با هشتگ #PictureEarth در رسانه‌های اجتماعی به اشتراک بگذارند.
ناسا از طریق این کار می‌خواهد اهمیت حفاظت از سیاره زمین را نشان دهد. ناسا بهترین عکس‌های گرفته شده از زمین را که افراد در شبکه اجتماعی با این هشتگ به اشتراک گذاشته‌اند انتخاب کرده و منتشر خواهد کرد.
ناسا طی این چالش از کاربران شبکه‌های اجتماعی فیسبوک، اینستاگرام و توئیتر خواسته است تا تصاویری را که زیبایی، زندگی و حرکت زمین را نشان می‌دهند، به اشتراک بگذارند.
کاربران طی این چالش می‌توانند بر روی جزئیات متمرکز شده و تصاویری از شکوفه گل‌ها، درختان باستانی، حشرات رنگارنگ، حیوانات، امواج، گدازه‌ها، ابرها، نور خورشید و سایر تصاویر را ثبت کنند. کاربران می‌توانند کپشنی نیز زیر این تصاویر بنویسند و با هشتگ #PictureEarth آنها را به اشتراک بگذارند.
فعالیت‌های ناسا در روز زمین

ناسا همچنین چند فعالیت در روز زمین انجام خواهد داد که یکی از آنها پخش اپیزود ۳۰ دقیقه‌ای "NASA Science Live" است. این اپیزود به صورت زنده در Ustream ،Periscope ،Facebook Live و YouTube و در وبسایت ناسا پخش خواهد شد. کاربران می‌توانند با استفاده از هشتگ #AskNASA سوالات خود درباره زمین را بپرسند.
در اقدام بعدی، ناسا آخرین ساختمان خود موسوم به "ساختمان ۴۲۲۱"(Building ۴۲۲۱) که یک ساختمان پیشرفته و سازگار با محیط زیست است و بر اساس دستورالعمل‌های فدرال در زمینه بهره‌وری انرژی و آب طراحی شده را بازگشایی خواهد کرد.
"ساختمان ۴۲۲۱" مجهز به شیشه‌های عایق کم تشعشع است که گرما را منکسر می‌کند و به همین دلیل دیگر نیازی به پرداخت هزینه‌ای گزاف برای پرداخت سیستم‌های خنک کننده درون آن نیست. علاوه بر موارد فوق ساختمان مذکور همچنین پانل های خورشیدی بر روی سقف ساختمان تعبیه شده‌اند که انرژی را برای افزایش قدرت الکتریکی جذب می‌کند.
در گام سوم ماهواره‌های ناسا و دیگر ابزارهای پیشرفته آن تصاویری از زمین ثبت و ناسا آنها را به اشتراک خواهد گذاشت. کار شگفت انگیز بعدی آنها این است که دانشمندان ناسا با استفاده داده‌های ابزارهای ناسا و فضاپیمای "Earth Observation" تصویری از این سیاره را خواهد ساخت.
در روز ۲۶ آوریل، ناسا ابزار جدید خود به نام Orbiting Carbon Observatory ۳ یا OCO-۳ را به سمت ایستگاه فضایی بین المللی پرتاب خواهد کرد. ناسا گفت که هدف این مأموریت اندازه‌گیری دی اکسید کربن فضا است زیرا انجام این کار به ایجاد راه حل‌هایی برای مسائل مهم جهانی مانند دسترسی به آب شیرین، امنیت غذایی و سلامت انسان کمک خواهد کرد. دی اکسید کربن عمدتاً در تغییرات اقلیمی رو به افزایش است.
تغییر لوگوی گوگل به مناسبت روز زمین

گوگل امروز به مناسبت روز زمین لوگوی خود را تغییر داد. جوامع بسیاری نیز هفته زمین را با آغاز روز زمین جشن می‌گیرند و تمام هفته را به فعالیت‌های زیست محیطی اختصاص می‌دهند.
گوگل نیز به همین مناسبت روز زمین را جشن گرفت و علاوه بر تغییر لوگوی خود یک ویدئو نیز در این رابطه منتشر کرد. در این ویدئو گونه‌های گیاهی و جانوری گوناگون معرفی شده‌اند و ویژگی‌های آن‌ها هم ذکر شده است.
انتهای پیام
