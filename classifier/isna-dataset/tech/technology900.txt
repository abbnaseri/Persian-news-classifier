کمک هوش مصنوعی به ردیابی سیلاب با آنالیز توییت‌های مردم!
مرکز تحقیقات مشترک کمیسیون اروپا قصد دارد از هوش مصنوعی برای تحلیل توییت‌های مردم نواحی مختلف اروپا برای ردیابی و پیش‌بینی سیلاب استفاده کند.
به گزارش ایسنا و به نقل از انگجت، مرکز تحقیقات مشترک کمیسیون اروپا در حال کار بر روی توسعه یک ابزار است که می‌تواند از توییت‌های مردم و هوش مصنوعی برای جمع‌آوری داده‌های زنده در مورد سیل استفاده کند.
دانشمندان اتحادیه اروپا توضیح دادند که چگونه نمونه اولیه رسانه اجتماعی آنها برای ارزیابی خطر سیل موسوم به "SMFR" می‌تواند به امدادگران و سازمان‌های مدیریت بحران کمک کند تا بهتر درک کنند که در مناطق سیل زده چه اتفاقاتی در حال وقوع است.
همچنین مشخص می‌کند که کدام نقاط آسیب دیده ممکن است نیاز فوری به کمک داشته باشند.
این ابزار با همکاری با سیستم هشدار سیلاب اروپا(EFAS) توسعه می‌یابد و عملیاتی می‌شود. بدین ترتیب هنگامی که EFAS مناطقی را با احتمال جاری شدن سیلاب تشخیص می‌دهد، SMFR شروع به جمع‌آوری توییت‌های مربوط به سیل از کاربران حاضر در این مناطق می‌کند.

جمع‌آوری اطلاعات قابل اطمینان از توئیتر کار ساده‌ای نیست، به خصوص با توجه به اینکه EFAS محدوده‌ای با بیش از ۲۷ زبان را پوشش می‌دهد. این همان جایی است که محققان به هوش مصنوعی متوسل می‌شوند.
محققان برای شروع، SMFR را آموزش دادند تا کلمات کلیدی مربوط به سیل را در زبان انگلیسی، آلمانی، اسپانیایی و فرانسوی یاد بگیرد و پاییز گذشته در یک آزمون در سیلی که در کالابریای ایتالیا جاری شد ۱۴ هزار و ۳۴۷ توییت را در مدت سه روز با موفقیت جمع‌آوری و آنها را با توجه به میزان اهمیت و داده‌های موقعیت جغرافیایی طبقه‌بندی کرد.
مرکز تحقیقات مشترک کمیسیون اروپا امیدوار است که EFAS بتواند در کنار سایر اطلاعات مربوط به سیلاب مانند تصاویر ماهواره‌ای از توییت‌های مردم نیز استفاده کند.

این پروژه در یک مقاله در Arvix.org منتشر شده است و همانطور که در مقاله توضیح داده شده است رسانه‌های اجتماعی می‌توانند اطلاعات را به صورت زنده در حین بلایای طبیعی ارائه دهند، اما به چگونگی ادغام اطلاعات رسانه‌های اجتماعی و یکپارچه کردن و جمع‌آوری اطلاعات قابل اطمینان آن با ابزارهای دیگر برای پیش‌بینی و نظارت بر فاجعه کمتر توجه شده است.
البته مرکز تحقیقات مشترک کمیسیون اروپا در این راه تنها نیست. هم گوگل و هم فیسبوک به دنبال استفاده از هوش مصنوعی برای جمع‌آوری داده‌های سیل هستند. همه این ابزارها با هم می‌توانند به سازمان‌های امدادگر و مدیریت بحران تصویر بهتری از آنچه که با آن مواجه خواهند شد بدهد.
انتهای پیام
