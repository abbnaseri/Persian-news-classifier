زاکربرگ فیسبوک را دو شقه می‌کند!
"مارک زاکربرگ" موسس و مدیر فیسبوک اعلام کرد قصد دارد محصولات این شرکت را به دو محصول جدا از هم تقسیم کند.
به گزارش ایسنا و به نقل از تک‌تایمز،"مارک زاکربرگ" بنیانگذار و مدیر عامل شرکت فیسبوک جزئیات بیشتری را در مورد برنامه این شرکت برای تقسیم خود به دو موجودیت متفاوت و همزمان ارائه کرد.
این تاجر ۳۴ ساله اولین بار نیت خود برای تقسیم فیسبوک را در یک پست وبلاگ در ماه مارس اعلام کرده بود.
وی دیدگاه خود را در قالب ایجاد چیزی موسوم به "میدان شهر" که مردم می‌توانند در آن با دوستان، جوامع و علایق خود در ارتباط باشند و یک "اتاق نشیمن" که کاربران می‌توانند در آن با یکدیگر به طور خصوصی مرتبط شوند، توضیح داد. این کار در واکنش به نیاز رو به رشد برای حفظ بیشتر حریم خصوصی در هنگام استفاده از شبکه‌های اجتماعی صورت می‌گیرد.
تقسیم خدمات فیسبوک
زاکربرگ در مورد اینکه چگونه می‌خواهد این کار را انجام دهد، گفت که این ابتکار عمل برای چند سال آینده تمرکز اصلی فیسبوک خواهد بود. ما قصد داریم پیش از ارائه یک سرویس خصوصی برای کاربران خود حداقل یک سال از مشاوره با کارشناسان مختلف، قانون‌گذاران و مقامات دولتی بهره ببریم.
رئیس فیسبوک همچنین چالش‌های مختلفی را مطرح کرد که معتقد است با چنین حرکتی با آنها مواجه خواهد شد. وی گفت: مسائل ایمنی و محتوایی واقعاً مهمی در پیام‌رسانی وجود دارد. اگر ما توانایی دیدن محتوا را نداشته باشیم، باید مطمئن شویم که ابزارهای مختلفی برای نظارت آن داریم.
زاکربرگ خاطرنشان کرد که این رویکرد جدید تغییر قابل توجهی در نحوه خدمات فیسبوک خواهد داشت.
با این حال، رویکرد جدید این شرکت نیازمند آن است که در رابطه با مسائل اجتماعی بیشتر فعالانه عمل کند. این امر به آنها اجازه می‌دهد که استراتژی خود را از پایه بسازند و پیش بروند.
زاکربرگ در مورد برنامه خود در رویداد F8 که کنفرانس سالانه فیسبوک با توسعه دهندگان است بیشتر توضیح خواهد داد.
حریم خصوصی بیشتر در رسانه‌های اجتماعی
اعلام فیسبوک برای تقسیم بالقوه خود پس از نقض حریم خصوصی کاربران صورت گرفته است. هفته گذشته این شرکت اعلام کرد انتظار می‌رود که توسط کمیسیون تجارت فدرال به دلیل عدم حفظ حریم خصوصی حساب کاربری کاربران ۳ تا ۵ میلیارد دلار جریمه شود.
این طور که مشخص است فیسبوک حریم خصوصی میلیون‌ها کاربر را نقض کرده و اطلاعات آنها را افشا کرده است.
بنابراین زاکربرگ به فکر حل مشکل درز اطلاعات فیسبوک افتاد و با تصمیم بر تقسیم وظایف فیسبوک به دو وظیفه متفاوت سعی در حفظ حریم خصوصی کاربران دارد.
وی معتقد است که سیستم عامل‌های ارتباطی متمرکز روی حریم خصوصی در آینده نزدیک از سیستم عامل‌های بازِ موجود مهم‌تر خواهند شد.
در حالی که مشخص نیست که فیسبوک دقیقاً به چه شکلی نیت جدید خود را عملی خواهد کرد، بر اساس اظهارت گذشته زاکربرگ انتظار می‌رود که فیسبوک تمامی سیستم عامل‌های پیام‌رسان خود یعنی فیسبوک مسنجر، واتس‌اپ، و اینستاگرام را به یک سرویس واحد، یکپارچه و رمزگذاری شده تبدیل کند.
این کار به این برنامه‌ها اجازه می‌دهد پلت‌فرم پیام‌رسانی یکسانی داشته باشند، در حالی که هر برنامه می‌تواند استقلال خود را حفظ کند. بدین ترتیب کافی است یک کاربر برای دریافت پیام از کاربران دیگر تنها یکی از این سه برنامه را بر روی دستگاه خود نصب داشته باشد.
به عنوان مثال یک کاربر از اینستاگرام برای دوست خود که دسترسی به اینستاگرام ندارد پیام می‌فرستد و دوستش آن پیام را می‌تواند در فیسبوک مسنجر یا واتس‌آپ بخواند.

انتهای پیام
