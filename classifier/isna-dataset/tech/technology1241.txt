توسعه پوست الکترونیکی با الهام از عروس دریایی
 پژوهشگران "دانشگاه ملی سنگاپور" در مطالعه اخیرشان با الهام از عروس دریایی موفق به طراحی و توسعه یک پوست الکترونیکی که قابلیت خودترمیمی و بسط یافتن دارد، شده‌اند.
به گزارش ایسنا، دانشمندان برای توسعه بسیاری از بزرگترین اختراعات جهان از طبیعت الهام گرفته‌اند. اکنون پژوهشگران دانشگاه ملی سنگاپور نیز با الهام از عروس دریایی موفق به توسعه یک "پوست الکترونیکی" (electronic skin) نوین شده‌اند.
توسط پوست الکترونیکی مذکور دانشمندان می‌توانند برنامه‌های کاربردی بسیاری برای ایجاد ربات‌های نرم و حتی صفحه‌های نمایش لمسی مقاوم در برابر آب توسعه دهند.
این مطالعه به رهبری پرفسور"بنجامین تی" (Benjamin Tee) و با همکاری پژوهشگران "دانشگاه چینهوا چین" و "دانشگاه کالیفرنیا، ریورساید آمریکا" انجام شد. پژوهشگران یک سال برای توسعه این پوست الکترونیکی تلاش کردند.
پژوهشگران پوست الکترونیکی یاد شده را با ایجاد یک ژل متشکل از یک پلیمر مبتنی بر فلوئوروکربن با مایع یونی غنی از فلوئور به دست آوردند. فلوئوروکربن ها (Fluorocarbon) به دسته‌ای از ترکیبات شیمیایی گفته می‌شود که تنها شامل اتم‌های کربن و فلوئور هستند. این ترکیبات مانند آلکان ها و آلکین ها هستند که به جای اتم هیدروژن در آن، اتم فلوئور نشسته است.
انتهای پیام
