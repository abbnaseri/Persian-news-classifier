کلسیم امکان بروز حمله قلبی را افزایش می‌دهد
پژوهشگران آمریکایی در بررسی جدیدی نشان دادند که شاید رسوب کلسیم، یکی از عوامل بروز حمله قلبی باشد.
به گزارش ایسنا و به نقل از مدیکال‌اکسپرس، سالانه حدود شش میلیون نفر به خاطر درد قفسه سینه به اورژانس مراجعه می‌کنند اما این مشکل حتماً ناشی از حمله قلبی نیست و شاید بسیاری از این افراد اصلاً در معرض خطر حمله قلبی قرار نداشته باشند و یا این احتمال در آنها بسیار کم باشد.
پژوهش جدیدی که در مؤسسه قلب مرکز پزشکی "اینترمانتین"(Intermountain) آمریکا صورت گرفته، نشان می‌دهد که بررسی وجود داشتن یا نداشتن "کلسیم عروق کرونر"(CAC) در شریان بیماران می‌تواند میزان خطر حمله قلبی در آینده را مشخص کند.
"ویت لی"(Viet Le)، پژوهشگر ارشد این پروژه گفت: نتایج این پژوهش نشان می‌دهند که وجود کلسیم عروق کرونر می‌تواند به ما کمک کند تا حدس بزنیم چه کسی بیشتر در معرض خطر ابتلاء به مشکل قلبی قرار دارد. این توانایی نه تنها در مورد زندگی آینده بلکه برای حدس زدن نشانه‌های کنونی آن نیز صدق می‌کند؛ در نتیجه می‌توان به یافتن راه‌هایی برای توقف این مشکل نیز امیدوار بود.
پژوهشگران در این پروژه، ۵۵۴۷ بیمار که سابقه بیماری قلبی-عروقی نداشتند و به خاطر درد قفسه سینه به بیمارستان مراجعه کرده بودند، مورد بررسی قرار دادند. آنها بیماران را با پت‌اسکن مورد بررسی قرار دادند تا وجود کلسیم عروق کرونر را در دیواره شریان آنها بررسی کردند تا امکان بروز مشکلاتی مانند تصلب شریان را در آنها مشخص کنند. سپس، نتایج پژوهش را تا چهار سال آینده مورد بررسی قرار دادند.

در این بررسی مشخص شد بیمارانی که کلسیم عروق کرونر بیشتری در اسکن آنها مشخص شده بود، نسبت به بیمارانی که کلسیم عروق کرونر در پت‌اسکن آنها وجود نداشت، بیشتر در معرض مشکل قلبی قرار داشتند. آنها همچنین دریافتند احتمال ابتلاء به "بیماری سرخرگ کرونری"(CAD) یا دیگر مشکلات وخیم قلبی-عروقی، در افرادی که کلسیم عروق کرونر بالاتری در پت‌اسکن آنها وجود داشته بیشتر است.
لی افزود: ما می‌توانیم با بهبود سبک زندگی، با بروز چنین مشکلاتی مقابله کنیم.
پژوهشگران تاکید کردند که برای نشان دادن نقش کلسیم عروق کرونر در پیش‌بینی بهتر مشکلات قلبی عروقی، به پژوهش‌های بیشتری نیاز است.
انتهای پیام
