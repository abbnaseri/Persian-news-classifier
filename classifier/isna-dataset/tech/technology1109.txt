کوچ استعدادهای جوان از دره سیلیکون
یک تحقیق و نظرسنجی جدید نشان می‌دهد که خروج کارکنان جوان سیلیکون ولی رو به افزایش است و همچنین استخدام نوآموزان مستعد سخت‌تر شده است.
به گزارش ایسنا و به نقل از بیزنس اینسایدر، دره سیلیکون یا سیلیکون ولی(Silicon Valley) به عنوان مرکز تکنولوژی و نوآوری آمریکا و دنیا شناخته شده است، اما افرادی که دستی در این صنعت دارند متوجه شده‌اند که سلطه آن شروع به لغزش کرده است.
یک نظرسنجی که اخیراً از ۳۰۰ کارمند فناوری در سیلیکون ولی پرسیده شد نشان داد که ۴۹ درصد از آنها انتظار دارند که یک منطقه خارج از منطقه خلیج سانفرانسیسکو(Bay Area) به عنوان مرکز نوآوری ظهور کند.
گزارش این نظرسنجی که توسط گروه برانزویک(Brunswick) انجام شده است می‌گوید که اکثر کارکنان"سیلیکون ولی" یعنی حدود ۷۴ درصد آنها گفته‌اند که انتظار دارند کشور چین در آینده‌ای نزدیک و طی پنج سال آتی به یک رقیب تهدید کننده برای سیلیکون ولی تبدیل شود.
براساس این نظرسنجی حتی اگر مشاغل بیشتری در زمینه فناوری فراهم شوند، حدود نیمی از کارکنان شرکت کننده بر این باورند که استخدام استعدادهای جوان حتی نسبت به سال قبل دشوارتر خواهد شد. این ممکن است به این دلیل باشد که نسل جوان در خارج از دره سیلیکون به دنبال کار هستند.
آمار می‌گوید ۴۱ درصد از افراد ۱۸ تا ۳۴ ساله بررسی شده قصد دارند در سال آینده منطقه خلیج را ترک کنند.
با وجود روند تنزل پیش‌بینی شده در ادامه همکاری و استخدام استعدادهای فناوری و افزایش رقابت در صنعت، دره سیلیکون در مورد آینده همچنان خوش‌بین است.
بیش از نیمی از کارکنان مورد بررسی گفتند که انتظار دارند شرکت‌هایشان رشد کنند و تقریباً نیمی از آنها نیز گفته‌اند که بهترین روزهای سیلیکون ولی در پیش رو است.
انتهای پیام
