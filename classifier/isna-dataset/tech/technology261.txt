درمان زوال عقل با داروی فشار خون
محققان هلندی به تازگی دریافته‌اند که یک داروی فشار خون می‌تواند برای درمان بیماری "پارکینسون" و "زوال عقل" استفاده شود.
به گزارش ایسنا و به نقل از گیزمگ، دانشمندان مرکز پزشکی دانشگاه " رادبود نیمخن" هلند با انجام تحقیقاتی جدید دریافته‌اند که داروی "نیلوادیپین"(Nilvadipine) که برای فشار خون بالا استفاده می‌شود، می‌تواند در افراد مبتلا به آلزایمر، جریان خون در حافظه و مناطقی که مربوط به یادگیری است را افزایش دهد.
داروی "نیلوادیپین" کانال کلسیم را مسدود می‌کند و از سال ۱۹۹۰ تاکنون برای درمان فشار خون بالا استفاده شده است.
ولی اخیراً محققان هلندی به تأثیرات جدید این دارو پی برده‌اند و گفته‌اند که این دارو برای درمان بیماران مبتلا به آلزایمر هم مفید است.
این محققان در مطالعه خود ۴۴ مورد بیمار مبتلا به آلزایمر را مورد مطالعه قرار دادند و داوطلبان را به دو گروه تقسیم کردند و به مدت شش ماه به یکی از گروه‌ها "نیلوادیپین" تجویز کردند و برای گروه دیگر از "دارونماها" استفاده کردند.
قبل و بعد از این دوره درمان، جریان خون بیماران در بخش "هیپوکامپ" مغز توسط اسکن "ام‌آرآی"( MRI) اندازه‌گیری شد.
نتایج نشان داد که این داروی فشار خون، جریان خون در بخش "هیپوکامپ" مغز را تا ۲۰ درصد افزایش می‌دهد.
این بخش از مغز مسئول حافظه و یادگیری است.
"یورگن کلاسن" محقق ارشد پروژه اظهار کرد، ما نیاز داریم که در آینده دریابیم آیا بهبود در فشار خون به ویژه در هیپوکامپ مغز، می‌تواند به عنوان یک روش درمانی برای کاهش سرعت پیشرفت آلزایمر استفاده شود یا خیر؟
نتایج این پژوهش در مجله "Hypertension" انتشار یافت.
انتهای پیام
