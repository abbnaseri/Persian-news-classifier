ابداع اپلیکیشنی که درد بعد جراحی را کاهش می‌دهد
پژوهشگران هلندی در بررسی جدیدی دریافتند که نوعی اپلیکیشن می‌تواند به کنترل درد پس از جراحی کمک کند.
به گزارش ایسنا و به نقل از مدیبولتین، بررسی جدید پژوهشگران هلندی نشان می‌دهد بیمارانی که پس از انجام دادن عمل زانو، از یک اپلیکیشن تلفن همراه استفاده می‌کنند، می‌توانند مصرف داروهای آرام‌بخش را کاهش دهند و به بهبود کنترل درد کمک کنند.
این پژوهش نشان می‌دهد هرچه استفاده از این اپلیکیشن موسوم به "پین‌کوچ"(PainCoach) بیشتر باشد، میزان درد بیماران کمتر می‌شود و نیاز به داروهای آرامبخش نیز کاهش می‌یابد.
دکتر "امر شومبار"(Amar Sheombar)، از نویسندگان این پروژه گفت: در حال حاضر، تمایل به استفاده از سیستم‌های مراقبت سلامت و کاهش مصرف آرام‌بخش در سراسر جهان افزایش یافته است اما تعداد اپلیکیشن‌هایی که از نظر بالینی مورد آزمایش قرار گرفته‌اند و به اهداف مورد نظر یعنی کنترل درد پس از عمل جراحی در خانه و کاهش مصرف آرام‌بخش نزدیک هستند، محدود است.
پژوهشگران با بررسی تأثیر اپلیکیشن پین‌کوچ بر کاهش درد، ۷۱ بیمار بین ۵۶ تا ۷۰ سال که عمل زانو را پشت سر گذاشته بودند، به صورت تصادفی انتخاب کردند و از آنها خواستند که این اپلیکیشن را در دو هفته نخست پس از جراحی، در منزل به کار ببرند.
اپلیکیشن پین‌کوچ به بیماران امکان می‌دهد تا درد خود را در سطوح بدون درد، درد قابل تحمل و درد غیرقابل تحمل طبقه‌بندی کنند. سپس اپلیکیشن بر اساس این اطلاعات و تعداد روزهای سپری شده پس از جراحی، توصیه‌هایی مبنی بر استفاده از داروی آرام‌بخش، ورزش و یا آزمایش به بیماران ارائه می‌دهد.

پژوهشگران در کنار این اپلیکیشن، از پرسش‌نامه‌هایی نیز استفاده کردند تا استفاده از داروی آرام‌بخش و سطح درد را در هر بیمار بررسی کنند. داوطلبان، پرسش‌نامه‌ها را به صورت روزانه طی دو هفته و سپس یک ماه، کامل کردند.
در پایان بررسی مشخص شد افرادی که در دو هفته نخست پس از جراحی از پین‌کوچ استفاده کردند، نسبت به کسانی که اپلیکیشن را به کار نبردند، ۲۳ درصد کمتر به داروهای آرام‌بخش و ۱۵ درصد بیشتر به پاراستامول نیاز داشتند.
استفاده مرتب از پین‌کوچ توانست نیاز به داروهای آرامبخش را کاهش دهد و به کنترل درد هنگام فعالیت و طی شب کمک کند. کاهش درد هنگام فعالیت در ۱۹ بیمار که به طور مرتب از پین‌کوچ استفاده کردند، چهار برابر سریع‌تر و کاهش درد آنها هنگام شب، شش برابر سریع‌تر بود. کاهش استفاده از داروهای آرامبخش نیز ۴۴ درصد و گاباپنتین ۷۶ درصد گزارش شد. در مقابل نیاز به پاراستامول در این بیماران، ۲۱ درصد افزایش یافت.
شومبار افزود: فناوری‌های نوین مانند اپلیکیشن‌های مربوط به سلامتی باید قدرت بیماران را افزایش دهند و به مراقبت از آنها کمک کنند. سه چهارم داوطلبان این آزمایش، اپلیکشین پین‌کوچ را ارزشمند دانستند و خواستند که در جهان واقعی هم از آن استفاده کنند.
این پژوهش، در نشست سالانه انجمن بیهوشی اروپا ارائه خواهد شد.
انتهای پیام
