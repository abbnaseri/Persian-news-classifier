تاثیر موسیقی و تمرین‌های ذهنی در بهبودی حافظه پس از سکته
پژوهشگران اسکاتلندی در آزمایش جدیدی نشان دادند که ادغام موسیقی با تمرین‌های ذهنی می‌تواند به بهبودی حافظه پس از سکته کمک کند.
به گزارش ایسنا و به نقل از نوروساینس نیوز، پژوهش جدیدی که در "دانشگاه گلاسکو" (University of Glasgow) اسکاتلند انجام شده، نشان می‌دهد که شاید گوش دادن به موسیقی بتواند به افرادی که دچار سکته شده‌اند، در بازیابی توانایی‌های شناختی کمک کند.
پژوهشگران در این پروژه، تأثیر ادغام موسیقی و تمرین‌های ذهنی را بر بازیابی پس از سکته بررسی کردند. آنها ۷۲ شرکت‌کننده که به سکته حاد دچار شده بودند را مورد بررسی قرار دادند. شرکت‌کنندگان، به "سکته مغزی ایسکمیک" (ischemic stroke) که متداول‌ترین نوع سکته است، مبتلا بودند. این شرایط در صورتی ایجاد می‌شود که ذخیره خونی مغز به دلایل گوناگون از جمله لخته شدن خون متوقف شود.
پژوهشگران در این بررسی، شرکت‌کنندگان را به صورت تصادفی در سه گروه قرار دادند. از نخستین گروه خواسته شد تا به موسیقی گوش دهند، موسیقی گروه دوم با تمرین‌های ذهنی ادغام شد و آخرین گروه به کتاب‌های صوتی گوش دادند. شرکت‌کنندگان از یک آی‌پد استفاده کردند تا پس از مرخصی از بیمارستان و طی دوران بهبودی خود، یک ساعت در روز و به مدت هشت هفته به موسیقی یا کتاب صوتی گوش دهند.
هر شرکت‌کننده آزاد بود تا موسیقی مورد علاقه یا کتاب خود را انتخاب و برنامه روزانه فعالیت شنیداری خود را ثبت کند. آنها طی این فرآیند، یک ملاقات هفتگی با گروه پژوهشی داشتند تا پیشرفت آنها بررسی شود. شرکت‌کنندگان گروه دوم، با دو تمرین پنج دقیقه‌ای که برای تشویق آنها به بازیافتن توجه طراحی شده بود، آموزش دیدند و سپس به موسیقی گوش دادند. پژوهشگران در ابتدای آزمایش، علاوه بر پخش موسیقی، آزمایش‌های استانداردی نیز برای بررسی وضعیت حافظه، توجه و عملکرد شناختی شرکت‌کنندگان انجام دادند.

پژوهشگران دریافتند که فعالیت شنیداری روزانه در بازیابی توانایی‌ها پس از سکته مؤثر است. شرکت‌کنندگان در پایان هشت هفته گزارش دادند که گوش دادن، به آنها در بازیافتن آرامش، تمرکز و مدیریت احساسات کمک کرده است. بیماران گروه نخست که به موسیقی گوش داده بودند، از افزایش سطح فعالیت خود خبر دادند و شرکت‌کنندگان دو گروه دیگر نیز موفق شدند خاطرات گذشته را به یاد آورند. در آزمایش‌هایی که پس از این فرایند صورت گرفت، بهبودی عملکرد حافظه در شرکت‌کنندگان همه گروه‌ها دیده شد.
دکتر "ساتو بایلین" (Satu Baylan)، استاد دانشگاه گلاسکو و نویسنده ارشد این پژوهش گفت: کسانی که دچار سکته می‌شوند، اغلب در توانایی تمرکز و یادآوری اطلاعات، با مشکلاتی رو به رو هستند. بسیاری از این افراد، دچار احساس ناخوشی و اضطراب می‌شوند که بر فعالیت روزانه آنها تأثیر منفی دارد.
پژوهش‌های پیشین نشان داده بودند که شاید گوش دادن به موسیقی بتواند به بهبود حافظه و توجه پس از سکته کمک کند. تمرین‌های ذهنی به طور کلی می‌توانند به بهبودی پس از افسردگی کمک کنند اما آزمایش‌های کمی وجود دارند که تأثیر این تمرین‌ها را بر بهبودی پس از سکته بررسی کرده باشند. ما در این پژوهش، تأثیر ادغام موسیقی با این تمرین‌ها را بررسی کردیم تا بتوانیم برخی از دشواری‌هایی که پس از سکته برای بیمار پیش می‌آید، برطرف کنیم.
این پژوهش، در مجله " International Journal of Stroke" به چاپ رسیده است.
انتهای پیام
