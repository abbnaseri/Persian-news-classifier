وجود نمک روی یکی از اقمار مشتری
ناسا در عکس روز خود، تصویری از یکی از اقمار مشتری به نام "اروپا" منتشر کرد.
به گزارش ایسنا و به نقل از ناسا، "اروپا"( Europa) نام یکی از شصت و نه قمر سیاره مشتری است که در سال ۱۶۱۰ میلادی توسط گالیله کشف شد.
اروپا پانزدهمین جرم در سامانه خورشیدی بر پایهٔ جرم و حجم محسوب می‌شود.
حال ناسا در پست اینستاگرامی خود گفته که رنگ زردی که در سطح این قمر قابل مشاهده است، "سدیم کلرید" است.
سدیم کلرید ترکیب اصلی تشکیل‌دهنده نمک طعام است و بخش اعظم شوری آب اقیانوس‌ها به وجود آن مربوط می‌شود.
نتایج حاصل از تحقیقات فضاپیماهای "وویجر"( Voyager) و " گالیله"( Galileo) نشان می‌دهد که قمر اروپا با لایه‌ای از آب مایع نمکی پوشیده شده که به حالت روکشی از یخ است.
این اقیانوس ممکن است بیش از یافته‌های گذشته، به اقیانوس‌های زمین شباهت داشته باشد.
دانشمندان فراز و نشیب‌هایی به اندازه ۵۰۰ متر در اروپا مشاهده کرده‌اند. دره‌های عمیق این عمیق تا زمانیکه پوسته یخی به اندازه کافی ضخیم و محکم نشده باشد ناپایدار خواهند بود. مدل‌های حرارتی و مطالعات صورت گرفته تخمین می‌زنند که ضخامت لایه یخ بین ۱۰ تا ۲۰ کیلومتر باشد، هر چند که تعیین ضخامت و عمق واقعی این اقیانوس از وظایف آتی مدارگرد اروپا است.

انتهای پیام
