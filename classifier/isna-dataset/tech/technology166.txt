ایربگ موتورسواری هم ساخته شد+تصاویر
به تازگی یک جلیقه هوشمند موسوم به "داینیز"(Dainese) توسعه یافته است که می‌توان آن را زیر یا روی لباس‌های دیگر پوشید و وقتی یک حادثه را تشخیص می‌دهد باد می‌کند تا بدن را از آسیب حفظ کند.
به گزارش ایسنا و به نقل از گیزمگ،"داینیز" فناوری کیسه هوا را برای موتورسیکلت سواران به یک جلیقه کوچک و سبک وزن آورده است که می‌تواند زیر یا روی لباس موتورسواری پوشیده شود.
این جلیقه هوشمند، انعطاف پذیر است اما با این وجود هفت برابر بهتر از هر محافظ دیگری از بدن موتورسوار محافظت می‌کند.
ضمن اینکه محافظ‌های دیگر معمولاً به دلیل عدم راحتی کنار گذاشته می‌شوند و فقط در هنگامی که موتورسوار احتمال می‌دهد موتورسواری سختی داشته باشد پوشیده می‌شود اما این جلیقه هوشمند آن قدرراحت است که می‌توان بدون دردسر همیشه آن را پوشید.

به طور خلاصه می‌توان گفت که این جلیقه یک کیسه هوا به شکل لباس است. شما آن در زیر یا روی لباس خود می‌پوشید و اگر تصادف کنید یا زمین بخورید و جلیقه یک سقوط را تشخیص دهد سریعاً باد شده و به یک کیسه هوا تبدیل می‌شود تا بدن شما را از آسیب محافظت کند.
ضمن این که هیچ ارتباطی بین این جلیقه با موتور یا دوچرخه مورد نیاز نیست و در عوض برای تشخیص سقوط از هفت حسگر خود شامل جی‌پی‌اس، شتاب سنج‌ها و چند ژیروسکوپ استفاده می‌کند.

شرکت "داینیز" می‌گوید که این جلیقه ایمنی هوشمند می‌تواند ارتفاع، سقوط و تصادف را تشخیص دهد، حتی اگر کاربر پشت چراغ ایستاده باشد و از پشت مورد اصابت قرار بگیرد.
هنگامی که این جلیقه فعال می‌شود، سیستم کیسه هوا در کسری از ثانیه جلیقه را باد می‌کند تا از ستون فقرات، شانه‌ها و سینه کاربر حفاظت کند.
"داینیز" می‌گوید این جلیقه نسبت به محافظ‌های دیگر هفت برابر قدرت محافظت بیشتری دارد، اگرچه مشخص نیست که با کدام معیار این حرف را می‌زند.

با توجه به جنس نرم این جلیقه به نظر نمی‌رسد تنها با کیسه هوا بتواند ستون فقرات را از آسیب در تصادفات شدید محافظت کند اما راحتی استفاده از آن موجب می‌شود توسط اغلب موتورسواران و دوچرخه سواران پوشیده شود و از آسیب‌های بیشتری جلوگیری کند.
این جلیقه دارای سیستم تنفس و تهویه و همچنین مقاومت در برابر آب و مقاومت در برابر سایش برای استفاده در انواع آب و هواها است.

متأسفانه شما مجبورید تقریباً با هر ۲۶ ساعت استفاده، آن را شارژ کنید تا همه حسگرها کار کنند. البته این مشکل با توجه به این که اغلب مردم این روزها همراهشان پاوربانک دارند مشکل بزرگی به نظر نمی‌رسد، چرا که این جلیقه با درگاه یواس‌بی شارژ می‌شود.
هنگامی که کیسه هوا یک بار باد شود می‌توان آن را به فروشنده داد و وی می‌تواند یک سیستم کیسه هوای جدید در جلیقه شما قرار دهد.
توسعه این جلیقه هوشمند یک گام رو به جلو در ایمنی موتورسیکلت سواران به نظر می‌رسد.
قیمت این جلیقه ایمنی ۶۹۹ دلار است. هنوز هیچ اطلاعاتی در مورد هزینه تعویض کیسه هوا ارائه نشده است.

"داینیز" در شش اندازه طراحی شده است تا برای مردان و زنان با سایزهای مختلف متناسب باشد. این جلیقه ایمنی از ماه آینده به فروش می‌رسد.
انتهای پیام
