از کفش گیاهی تا پهپاد شب‌تاب!
سایت دیجیتال‌ترندز، فهرستی از محصولات جالب حوزه فناوری ارائه داده است که هنوز به بازار عرضه نشده‌اند.
به گزارش ایسنا و به نقل از دیجیتال‌ترندز، در حال حاضر بسیاری از شرکت‌های فعال در حوزه فناوری، به ابداع محصولات جالبی می‌پردازند که شاید برخی از آنها عجیب، رؤیایی و حتی غیرطبیعی به نظر برسند. در اینجا به معرفی برخی از این محصولات شگفت‌انگیز می‌پردازیم که هنوز به بازار عرضه نشده‌اند.
کفش‌های گیاهی

همه افراد دوست دارند یک جفت کفش خوب داشته باشند و شاید داشتن یک مجموعه بزرگ کفش، آرزوی بسیاری از آنها باشد. از سوی دیگر، صنعت ساخت کفش نیز مانند همه صنایع مربوط به مد و پوشاک، برای محیط زیست مضر است. ساخت کفش نه تنها به آلودگی هوا منجر می‌شود، بلکه تولید زباله را نیز گسترش می‌دهد. شرکت "اسکوتز" (Scoots) برای رفع این مشکل، نوعی کفش ارائه داده که از منابع گیاهی ساخته شده است. قسمت بالای کفش اسکوتز، از آناناس و ذرت، کفی داخلی کفش از لاتکس و کفی خارجی آن از چوب‌پنبه ساخته شده است. این کفش، راحت و بادوام و همچنین قابل تجزیه زیستی است.
یادگیری موسیقی با لامپ‌های LED

شرکت "فرت زیلوت" (Fret Zealot)، مجموعه‌ای از لامپ‌های LED را به گیتار متصل کرده تا نشان دهند که انگشت نوازنده روی کدام پرده می‌نشیند. به کار بردن لامپ‌های LED در گیتار، کمک بصری بزرگی برای نوازندگانی است که در حال آموزش هستند. نسخه جدید این فناوری طوری طراحی شده که لامپ‌های LED به راحتی روی آن قابل نصب باشند. اپلیکیشن همراه این فناوری نیز نوازنده را راهنمایی می‌کند تا کارش را به سادگی انجام دهد.
خشک کن خورشیدی

گیاه و سبزیجات خشک، کاربردهای فراوانی در آشپزی دارند و می‌توان از آنها در غذاهای بسیاری استفاده کرد. خشک‌کن "درای‌سراتوپ" (Dryceratop)، نوعی خشک‌کن است که با انرژی خورشیدی کار می‌کند و می‌توان از آن برای خشک کردن مواد غذایی استفاده کرد. این خشک‌کن، از یک صفحه ساده تشکیل شده که یک خنک‌کننده در مرکز آن قرار دارد و یک پنل خورشیدی هم روی آن قرار گرفته است. هنگامی که نور خورشید به پنل "درای‌سراتوپ" می‌تابد، خنک‌کننده کار خود را آغاز می‌کند و گرما را به محفظه خشک‌کن وارد می‌کند؛ در نتیجه مواد غذایی خشک می‌شوند.
ارسال پیام میان خودروها

شاید گاهی اوقات هنگام رانندگی در جاده، شرایطی پیش بیاید که نیاز به راهی برای برقراری ارتباط با خودروی پشت سر احساس شود. "رودویو" (Roadwayve)، راهی برای رسیدن به این هدف ارائه داده است. این شرکت، نمایشگری برای خودرو ارائه داده که می‌توان آن را برای ارسال پیام‌های مورد نیاز مانند "متأسفم"، "دور بزن" و یا "متشکرم" تنظیم کرد. این نمایشگر که پیام‌ها را روی شیشه عقب خودرو نمایش می‌دهد، طوری طراحی شده که وضوح بالایی داشته باشد و امکان ارسال پیام برای رانندگان پشت سر فراهم شود.
دوچرخه‌سواری هوشمند

"اسمارت‌هالو ۲" (SmartHalo ۲)، یک ابزار قابل اتصال به اینترنت است که برای دوچرخه‌سواران طراحی شده است. این ابزار با ارسال سیگنال‌های مسیریاب، به کاربر خود در یافتن مسیرهای جدید کمک می‌کند. "اسمارت‌هالو" می‌تواند با هشدارهای ضد سرقت، از دوچرخه محافظت کند. لامپ‌های به کار رفته در این ابزار، مسیر را با نور زیاد برای کاربر روشن می‌کنند. "اسمارت‌هالو" می‌تواند بدون نیاز به یک دکمه خاص و تنها با کمک یک اپلیکیشن تناسب اندام، مسیرهای طی شده با دوچرخه را ردیابی کند و نمایش دهد.
آزمایشگاه خانگی

شاید آرزوی بسیاری از افرادی که به علوم زیست‌شناسی و شیمی علاقه دارند، داشتن یک آزمایشگاه خانگی باشد. "فلس وان" (Feles One)، یک کیت آزمایشگاهی است که می‌تواند امکان آزمایش و اکتشافات علمی را برای مردم عادی نیز فراهم کند. علاقه‌مندان می‌توانند با کمک "فلس وان"، بیشتر فرآیندهای علمی را که در آزمایشگاه‌های حرفه‌ای صورت می‌گیرند، انجام دهند. این کیت، ۶ ابزار آزمایشگاهی مهم را در خود جای داده است که از پیش برنامه‌ریزی شده‌اند. سازندگان این فناوری در مورد آن گفتند: با داشتن "فلس وان"، امکان یادگیری زیست‌شناسی مولکولی با کمک آزمایش فراهم می‌شود.
طراح ماسه‌ای متحرک

نقاشی روی ماسه در سال‌های اخیر، به هنری پرطرفدار تبدیل شده است. حدود دو سال پیش، یک فناوری جالب موسوم به "سیسیفوس مینی" (Sisyphus Mini)، برای طراحی با ماسه ابداع شد. "سیسیفوس مینی"، یک صفحه متحرک جالب است که می‌تواند با نوسان و چرخش آرام خود، الگوهای پیچیده‌ای را با ماسه رسم کند. اگرچه "سیسیفوس مینی"، محصولی جالب و منحصر به فرد است، اما هم بزرگ است و هم قیمت بالایی دارد؛ در نتیجه بسیاری از افراد نمی‌توانند آن را در خانه خود داشته باشند. به همین دلیل سازندگان "سیسیفوس مینی" در طراحی جدید آن تلاش کرده‌اند نسخه کوچک‌تر و ارزان‌تری از این محصول ارائه دهند.
شست‌وشوی بی‌سیم

"اومیسونیک" (Omisonic)، یک ابزار شست‌وشوی قابل حمل است که می‌تواند کمک بزرگی برای کاربر خود باشد. برای استفاده از این ابزار، کافیست آن را روشن کنید و درون آب بیاندازید. "اومیسونیک" پس از افتادن در آب، لرزش‌های بدون صدایی را ارسال می‌کند و حباب‌های ریزی را روی سطح آب به وجود می‌آورد. این ابزار کوچک می‌تواند به صورت خودکار همه آلودگی‌ها، میکروب‌ها و باکتری‌ها را از آنچه مشغول شست‌وشوی آن هستید، پاک و آنها را ضد عفونی کند. فناوری مشابه این محصول، در حال حاضر در آزمایشگاه‌های شیمی مورد استفاده قرار می‌گیرد.
پوششی برای راه‌اندازی جریان خون

"اسپرینگ" (Spryng)، نوعی پوشش بادی کارآمد و راحت است که می‌تواند به بهبود جریان خون و عملکرد ورزشکاران کمک کند. این پوشش با فشردن پاها می‌تواند جریان خون را هنگام نیاز به کار بیاندازد. همچنین، تورم پا را کاهش می‌دهد و به ترمیم و بهبود پای آسیب‌دیده کمک می‌کند.
پهپادی که سلفی می‌گیرد

در سال ۲۰۱۶، پهپادی موسوم به "ایرسلفی" (Airselfie) ارائه شد که می‌توانست به جای کاربران خود، از آنها سلفی بگیرد. شرکت سازنده این پهپاد پس از تلاش و اعمال برخی اصلاحات، نسخه جدیدی از آن را ابداع کرده است که قابلیت‌های جدیدی دارد. طراحی این نسخه جدید، مشابه نسخه اصلی این پهپاد است، اما دوربین بهتری دارد، در اندازه کوچک‌تری ساخته شده و عملکرد باتری آن نیز بهتر است. این پهپاد پیشرفته می‌تواند سلفی گرفتن در شرایط گوناگون را به کار ساده‌ای برای کاربران خود تبدیل کند.
پهپاد شب‌تاب

پهپادها در حال حاضر، در شکل‌ها و اندازه‌های گوناگونی ابداع و ارائه می‌شوند. کوادکوپترها، مشهورترین نوع پهپادها هستند که بیش از انواع دیگر در دسترس قرار دارند، اما پیشرفت فناوری موجب شده، گروه جدیدی از پهپادها نیز ساخته شوند که با الهام از کرم شب‌تاب طراحی شده‌اند. اگرچه پهپادهای بسیاری با الهام از حشرات، پرندگان و خفاش‌ها ساخته شده‌اند، اما این پهپاد جدید موسوم به "روبو فایرفلای" (Robo Firefly) همان‌گونه که از نامش برمی‌آید، مانند کرم شب‌تاب قابلیت تابش دارد. البته تابش "روبو فایرفلای" زیاد نیست؛ اما بال‌های آن طوری طراحی شده‌اند که موجب می‌شوند این پهپاد بسیار چابک‌تر از پهپادهای دیگر پرواز کند.
انتهای پیام
