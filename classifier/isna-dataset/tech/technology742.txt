گیاهانی که خانه را روشن می‌کنند!
پژوهشگران دانشگاه "ام.آی.تی" سعی دارند با القای نانوذرات به گیاهان، از آنها برای روشن کردن ساختمان‌ها استفاده کنند.
به گزارش ایسنا و به نقل از ام. آی. تی نیوز، پژوهش‌ها حاکی از این هستند که ساختمان‌ها در آینده با کمک مجموعه‌ای از گیاهان که قابلیت انتشار نور را دارند، روشن خواهند شد و طراحی و ساخت آنها به گونه‌ای خواهد بود که بتوانند نور خورشید را جذب کنند. پژوهشگران دانشگاه "ام. آی. تی"(MIT) در یک همکاری بین‌رشته‌ای تلاش کرده‌اند بینش‌های ورای این ایده را نشان دهند.
گیاهانی که قابلیت انتشار نور دارند، مورد اصلاح ژنتیکی قرار نمی‌گیرند؛ بلکه نانوذراتی به آنها القا می‌شوند که می‌توانند ذخیره انرژی گیاه را به نور تبدیل کنند. این کار، شبیه به همان فرآیندی است که در بدن کرم‌های شب‌تاب صورت می‌گیرد.
"مایکل استرانو"(Michael Strano)، استاد مهندسی شیمی دانشگاه ام. آی. تی گفت: این فرآیند می‌تواند هر گیاهی را به یک فناوری پایدار تبدیل کند که تغییرات بالقوه‌ای به همراه دارد. گسترش این فناوری، به بی‌نیازی از شبکه‌های الکتریکی منجر می‌شوند و امکان داشتن باتری‌هایی را فراهم می‌کنند که نیازی به شارژ ندارند.
استرانو و همکارانش دریافتند که باید این مفهوم را درک کنند و آن را گسترش دهند؛ بنابراین با "شیلا کندی"(Sheila Kennedy)، استاد معماری دانشگاه ام. آی. تی و مدیر شرکت "Kennedy and Violich Architecture" که در حوزه انرژی پاک فعالیت می‌کند، به همکاری پرداختند.
کندی گفت: این ایده آنقدر جدید و نوظهور بود که برای ما مانند یک چالش جالب به نظر می‌رسید. برای کار در این مورد، موضوعات بنیادی مانند نحوه درک و بیان روشنایی گیاهی را به عنوان یک فناوری زنده و زیستی را در نظر گرفتیم. اگر این فناوری را طوری به کار ببندیم که فقط انواع دیگری از چراغ ارائه کنیم، به اشتباه بزرگی دچار شده‌ایم.
پژوهشگران، این طرح را از سال ۲۰۱۷ آغاز کردند و در نخستین سال کار خود توانستند گیاهان بسیاری با قابلیت انتشار نور را برداشت کنند که روشن‌تر و بادوام‌تر از نخستین نمونه‌های آزمایشی بودند. آنها ترکیبات جدیدی موسوم به "ذرات خازنی نور" را به گیاهان افزودند.
این ذرات، در قالب نوعی از نانوذرات القا شده، به گیاه اضافه می‌شوند تا به ذخیره نور کمک کنند. معمولاً نوری که در واکنش زیست‌شیمیایی به وجود می‌آید، به سرعت از بین می‌رود اما ذرات خازنی می‌توانند دوام نور ایجاد شده را از چند ساعت به چند روز و حتی چند هفته برسانند.
این گروه پژوهشی سعی دارند کار خود را ادامه دهند تا روش‌های جدیدی برای القای نانوذرات به گیاهان پیدا کنند تا در آینده از آنها برای روشن کردن ساختمان‌ها استفاده شود.
انتهای پیام
