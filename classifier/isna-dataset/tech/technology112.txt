اندروید "ایر دراپ" مخصوص خود را می‌سازد
گوگل قصد دارد یک سیستم انتقال فایل مشابه با سیستم "ایر دراپ"(AirDrop) شرکت اپل در سیستم عامل iOS بسازد تا کاربران اندروید قادر به انتقال فایل‌های خود با سرعت بالا باشند.
به گزارش ایسنا و به نقل از انگجت، احتمالاً اگر از کاربران آیفون در مورد یکی از ویژگی‌های لذت‌بخش آیفون سوال کنید جواب آنها قابلیت "ایر دراپ" خواهد بود که یک راه آسان برای به اشتراک گذاشتن عکس‌ها و فیلم‌ها و اطلاعات دیگر با یک دستگاه اپل در نزدیکی کاربر است.
اکنون به نظر می‌رسد کاربران اندروید نیز به زودی مشابه این سیستم را خواهند داشت. تیم 9to5Google قصد دارد یک ویژگی اشتراک گذاری سریع یعنی "Fast Share" را مانند "ایر دراپ" آیفون در اندروید فعال کند.
این سیستم از ترکیبی از بلوتوث و وای-فای برای ارسال فایل‌ها و حتی متن به افراد و دستگاه‌های نزدیک استفاده می‌کند. آن را روشن می‌کنید و می‌توانید دستگاه‌های فعال را مشاهده کنید و با تأیید گیرنده تنها چند ثانیه برای انتقال حجم قابل توجهی از اطلاعات کافی خواهد بود.
البته چند تفاوت کلیدی وجود دارد. به نظر نمی‌رسد که شما بتوانید انتقال را به مخاطبین خود محدود کنید، اما می‌توانید قابلیت دیده شدن اختیاری را تنظیم کنید، به طوری که تنها افراد مورد علاقه شما امکان اشتراک سریع با شما را داشته باشند.
ممکن است این ویژگی در دستگاه‌های کروم‌بوک، دستگاه‌های iOS و حتی اپل واچ نیز در دسترس قرار بگیرد، هرچند که نمی‌توان روی همه آنها حساب کرد. یک نسخه iOS نیاز به یک برنامه خاص دارد.
تاریخ دقیق عرضه "Fast Share" مشخص نیست. هرچند که این ویژگی سرویس "گوگل پلی"(Google Play) است و احتمالاً به "اندرویدQ(Android Q) نیاز ندارد.
گوگل ممکن است کاربران را چندان منتظر نگذارد. این شرکت می‌گوید که از انتقال اطلاعات "اندروید بیم"(Android Beam) مبتنی بر NFC راضی نیست و "Fast Share" می‌تواند تنها راه سریع ارسال فایل‌ها به کاربران نزدیک به هم بدون نیاز به یک برنامه خاص باشد.
انتهای پیام
