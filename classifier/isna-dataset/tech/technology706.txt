تشخیص ساده‌تر سرطان با بررسی کروموزوم‌ها
پژوهشگران دانشگاه "ام.آی.تی"، روش جدیدی برای تشخیص ساده‌تر سرطان پیشنهاد دادند که بر بررسی کروموزوم‌ها تمرکز دارد.
به گزارش ایسنا و به نقل از ام. آی. تی نیوز، بیشتر انسان‌ها، ۲۳ جفت کروموزوم دارند و هرگونه تغییر در این تعداد می‌تواند برای سلول‌ها، مرگبار باشد و اختلالات ژنتیکی مانند "سندروم داون"(Down syndrome) پدید آورد.
زیست‌شناسان طی دهه‌های گذشته دریافتند که تعداد کروموزوم‌های سلول‌های سرطانی اغلب بیش از حد کم و یا بیش از حد زیاد است که در اصطلاح علمی به آن، "ناهولادی"(aneuploidy) گفته می‌شود. اندامگان یا یاخته‌ای که یک یا چند کروموزوم کمتر یا بیشتر از تعداد معمول داشته باشد، ناهولاد (aneuploid) نامیده می‌شود. پژوهشگران دانشگاه "ام. آی. تی"(MIT) در بررسی جدید خود درباره سرطان پروستات دریافتند که سطوح بالاتر ناهولادی می‌توانند به افزایش خطر مرگ و میر در میان بیماران منجر شوند.
"آنجلیکا آمون"(Angelika Amon)، استاد پژوهش سرطان در بخش زیست‌شناسی دانشگاه ام. آی.تی گفت: یافته‌های این پژوهش، روشی احتمالی را برای تشخیص دقیق‌تر بیماری نشان می‌دهند که شاید بتواند پزشکان را در مورد بیمارانی که به درمان‌های تهاجمی‌تر نیاز دارند، راهنمایی کند.
وی افزود: از آنجا که سرطان پروستات، یک سرطان شایع است، این فرصت می‌تواند توانایی آگاهی از روش درمان را برای ما فراهم کند.
بیشتر سرطان‌ها، سطوح بالایی از ناهولادی را به همراه دارند. شواهدی مبنی بر تأثیر ناهولادی در تهاجمی شدن سرطان وجود دارد اما نمی‌توان آن را به سادگی اثبات کرد زیرا در بیشتر انواع سرطان، همه تومورها ناهولادی هستند و همین موضوع، مقایسه را دشوار می‌کند.
سرطان پروستات، یک مدل ایده‌آل برای بررسی ارتباط میان ناهولادی و تهاجمی بودن سرطان است زیرا سرطان پروستات در بیشتر موارد بر خلاف سرطان‌های دیگر، ناهولادی نیست و یا کروموزوم‌های تغییریافته کمتری دارد. این ویژگی سرطان پروستات، به پژوهشگران امکان می‌دهد تا تأثیر ناهولادی بر پیشرفت سرطان را ساده‌تر ارزیابی کنند.
انتهای پیام
