آغاز امتحانات عملی سرنشینان سفینه سایوز ام.اس -۱۳
سازمان فضایی روسیه(روسکاسموس) اعلام کرد به دنبال آزمون‌های نظری سرنشینان ناو کیهانی سایوز ام.اس -۱۳، کارشناسان این سازمان امتحان‌های عملی این افراد در شبیه‌سازهای مرکز آموزش فضانوردان واقع در زوزدنی گارادوک(شهر ستاره‌ای) را آغاز کرده‌اند. 
به گزارش ایسنا؛ الکساندر اسکورتسوف و سرگئی ریژیکوف فرماندهان خدمه اصلی و پشتیبان سفینه سایوز ام. اس -۱۳، امتحان در شبیه ساز تخصصی را برای آزمایش نظارت بر مراحل نزدیک شدن و اتصال ناو باربری بدون سرنشین پروگرس ام. اس را انجام دادند.
به طور معمول، اتصال سفینه‌ها به ایستگاه فضایی بین‌المللی به شکل خودکار انجام می‌شود. با این حال، خدمه باید همیشه آماده وضعیت غیرمعمول باشند. عدم فرمانبری سامانه‌های حرکتی سفینه، امری است که تاکنون چند بار اتفاق افتاده است و فضانوردان باید بتوانند هدایت از راه دور ناو پروگرس را بر عهده بگیرند تا مأموریت رساندن محموله به ایستگاه با شکست مواجه نشود زیرا در آن صورت غیر از صدمه مالی به روسکاسموس، فضانوردان تا ارسال سفینه بعدی دچار مضیقه می‌شوند. همچنین فضانوردان وضعیت کنترل از راه دور را برای حفظ و بهبود مهارت‌ها آموزش می‌بینند.

آزمون شامل چهار حالت است، دو مورد در وضعیت هدایت ناو در بخش روز زمین و دو مورد اداره سفینه در بخش تاریک و به اصطلاح شب زمین. تمام حالت‌ها از فاصله ۱۵۰ تا ۱۶۰ متر ایستگاه آغاز می‌شود. وضعیت نزدیک شدن طبیعی است اما ناگهان اختلال در حالت خودکار بوجود می‌آید و فضانورد باید ضمن انتقال به حالت هدایت دستی، آماده بروز خرابی‌ها و حوادث دیگری مانند ناپدید شدن تصویر تلویزیونی، نقض سامانه هدایت دستی و یا قطع ارتباط بین پروگرس و ایستگاه نیز باید باشد.
الکساندر اسکورتسوف پس از امتحان گفت: "این یک روش استاندارد برای بازیابی سفینه است که هر فضانورد باید بتواند انجام دهد. قبل از پرواز به ایستگاه فضایی بین‌المللی، ما بارها حالت‌های متفاوت را در این شبیه‌ساز تمرین می‌کنیم. لذا همه چیز برایمان آشنا است. امروز وجود وسایل پیشرفته مثل تبلت به ما کمک می‌کند که خیلی سریع‌تر به دستورالعمل‌های رفع مشکل برسیم. قبلاً فضانوردان مجبور بودند دستورات را از دفترهای راهنمایی کاغذی پیدا کنند. استفاده از تبلت کارها را راحت کرده و موجب صرفه‌جویی در زمان می‌شود، زمان در اینگونه عملیات، بسیار ارزشمند است. "

در پایان کار، کمیسیون دولتی آزمایش به ریاست والری کرزون، فضانورد با تجربه و زبده روسیه، نتیجه امتحان را عالی توصیف کرد و به هر دو نفر نمره قبولی داد.



انتهای پیام
