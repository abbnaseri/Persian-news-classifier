بزرگترین کارآفرینان حوزه فناوری که بیکار شدند!
تاکنون مدیران زیادی در حوزه فناوری بوده‌اند که به رغم تاسیس یک شرکت، از سمت خود کنار گذاشته شده‌اند.
به گزارش ایسنا و به نقل از بیزینس اینسایدر، تاریخ نشان می‌دهد که حتی اگر یکی از موفق‌ترین شرکت‌های فناوری جهان را تأسیس کرده باشید، این بدان معنا نیست که امنیت شغلی شما تضمین شده است.
به عنوان مثال "استیو جابز" در سال ۱۹۸۵، از مدیرعاملی شرکت خودش (اپل) برکنار شد. "تراویس کالانیک" مؤسس شرکت اوبر و یا "مارتین ابرهارد" نیز از رؤسای جدید در این حوزه هستند که از شرکت خود کنار رفتند.
در دنیای امروز فناوری نیز مثال‌هایی از این دست وجود دارد که به شرح آن‌ها می‌پردازیم.
استیو جابز
"استیو جابز"(Steve Jobs) بنیانگذار فقید شرکت اپل در سال ۱۹۸۵ میلادی پس از مشاجره با "جان اسکالی"(John Sculley) مدیر عامل وقت شرکت اپل از این شرکت کنار رفت.
جابز در پی ترک اپل، تمرکز خود را بر روی استارت‌آپ جدید خود گذاشت و شرکت کامپیوتری جدید NeXT را راه‌اندازی کرد. تجارت جدید استیو جابز، بعدها از سوی مقامات اپل مورد توجه قرار گرفت و در نهایت توسط همین کمپانی خریداری شد.
مدتی بعد از این اتفاقات، او به عنوان مدیرعامل موقت و سپس به عنوان مدیرعامل دائمی این شرکت انتخاب شد. بازگشت دوباره جابز به شرکت اپل، این شرکت را به سمت موفقیت امروزی آن سوق داد.
جابز از سال ۱۹۹۷ به بعد تا پایان عمر خود به عنوان مدیر عامل اپل فعالیت کرد و در نهایت در سال ۲۰۱۱ میلادی در ۵۶ سالگی درگذشت.

تراویس کالانیک
"تراویس کالانیک"(Travis Kalanick) در سال ۲۰۰۹ میلادی شرکت اوبر را تاسیس نمود.
" کالانیک" در اواخر ماه ژوئیه ۲۰۱۷ میلادی بر اثر مواجهه با بحران‌های متعدد از قبیل ادعای تبعیض جنسیتی در مجموعه، مشاجره لفظی با یکی از رانندگان، دعوی حقوقی به اتهام سرقت اطلاعات از واحد ماشین‌های خودران آلفابت و غیره از سمت مدیرعاملی اوبر استعفا داده شد و در واقع هیئت مدیره از وی خواستند که از سمتش کناره گیری کند.
وی تا آن زمان ابتکار زیادی در خدمات اوبر به خرج داد و نوع جدیدی از خدمات تحویل مواد غذایی را به این شرکت وارد کرد.

جک دورسی
"جک دورسی"(Jack Dorsey) در سال ۲۰۰۶ میلادی به همراه "اوان ویلیامز "(Ev Williams) شرکت توئیتر" را بنیان نهاد.
دو سال بعد ویلیامز وی را از سمت مدیرعاملی برکنار کرد. با وجود این‌که ایده اولیه ساخت توئیتر توسط دورسی مطرح شده بود.
اما این موضوع دورسی را از تلاش مأیوس نکرد تا اینکه دورسی در سال ۲۰۰۹ میلادی سامانه پرداخت موبایلی "اسکوئر"(Square) را راه‌اندازی کرد. حتی مارک زاکربرگ مؤسس فیسبوک، پس از خروج دورسی از توئیتر سعی کرد وی را جذب کند ولی موفق نشد.
در سال ۲۰۱۵ دورسی به عنوان مدیرعامل "موقت" به شرکت خود بازگردانده شد تا اینکه هیأت مدیره این شرکت عنوان "موقت" را از سمت دورسی برداشت و از آن زمان تاکنون دورسی به عنوان مدیرعامل توئیتر فعالیت می‌کند.

پارکر کنراد
"پارکر کنراد"(Parker Conrad) در فوریه سال ۲۰۱۳ میلادی شرکت "زنفیتس"(Zenefits) را بنا نهاد.
"زنفیتس" شرکتی مستقر در ایالات متحده است که در زمینه اجاره نرم‌افزار به شرکت‌های مدیریت منابع انسانی فعالیت می‌کند و تمرکزش نیز بر کمک به این شرکت‌ها برای پوشش بیمه سلامت کارکنان است.
با این حال وی به خاطر اختلاف بر سر نحوه صدور مجوز شرکت کنار گذاشته شد.
کنراد دنیای استارتاپ‌ها را کنار نگذاشت و در سال ۲۰۱۷ استارتاپ "ریپلینگ"(Rippling) که در حوزه کسب‌وکار فعالیت می‌کند را راه‌اندازی کرد.

پالمر لاکی
"پالمر لاکی"(Palmer Luckey) مدیر ۲۶ ساله‌ای است که در سال ۲۰۱۲ شرکت "Oculus VR" را تأسیس کرد و در سال ۲۰۱۷ میلادی سمت مدیرعاملی این شرکت را ترک گفت و شرکت جدیدی را تاسیس نمود.
" Oculus VR" در حوزه فناوری واقعیت مجازی فعالیت می‌کند.
وی یکی از ثروتمندترین مدیران آمریکایی زیر ۴۰ سال است.

آندره ماسون
" آندره ماسون"(Andrew Mason) در سال ۲۰۰۸ میلادی به همراه دو تن دیگر شرکت "گروپون"(Groupon) را تأسیس کرد.
"گروپون" شرکت تجارت الکترونیک آمریکایی است که در زمینه خرده‌فروشی آنلاین، معامله و خرید و فروش اینترنتی فعالیت می‌کند.
ماسون در سال ۲۰۱۳ میلادی از سمت خود اخراج شد. این شرکت در ابتدا شگفت‌انگیز به نظر می‌رسید تا اینکه با عمومی شدن آن، سرمایه‌گذاران از تأسیس آن ناامید شدند و مدت کوتاهی پس از آن ماسون را اخراج کردند.
ماسون در همان سال به سراغ احداث یک شرکت جدید رفت و استارتاپ "Detour" را احداث کرد.

جری یانگ
"جری یانگ" یکی از بنیانگذاران شرکت "یاهو" در دهه ۱۹۹۰ میلادی است که از ژوئن ۲۰۰۷ به سمت مدیریت شرکت یاهو منصوب شد که یک سال پس از آن از این سمت استعفا داد.
علت استعفای وی مشکلات مالی و کاهش ارزش سهام یاهو اعلام شد.
به بیانی می‌توان گفت: هیأت مدیره یاهو وی را مجبور به ترک این شرکت کردند.

مارتین ابرهارد
"مارتین ابرهارد"(Martin Eberhard) در سال ۲۰۰۳ میلادی شرکت خودروسازی آمریکایی"تسلا" را تأسیس کرد که در نهایت در سال ۲۰۰۷ میلادی از این سمت کنار گذاشته شد.
هم‌اکنون "ایلان ماسک" سمت مدیر عاملی تسلا را بر عهده گرفته است.
ابرهارد در حال حاضر در استارتاپ‌های گوناگون سرمایه‌گذاری می‌کند.

انتهای پیام
