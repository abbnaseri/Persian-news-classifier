فضولی در رایانه دیگران غیرممکن می‌شود!
یک شرکت موسوم به "توبی"(Tobii) یک فناوری ردیابی چشم به نام "آگاه"(Aware) توسعه داده است که ضمن فراهم کردن امکانات فوق‌العاده می‌تواند بساط فضولی افراد فضول را برای همیشه از صفحه نمایش رایانه‌ها برچیند.
به گزارش ایسنا و به نقل از انگجت، شرکت "توبی"(Tobii) از تکنولوژی ردیابی چشم به نحوی بسیار کاربردی بهره جسته است. این فناوری کارهای دیجیتالی روزمره شما را خصوصی‌تر می‌کند و حریم خصوصی شما را به نحو احسن حفظ می‌کند.
نسخه جدیدی از نرم افزار "Aware" این شرکت با استفاده از دوربین رایانه قادر به تار کردن و سپس قفل کردن صفحه مانیتور است.
این سیستم ابتدا شما را از چشمانتان شناسایی می‌کند و سپس هر وقت که شما رو در روی نمایشگر نباشید صفحه را تار می‌کند و پس از مدتی آن را قفل و خاموش می‌کند.
بنابراین وقتی چند دقیقه مجبور به ترک میز کار خود هستید دیگر نباید نگران فضولی افراد باشید.
نرم‌افزار "Aware" یک قابلیت فوق العاده دیگر نیز دارد که در صورت وجود دو یا چند نمایشگر متصل می‌تواند محتوایی را که شما در یک نمایشگر در حال نگاه به آن هستید را با چرخش چشمانتان به روی نمایشگر دیگر به آن نمایشگر منتقل کند.
فناوری ردیابی چشم می‌تواند مکان‌نمای موس یا تمام پنجره‌ها را به مانیتورهای مختلف بفرستد.
این نرم‌افزار همچنین اطلاعاتی نظیر مدت روشن بودن صفحه، فاصله کاربر از صفحه نمایش و آخرین باری که کاربر به خود استراحت داده است نشان می‌دهد. بنابراین شما خواهید دانست که چه زمانی وقت آن است که به چشمان خود استراحت بدهید.
بنابراین "Aware" سه ویژگی مهم دارد که امنیت و حفظ حریم شخصی، سلامت دیجیتال و بهره‌وری انرژی است.
انتهای پیام
