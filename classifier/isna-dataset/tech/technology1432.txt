تلفیق طبیعت و صنعت، راه حل محافظت از محیط زیست است
پژوهشگران "دانشگاه استنفورد" باور دارند که می‌توان با تلفیق روش‌های طبیعی و صنعتی، به کاهش انتشار گازهای گلخانه‌ای و محافظت از محیط زیست کمک کرد.
به گزارش ایسنا و به نقل از وب‌سایت دانشگاه استنفورد، محافظت از منابع طبیعی مانند جنگل‌ها و تالاب‌ها می‌تواند در کند کردن تغییرات اقلیمی مؤثر باشد اما پژوهشگران "دانشگاه استنفورد" (Stanford University) آمریکا باور دارند که این روش، تنها بخشی از مشکلات مربوط به تغییرات اقلیمی را حل می‌کند و هنوز برای رسیدن به این هدف مهم باید کارهای بسیاری انجام شوند.
طبیعت، سلاحی قوی برای مقابله با تغییرات اقلیمی به شمار می‌رود. در واقع، راه حل‌های طبیعی مانند کاهش جنگل‌زدایی و تغییر روش‌های کشاورزی می‌توانند به کاهش انتشار گازهای گلخانه‌ای کمک کنند. پژوهشگران دانشگاه استنفورد عقیده دارند که راه‌حل‌های طبیعی می‌توانند به کاهش مصرف سوخت‌های فسیلی کمک کند و اثرات منفی گرم شدن زمین را برطرف سازد.
"کریس فیلد" (Chris Field)، از پژوهشگران این پروژه گفت: جهان در حال حاضر به نقطه‌ای رسیده که نمی‌تواند از آسیب‌های تغییر اقلیمی دوری کند اما کاهش انتشار هر تن دی‌اکسید کربن، میزان آسیب‌های آینده را کاهش خواهد داد.
"کریستینا اندرسون" (Christa Anderson)، از پژوهشگران این پروژه گفت: راه‌حل‌های طبیعی نمی‌توانند برای ما زمان بخرند. اگر مصرف منابع طبیعی به همین شکل ادامه پیدا کند، شکاف‌های بیشتری در حوزه صنعت و انرژی پیش خواهد آمد.
فیلد افزود: من هم فکر می‌کنم که راه‌حل‌های طبیعی، نمی‌توانند از تغییرات اقلیمی پیشگیری کنند اما سهم قابل توجهی در مقابله با این چالش دارند و می‌توانند سرعت انتشار گازهای گلخانه‌ای را با سرعت بیشتری کاهش دهند.

نکته مهم اینجاست که سرعت انتشار گازهای گلخانه‌ای باید کاهش یابد و استفاده از راه‌حل‌های طبیعی در این زمینه، کارآمد خواهند بود. این روش‌ها می‌توانند با آسیب‌های ناشی از تغییرات اقلیمی مقابله کنند و سازگاری بیشتری از خود نشان دهند اما باید روشی مورد استفاده قرار گیرد که ترکیبی از چند راه‌حل طبیعی باشد و آسیب‌ها را به حداقل برساند.
اندرسون ادامه داد: اگرچه ما می‌دانیم چگونه راه‌حل‌های طبیعی مانند کاشت و پرورش درختان را به کار ببریم اما در این میان با موانع که در حوزه فناوری نیستند از جمله چالش‌های نهادی و سیاسی روبه‌رو هستیم.
وی افزود: برای مقابله با این مشکل، راه‌حل‌های بسیاری وجود دارد که توقف جنگل‌زدایی، بهترین نمونه آنهاست. به کارگیری سیاست‌های جدید و مدیریت جدی و همچنین تلفیق روش‌های طبیعی و صنعتی، می‌تواند به پیشرفت این روش کمک کند و تاثیر قابل توجهی در کاهش جنگل‌زدایی داشته باشد.
انتهای پیام
