کاهش خطر مرگ ناشی از سرطان پستان با مصرف میوه و حذف چربی
 مطالعه جدیدی از موسسه تحقیقات زیست‌پزشکی لس‌آنجلس نشان می‌دهد که رژیم غذایی مناسب به کاهش ۲۰ درصدی مرگ و میر در اثر سرطان پستان کمک می‌کند.
به گزارش ایسنا و به نقل از تک‌تایمز، یک مطالعه جدید نشان داد زنانی که به طور منظم یک رژیم غذایی کم‌چرب و مبتنی بر مصرف سبزیجات را استفاده می‌کنند به میزان قابل توجهی کمتر به سران پستان مبتلا می‌شوند.
محققان مرکز پزشکی "هاربور"(Harbor) اطلاعات بیش از ۴۸ هزار زن که از سال ۱۹۹۳ بخشی از یک برنامه بلند مدت بودند، بررسی کردند.
شرکت کنندگان در این مطالعه همگی در دهه ۵۰، ۶۰ و ۷۰ سالگی خود و یائسه بودند و هرگز سرطان پستان در آنها تشخیص داده نشده بود.
تقریباً از نیمی از زنان خواسته شد که در هشت سال آینده رژیم غذایی خود را حفظ کنند. به آنها گفته شد که چربی لبنی کمتر و گوشت قرمز کمتری مصرف کنند و بیشتر غلات کامل، میوه و سبزیجات مصرف کنند.
تیم تحقیقاتی پس از نظارت ۲۰ ساله بر آنها متوجه شد که شرکت کنندگانی که قادر به پیگیری این رژیم غذایی بودند خطر مرگ بر اثر ابتلاء به سرطان پستان را تا ۲۰ درصد کاهش دادند.
دکتر "روان چلوبسکی" پژوهشگر ارشد این مطالعه خاطرنشان کرد که این اولین آزمایش تصادفی در مورد سرطان پستان است.
محققان معتقدند تغییر در رژیم غذایی زنان کلیدی است و منتج به نتیجه مطلوبی می‌شود.
مداخله در رژیم غذایی به منظور کاهش میزان مصرف چربی روزانه تا ۲۰ درصد و همچنین افزایش مصرف غلات کامل، میوه‌ها و سبزیجات بود.
اگرچه همه آنها نتوانستند این هدف را به طور کامل برآورده کنند، اما آنها از رژیم غذایی جدید خود لذت می‌بردند چرا که این برنامه غذایی منجر به ۳ درصد کاهش وزن در آنها شد.
در حالی که تیم تحقیقاتی متوجه کاهش قابل توجهی در مرگ و میر مربوط به سرطان پستان شد، اما هیچ گونه کاهش در میزان ابتلاء به آن را مشاهده نکرد که دلیل آن هنوز مشخص نیست.
در هر حال برخی از متخصصان سلامت معتقدند ممکن است خیلی زود باشد که بگوییم یک رژیم غذایی کم چرب مبتنی بر مصرف سبزیجات از زنان در برابر سرطان پستان محافظت نمی‌کند.
دکتر "نیل اینگار" متخصص رابطه بین رژیم غذایی و سرطان توضیح داد: ممکن است برای حصول چنین نتیجه‌ای به پیگیری بیشتری در این رژیم غذایی نیاز داشته باشیم. رژیم غذایی یک ابزار قدرتمند در تغییر رفتار سرطان یا نحوه واکنش آن به درمان است.
شرکت کنندگان در این مطالعه در رژیم غذایی خود راحت بودند و مواد غذایی خاص با نحوه طبخ مخصوص به آنها اجبار نشده بود.
محققان می‌گویند مردم لزوماً مجبور نیستند آنچه را که می‌خورند تغییر دهند، اما می‌توانند نحوه آماده‌سازی غذای خود را تغییر دهند و کمتر بخورند.
به عنوان مثال کم کردن مقدار گوشت مصرفی در بشقاب، نه تنها مصرف چربی را کاهش‌می‌دهد، بلکه امکان بیشتری برای مصرف گزینه‌های سالم‌تر مانند غلات و سبزیجات فراهم می‌کند.
یافته‌های این پژوهش در کنفرانس آینده انجمن انکولوژی بالینی آمریکا در ماه ژوئیه ارائه خواهد شد.
انتهای پیام
