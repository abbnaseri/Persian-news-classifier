افزایش روغن دانه‌های گیاهان با روش اصلاح ژنتیکی
پژوهشگران سنگاپور در بررسی جدیدی توانستند روغن دانه‌های گیاهان را با روش اصلاح ژنتیکی افزایش دهند.
به گزارش ایسنا و به نقل از ای‌ساینس نیوز، پژوهشگران "دانشگاه صنعتی نانیانگ"(NTU) سنگاپور، روش جدیدی ابداع کرده‌اند که نشان می‌دهد اصلاح ژنتیکی می‌تواند روغن طبیعی دانه‌ها را در شرایط آزمایشگاهی، تا ۱۵ درصد افزایش دهد.
این روش جدید را می‌توان برای افزایش روغن محصولاتی مانند کانولا، سویا و آفتابگردان به کار گرفت تا تقاضا برای این گونه روغن‌ها، در سطح جهانی پاسخ داده شود.
این پژوهش جدید، به سرپرستی "وی ما"(Wei Ma)، استادیار علوم زیستی این دانشگاه صورت گرفته است. وی ما و گروهش در پژوهش خود، اصلاح یک پروتئین خاص موسوم به "رینکلد 1" (WRI1) را پیشنهاد می‌کنند که پروتئینی اصلی در گیاهانی است که روغن تولید می‌کنند و موجب می‌شود ذخیره روغن در دانه‌های گیاه افزایش یابد.
دانه‌های اصلاح شده توانستند افزایش روغن را با موفقیت در آزمایشگاه نشان دهند و ۱۵ درصد بیش از میزان طبیعی، روغن تولید کنند.
وی ما در این باره گفت: روغن دانه گیاه، یک ترکیب ضروری در رژیم غذایی روزانه به شمار می‌رود و صنعت کشاورزی در جستجوی یافتن راه‌هایی برای افزایش محصولات گیاهی و کاهش عوارض محیطی کاشت محصول است. پژوهش ما می‌تواند روشی پایدار و کم‌هزینه برای افزایش تولید روغن دانه‌ها ارائه دهد و فرصت‌های جدیدی برای پژوهش در زمینه کشاورزی فراهم کند.
قابلیت افزایش روغن با یک روش پایدار، می‌تواند نتایج اقتصادی برتری به همراه داشته باشد. پژوهش دیگری که پیشتر انجام شد، نشان داده است افزایش ۱.۵ درصدی روغن سویا می‌تواند سودی برابر با ۱.۲۶ میلیارد دلار به همراه داشته باشد.

افزایش روغن دانه‌ها می‌تواند برای تولید سوخت‌های زیستی هم سودمند باشد. سوخت‌های زیستی، نوعی از سوخت‌های پاک هستند که از منابع آلی مانند روغن سبزیجات تولید می‌شوند. این سوخت‌ها، کاربردهای گوناگونی دارند و می‌توان از آنها برای تأمین نیروی خودرو، کشتی و حتی هواپیما نیز استفاده کرد.
وی ما افزود: تقاضای جهانی برای سوخت سبز، به سرعت در حال گسترش است و تخمین زده می‌شود که میزان تقاضا در سال ۲۰۳۰ دو برابر شود. پژوهش ما علاوه بر افزایش کاربرد این سوخت‌ها، می‌تواند منبع پاک‌تر و پایدارتری به جای سوخت‌های کنونی ارائه دهد. افزایش تولید روغن محصولاتی مانند سویا، آفتابگردان و کانولا، برای داشتن آینده‌ای سبزتر ضروری است.
پژوهشگران در حال حاضر در جستجوی شرکای تجاری هستند تا کار با این روش جدید را آغاز کنند.
این پژوهش، در مجله "Plant Signaling & Behavior" به چاپ رسید.
انتهای پیام
