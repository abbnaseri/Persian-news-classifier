هزینه ۳۰ میلیارد دلاری بازگشت به ماه روی دست ناسا
قرار است ناسا طی برنامه "آرتمیس"(Artemis) دو فضانورد آمریکایی را به سطح ماه بازگرداند، اما این کار هزینه ۳۰ میلیارد دلاری روی دست ناسا خواهد گذاشت که از بودجه سالانه ناسا بیشتر است.
به گزارش ایسنا و به نقل از تک‌تایمز، ایالات متحده می‌خواهد فضانوردان خود را تا سال ۲۰۲۴ به ماه بازگرداند، اما انجام این مأموریت برای ماه خیلی گران خواهد بود.
در واقع طبق گزارش‌ها و تأیید "جیم برایدنستاین" رئیس ناسا، آژانس فضایی آمریکا برای برنامه "آرتمیس" که از نام الهه یونانی که الهه ماه بوده الهام گرفته نیازمند حدوداً ۲۰ تا ۳۰ میلیارد دلار طی پنج سال آینده است.
این اولین بار است که رئیس ناسا درباره هزینه‌های پیش‌بینی شده بازگشت به سطح ماه صحبت می‌کند. این برنامه که پاسخی به دستور ترامپ مبنی بر بازگشت هرچه سریع‌تر به ماه است برای ارسال دو فضانورد (یک مرد و یک زن) بعد از ۵۰ سال از زمان شروع برنامه آپولو در دهه ۷۰ برنامه‌ریزی شده است.
ناسا قسم خورده است که این بار فقط به کوبیدن یک پرچم و ترک ماه اکتفا نخواهد کرد و می‌خواهد حضور دائمی در این قمر طبیعی زمین داشته باشد. یعنی فضانوردان قادر خواهند بود بارها و بارها از زمین به ماه سفر کنند و بازگردند.
تخمین زده می‌شود که آژانس فضایی آمریکا در حال حاضر سالانه ۲۰ میلیارد دلار بودجه می‌گیرد. هزینه مأموریت ماه نیز به طور متوسط سالیانه بین ۴ تا ۶ میلیارد دلار به این بودجه اضافه خواهد کرد.
"برایدنستاین" گفت: ما در حال مذاکره با دولت، اداره فدرال مدیریت و بودجه و شورای ملی فضایی برای تأمین بودجه هستیم.

با این حال، میزان بودجه‌ای که ناسا برای برنامه "آرتمیس" درخواست کرده بسیار بیشتر از آن چیزی است که ۵۰ سال پیش برای نخستین سفر به ماه درخواست کرده بود. "هاوارد مک‌کوردی" استاد دانشگاه واشنگتن می‌گوید ایالات متحده تا آن لحظه تاریخی که "نیل آرمسترانگ" قدم بر ماه گذاشت ۲۱ میلیارد دلار خرج کرد. در حالی که استفاده از همان تکنولوژی، امروزه حدود ۲۰۰ میلیارد دلار خرج خواهد داشت.
وی اظهار داشت که طراحی یک برنامه ارزان قیمت امکان پذیر است و به نظر او ناسا طی پنج سال آینده به ۴۰ تا ۶۰ میلیارد دلار برای دستیابی به هدف خود نیاز خواهد داشت.

ناسا و ایالات متحده تاکنون میلیاردها دلار برای این سفر سرمایه‌گذاری کرده‌اند. موشک "سیستم پرتاب فضایی"(SLS) که پیش از این انتظار می‌رفت در سال ۲۰۱۷ به پرواز دربیاید تاکنون با چندین تأخیر مواجه شده است.
آژانس فضایی آمریکا در حال حاضر حداقل ۱۲ میلیارد دلار برای توسعه این موشک که قوی‌ترین موشک دنیا خواهد بود خرج کرده است. به گفته ناسا این موشک می‌تواند به هر مقصد دلخواه در سراسر منظومه شمسی سفر کند.
همچنین گفته می‌شود توسعه فضاپیمای "اوریون"(Orion) که بر SLS سوار خواهد شد و فضانوردان را به ماه خواهد برد، صدها میلیون دلار بیش از هزینه مورد انتظار خود هزینه تراشیده است.
علاوه بر این، مدارگرد قمری "لونار گیت‌وی"(Lunar Gateway) یا "دروازه قمری" که به عنوان یک ایستگاه مداری برای فضانوردان استفاده خواهد شد هنوز ساخته نشده است. فضانوردان ابتدا وارد این ایستگاه خواهند شد و بعد به ماه خواهند رفت. همچنین از ماه ابتدا به این ایستگاه و سپس به زمین بازخواهند گشت.
انتهای پیام
