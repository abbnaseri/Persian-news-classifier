ابداع رادار قوطی کبریتی جدید برای پهپادها
محققان موفق به ابداع یک رادار کوچک شده‌اند که پالس‌های مداوم از امواج رادیویی با فرکانس‌های متفاوت را تولید می‌کند و می‌تواند تغییرات در مقیاس کوچک را تشخیص دهد.
به گزارش ایسنا و به نقل از گیزمگ، هرچه امکانات الکترونیکی کوچک‌تر و سبک‌تر می‌شوند، کاربردهای بیشتری پیدا می‌کنند و می‌توان آنها را در برنامه‌ها و وسایل مختلفی استفاده کرد.
گروهی از محققان دانشگاه ملک عبدالله عربستان(KAUST) با همکاری یک مؤسسه تحقیقاتی در فنلاند موفق به توسعه یک رادار جمع و جور به اندازه یک قوطی کبریت شده‌اند که می‌تواند در پهپادها، سیستم‌های امنیتی، سیستم‌های راهنما برای افراد مبتلا به مشکلات بینایی و ابزارهای دیگر که قابل حمل و کم هزینه هستند استفاده شود.
این رادار جدید که هنوز نامی برای آن انتخاب نشده کمتر از ۱۵۰ گرم وزن دارد و با یک باتری ۵ ولت کار می‌کند و می‌تواند یک فرد در حال پیاده‌روی را در فاصله ۱۲ متری تا ۲۰ متری تشخیص دهد.
محققان می‌گویند این رادار همانند یک سیستم رادار استاندارد کار می‌کند، یعنی همان تشخیص اندازه، فاصله و سرعت اشیای نزدیک در کسری از ثانیه.
"سیف الله جاردک" از KAUST می‌گوید: ماژول‌های رادار کنونی بزرگ و حجیم هستند. آنها همچنین جزئیات کلیدی را از دست می‌دهند، زیرا آنها با استفاده از طول موج‌های رادیویی بلند کار می‌کنند. ما می‌خواستیم یک رادار کوچک، قابل حمل و کم مصرف را توسعه دهیم که این نقایص را نداشته باشد.
این رادار با همکاری محققان مرکز تحقیقات فنی VTT در فنلاند توسعه یافت. نمونه اولیه ابتدایی این رادار در آغاز هر دو ثانیه یک اسکن می‌گرفت، اما آنها توانستند کاری کنند که این رادار در هر ثانیه هشت اسکن بگیرد.
از لحاظ نظارت در زمان واقعی، تناوب و تکرار اسکن‌ها بسیار مهم است. این دستگاه از نوع رادار "FMCW" است و امواج رادیویی با فرکانس‌های متفاوت تولید می‌کند که می‌تواند تغییرات را در مقیاس کوچک تشخیص دهد.
این رادار در آزمایشات حتی قادر به تشخیص تنفس کسی بود که روی یک صندلی نشسته بود. طول موج‌های رادیویی کوتاه‌تری که در اینجا استفاده می‌شود نشان دهنده وسعت محدودتر اما نتایج دقیق‌تر است.
جاردک می‌گوید: ما برای کوچک کردن اندازه رادار، فرکانس کاربردی ۲۴ گیگاهرتز را انتخاب کردیم. این فرکانس ما را قادر به کاهش اندازه آنتن کرد. طراحی ما نیز دارای یک فرستنده و دو آنتن دریافتی است، بنابراین بهتر می‌تواند محل هدف را برآورد کند.
این رادار برای استفاده نظامی در مقیاس بزرگ به اندازه کافی قدرتمند نیست، بلکه برای ابزارهای کوچک‌تر قابل حمل که نیاز به تشخیص محیط اطراف دارند، دارای مزایای بالقوه فراوانی است.
از این رادار می‌توان در کمک به کسانی که مشکلات بینایی دارند و یا جلوگیری از برخورد پهپادها با موانع استفاده کرد. همچنین می‌توان از آن در مراقبت‌های ویژه بیمارستانی و نظارت بر علائم حیاتی یا حتی بخشی از تنظیمات امنیتی خانه استفاده شود.
انتهای پیام
