بررسی شهاب‌سنگ ۲ میلیارد ساله مریخی
ارتش آمریکا قصد دارد به بررسی مواد درونی شهاب سنگی از مریخ بپردازد. 
به گزارش ایسنا و به نقل از دیلی‌میل، محققان ارتش آمریکا جدیداً به بررسی ارزشمندترین شیء متعلق به فضا پرداخته‌اند.
این جرم یکی از قدیمی‌ترین سنگ‌های آسمانی از مریخ به نام "زیبای مشکی"(Black Beauty) است.
بنا بر تحقیقات آزمایشگاه تحقیقات ارتش ایالت متحده، سنگ "زیبای مشکی" ۲ میلیارد سال قدمت دارد و به گفته محققان با یک برخورد بسیار بزرگ، از مریخ به زمین آمده است.
این شهاب‌سنگ در سال ۲۰۱۱ میلادی در صحرای آفریقا در مراکش کشف شد.
«زیبای مشکی» بین ۱۰ تا ۳۰ برابر آب بیشتری در مقایسه با شهاب‌سنگ‌های مریخی دیگر دارد و این موضوع منعکس‌کننده مگمای غنی از آبی است که این جرم کیهانی را تشکیل داده است. این قطعه، از لحاظ سن، دومین شهاب‌سنگ مریخی قدیمی به شمار می‌آید که تاکنون کشف شده است.
محققان ارتش آمریکا گفته‌اند که می‌توانند با استفاده از سی‌تی اسکن بینش جدیدی را راجع به بخش‌های درونی این شهاب‌سنگ بیابند و عکس‌هایی سه بعدی و با وضوح بالا از این شهاب سنگ بگیرند. ناسا معتقد است این تصاویر نقطه عطفی برای انجام تحقیقات بیشتر برای این شهاب‌سنگ به حساب می‌آید.
"جنیفر سیتینس"(Jennifer Sietins)، مهندس مواد ارتش آمریکا اظهار کرد: این اطلاعات به درک بهتر ما برای انجام مأموریت‌های بعدی به مریخ منجر خواهد شد.
ناسا اعلام کرده این پروژه تاکنون اطلاعات ارزشمند متعددی را برای محققان فراهم آورده است.

انتهای پیام
