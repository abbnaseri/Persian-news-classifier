درمان بیماری قلبی با کمک فناوری کریسپر
یک استارتاپ فعال در حوزه زیست‌فناوری قصد دارد بیماری‌های قلبی را با کمک فناوری کریسپر درمان کند.
به گزارش ایسنا و به نقل از فیوچریسم، یک استارتاپ فعال در حوزه زیست‌فناوری تصمیم دارد برای درمان بیماری قلبی، از فناوری کریسپر استفاده کند و در این راستا از حمایت یک شرکت بزرگ فناوری برخوردار شده است.
این استارتاپ موسوم به "ورو تراپیوتیکز"(Verve Therapeutics) در بیانیه خود اعلام کرد که ۵۸.۵ میلیون دلار بودجه از شرکت "گوگل ونچرز"(Google Ventures) دریافت کرده است. این شرکت، از سرمایه‌گذاران بزرگ شرکت مادر گوگل یعنی شرکت "آلفابت"(Alphabet) به شمار می‌رود. مقامات گوگل ونچرز معتقدند که ورو، ظرفیت گسترده‌ای دارد تا یکی از مهم‌ترین دلایل مرگ و میر در جهان را مورد هدف قرار دهد.
پژوهشگران در حال حاضر می‌دانند که ژنتیک، نقش مهمی در تشخیص خطر گسترش بیماری قلبی و یا ابتلاء به سکته قلبی دارد. برنامه ورو این است که از فناوری کریسپر، برای ویرایش ژن‌های بزرگسالانی استفاده کند که از نظر ژنتیکی، در معرض خطر ابتلاء به مشکلات قلبی قرار دارند. آنها تلاش می‌کنند تا ژن‌های افرادی که کمتر در معرض خطر قرار دارند، شبیه‌سازی کنند.
"سکار کتیرسان"(Sekar Kathiresan)، مدیرعامل ورو گفت: چالش‌هایی مانند هزینه، عوارض جانبی و دسترسی محدود می‌توانند تأثیر درمان‌های کنونی را کاهش دهند. ما قصد داریم با این روش جدید، الگوهای درمان بیماری قلبی را تغییر دهیم و آنها را از مراقبت‌های شدید، مصرف زیاد دارو یا تزریق‌های ماهانه به یک راهبرد تغییر دهیم.
انتهای پیام
