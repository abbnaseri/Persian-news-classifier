حسگر اثرانگشت گلکسی S10 فریب خورد
یک کاربر موفق شد با تهیه یک نسخه چاپ سه‌بعدی از اثر انگشت خود، حسگر اثر انگشت فراصوت گوشی جدید گلکسی S10 سامسونگ را که زیر صفحه نمایش تعبیه شده است، فریب دهد.
به گزارش ایسنا و به نقل از تک‌تایمز، یک اثر انگشت چاپ سه بعدی شده توانست حسگر اثر انگشت فراصوت تحت نمایشگر سامسونگ گلکسی S10 را فریب دهد.
این مسئله نشان‌دهنده خطرات بالقوه‌ای در مورد امنیت کاربران است، چرا که اگر آنها فقط از حسگر اثر انگشت برای گوشی‌های هوشمند خود و نرم‌افزارهایی نظیر برنامه‌های بانکی استفاده کنند، بدین ترتیب در معرض خطر هستند.
این کاربر یافته‌های خود را به صورت آنلاین به اشتراک گذاشته است و نشان می‌دهد که یک نسخه چاپ سه بعدی از اثر انگشت خود چگونه این گوشی هوشمند جدید را گول می‌زند.
وی یک عکس از اثر انگشت خود را که روی یک لیوان افتاده می‌گیرد و آن را در برنامه فوتوشاپ تنظیم کرده و و به برنامه 3ds Max انتقال می‌دهد تا آن را به یک مدل سه‌بعدی تبدیل کند. سپس تنها کاری که می‌ماند چاپ آن است.
گلکسی S10 بر خلاف حسگرهای اثر انگشت رایج از خوانشگرهای بیومتریک خازنی استفاده نمی‌کند، بلکه از تکنولوژی فراصوت استفاده می‌کند که قاعدتاً فریب دادن آن باید از لحاظ فنی پیچیده‌تر باشد. با این وجود، این سیستم به همین راحتی فریب خورد و این کاربر خاطرنشان کرد که می‌تواند تمام این روند را در کمتر از ۳ دقیقه انجام دهد.
این خبر خطرات استفاده از شناسایی اثر انگشت به عنوان تنها اقدام امنیتی در گوشی هوشمند را گوشزد می‌کند. چرا که برای فریب این سیستم همانطور که گفته شد کاربر فقط به یک عکس از یک اثر انگشت، پردازش آن در چند برنامه عکاسی و ایجاد یک ماکت با استفاده از چاپگر سه‌بعدی نیاز دارد.
از طرفی جدا از امنیت اطلاعات گوشی، امروزه برنامه‌های بانکی نیز شروع به استفاده از اثر انگشت به عنوان یک فرم احراز هویت برای دسترسی کرده‌اند که همین مسئله باعث می‌شود آنها آسیب‌پذیر شوند.
قبلاً هم بسیاری از کاربران دیگر از اقدامات امنیتی تلفن‌های همراه از جمله فناوری تشخیص چهره عبور کرده‌اند. به عنوان مثال فناوری تشخیص چهره گلکسی S8 با یک عکس فریب خورد و فناوری شناسایی چهره آیفون X نیز با یک ماسک ۱۵۰ دلاری گول خورد.
در مورد گلکسی S10 حتی خود سامسونگ نسبت به استفاده از تشخیص چهره برای اهداف امنیتی هشدار داده است.
انتهای پیام
