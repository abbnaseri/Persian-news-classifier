نظریات جدیدی در مورد نقش باکتری‌ها در سلامتی
پژوهشگران "دانشگاه استنفورد" قصد دارند با مراجعه به پژوهش‌های پیشین، اطلاعات دقیق‌تری از نقش باکتری‌ها در سلامتی بدن به دست آورند.
به گزارش ایسنا و به نقل از وب‌سایت دانشگاه استنفورد، باکتری‌هایی که در بدن افراد گوناگون زندگی می‌کنند، با یکدیگر تفاوت دارند و درک اهمیت این تفاوت‌ها برای سلامتی، موضوع چالش‌برانگیزی به شمار می‌رود. دانشمندان "دانشگاه استنفورد"(Stanford University) آمریکا تصمیم گرفتند پژوهش جدیدی را برای بررسی این تفاوت‌ها آغاز کنند.
بدن ما، سکونت‌گاه باکتری‌هایی است که به هضم غذا یا مبارزه با بیماری کمک می‌کنند اما بدن هر فرد می‌تواند میزبان باکتری‌های متفاوتی باشد.
هدف دانشمندان از پژوهش جدیدشان این است که باکتری‌های عامل بیماری و باکتری‌های محافظ در برابر بیماری را کشف کنند. آنها در پژوهش‌های خود، میکروبیوم افراد مختلف را با هم مقایسه کردند تا تاثیر تفاوت‌ها را کشف کنند.
پروفسور "سوزان هولمز"(Susan Holmes)، استاد آمار دانشگاه استنفورد فکر می‌کند یکی از راه‌های درک و تفاوت‌ها و ارتباط آنها با بیماری، مراجعه به پژوهش‌های آماری و تکراری است.
وی در این باره گفت: دانشمندان باید درباره نحوه انجام گرفتن پژوهش‌های خود صحبت کنند و با مراجعه به پژوهش‌های پیشین، از واقعی بودن یافته‌های خود مطمئن شوند. من فکر می‌کنم که آموختن آمار به زیست‌شناسان می‌تواند بسیار کارآمد باشد و برخلاف تصور معمول، اتلاف وقت نیست. زیست‌شناسان با کمک دانش آماری می‌توانند داده‌های خود را تحلیل کنند و تصویر بهتری از آنها به دست آورند. مهمترین کارآیی این روش، تکرارپذیری است و امکان بررسی داده‌ها را از راه‌های متفاوت فراهم می‌کند.

هولمز ادامه داد: از آنجا که تغییرپذیری باکتری در افراد متفاوت است، بزرگترین مشکل در مورد باکتری‌ها این است که نمی‌دانیم باکتری، نشانه بیماری خاصی در فرد است یا نه. دلیل این تغییرپذیری، متفاوت است و موارد گوناگونی مانند رژیم غذایی، سابقه پزشکی، ژنتیک و فرهنگ افراد را در بر می‌گیرد. ما در بررسی‌های خود، افراد را براساس جنسیت، جایگاه اجتماعی، سن، عادات غذایی و محیط زندگی طبقه‌بندی می‌کنیم. ما می‌توانیم نقش باکتری را در بروز بیماری و یا نشانه‌های خاص آن، در مدل‌های حیوانی اثبات کنیم. در این پژوهش‌ها، بیمار طی دوره درمانی مشخصی تحت نظر قرار می‌گیرد و ما رژیم غذایی او را تغییر می‌دهیم و یا برایش آنتی‌بیوتیک تجویز می‌کنیم.
وی افزود: ادامه این گونه پژوهش‌ها در آینده، برای من بسیار هیجان‌انگیز است. سیستم ایمنی حیوانات، تفاوت بسیاری با سیستم ایمنی انسان‌ها دارد و انجام دادن آزمایش‌های بالینی برای مشخص کردن ارتباط میان سیستم ایمنی و میکروبیوم باید با دقت بسیار و تحت شرایط کنترل شده صورت بگیرد. من باور دارم که در اکتشافات آینده، نقش گروه‌هایی که در رشته‌های گوناگون علمی فعالیت دارند، بسیار مهم خواهد بود.
انتهای پیام
