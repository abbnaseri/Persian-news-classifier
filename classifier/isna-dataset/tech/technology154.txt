ناسا از دانش‌آموزان کمک خواست
گزارشات منتشر شده از سوی ناسا حاکی از آن است که مریخ‌نورد جدید ناسا موسوم به "مارس ۲۰۲۰"(Mars ۲۰۲۰) در حال تکمیل آخرین مراحل ساخت خود است. در این راستا ناسا به دنبال انتخاب یک اسم برای این کاوشگر است.
به گزارش ایسنا و به نقل از انگجت، چندی پیش محققان ناسا مریخ نورد "مارس ۲۰۲۰" را به قطعاتی جدید مجهز کردند.
در این عملیات مهندسان آزمایشگاه پیشران ناسا(JPL) پایه‌های سمت راست و شش چرخ آن را که سیستم تعلیق کاوشگر را نیز مدیریت می‌کنند روی مارس ۲۰۲۰ نصب کردند.
حال با نزدیک شدن به اتمام کار ساخت این کاوشگر، ناسا به دنبال انتخاب یک اسم برای آن است.
ناسا در این رابطه از دانش‌آموزان کمک خواسته و با آغاز پاییز ۲۰۱۹ میلادی، یک مسابقه ملی به نام "کاوشگر را نامگذاری کن" برای دانش‌آموزان از سنین مهدکودک تا کلاس دوازدهم برگزار خواهد کرد که میان کودکان و نوجوانان آمریکایی خواهد بود.
باید اسم این فضاپیما تا ژوئیه ۲۰۲۰ میلادی انتخاب شود. یعنی زمانی‌که انتظار می‌رود کاوشگر به فضا پرتاب شود.
این مسابقه به عنوان بخشی از تلاش ناسا برای جذب عموم مردم در مأموریت ماه به مریخ است تا نشانه‌های حیات میکروبی، شرایط آب‌وهوایی و زمین‌شناسی سیاره مریخ بررسی شود و راهی برای اکتشافات انسانی روی مریخ گشوده شود.
البته پیش از این هم ناسا طی بیانیه‌ای اعلام کرده بود که مردم می‌توانند اسامی خود را از طریق ایمیل به ناسا ارسال کنند تا اسم آنها از طریق تراشه‌هایی کوچک و با "مارس ۲۰۲۰" به مریخ ارسال شود.
از آنجا که بیش از یک سال به پرتاب این کاوشگر زمان باقی مانده است، احتمالاً ناسا راه‌های دیگری برای مشارکت مردم در این پروژه را نیز انتخاب خواهد کرد.
انتهای پیام
