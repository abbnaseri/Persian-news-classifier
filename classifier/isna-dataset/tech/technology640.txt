سر نوزاد حین تولد تغییر شکل می‌دهد!
بسیاری از زنان پس از زایمان و مشاهده بیرون آمدن کودک از رحمشان، حسی همانند رخداد یک معجزه را دارند اکنون دانشمندان موفق به ایجاد تصاویر ۳ بعدی تغییرات مغز جنین حین تولد شده‌اند.
به گزارش ایسنا و به نقل از تک تایمز، پزشکان می‌دانند که این امر به دلیل انعطاف پذیری "مجرای تولد"(birth canal) حین تولد نوزاد طبیعی است، اما در حین عبور، سر نوزاد نیز به طور موقت شکل خود را تغییر می‌دهد زیرا فقط در این صورت است که می‌تواند از آنجا عبور کند.
در حالی که اینها همه مستند هستند، تاکنون هرگز مکانیسم دقیق این فرایند در زمان واقعی مورد بررسی قرار نگرفته است و به طور کامل مورد تجزیه و تحلیل قرار نگرفته است.
طی مطالعه‌ای که اخیراً در مجله" PLOS One "منتشر شد، پزشکان یک مرکز درمانی دانشگاهی در فرانسه هفت زن حامله را توسط اسکن ام. آر. آی مورد بررسی قرار دادند. پزشکان دوبار اسکن ام. آر. آی انجام دادند، نخست بین هفته ۳۶ تا ۳۹ بارداری و دیگری زمان درد زایمان، زیرا در آن زمان، دهانه‌ی رحم افراد به طور کامل باز شده بود.
نتایج حتی برای پزشکانی که از این روند آگاه هستند کاملاً شگفت انگیز بود. تمام نوزادان حین زایمان یک فشردگی جمجمه قابل توجهی را که "قالب سازی سر جنینی"(fetal head molding) نامیده می‌شود، تجربه کردند که طی آن پزشکان یافتند فشار روی سر جنین در طول زایمان قوی‌تر از هر چیزی است که پیش تر فرض می‌کردند.

استخوان‌هایی که قبل از زایمان همپوشانی نداشتند، در تمام طول زایمان همپوشانی داشتند که این بدان معنی است که تمام هفت نوزاد سرشان حین فرایند زایمان تغییر شکل یافته بود.
شکل سر پنج نفر از این هفت نوزاد پس از زایمان به سرعت به حالت پیش از زایمان تغییر یافته بود. فشار روی سرهای ظریف نوزادان ممکن است وحشتناک به نظر برسد، اما طبیعی است.
یکی از مواردی که تیم تحقیقاتی بر آن تمرکز کرده بود، آسیب احتمالی بود که می‌توانست در این مرحله از زایمان رخ دهد.
دکتر "اولیور امی"(Olivier Ami) در گفتگو با "ان. بی. سی. نیوز"(NBC News) گفت: گاهی اوقات حین زایمان خونریزی‌های مغزی وجود دارد اما ما نمی‌دانیم که از کجا می آیند، این حوادث می‌تواند منجر به اختلال حرکتی مانند فلج مغزی شود. اگر پزشکان بتوانند پیش‌بینی کنند که کدام نوزادان ممکن است دچار مشکلاتی در "قالب سازی سر جنین" شوند، می‌توانند با عمل سزارین از این اتفاق جلوگیری کنند.
تاکنون، هیچ راهی برای اینکه پزشکان پیش از زایمان دریابند کدام نوزادان چنین مشکلی دارند، وجود نداشته است و تنها در طول زایمان ضربان قلب نوزاد برای تشخیص اختلال احتمالی بررسی می‌شود. امی و بقیه تیم امیدوارند بتوانند تکنیک‌های تصویربرداری نرم افزاری را طراحی کنند که این عوارض را پیش بینی کند.
انتهای پیام
