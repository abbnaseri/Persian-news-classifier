ساخت ایستگاه تاکسی‌های پرنده در سنگاپور تا پایان سال 
شرکت آلمانی "ولوکوپتر" قصد دارد تا پایان سال جاری میلادی یک نمونه اولیه از ایستگاه‌های مخصوص تاکسی‌های پرنده را در کشور سنگاپور بسازد.
به گزارش ایسنا و به نقل از گیزمگ، استارتاپ آلمانی "ولوکوپتر"(Volocopter) پس از احداث شعبه در سنگاپور در اواخر سال گذشته و انجام مجموعه‌ای از پروازهای آزمایشی با هوانورد ۱۸ موتوره خود در این کشور اعلام کرد که قصد دارد اولین ایستگاه تاکسی پرنده خود را در شهر بسازد تا آزمایش‌های پروازی خود را کمی پس از اتمام ساخت ایستگاه آغاز کند.
ایده اصلی "ولوکوپتر" در استفاده از هواپیماهای الکتریکی انتقال مردم در مناطق شهری طی سفرهای کوتاه است که به کاهش ترافیک حمل و نقل و آلودگی در مراکز شلوغ شهر کمک خواهد کرد.
گفته می‌شود که هواپیمای دو نفره این شرکت با هر بار شارژ قادر به طی مسافت حدود ۳۰ کیلومتر است و در ارتفاع ۱۰۰ متری پرواز می‌کند.
این شرکت سال گذشته ایده‌های خود را در مورد اینکه ایستگاه‌های تاکسی پرنده می‌تواند چه شکلی باشند به نمایش گذاشت و همچنین با فرودگاه فرانکفورت برای تحقیق و توسعه زیرساخت‌های آن در حال همکاری است.
بخشی از ایده این شرکت "ایستگاه‌های ولو"(Volo-Ports) است که در مکان‌های معین مانند بام مراکز خرید تعبیه می‌شود و مسافران می‌توانند با استفاده از گوشی هوشمند خود سوار این تاکسی‌های پرنده شوند.

این شرکت امروز اعلام کرد قصد دارد نخستین نمونه اولیه "Volo-Port" را در سنگاپور بسازد. به گفته مسئولان این شرکت، این کار اجازه خواهد داد که فرآیند سفر یک مسافر با تاکسی پرنده را آزمایش کنند.
البته تا راه افتادن رسمی یک سرویس حمل مسافر توسط تاکسی‌های پرنده راه زیادی باقی مانده و آزمایشات و مجوزهای زیادی لازم است. با این حال "ولوکوپتر" دست از جاه‌طلبی‌های خود نمی‌کشد و می‌خواهد اولین نمونه از ایستگاه‌های تاکسی‌ پرنده را تا پایان سال ۲۰۱۹ بسازد.
"الکس زوسل" بنیانگذار "ولوکوپتر" می‌گوید: در دریافت مجوز تجاری برای تاکسی‌های پرنده، مسئله زمان است، نه امکان‌پذیر بودن آن. بنابراین تمرکز ما بر شکل دادن اکوسیستم لازم برای حمل و نقل هوایی شهری و مدیریت ترافیک هوایی و آماده‌سازی زیرساخت‌های پرواز و فرود تاکسی‌های پرنده است.
انتهای پیام
