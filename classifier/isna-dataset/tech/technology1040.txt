بزرگترین هواپیمای جهان برای اولین بار پرواز کرد
هواپیمای شرکت "استارتولانچ" که بزرگترین هواپیمای جهان به شمار می‌رود، برای نخستین بار پرواز کرد.
به گزارش ایسنا و به نقل از سی‌نت، شرکت آمریکایی "استراتولانچ"(Stratolaunch) در سال ۲۰۱۱ توسط "پل آلن"(Paul Allen) پایه‌گذاری شد. در آزمایش اولیه استراتولانچ این هواپیما با سرعت ۷۴ کیلومتر بر ساعت روی باند فرودگاه حرکت کرد. روز ۹ ژانویه در دومین تست این هواپیما موفق به حرکت با سرعت ۱۲۶ مایل بر ساعت (۲۰۲ کیلومتر بر ساعت) روی باند فرودگاه "پایگاه هوایی و فضایی موهاوی"(Mojave Air & Space Port) شد. در طول این آزمایش سرعت این هواپیما به ۱۱۰ گره رسید. گره (knot) که به آن گره دریایی نیز می‌گویند واحدی برای سنجش سرعت است. هر گره برابر ۱۸۵۲ متر در ساعت است.
روز گذشته نخستین پرواز این هواپیما انجام شد. نخستین پرواز هواپیما ۲ و نیم ساعت به طول انجامید که طی آن در ارتفاع ۱۷ هزار فوتی "صحرای مجاوه" (Mojave desert) پرواز کرد و حداکثر سرعت هواپیما ۱۸۹ مایل در ساعت (۳۰۴ کیلومتر بر ساعت) بود.
این هواپیما ساعت ۷ صبح به وقت منطقه زمانی اقیانوس آرام (۶:۳۰ شب به وقت تهران) روز ۱۳ آوریل پرواز کرد.
این هواپیمای ۶ موتوره، ۲ مخزن سوخت دارد و برای پرتاب موشک به مدار زمین ساخته شده است.
وزن این هواپیما نیز ۵۰۰ هزار پوند است. استراتولانچ طوری طراحی شده تا ۳ موشک متصل به مرکز بال‌های عظیم خود را به فضا پرتاب کند. طول بال‌های این هواپیما ۱۱۷ متر است. موشک‌ها از ارتفاع ۳۵ هزار فوتی به فضا پرتاب می‌شوند و می‌توانند موتور خود را روشن کنند.
پیش از این آزمایش شش موتور توربوفن این هواپیمای غول‌پیکر با موفقیت در پایگاه هوایی و فضایی موهاوی کالیفرنیا آزمایش شده بود.
هدف شرکت آمریکایی استراتولانچ از ساخت این هواپیما انتقال موشک‌های فضایی به دومین لایه اتمسفر و سپس پرتاب آنها به فضا است.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
