آسیب به جنین از بدو شکل‌گیری بر اثر قرار گرفتن در معرض دود سیگار
یک مطالعه جدید از محققان دانشکده پزشکی دانشگاه استنفورد با استفاده از روش‌های جدید برای بررسی نیکوتین شواهد دقیقی از اثر منفی آن بر جنین از بدو شکل‌گیری ارائه داده است.
به گزارش ایسنا و به نقل از ساینس دیلی، محققان دانشکده پزشکی دانشگاه استنفورد در پژوهش اخیر خود با بررسی دقیق اثرات نیکوتین بر سلول‌ها و اندام در حال رشد جنین متوجه اثر منفی دود سیگار و نیکوتین بر جنین از ابتدای شکل‌گیری آن شدند.
این یافته به دلیل تقاضای عمومی برای تولید محصولات نیکوتین‌دار و افزایش بی‌رویه این محصولات بسیار مهم است.
در حالی که سیگار کشیدن در کشورهای غربی به دلیل اعمال مالیات‌های سنگین بر شرکت‌های دخانیات و محدودیت‌های مصرف سیگار توسط دولت‌ها در حال کاهش است، اما در سایر نقاط جهان تعداد سیگاری‌ها به میزان قابل توجهی در حال افزایش است.
خطرات سیگار کشیدن
مطالعه محققان استنفورد نشان می‌دهد که قرار گرفتن در معرض نیکوتین می‌تواند اثرات نامطلوبی بر رشد جنین انسان در سطح سلول‌های فردی ایجاد کند.
سیگار کشیدن در دوران بارداری نیز می‌تواند به افزایش خطر سقط جنین، محدودیت رشد و تولد زودرس منجر شود. عوارض این کار در اینجا متوقف نمی‌شود؛ چرا که محققان معتقدند سیگار کشیدن مادران همچنین می‌تواند منجر به ابتلای نوزاد به بیماری‌های عصبی و رفتاری، قلبی و عروقی، تنفسی، غدد درون ریز و متابولیک در آینده شود.
متأسفانه محصولات جدید نیکوتینی مانند سیگارهای الکترونیکی و ویپرها (Vapor) با تبلیغ اینکه مضرات سیگار را ندارند، به شدت در میان نوجوانان، بزرگسالان و حتی زنان باردار در حال رواج است. مطالعه جدید امیدوار است که خطرات واقعی نیکوتین را گوشزد کند و عامه مردم را از این خطر آگاه کند.
"جوزف وو"، سرپرست این مطالعه می‌گوید: این نتایج از این نظر مهم است که پایه علمی برای آموزش مردم به خصوص زنان جوان را برای جلوگیری از سیگار کشیدن در دوران بارداری فراهم می‌کند.
وی افزود: نیکوتین موجود در محصولاتی مانند تنباکو، سیگارهای الکترونیکی و آدامس‌های نیکوتین در طول بارداری می‌تواند اثرات گسترده و مضری روی اندام مختلف جنین در حال رشد داشته باشد.
یک روش جدید برای بررسی اثرات نیکوتین
مطالعات قبلی در مورد نیکوتین محدود به حیوانات بود و به محققان اجازه نمی‌داد تا اثرات نیکوتین را در سطح تک‌سلولی بررسی کنند و مکانیسم‌های مولکولی پایه را به طور کامل درک کنند.
این تیم توانست از توالی تک‌سلولی RNA برای بررسی اثرات نیکوتین در طی یک دوره ۲۱ روزه بر روی ترانسکریپتوم (مجموعه‌ای از مولکول‌های آر. ان. ای پیام‌رسان) مجموعاً ۱۲۵۰۰ سلول تولیدشده برای تشکیل جنین استفاده کند.
به طور خلاصه، قرار گرفتن در معرض نیکوتین در درازمدت، میزان بقای سلول‌ها را به طور قابل توجهی کاهش می‌دهد.
این روش جدید نه تنها شیوه‌ای جدید را برای بررسی سلول‌ها و بیماری‌ها در اثر نیکوتین فراهم کرد، بلکه مطالعات استنفورد شواهد قوی‌تری برای هشدار نسبت به سیگار کشیدن مادران ارائه داد.
این مطالعه در مجله Stem Cells منتشر شده است.
انتهای پیام
