ابداع قایقی خودران که به سازه‌های شناور تبدیل می‌شود
محققان دانشگاه "ام‌آی‌تی" (MIT) و مرکز تحقیقات "ای‌ام‌اس"( AMS) نسخه جدید قایقی را توسعه داده‌اند که می‌تواند با سوار شدن ربات‌ها روی آن، ساختاری متفاوت را تشکیل دهد.
به گزارش ایسنا و به نقل از انگجت، این ساختار می‌تواند یک پل، وسیله جمع‌آوری‌کننده زباله و یا یک استیج برای کنسرت باشد.
علاوه بر این، این قایق‌های خودران می‌توانند با استفاده از دید رایانه‌ای، دوربین، حسگرها، جی‌پی‌اس، میکرو کنترلرها و سایر سخت‌افزارها در سراسر کانال‌های آبی حرکت کنند.
تیم تحقیقاتی پروژه، این قایق‌ها را در سال ۲۰۱۶ میلادی در کانال‌های آمستردام آزمایش کرد.
حال محققان نسخه‌ی جدید آن را ساخته‌اند که می‌تواند خودش ایستگاه‌های اتصال در اسکله را شناسایی کند.
این تکنیک توسط محققان دانشگاه "‌ام‌آی‌تی" در یک استخر آزمایش شد که ربات توانست در عرض ۱۰ ثانیه به ایستگاه مدنظر متصل شود.
یک صفحه " LCD"هم در قایق وجود دارد که ربات را راهنمایی می‌کند.
البته هنوز هیچ تضمینی وجود ندارد که نسخه‌های تولید شده از فناوری را ببینیم ولی این فناوری می‌تواند برای موارد مختلف از قبیل اتصال فضاپیماها مورد استفاده قرار گیرد.
انتهای پیام
