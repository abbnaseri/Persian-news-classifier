ماهواره‌های استارلینک را چگونه رصد کنیم؟
جمعه هفته گذشته شرکت اسپیس‌ایکس پس از بارها تعویق، ماهواره‌های اینترنتی "استارلینک"(Starlinks) را به فضا فرستاد و اکنون افراد با کمک یک ابزار می‌توانند دریابند این ماهواره‌ها چه زمانی از آسمان شهر آنها عبور خواهند کرد.
به گزارش ایسنا، روز جمعه گذشته شرکت اسپیس‌ایکس(SpaceX) موفق به ارسال اولین مجموعه از ماهواره‌های اینترنتی استارلینک(Starlink) شد. طی این عملیات ۶۰ ماهواره سوار بر یک موشک "فالکون ۹" از ایستگاه نیروی هوایی کیپ کاناورال در فلوریدا به فضا پرتاب شدند. ماهواره‌های استارلینک بخشی از برنامه اسپیس‌ایکس برای سرویس جدید و پرسرعت اینترنت هستند. این طرح در اوایل سال ۲۰۱۵، با درخواست "ایلان ماسک" مدیرعامل این شرکت از کمیته ارتباطات فدرال مبنی بر اجازه آزمایش ایده خود برای تأسیس یک پهنای باند جهانی آغاز شد.
وی در سال ۲۰۱۷ برنامه استارلینک را به عنوان یک سیستم پهنای باند ارزان قیمت که می‌تواند دسترسی به اینترنت را در سراسر جهان فراهم کند، به ثبت رساند. ماسک باید حداقل ۴۰۰ ماهواره را در مدار زمین قرار دهد تا بتواند حداقل پوشش اینترنت را ایجاد کند و برای پوشش متوسط جهانی باید حداقل ۸۰۰ ماهواره به فضا بفرستد. به گفته اسپیس‌ایکس، صورت فلکی متشکل از ماهواره‌های استارلینک می‌تواند در آینده به طور چشمگیری رشد کند و به تعداد ۱۲ هزار ماهواره برسد.
پرتاب روز جمعه، دومین پرتاب برنامه استارلینک به مدار بود. این شرکت در سال ۲۰۱۸ نمونه اولیه ماهواره‌های خود را به نام "Tintin A" و "Tintin B" به فضا ارسال کرد. این دو ماهواره به عنوان محموله ثانویه ارسال شدند، در حالی که ماهواره راداری تصویربرداری زمین با نام "Paz" محموله اصلی "فالکون ۹" در آن پرواز بود.
ماسک گفت که این ۶۰ ماهواره قابلیت برقراری ارتباط با یکدیگر را در مدار ندارند. این کارآفرین میلیاردر اشاره کرد که فناوری موجود در برنامه ماهواره‌ای استارلینک جدید است، بنابراین احتمال این هست که برخی از آنها کار نکند. طبق گفته ماسک، اسپیس‌ایکس باید شش مأموریت دیگر استارلینک را انجام دهد تا قادر به ارائه پوشش اینترنت مناسب برای برخی از نقاط جهان باشد. این شرکت به ۱۲ مأموریت دیگر هم نیاز دارد تا بتواند پوشش بیشتری داشته باشد.
اکنون خبر خوش برای طرفداران عملیات‌های فضایی این است که آنها تنها با یک ابزار می‌توانند دریابند که چه زمانی می‌توانند این ماهواره‌ها را در شهر خود مشاهد کنند. شرکت "ردیتور"(Redditor) موفق به توسعه ابزاری موسوم به "جنس تی استر "(Jens T. Satre) شده است که این ابزار به افراد کمک می‌کند تا از زمان عبور این ماهواره‌ها از شهرشان باخبر شوند.
این ابزار با "ردیاب تی. ال. ای"(TLE Tracker) به شما کمک می‌کند تا بتوانید محاسبه کنید که چه زمانی ماهواره‌های استارلینک از آسمان محل سکونت شما رد خواهند شد. البته قابل ذکر است که این ابزار با دقت ۱۰۰ درصدی نمی‌تواند به شما بگوید چرا که این ماهواره به سرعت در حال حرکت به سوی فضا هستند اما این ابزار با انجام محاسباتی می‌تواند تا حدی به علاقه مندان کمک کند.
کار کردن با این ابزار آسان است و بنابراین جای نگرانی برای افرادی که با ریاضیات مشکل دارند، نیست. تاکنون ۱۴ نفر توسط این ابزار موفق به رصد ماهواره‌ها شده‌اند. کاربران با وارد کردن شهر خود یا طول و عرض جغرافیایی محل سکونت‌شان می‌توانند از این ابزار استفاده کنند و علاوه بر رصد ماهواره‌ها در شهر خود از موقعیت کنونی استارلینک نیز با خبر شوند.
انتهای پیام
