احتمال مرگ زودرس اولین نوزادان مهندسی ژنتیکی شده دنیا
 دوقلوهای چینی که برای اولین بار در تاریخ توسط یک پزشک چینی در رحم مادر برای ایمن شدن در برابر ایدز تحت روش ویرایش ژن کریسپر قرار گرفتند احتمالاً دچار مرگ زودرس شوند.
به گزارش ایسنا و به نقل از انگجت، اولین نوزادان مهندسی ژنتیک شده در جهان نباید انتظار عمر بلندی داشته باشند.
"جیانکوی هه" دانشمند چینی در سال ۲۰۱۸ ادعا کرد که از ابزار ویرایش ژن موسوم به "کریسپر کس 9"(CRISPR-Cas9) برای غیر فعال کردن ژن "CCR5" در جنین دختران دوقلو به نام "لولو"(Lulu) و "نانا"(Nana) استفاده کرده است. وی گفت این دوقلوها از ابتلاء به ویروس اچ‌آی‌وی محافظت خواهند شد.
در حال حاضر یک تحقیق منتشر شده در مجله Nature Medicine نشان می‌دهد که او ممکن است با این کار عمر این دو کودک را کاهش داده باشد.
محققان دانشگاه کالیفرنیا برکلی پرونده‌های دی‌ان‌ای و مرگ بیش از ۴۰۰ هزار داوطلب در زیست‌بانک بریتانیا را که یک پایگاه داده بزرگ ژنتیکی است تجزیه و تحلیل کردند. هنگامی که آنها دی ان‌ای را با پرونده‌های مرگ مقایسه کردند، کشف کردند که افرادی که دارای دو ژن "CCR5" غیر فعال هستند، ۲۰ درصد سریع‌تر از بقیه جمعیت نمونه جان خود را از دست داده‌اند.
دلیل این امر ممکن است این باشد که افراد مبتلا به جهش CCR5 بیشتر به بیماری‌هایی مانند ویروس نیل غربی (میکروارگانیسمی که باعث شیوع بیماری‌های مرگبار در اسب‌ها، پرندگان و انسان‌ها می‌شود) یا آنفلوآنزا حساس هستند.

این جهش‌ها شبیه به همان تغییراتی است دکتر جیانکوی هه در دوقلوها ایجاد کرده است و عمر متوسط این افراد به طور متوسط ۱.۹ سال کاهش پیدا کرده است.
محققان امیدوارند این مطالعه به عنوان یک هشدار برای کسانی نظیر دانشمند چینی عمل کند. ژن CCR5 نیز مانند بسیاری از ژن‌ها اهداف و کارکردهای متعددی دارد که ما حداقل برخی از آنها را به طور کامل نمی‌شناسیم.
از طرفی پیش از این یک تحقیق منتشر شده در مجله Cell نشان داد افرادی که فاقد ژن CCR5 هستند ممکن است پس از سکته یا آسیب مغزی سریع‌تر بهبود یابند. این نشان می‌دهد که این ژن می‌تواند نقش مهمی در عملکرد مغز و همچنین ایمنی بدن داشته باشد. همچنین نشان می‌دهد که ویرایش ژن می‌تواند عواقب ناخواسته‌ای داشته باشد و این یکی از دلایلی است که ما هنوز نباید از ویرایش ژن روی انسان استفاده کنیم.
انتهای پیام
