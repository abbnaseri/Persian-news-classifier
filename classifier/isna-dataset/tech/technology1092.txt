نجات طبیعت با کمک پلاستیک‌های گیاهی
پژوهشگران آمریکایی، نوعی پلاستیک گیاهی برای بسته‌بندی مواد غذایی تولید کرده‌اند که قابل تجزیه زیستی است.
به گزارش ایسنا و به نقل از فیز، یافتن یک جایگزین قابل تجزیه زیستی برای محصولاتی که از نفت ساخته می‌شوند، یکی از اهداف اصلی صنایع غذایی است اما تولید این جایگزین‌ها، به رعایت استانداردهای بسیاری نیاز دارد.
پژوهش جدیدی که در "دانشگاه ایالتی اوهایو"(OSU) انجام شده، نشان می‌دهد که ترکیب لاستیک طبیعی با پلاستیک زیستی می‌تواند جایگزین بهتری برای پلاستیک‌های نفتی ارائه دهد. این ایده، توجه بسیاری از شرکت‌ها را برانگیخته است.
تقریباً حدود ۹۰ درصد انواع پلاستیک‌ها، از نفت ساخته می‌شوند و قابل تجزیه زیستی نیستند و بزرگترین مشکل آنها همین است.
گروه پژوهشی دانشگاه اوهایو باور دارند که کیفیت این محصول جدید، مانند پلاستیک‌های معمولی است و موفقیتی بزرگ در این حوزه به شمار می‌رود.
"ژیائوینگ ژائو"(Xiaoying Zhao)، پژوهشگر بخش علوم غذایی دانشگاه ایالتی اوهایو و سرپرست این پژوهش گفت: تلاش‌های اخیر در مورد این ترکیب، موفقیت‌آمیز بوده است زیرا نرمی لاستیک به آن کمک می‌کند انعطاف زیادی در این فرآیند داشته باشد.
در این پژوهش جدید، پلاستیک ذوب شده با نوعی ترموپلاستیک گیاهی موسوم به "PHBV" ترکیب می‌شود. محصولی که در این فرآیند تولید می‌شود، ۷۵ درصد محکم‌تر و ۱۰۰ درصد انعطاف‌پذیرتر از خود PHBV است و استفاده از آن برای بسته‌بندی غذا ساده‌تر خواهد بود.

"یائل ودووتز"(Yael Vodovotz)، استاد علوم تغذیه دانشگاه اوهایو گفت: پیش از این نیز گروه‌های پژوهشی بسیاری، لاستیک طبیعی را با PHBV ترکیب کردند اما محصولات نهایی، بسیار بی‌کیفیت و ضعیف بودند و دوام آنها به قدری نبود که برای بسته‌بندی مواد غذایی به کار روند یا در ظروفی که برای غذاهای منجمد به کار می‌روند، مورد استفاده قرار گیرند. انعطاف‌پذیری بدون از دست دادن دوام، ویژگی مهمی برای پلاستیک‌های بسته‌بندی به شمار می‌رود که برای تازه نگه داشتن مواد غذایی منجمد به کار می‌روند.
ژائو افزود: محصولاتی که پیشتر با این روش تولید شدند، ۸۰ درصد دوام خود را در آزمایش‌ها از دست دادند اما محصولی که ما طی این فرآیند تولید کردیم، تنها ۳۰ درصد دوام خود را از دست داد و توانست بیشتر قدرت خود را حفظ کند.
این پژوهش، در مجله "Polymers" به چاپ رسید.
انتهای پیام
