ساخت پایگاهی برای اقامت انسان در ماه!
پس از پرتاب موفق فضاپیمای دراگون در روز شنبه، "ایلان ماسک"، رئیس شرکت اسپیس ایکس طی بیانیه‌ای درباره آینده شرکت فضایی خصوصی خود در خارج از ایستگاه فضایی بین‌المللی صحبت کرد.
به گزارش ایسنا و به نقل از تک تایمز، اسپیس‌ایکس پس از چندین تعویق برای اولین بار کپسول حمل خدمه خود موسوم به "دراگون"(Dragon) را آزمایش کرد و شنبه (۲ مارس) آن را از سکوی پرتاب ۳۹A در کیپ کاناورال فلوریدا راهی فضا کرد.
"ایلان ماسک" رئیس اسپیس‌ایکس نیز روز گذشته در صفحه کاربری خود در توئیتر با انتشار یک تصویر، خبر از اتصال سفینه دراگون به ایستگاه فضایی بین‌المللی را داد.
کپسول دراگون پس از این پرتاب و اتصال موفق به ایستگاه فضایی بین‌المللی اکنون می‌تواند ۱۸۰ کیلوگرم تجهیزات و غذای خود را تخلیه کند.
این کپسول همچنین حامل یک مانکن فضانورد است که "ایلان ماسک" رئیس اسپیس‌ایکس آن را "ریپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است.
پس از این موضوع، ایلان ماسک، کمی درباره موضوع ساخت یک پایگاه دائمی برای سکونت انسان در ماه صحبت کرد.
او طی این بیانیه گفت: ما باید یک پایگاه دائمی برای انسان‌ها بر روی ماه داشته باشیم و پس از آن افراد را به مریخ منتقل کنیم. این کاری است که ما باید انجام دهیم.
طی این بیانیه، "جیم برایدنستاین" (Jim Bridenstine) رئیس سازمان ملی هوا و فضا آمریکا (ناسا) نیز خاطر نشان کرد: ما نیز در این هدف می‌توانیم با هم مشارکت داشته باشیم.
برایدنستاین همچنین اظهار کرد که ناسا مایل به همکاری در زمینه ساخت یک پایگاه در ماه با کمک شرکت اسپیس ایکس است. اسپیس ایکس همیشه ایده‌های جذابی درباره سفر به ماه داشته است که این ایده‌ها قطعاً می‌توانند سبب همکاری و موفقیت ما شوند.
انتهای پیام
