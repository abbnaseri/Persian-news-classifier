امکان شارژ بی‌سیم تاکسی‌های الکتریکی فراهم می‌شود
مقامات نروژ قصد دارند به زودی امکان شارژ بی‌سیم را برای تاکسی‌های الکتریکی فراهم کنند.
به گزارش ایسنا و به نقل از گیزمگ، نروژ قصد دارد به زودی تاکسی‌های الکتریکی خود را به شارژر بی‌سیم مجهز کند تا تاکسی‌ها بتوانند در زمان انتظار برای مسافر بعد، شارژ مورد نیاز خود را تأمین کنند. این طرح قرار است به زودی در اسلو، پایتخت نروژ انجام شود.
مقامات شهر اسلو قصد دارند همکاری خود را با شرکت فنلاندی "فورتوم" (Fortum) که در حوزه تأمین انرژی پاک فعالیت می‌کند و شرکت آمریکایی "مومنتوم داینامیکز" (Momentum Dynamics) که در حوزه تأمین شارژ بی‌سیم فعالیت دارد، آغاز کنند تا امکان شارژ بی‌سیم و سریع برای تاکسی‌های الکتریکی این شهر فراهم شود.
این پروژه که برای نخستین بار در جهان در مورد تاکسی‌های الکتریکی اجرا می‌شود، ایده جدیدی برای شارژ بی‌سیم در بر دارد. در این طرح، صفحات شارژ روی زمین ایستگاه‌های تاکسی نصب می‌شوند تا تاکسی با قرار گرفتن روی آنها در زمان توقف، به صورت خودکار و با سرعت ۷۵ کیلووات در دقیقه شارژ شود.
هدف نروژ از اجرای این طرح، به حداقل رساندن میزان انتشار گازهای گلخانه‌ای و به خصوص دی‌اکسید کربن تا سال ۲۰۲۳ است.

"آنیکا هافنر" (Annika Hoffner)، از شرکت فورتوم گفت: با نصب صفحات شارژ روی زمین ایستگاه‌ها، امکان شارژ خودکار و سریع برای تاکسی‌ها فراهم می‌شود. تاکسی‌ها می‌توانند پس از پیاده کردن یک مسافر و هنگام منتظر ماندن برای مسافر بعد، در جایگاه قرار بگیرند و شارژ خود را تأمین کنند. با این روش، تاکسی‌ها دیگر دودهای مضر را منتشر نمی‌کنند و یک انرژی پاک و تجدیدپذیر را برای شارژ به کار می‌برند.
این طرح جدید، کارایی بیشتری دارد و بسیار مقرون به صرفه است زیرا دیگر نیازی نیست که تاکسی‌ها، زمان خود را برای یافتن ایستگاه شارژ تلف کنند و یا منتظر شارژ شدن وسیله نقلیه قبل از خود باشند.
"اندرو داگا" (Andrew Daga)، از شرکت مومنتوم داینامیکز گفت: ما باور داریم که این پروژه می‌تواند عملکرد تاکسی‌ها و همچنین اتوبوس‌های الکتریکی را بهبود ببخشد.
انتهای پیام
