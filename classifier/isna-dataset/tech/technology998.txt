طاسی در مردان درمان می‌شود
پژوهشگران یک شرکت دارویی ایتالیایی یک کرِم برای پوست سر ابداع کرده‌اند که طاسی در مردان را کاهش می‌دهد.
به گزارش ایسنا و به نقل از لابیوتک، "طاسی با الگوی مردانه" که معمولاً با عنوان "طاسی وابسته به هورمون" شناخته می‌شود، در مردان بسیار متداول است.
موهای ناحیه سر در انسان با وجودی که رشد غیر وابسته به هورمون جنسی مردانه (آندروژن) دارند، امّا دارای گیرندهٔ خاص هورمون‌های جنسی هستند و به همین دلیل این هورمون‌ها می‌توانند بر ریزش مو مؤثر باشند.
بنا بر ادعای محققان این پروژه، طی ۱۰ سال اخیر تنها ۲ دارو برای درمان این بیماری به وجود آمده که هر کدام دارای عوارض خاص خود هستند.
در این راستا شرکت ایتالیایی "Cassiopea" یک درمان موضعی برای طاسی وابسته به هورمون پیدا کرده و کرمی تولید کرده است که در ناحیه طاس شده از سر میزان طاسی را کاهش می‌دهد.
عملکرد کرم به این نحو است که در قسمت مورد نظر هورمون‌های آندروژن در فولیکول مو را مسدود می‌کند.
شرکت "Cassiopea" در فاز دوم آزمایش بالینی این محصول ۴۰۰ مرد با الگوی طاسی را مورد آزمایش قرار داد و این افراد به مدت یک سال یک بار یا دو بار در روز از این کرم استفاده کردند.
پس از ۱۲ ماه از درمان، تمامی این افراد در ناحیه طاس شده از سرشان رشد مو داشتند.
عوارض جانبی هم در استفاده از این کرم مشاهده نشد.
شرکت سازنده این محصول امیدوار است که فاز سوم این پروژه را در آخر امسال آغاز کند.
انتهای پیام
