تبلیغ نوشابه در آسمان شب منتفی شد
کارخانه مشهور تولید نوشابه در دنیا اعلام کرد که از برنامه‌های تبلیغاتی برای تبلیغ برند خود توسط ماهواره‌ها در فضا دست کشیده است.
به گزارش ایسنا و به نقل از دیلی میل، شرکت تولید نوشیدنی "پپسی"(PepsiCo) برنامه‌های خود برای تبلیغ در آسمان شب با استفاده از تکنولوژی یک استارتاپ روسی را لغو کرده است. به نظر می‌رسد پپسی این تصمیم را احتمالاً به دلیل تلاش برای جلوگیری از واکنش‌های اغلب منفی گرفته است.
تبلیغات از ماهواره‌ها در آسمان
پایگاه خبری فیوچریزم ابتدا در تاریخ ۱۳ آوریل گزارش داد که شرکت تابعه پپسی در روسیه در حال مذاکره با یک استارتاپ به نام "استار راکت"(StartRocket) است که در تبلیغات ماهواره‌ای متخصص است.
این دو شرکت در حال کار بر روی ارسال مجموعه‌ای از ماهواره‌های کوچک بودند که نور خورشید را برای ایجاد پیام‌های تبلیغاتی قابل رؤیت در آسمان شب منعکس کنند.
"اولگا مانگووا" سخنگوی روس شرکت پپسی گفته بود: ما به توانایی "استار راکت" اعتقاد داریم. بیلبوردهای فضایی یک انقلاب در بازار ارتباطات و تبلیغات هستند. به همین دلیل ما به این همکاری تن دادیم.
دردسرهای تبلیغ فضایی
با این حال این کار با حواشی و مشکلات بسیاری روبرو است. به عنوان مثال قانون فدرال ایالات متحده آمریکا چنین تبلیغاتی را ممنوع اعلام کرده است.
همچنین تلاش‌هایی در گذشته برای عملی کردن چنین ابتکاراتی تاکنون با انتقادات و مخالفت‌های شدید مواجه شده است.
ضمن اینکه مشخص نیست که آیا واقعاً شرکت "استار راکت" دارای چنین فناوری یا سرمایه برای اجرای چنین برنامه بلندپروازانه‌ای هست یا نه. چرا که در وبسایت خود که همین یک سال پیش راه‌اندازی شده تنها به یک آزمایش بالن در ارتفاع بالا اشاره شده است.
در هر حال صرف نظر از هر برنامه‌ای که این استارتاپ دارد، دیگر پپسی پا پس کشیده است.
این در حالی است که سخنگوی شرکت "استار راکت" می‌گوید: ما تأیید می‌کنیم که یک آزمایش اکتشافی برای تبلیغات در استراتوسفر را با استفاده از لوگوی نوشیدنی بدون الکل "Adrenaline GameChangers" انجام داده‌ایم.
وی افزود: این آزمایش تنها یک بار بود و ما در حال حاضر هیچ برنامه‌ای برای آزمایش و تجاری کردن این تکنولوژی نداریم.
این تصمیم عاقلانه به نظر می‌رسد، چرا که قطعاً خوشایند مردم نیست که آسمان هم آلوده به تبلیغات باشد و این حرکت ممکن بود به ضرر نام تجاری پپسی تمام شود.
انتهای پیام
