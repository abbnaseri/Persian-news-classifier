تولید آب شیرین از هوا!
پژوهشگران آمریکایی، سیستمی ابداع کرده‌اند که مبتنی بر انرژی خورشیدی است و می‌تواند با جذب رطوبت هوا، آب شیرین تولید کند.
به گزارش ایسنا و به نقل از ساینس‌دیلی، پژوهشگران "دانشگاه تگزاس در آستین"(UT)، یک ابزار مبتنی بر انرژی خورشیدی ابداع کرده‌اند که می‌تواند رطوبت هوا را جذب کند و آن را به صورت آب شیرین ارائه دهد.
فناوری این ابزار، مبتنی بر موادی موسوم به "ابر اسفنج" است. ابر اسفنج‌ها، موادی متشکل از هیدروژل و پلیمر ژلاتین است که برای نگهداری مقادیر زیادی آب طراحی شده‌اند. این هیدروژل‌ها می‌توانند به محض گرم شدن، آب را آزاد کنند.
"فی ژائو"(Fei Zhao)، از نویسندگان این پژوهش گفت: ما یک سیستم کامل ابداع کرده‌ایم که برای استفاده از آن، تنها باید هیدروژل در فضای باز گذاشته شود تا آب را جمع کند. آب جمع‌ شده تا پیش از قرار گرفتن در معرض نور خورشید، در هیدروژل باقی می‌ماند و پس از تابش نور خورشید، آزاد می‌شود.
این سیستم جدید، مبتنی بر فناوری غیرمنتظره‌ای است که در سال ۲۰۱۸ توسط همین گروه پژوهشی ابداع شد. این فناوری، یک سیستم تصفیه آب مبتنی بر انرژی خورشیدی بود که می‌توانست آب حاصل از هر منبعی را پاکسازی کند اما سیستم جدیدی که به تازگی ابداع شده می‌تواند رطوبت محیط اطراف را جمع کند.
"گوهویا یو"(Guihua Yu)، استادیار علوم مواد و مهندسی مکانیک دانشگاه تگزاس و سرپرست این پروژه گفت: این ماده جدید طوری طراحی شده که بدون مصرف بالای انرژی، هم رطوبت هوا را جذب کند و هم هنگام قرار گرفتن در معرض نور خورشید، آب شیرین تحویل دهد.

اگرچه جمع‌آوری رطوبت هوا، کار جدیدی نیست و فناوری‌های بسیاری برای این کار ابداع شده‌اند اما تفاوت این سیستم جدید با سیستم‌های پیشین در این است که فقط از انرژی خورشیدی استفاده می‌کند.
این سیستم با وجود فشرده بودن، انرژی کافی را برای تولید آب روزانه دارد و می‌تواند با به کار بردن هر کیلوگرم هیدروژل، تا ۵۰ لیتر آب شیرین ارائه دهد.
ابداع این سیستم می‌تواند کاربردهای فراوانی در نواحی فقیرنشین یا کشورهای در حال توسعه داشته باشد اما این تنها کاربرد سیستم نیست. این سیستم می‌تواند روش‌های جمع‌آوری آب را نیز بهبود بخشد تا کارآمدتر و مقرون به صرفه‌تر باشند.
این پژوهش، در مجله "Advanced Materials" به چاپ رسید.
انتهای پیام
