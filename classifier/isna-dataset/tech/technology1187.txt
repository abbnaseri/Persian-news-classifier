وجود متان در مریخ تایید شد
ناسا اعلام کرد با انجام دو ماموریت و رصد سیاره مریخ، وجود گاز متان در نزدیکی دهانه "گیل"( Gale ) در این سیاره تایید شد. 
به گزارش ایسنا و به نقل از دیلی‌میل، در سال ۲۰۱۳ میلادی، کاوشگر "کنجکاوی" ناسا از وجود نشانه‌های قوی گاز متان در مریخ خبر داد.
حال، تجزیه و تحلیل داده‌های گردآوری شده توسط کاوشگر "مارس اکسپرس" آژانس فضایی اروپا در آن سال نشان می‌دهد که این فضاپیما نیز تنها یک روز پس از فضاپیمای "کنجکاوی" وجود متان در مریخ را مشاهده کرده است.
بنابراین مشاهدات این دو فضاپیما تأییدی بر وجود متان روی مریخ است.
"کنجکاوی" مقدار متان موجود در مریخ را ۶ بخش در میلیارد" ppb" اعلام کرد.
اگرچه این میزان نسبتاً کم است ولی برای مریخ، قابل توجه به حساب می‌آید.
گاز متان می‌تواند از طریق فرِآیندهای زیستی و زمین‌شناسی تولید شود. بنابراین وجود آن نشانه قطعی وجود حیات در مریخ نیست.
ولی می‌تواند دانشمندان را به پیدا کردن مسیری درست برای مطالعاتشان راهنمایی کند.
در ابتدا دانشمندان تصور می‌کردند که این گاز متان از داخل دهانه "گیل" در مریخ انتشار می‌یابد ولی یافته‌های جدید با این فرضیه متفاوت است.
محققان هم‌اکنون مدعی شده‌اند که این گاز از زیر یک لایه یخ در شرق دهانه آزاد شده است.

محققان مؤسسه ملی ژئوفیزیک رم اظهار کرده‌اند که گسل‌های تکتونیکی‌ای را شناسایی کرده‌اند که ممکن است در زیر یک منطقه دارای یخ‌های کم عمق گسترش یافته باشند.
این دانشمندان معتقدند که ممکن است این یخ به‌صورت دوره‌ای گاز متان را درون اتمسفر انتشار دهد.
محققان قصد دارند مطالعات خود در این رابطه را گسترش دهند.
انتهای پیام
