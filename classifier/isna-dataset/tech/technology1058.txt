اینجا "چشم ساهارا" است
فضانوردان ایستگاه فضایی بین‌المللی تصویری زیبا از بخشی از صحرای بزرگ آفریقا به ثبت رساندند. 
به گزارش ایسنا، این عکس جهانی دیگر نیست. سیاره زمین است. تصویری که ناسا به عنوان عکس روز به اشتراک گذاشت، نشان دهنده منطقه‌ای به نام "سازه ریچات"(Richat Structure) یا "چشم ساهارا" است.
بیابان "ساهارا" یا "صحرای بزرگ آفریقا" بزرگ‌ترین صحرای گرم جهان در شمال آفریقا است که با مساحتی حدود ۹ میلیون کیلومتر مربع و قدمتی معادل دو و نیم میلیون سال در این قاره واقع شده است.
سازه ریچات یک ویژگی جغرافیایی با قطر ۴۰ کیلومتر است.
یکی از فضانوردان ایستگاه فضایی بین‌المللی هنگامی‌که در ارتفاع ۲۵۵ مایلی بالای زمین بود، تصویر "سازه ریچات" در شمال غربی کشور موریتانی را به ثبت رساند.
این ناحیه از صحرای ساهارا، یک ساختار متمرکز داشته و شکل و شمایل آن مشابه با چشم است. این ساختار شگفت‌انگیز، برای اولین بار در سال ۱۹۶۵ و توسط مأموریت جمینای 4 (Gemini 4) کشف شد. اولین فرضیه در مورد علت شکل‌گیری این سازه عجیب و غریب، اصابت یک شهاب‌سنگ بسیار عظیم در میلیون‌ها سال قبل بود. با این حال، هیچ یک از شواهد موجود، وقوع این برخورد در سالیان دور را تأیید نمی‌کنند.

انتهای پیام
