تبدیل پل به "آزمایشگاه زنده"!
محققان دانشگاه "نیوهمپشایر" حسگرهایی اطلاعاتی روی پل "مموریال" در نیوهمپشایر آمریکا نصب کرده‌اند که برای محققان، مهندسان و عموم مردم اطلاعاتی در مورد وضع روزانه پل، سلامت آن و محیط اطراف آن ارائه می‌دهد.
به گزارش ایسنا و به نقل از گیزمگ، پل "مموریال"(Memorial) دیگر فقط برای عبور مردم نیست بلکه از این پس به عنوان یک آزمایشگاه زنده عمل می‌کند، چرا که اکنون میزبان مجموعه‌ای از حسگرها است که به محققان، مهندسان و عموم مردم اطلاعات مربوط به شرایط روزمره و سلامت پل و همچنین نظارت بر محیط اطراف ارائه می‌دهد.
"ارین بل" محقق اصلی این پروژه گفت: ساخت یک پل جدید میلیون‌ها دلار هزینه در بر دارد، لذا علاقه‌مند به کشف راه‌هایی برای استفاده از پل‌های کنونی برای انجام کاری بیشتر از فراهم کردن امکان عبور و مرور مردم و کالاها هستیم.
محققان دانشگاه نیوهمپشایر ۴۰ سنسور اطلاعاتی را در پل پر رفت و آمد مموریال نصب کرده‌اند و با این کار از این پل همزمان یک ایستگاه هواشناسی و آزمایشگاه زنده بررسی شرایط سلامت پل ساخته‌اند.
داده‌های به دست آمده از این حسگرها، محققان، مهندسان و عموم مردم را با بروزرسانی‌هایی در مورد اطلاعات عملکرد سازه، الگوهای ترافیکی، شرایط آب و هوایی، سطح دریا و اطلاعات جزر و مدی مطلع می‌کند.
با این حسگرها حتی می‌توان به اطلاعاتی در مورد رفتار برج‌هایی که پل را برای عبور کشتی‌ها بالا می‌کشند دسترسی داشت.
"بل" توضیح داد: ما این پل را اکنون "پل زنده" می‌نامیم زیرا می‌تواند با ما صحبت کند و اطلاعات ارزشمندی در مورد سلامتی‌اش به ما ارائه دهد. این پل دیگر فقط برای عبور دادن ما از آب نیست، بلکه می‌تواند ما را از دنیای اطراف‌مان مطلع کند.
محققان و مهندسان قادر خواهند بود از داده‌های جمع آوری شده توسط این حسگرها برای طراحی پل‌ها در آینده استفاده کنند و می‌توانند از توربین‌های جزر و مدی شناور در رودخانه زیر پل و تولید انرژی تجدیدپذیر استفاده کنند.
"مارتین وسنیک" از محققان این پروژه گفت: آنچه در این مورد هیجان انگیز است این است که انرژی جزر و مدی مداوم و مستمر است و بر خلاف پنل‌های خورشیدی که در روزهای ابری کارایی ندارند، انرژی جزر و مدی پایدار است، چرا که ما می‌توانیم جزر و مدهای آینده را پیش‌بینی کنیم.
اطلاعات جمع آوری شده از حسگرها و توربین در اختیار سایر محققان نیز قرار می‌گیرد و اساس ابزار آموزشی برای پروژه‌های علمی موسوم به "K-12" را تشکیل می‌دهد.
همچنین یک برنامه تلفن همراه در حال توسعه است که اطلاعات پس زمینه در مورد پل و محیط اطراف آن را ارائه می‌دهد.
انتهای پیام
