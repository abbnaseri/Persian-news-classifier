تغییر واحدهای کیلوگرم و سه واحد دیگر از دوشنبه اجرایی می‌شود
از تاریخ ۲۰ مه سال جاری میلادی مصادف با ۳۰ اردیبهشت که روز جهانی اندازه‌شناسی است، تعریف واحد کیلوگرم و سه واحد دیگر رسماً تغییر خواهد کرد.
به گزارش ایسنا و به نقل از انگجت، ۱۳۰ سال است که "کیلوگرم" بر اساس یک وزنه استوانه‌ای شکل فلزی از جنس پلاتین و ایریدیوم که به عنوان "Le Grand K" شناخته می‌شود و در پاریس نگهداری می‌شود، تعریف شده است.
اما هر بار که دانشمندان آن را به کار برده‌اند، استوانه مذکور اتم‌ها را از دست داده است که برآورد شده ۵۰ میکروگرم از آن طی این سال‌ها کاسته شده است.
به همین دلیل از روز دوشنبه کیلوگرم به صورت رسمی توسط "ثابت پلانک" تعریف خواهد شد.
سال‌هاست که متخصصان این حوزه در تلاش برای تغییر یکای "کیلوگرم" و سه یکای دیگر هستند.
از پس‌فردا سه واحد دیگر اندازه‌گیری یعنی آمپر، کلوین و مول هم تغییر خواهند کرد و تعاریف جدیدی خواهند گرفت.
دانشمندان اداره بین‌المللی اوزان و مقیاس‌ها می‌گویند که تعاریف جدید، دقیق‌تر هستند.

در تغییرات جدید تمام اشیای فیزیکی از تعاریف این یکاها حذف شده‌اند و به جای آن ثابت‌های طبیعی معیار قرار شده‌اند.
در تغییر جدید "کیلو" بر حسب "ثانیه‌ها" و متر تعریف خواهد شد.
درست است که اعمال این تغییرات، زندگی بسیاری از ما مردم را دگرگون نخواهد کرد ولی این روز برای جامعه دانشمندان لحظه‌ای تاریخی خواهد بود.
این تغییرات ابزاری دقیق‌تر را برای دانشمندان به ارمغان خواهد آورد تا اندازه‌گیری‌هایی را انجام دهند که می‌تواند به بررسی قوانین فیزیک کمک کند.
انتهای پیام
