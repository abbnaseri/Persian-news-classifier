تخلیه راکتورهای هسته‌ای با کمک یک ربات نیمه خودکار
پژوهشگران انگلیسی، نوعی ربات نیمه خودکار ابداع کرده‌اند که می‌تواند به تخلیه ایمن راکتورهای هسته‌ای کمک کند.
به گزارش ایسنا و به نقل از گیزمگ، خارج کردن ضایعات هسته‌ای از رآکتورها، کاری دشوار و خطرناک است؛ در نتیجه هیچکس تمایلی به این کار ندارد. پژوهشگران "دانشگاه لنکستر"(Lancaster University) انگلستان، نوعی ربات نیمه خودکار ابداع کرده‌اند که می‌تواند به تخلیه رآکتورها کمک کند. این ربات که به دو بازو مجهز است، با استفاده از یک نرم‌افزار تصویربرداری و یک دوربین "کینکت"(Kinect) شرکت مایکروسافت می‌تواند اشیایی مانند لوله را بدون نیاز به کمک اپراتور انسانی شناسایی کند، بردارد و یا برش دهد.
تخلیه راکتورهای هسته‌ای، کاری زمانبر و پر هزینه است و به مهارت بالایی نیاز دارد. این کار معمولاً در محیط‌هایی صورت می‌گیرد که به رادیواکتیو زیادی آلوده هستند و ضایعات هسته‌ای زیادی در بر دارند. چنین شرایطی موجب می‌شوند که محیط برای کارگران غیرقابل تحمل باشد.
"جیمز تیلور"(James Taylor)، استاد مهندسی کنترل دانشگاه لنکستر گفت: کار پیچیده تخلیه راکتورهای هسته‌ای، برای انسان‌ها دشوار است و شیوه استاندارد آن معمولاً با کنترل مستقیم ربات‌ها توسط انسان صورت می‌گیرد. استفاده از ربات‌های کاملاً خودکار نیز راه حل ایمنی نیست؛ در نتیجه ما تصمیم گرفتیم یک ربات نیمه خودکار ابداع کنیم که برای چنین کاری مناسب باشد.
نخستین نمونه ارائه شده از این ربات، به بازوهای هیدرولیکی قدرتمندی مجهز است و می‌تواند اطلاعات بصری مورد نیاز خود را با کمک یک دوربین به دست آورد. یک رایانه نیز تصاویر ثبت شده توسط دوربین را تحلیل می‌کند و به ربات امکان می‌دهد تا از عهده شناسایی اشیا، برداشتن و در صورت لزوم برش دادن آنها برآید. اپراتور انسانی نیز می‌تواند ربات را روی یک نمایشگر ببیند و با کمک یک دسته کنترل، آن را راهنمایی کند.
تیلور افزود: ربات ما می‌تواند با استفاده از یک دوربین که روی آن نصب شده، بر کارهای مورد نظر تمرکز کند و وظایف خود از جمله انتخاب و برش لوله‌ها را در این محیط‌های ناملایم انجام دهد. سیستمی که ما برای این ربات ابداع کرده‌ایم، امکان آموزش ربات را برای اپراتور فراهم می‌کند؛ بدین ترتیب ربات می‌تواند از عهده برداشتن و برش دادن لوله‌ها برآید. آزمایش‌ها نشان داده‌اند که اپراتور می‌تواند به کمک این سیستم و تنها با استفاده از یک دسته کنترل، کار خود را به صورت استاندارد انجام دهند. با این روش، انسان‌ها می‌توانند ربات را کنترل کنند و در عین حال، زمان مورد نیاز و فشار کاری خود را کاهش دهند.
از آنجا که این سیستم باید بدون نیاز به آموزش‌های اضافی کار کند، پژوهشگران در نظر دارند ربات را به چندین حسگر مجهز کنند تا بازخورد بیشتری در مورد محیط برای اپراتور انسان فراهم شود.
به گفته پژوهشگران، این ربات در بررسی‌های آزمایشگاهی و همکاری با چندین اپراتور موفق شده از عهده انجام وظایفی مانند برش دادن لوله‌ها برآید اما برای کارایی بیشتر آن به پژوهش‌های بیشتری نیاز است.
این پژوهش، در مجله "Robotics" به چاپ رسید.
انتهای پیام
