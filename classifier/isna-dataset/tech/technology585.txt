 پرتاب ناموفق ماهواره چینی
یک پایگاه خبر رسانی اخبار فضایی روسی اعلام کرد که چین در ساعت ۱۰:۴۵ دقیقه ۲۲ مه (نیمه شب روز ۲۳ مه به وقت تهران) به پرتاب ماهواره‌ای نظامی از نوع "یاوگان وزینگ -33" (Yaogan Weixing- 33) با موشک لانگ مارچ -۴ سی (Long March-4c) از پایگاه پرتاب‌های ماهواره‌ای تیایوان (Taiyuan) در استان شانشی شمال چین اقدام کرد. 
به گزارش ایسنا، کارشناسان غربی معتقدند این پرتاب ناموفق بوده و موشک نتوانسته محموله خود را به مدار تعیین شده برساند.
این نهمین پرتاب چین در سال ۲۰۱۹ است.
یاوگان وزینگ از نوع ماهواره‌های سنجش از راه دور بشمار می‌رود و نام کلی مجموعه‌ای از ماهواره‌های شناسایی چینی است که در اوایل قرن بیست و یکم توسط چین در مدار قرار گرفته اند.
رسانه‌های چینی مأموریت این ماهواره‌ها را "آزمایش‌های علمی، بررسی زمین، ارزیابی عملکرد محصول و نظارت بر حوادث غیرمترقبه" توصیف می‌کنند اما تحلیلگران غربی معتقدند که آنها برای اهداف نظامی مورد استفاده قرار می‌گیرند.
کارشناسان فضایی بر این باورند که ماهواره‌های یاوگان وزینگ به سنسورهای رادیویی با دیافراگم نوری مجهز هستند و در زمینه تصویربرداری دیجیتالی با کیفیت بالا بکار می‌روند.
انتهای پیام
