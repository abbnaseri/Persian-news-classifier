نخستین تصاویر از اتاق تاکسی پرنده ایرباس منتشر شد
شرکت ایرباس اولین تصاویر از نمونه اولیه تاکسی پرنده خود و اتاق آن را منتشر کرد.
به گزارش ایسنا و به نقل از انگجت، ایرباس سال‌ها است که بر روی پروژه توسعه تاکسی پرنده خود موسوم به "واهانا"(Vahana) و ساخت یک تاکسی پرنده به نام "آلفا دو"(Alpha Two) کار می‌کند. این پروژه تلاشی برای ایجاد یک شبکه از پهپادهای مسافربری خودران است که می‌تواند مانند یک نسخه پروازی از ماشین‌های خودران "ویمو"(Waymo) عمل کند.
تاکسی پرنده ایرباس برای اولین بار در ماه ژانویه به پرواز درآمد. اکنون نیز تصاویری از کابین این تاکسی پرنده منتشر کرده است. تیم واهانای ایرباس در یک پست وبلاگ، عکس‌های "آلفا دو" را به اشتراک گذاشت که نخستین تصاویر این پرنده پس از اتمام ساخت کابین داخلی آن است.

عکس‌ها وجود تنها یک صندلی را داخل "آلفا دو" نشان می‌دهد که شبیه صندلی خودروهای مسابقه است. مسافران از کابین خلبان نمای بی‌نظیری از افق را در دید دارند و هیچ خلبانی وجود نخواهد داشت.
همچنین یک صفحه نمایش با وضوح بالا وجود دارد که اطلاعاتی نظیر مسیر پرواز را نشان می‌دهد.
عکس دیگر "آلفا دو" را در حالی که درب کابین آن باز است نشان می‌دهد، اما معلوم نیست که مسافران دقیقاً به چه شکل سوار آن خواهند شد. ایرباس می‌گوید این هنوز نمونه اولیه و تکمیل نشده تاکسی پرنده است.

آزمایشات اولیه پروازی این تاکسی پرنده به خوبی پیش رفته است، هرچند که تنها چند ثانیه و حدود ۱۶ فوت بالا رفته است.
اما تیم واهانا قبل از آماده شدن کامل این تاکسی پرنده توسعه و آزمایش‌های زیادی در پیش دارد. هر چند که تا چند سال پیش، تاکسی‌های پرنده چیز دور از ذهنی به نظر می‌رسیدند اما امروز ما به خوبی می‌دانیم که چه شکلی خواهند بود.
انتهای پیام
