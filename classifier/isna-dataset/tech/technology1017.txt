فضانورد ماموریت‌های "شاتل" و "اسکای‌لب" درگذشت
"آون کی گاریوت" فضانورد ماموریت‌های "شاتل" و "اسکای‌لب" ناسا در سن ۸۸ سالگی درگذشت. 
به گزارش ایسنا و به نقل از اسپیس،" آون گاریوت"(Owen Garriott) فضانورد آمریکایی ناسا، در ۲۲ نوامبر ۱۹۳۰ میلادی در اکلاهما زاده شد.
گاریوت در سال ۱۹۶۵ میلادی به عنوان یکی از اعضای گروه "دانشمند- فضانورد" ناسا انتخاب شد و طی مأموریت‌های خود مجموعاً ۶۹ روز و ۱۸ ساعت و ۵۶ دقیقه را در فضا سپری کرد.
وی در اولین پرواز فضایی خود به عنوان محقق و در دومین پرواز خود به عنوان متخصص پرواز اول به فضا سفر کرد.
این فضانورد در سال ۱۹۷۳ میلادی در مأموریت "اسکای‌لب ۳"( Skylab ۳) شرکت کرد.
"اسکای‌لب ۳" دومین مأموریت سرنشین‌دار در اولین ایستگاه فضایی آمریکا بود.

پرواز دوم گاریوت به فضا هم طی مأموریت "اس‌تی‌اس -۹"(STS-۹) صورت گرفت.
" اس‌تی‌اس -۹" نهمین مأموریت شاتل‌های فضایی ناسا بود که اولین ماژول آزمایشگاه فضایی را در مدار زمین قرار داد.
از افتخارات بزرگ "گاریوت" این است که اولین فضانوردی بود که در بیرون از مدار زمین از "رادیو آماتور" استفاده کرد.
وی در زمان حیات ارزشمند خود ۳ پیاده‌روی فضایی انجام داد و ۱۴ ساعت را در خارج از ایستگاه فضایی سپری کرد.
گاریوت در سال ۲۰۰۸ میلادی به همراه یک نویسنده خاطرات پرواز خود با اولین ایستگاه فضایی آمریکا به نام "اسکای‌لب" را در کتاب "خانه فضایی"(Homesteading Space) منتشر کرد.
" آون کی گاریوت" در نهایت روز دوشنبه در سن ۸۸ سالگی درگذشت.


انتهای پیام
