افزایش شهریه دانشگاه‌های کره جنوبی
دانشجویان خارجی که در کره جنوبی تحصیل می‌کنند اخیراً از افزایش ناعادلانه شهریه دانشگاه‌ها گله‌مند هستند.
به گزارش ایسنا و به نقل از یودبلیو نیوز، اخیراً دانشجویان خارجی که در کشور کره جنوبی در حال تحصیل هستند نسبت به میزان شهریه دانشگاه‌های این کشور ابراز نارضایتی کرده‌اند.
بنابر اعلام مجله "کره تایمز"(Korea Times) این دانشجویان اظهار داشته‌اند که دانشگاه‌های کره جنوبی در مقایسه با دانشگاه‌های دیگر در کشورهای خود دانشجویان، شهریه خود را به طرز ناعادلانه‌ای افزایش داده‌اند.
این در حالی است که افزایش شهریه‌ها به معنای افزایش کیفیت آموزشی در این کشور نبوده است.
دانشگاه‌های کره نیز مدعی شده‌اند که افزایش تعداد دانشجویان خارجی باعث شده که این دانشگاه‌ها هزینه بیشتری را صرف کنند بنابراین این افزایش شهریه منطقی به نظر می‌رسد.
در این راستا دانشگاه‌های سئول امسال شهریه خود را افزایش داده‌اند. به عنوان مثال دانشگاه "کیونگ هی"(Kyung Hee) در سئول ۸.۸ درصد افزایش شهریه داشته است.
دانشگاه‌های "یانسه"(Yonsei)، "سونگ‌کیونکوان"(Sungkyunkwan) و "هانیانگ"(Hanyang) نیز شهریه خود را پنج درصد افزایش داده‌اند.
البته باید گفت دانشگاه "کیونگ هی"(Kyung Hee) به دلیل افزایش امکانات رفاهی دانشجویان خارجی و افزایش تعداد کلاس‌هایی که با زبان انگلیسی صحبت می‌شود، شهریه خود را افزایش داده است.
دانشگاه "سوگانگ"(Sogang) نیز قصد دارد یک مرکز آموزشی برای دانشجویان بین‌المللی احداث کند.
انتهای پیام
