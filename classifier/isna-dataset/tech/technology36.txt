آمریکایی‌ها عاشق تلویزیون ۶۵ اینچ هستند!
یک پژوهش نشان می‌دهد که مورد علاقه‌ترین اندازه تلویزیون برای آمریکایی‌ها، تلویزیون ۶۵ اینچ است و قیمت آن در حال پایین آمدن است! به طوری که قیمت یک تلویزیون ۵۵ اینچ تقریباً به اندازه ۶۵ اینچ شده است.
به گزارش ایسنا و به نقل از انگجت، آمریکایی‌ها به شکل روزافزون به دنبال خرید تلویزیون‌های ۶۵ اینچ هستند، به اندازه‌ای که اکنون ظاهراً به محبوب‌ترین اندازه صفحه نمایش در این کشور تبدیل شده است.
شرکتی تحقیقاتی موسوم به "ترند فورس"(TrendForce) در یک تحقیق و نظرسنجی دریافت که تلویزیون‌های ۶۵ اینچ مورد علاقه‌ترین اندازه صفحه نمایش نزد آمریکایی‌ها است.
جالب این که برخلاف کشورهایی همچون کشور ما که با افزایش تقاضا برای یک کالا قیمت آن سر به فلک می‌کشد، تلویزیون‌های ۶۵ اینچی در هفته‌های اخیر در آمریکا ارزان شده‌اند، در حالی که قیمت تلویزیون ۵۵ اینچی ثابت باقی مانده است و حالا تقریباً هم‌قیمت هستند.
دلیل اصلی این موضوع البته عرضه فراوان تلویزیون در بازار آمریکا قبل از اعمال تعرفه ۲۵ درصد برای محصولات چینی است. البته مناقشات میان ایالات متحده و چین پس از ملاقات بین دونالد ترامپ و شیء جینپینگ رؤسای جمهور آمریکا و چین در اجلاس گروه 20(G20) آرام شد و ترامپ اعلام کرد ایالات متحده فعلاً این تعرفه را اعمال نخواهد کرد.
این اظهار نظر، تولیدکنندگان را با کوهی از تلویزیون مواجه کرد که مجبور به انتقال آن بودند و کاهش قیمت‌ها راه اصلی برای جلوگیری از انباشت این تلویزیون‌ها است.
گفته می‌شود ممکن است قیمت تلویزیون‌های ۳۲ اینچی نیز طی ماه جاری کاهش یابد، زیرا گفته می‌شود که عرضه بیش از حد برای این محصول هم وجود دارد.
این گزارش همچنین نشان می‌دهد که برخی از تولیدکنندگان نسبت تولید نمایشگرهای ۵۵ اینچ را سالانه تا ۴ درصد افزایش خواهند داد که می‌تواند به کاهش قیمت این اندازه از صفحه نمایش منجر شود.
انتهای پیام
