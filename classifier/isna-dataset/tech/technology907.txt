فورد، سبد خرید هوشمند می‌سازد
شرکت خودروسازی فورد در جدیدترین کار خود اقدام به ساخت چرخ‌های هوشمند مخصوص حمل بار در فروشگاه‌های زنجیره‌ای کرده است که توانایی تشخیص مانع را دارند و به طور خودکار ترمز می‌کنند.
به گزارش ایسنا و به نقل از انگجت، شرکت فورد از تکنولوژی خود برای ساخت دستگاه‌های سرگرم کننده مانند تخت‌خواب‌های دارای نوار نقاله و خانه‌های مخصوص سگ که دارای فناوری جلوگیری از سر و صدا هستند استفاده کرده است.
این شرکت این بار به سراغ یک وسیله دیگر رفته است. یک سبد خرید هوشمند که بر پایه تکنولوژی تشخیص پیش از برخورد(Pre Collision Assist) طراحی شده است تا در فروشگاه مانع هر گونه برخورد با اجناس و افراد شود.
اگر بچه‌هایتان از چرخ‌های خرید فروشگاه به عنوان یک اسکیت بورد استفاده می‌کنند یا در پارکینگ با آن می‌دوند و فرار می‌کنند، حسگر این چرخ هوشمند می‌تواند اشیای موجود بر سر راه را تشخیص دهد و چرخ را به آرامی متوقف کند.
فورد فرزندان شما را به خاطر علاقه به حمل سبد خرید سرزنش نمی‌کند. کودکان دوست دارند رفتار والدینشان را تقلید کنند، بنابراین دوست دارند خودشان چرخ فروشگاه را حرکت دهند. اما والدین به دلیل خطرناک بودن این کار معمولاً مانع می‌شوند در صورتی که با چرخ هوشمند فورد این نگرانی دیگر وجود ندارد.
این چرخ برای جلوگیری از برخورد با اجناس موجود در فروشگاه و افراد در حال تردد بین قفسه‌ها طراحی شده است.
احتمالاً این چرخ‌ها برای اولین بار سر از فروشگاه‌های انگلستان دربیاورند. به هر حال این یک نمونه اولیه سرگرم کننده و تبلیغاتی از جانب شرکت مشهور فورد(Ford) است.
انتهای پیام
