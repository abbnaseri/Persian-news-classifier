این بازوی رباتیک می تواند انباردار شود!+فیلم
یک استارتاپ آمریکایی، نوعی بازوی رباتیک ابداع کرده است که می‌تواند در انبار جایگزین انسان شود.
به گزارش ایسنا و به نقل از تک‌کرانچ، ربات‌ها علاوه بر انجام دادن کارهای جالب، باید بتوانند کارهایی که از عهده انسان خارج است نیز انجام دهند. هدف اصلی خودکار شدن بسیاری از ابزار، پیشرفت علم رباتیک و هوش مصنوعی است تا ربات‌ها به تدریج بتوانند در انجام وظایف گوناگون، جای انسان را بگیرند. بدین ترتیب، تعجبی ندارد که ربات‌ها در انبارها و مراکز اجرایی، جایگزین انسان شوند.
تاکنون، شرکت‌های بزرگی در این حوزه قدم گذاشته‌اند و صدها هزار ربات را به مراکز اجرایی ارائه داده‌اند. یکی از این فعالان در این زمینه، یک استارتاپ آمریکایی موسوم به "IAM Robotics" است که در حوزه فناوری و رباتیک مشغول به کار است. این شرکت در ایده منحصر به فردی، یک بازوی رباتیک را به یک سیستم متحرک ترکیب کرده است.

"ژول رید"(Joel Reed)، مدیرعامل این استارتاپ در مصاحبه‌ای گفت: نکته منحصر به فرد در مورد شرکت ما این است که یک ربات متحرک به تنهایی می‌تواند اشیا را در انبار جابجا کند و برای این کار، به نیروی انسانی نیازی ندارد. ما در این طرح، نیروی ماشینی را با هوش مصنوعی در هم آمیخته‌ایم تا ربات بتواند به تنهایی تصمیم بگیرد و کاملاً خودکار عمل کند.
استارتاپ IAM Robotics با بودجه ۲۰ میلیون دلار، کار خود را آغاز کرده و انتظار می‌رود به زودی، بسیاری از سرمایه‌گذاران، به طرح جدید آن توجه نشان دهند.

رید افزود: هدف مشتریان ما این است که برای کاهش هزینه و سرعت بخشیدن به کار، از فناوری خودکار استفاده کنند. نسل جوان نیز تمایل دارند که بیشتر کارها به صورت رباتیک صورت گیرند تا به این شکل، به درآمد بیشتری برسند.
انتهای پیام


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4



