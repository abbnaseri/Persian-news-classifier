توسعه یک "ترموستات پوشیدنی" برای تنظیم دمای بدن افراد
دانشمندان در مطالعه اخیرشان موفق به توسعه یک بازوبند پوشیدنی شده‌اند که توسط آن کاربر هیچ‌گاه احساس سرما نمی‌کند.
به گزارش ایسنا و به نقل از دیلی میل، دانشمندان یک بازوبند پوشیدنی طراحی و توسعه داده‌اند که توسط آن دیگر افراد در خانه یا اداره نه بیش از حد احساس سرما و نه گرما می‌کنند زیرا بازوبند مذکور بدن را در یک دمای خاص نگه می‌دارد.
دانشمندان این بازوبند را نوعی "ترموستات شخصی"(personal thermostat) می‌دانند چرا که می‌تواند دمای بدن افرادی را که همواره یا سردشان است یا گرم، در یک دمای ثابت نگه دارد.
پچی که درون این بازوبند تعبیه شده است بیش از هشت ساعت کار می‌کند و می‌تواند دمای پوست فرد را تا ۱۰ درجه سانتیگراد (۵۰ درجه فارنهایت) کاهش دهد.
به گفته دانشمندان بازوبند مذکور یک راه حل ساده برای تنظیم دمای بدن افراد است و می‌تواند به افراد کمک کند زندگی راحت‌تری داشته باشند زیرا در برخی اماکن نظیر خانه یا اداره فرد سرمایی همیشه درجه ترموستات را بالا می‌برد که این سبب عرق کردن افراد گرمایی می‌شود.
این بازوبند با استفاده از آلیاژهای ترموالکتریک عمل می‌کند. این آلیاژها که از الکتریسیته برای ایجاد اختلاف دما استفاده می‌کنند بین ورق‌های کششی حرارتی قرار دارند و به یک بسته باتری کوچک متصل می‌شوند.
دانشمندان برای آزمایش بازوبند مذکور آن را به فردی که دمای بدن او بین ۲۲ تا ۳۶ درجه سانتیگراد بود، دادند و دمای بدن کاربر پس از استفاده در دمای بین ۳۲ درجه سانتیگراد قرار گرفت.
پروفسور "چن"(Chen) نویسنده ارشد این مطالعه از دانشگاه "کالیفرنیا سن دیه‌گو"(University of California San Diego) گفت: این نوع دستگاه می‌تواند به راحتی دمای بدن شما را هر چند شما گرمایی یا سرمایی باشید، تنظیم کند.
بیش از ۱۰ درصد از انرژی در سطح جهان، برای سیستم گرمایشی و سرمایشی ساختمان‌ها مصرف می‌شود که این موضوع این ترموستات شخصی را ارزشمند می‌سازد.
محققان پچ را با جوش دادن ستون‌های کوچک مواد ترموالکتریک به نوارهای مس نازک از جنس الکترود قرار دادن آنها بین دو ورقه الاستومر کششی ساختند. الاستومر پلیمری است که قابلیت ویسکوالاستیسیته (گران‌روی و کشسانی باهم) بالایی دارد. جریان الکتریکی باتری در سراسر ستون و از ورقی به ورق دیگر حرکت می‌کند و دمای بدن فرد را تنظیم می‌کند.
بازوبند مربعی شکل مذکور سبک، انعطاف پذیر و قطری حدود پنج سانتیمتر (دو اینچ) دارد ودر یک روز گرم ۲۶ وات برق استفاده می‌کند. این ترموستات شخصی تنها در عرض ۲ دقیقه دمای بدن افراد را تنظیم می‌کند.
یافته‌های این مطالعه در مجله "Science Advances "منتشر شد.



انتهای پیام
