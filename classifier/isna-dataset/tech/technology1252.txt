بهینه‌سازی وسایل خانه برای افراد معلول با چاپ ۳‌بعدی
شرکت IKEA که تولیدکننده مبلمان و وسایل خانه است با کمک فناوری چاپ سه بعدی به یاری افراد دارای ناتوانی جسمی و حرکتی آمده است تا با بهینه‌سازی وسایل، استفاده از آنها را برای این افراد تسهیل کند.
به گزارش ایسنا و به نقل از انگجت، خرید مبلمان برای کسانی که با ناتوانی جسمانی زندگی می‌کنند دشوار است. زیرا به سختی می‌توانند از بسیاری از وسایل مورد استفاده افراد سالم استفاده کنند.
اغلب مبلمان و وسایل خانه برای استفاده آسان توسط معلولان طراحی نشده‌اند و کم پیش می‌آید که افراد ناتوان جسمی بتوانند به راحتی از وسایل عادی استفاده کنند.
شرکت IKEA به یک راه حل تکنولوژیک فکر کرده است؛ قطعات چاپ سه بعدی که استفاده از وسایل خانه را آسان‌تر می‌کند.
این شرکت با همکاری دو شرکت دیگر یک پروژه راه‌اندازی کرده است که قطعات افزودنی چاپ سه بعدی شده را برای مبلمان و کمد و تخت و وسایل دیگر خانه تولید می‌کند تا استفاده آسان از آنها برای افراد معلول ممکن شود.
تاکنون ۱۳ قطعه تولید شده که می‌توان به دستگیره‌هایی برای گرفتن آسان‌تر وسایل، ضربه‌گیر کابینت‌ها، دستگیره برای بلند کردن تشک، پایه مبل برای بیشتر شدن ارتفاع و تسهیل در بلند شدن افراد معلول از روی آن و غیره اشاره کرد.
برای تهیه این قطعات می‌توان از دو روش استفاده کرد. اول اینکه یک سر به فروشگاه IKEA زد.
راه دوم هم این است که یک چاپگر سه بعدی و فلامنت داشته باشید، در این صورت حتی لازم نیست چیزی را بخرید و طرح‌ها به صورت رایگان در دسترس شما هستند.
شما حتی می‌توانید در صورتی که طرح‌ها برای مبلمان شما مناسب نباشند، این قطعات را سفارشی‌سازی کنید.
این کار از جانب IKEA به منظور دستیابی به سود انجام نشده است، بلکه بیشتر برای تشویق سازندگان مبلمان به قابل دسترس کردن و تسهیل استفاده برای افراد معلول به عنوان یک ویژگی مهم چه در طراحی و چه در ساخت است.
انتهای پیام
