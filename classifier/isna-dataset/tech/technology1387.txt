لحظه نزدیک شدن "دراگون" به ایستگاه فضایی بین‌المللی
پس از پرتاب موفق فضاپیمای دراگون و اتصال آن به ایستگاه فضایی بین‌المللی افراد زیادی نسبت به این خبر واکنش نشان دادند که یکی از آنها "آن مک کلین" بود.
به گزارش ایسنا، آن مک‌کلین (Anne C. McClain) فضانورد آمریکایی ناسا پس از اتصال موفق دراگون به ایستگاه فضایی بین‌المللی در کنار مانکن فضایی که داخل این فضاپیما بود، قرار گرفت و و پرتاب و اتصال موفق دراگون به ایستگاه فضایی بین المللی را تبریک گفت.
پیشتر این فضانورد تصویر بی‌نظیر فوق از نزدیک شدن فضاپیما دراگون به ایستگاه فضایی بین‌المللی را ثبت کرده بود که امروز آن را منتشر کرد.
شرکت فضایی خصوصی "اسپیس‌ایکس" شنبه سفینه خود موسوم به "دراگون"(Dragon) را پس از چندین تعویق برای اولین بار از سکوی پرتاب ۳۹A در کیپ کاناورال فلوریدا راهی فضا کرد.
روز گذشته "ایلان ماسک" رئیس اسپیس‌ایکس نیز در صفحه کاربری خود در توئیتر با انتشار یک تصویر، خبر از اتصال سفینه دراگون به ایستگاه فضایی بین‌المللی را داد.
کپسول دراگون پس از این پرتاب و اتصال موفق به ایستگاه فضایی بین‌المللی اکنون می‌تواند ۱۸۰ کیلوگرم تجهیزات و غذای خود را تخلیه کند.
این کپسول همچنین حامل یک مانکن فضانورد است که "ایلان ماسک" رئیس اسپیس‌ایکس آن را "ریپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است.
دراگون ۸ مارس به زمین بازخواهد گشت و در اقیانوس اطلس فرود خواهد آمد.
انتهای پیام
