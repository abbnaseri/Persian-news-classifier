فورد از بطری‌های پلاستیکی کفپوش خودرو می‌سازد
شرکت خودروسازی آمریکایی "فورد"(Ford) سالانه بیش از یک میلیارد بطری پلاستیکی را بازیافت می‌کند و توسط آنها برای برخی خودروهای خود، کفپوش تولید می‌کند.
به گزارش ایسنا و به نقل از دیلی‌میل، فورد با این کار پسندیده‌ای که انجام می‌دهد به طرز قابل توجهی میزان پلاستیک‌های دفن شده در گورستان پسماند شهری را کاهش می‌دهد.
این شرکت سازنده خودرو آمریکایی اعلام کرده است که کفپوش خودروی شاسی‌بلند "اکواسپورت"(EcoSport SUV) خود را با استفاده از ۴۷۰ بطری پلاستیکی یک بار مصرف بازیافت شده درست کرده است.
این شرکت افزود: وزن ترکیبی این پلاستیک‌ها ۸ هزار و ۲۶۲ تن بود که اگر آنها را کنار هم قرار می‌دادیم، بیش از دو بار می‌توانستیم دور جهان را بپوشانیم.
فورد در تاریخ ۱۶ ژوئن ۱۹۰۳ میلادی توسط هنری فورد تأسیس شد و امروزه علاوه بر خودروهای سواری و باری، خودروهای لوکس با برند لینکلن هم تولید می‌کند.
طبق گزارش "آژانس محیط زیست سازمان ملل متحد"، سالانه حدود ۳۰۰ میلیون تن پلاستیک در جهان تولید می‌شوند که نیمی از آنها یک بار مصرف هستند و در این میان تنها ۹ درصد بازیافت می‌شوند، ۱۴ درصد برای بازیافت جمع آوری می‌شوند و ۱۲ درصد سوزانده می‌شوند که این امر باعث می‌شود گازهای بسیار سمی آزاد شوند.
گزارش‌ها نشان می‌دهد که ۹۱ درصد پلاستیک‌ها با گذشت بیش از نیم قرن از ساخت آنها (سال ۱۹۵۰) هنوز هم در محیط زیست هستند و تجزیه نشده‌اند و این نشان می‌دهد پلاستیک در طول زمان نابود نمی‌شود و به طور نامحدود در محیط باقی می‌ماند.

فورد برای ساخت کفپوش خودرو مذکور از بطری‌های پلاستیکی و درب آنها استفاده کرد. طی انجام این کار آنها پلاستیک‌ها و درب‌هایشان را به کوچکی یک دانه بذر تبدیل کردند و سپس آنها را در حرارت ۲۶۰ درجه سانتیگراد قرار دادند.
پس از این کار، پلاستیک‌ها به فیبرهایی با ضخامت یک تار موی انسان در آمدند و سپس آنها را به الیاف تبدیل کرده و الیاف را با دوختن به هم متصل کردند. در آخر نیز الیاف دوخته شده به کفپوش تبدیل شدند.
شرکت آمریکایی فورد ۲ دهه است که به عنوان نخستین شرکت خودروسازی گزارش‌های پایداری را ارائه می‌دهد. گزارش پایداری(Sustainability Report) یا گزارش مسئولیت اجتماعی، به بیان پیامدهای عملکرد هر سازمان بر سه محور تشکیل‌دهندهٔ مفهوم توسعهٔ پایدار، یعنی اقتصاد، محیط زیست و جامعه و نحوهٔ مدیریت آنها می‌پردازد. این گزارش‌ها، فراتر از گزارش‌های معمول و سنتی مالی سالیانهٔ سازمان‌هاست و مخاطب آن، عموم ذی‌نفعان سازمان و به طور کلی جامعه است. انتشار این گزارش‌ها در اغلب نقاط دنیا به شکل داوطلبانه صورت می‌پذیرد و می‌توانند معیاری برای تعهد یک سازمان به مسیر توسعهٔ پایدار تلقی شوند.
"کیم پیتل" (Kim Pittel) مدیرعامل شرکت فورد در این باره گفت: ما نسبت به جایی که در آن زندگی می‌کنیم مسئولیم بنابراین تصمیم گرفتیم راه حل‌هایی را برای حفاظت از آن پیدا کنیم تا زندگی مردم بهتر شود. فورد جمعاً از بیش از ۶۵۰ میلیون بطری ۵۰۰ میلی لیتری برای کفپوش‌های خود استفاده کرده است.
علاوه بر این در اوایل سال جاری، فورد متعهد شد که تمام پلاک‌های آینده خودروهای این شرکت الکتریکی باشد. ماه گذشته، فورد با همکاری استارتاپ "اجیلیتی رباتیکس"(Agility Robotics) یک ربات پا با نام "دیجیت"(Digit) توسعه داد. ربات فورد قادر است بسته‌هایی را که وزن آن ۴۰ پوند است را بلند کرده و پیتزا، بسته آمازون یا مواد غذایی کاربران را درب منزل به آنها تحویل دهد.
انتهای پیام
