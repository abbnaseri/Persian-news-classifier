رصد یک ستاره بیگانه در کهکشان راه شیری
یک ستاره در صورت فلکی "بنات نعش"(Big Dipper) شناسایی شده است که ترکیب شیمیایی مشترکی با ستاره‌های دیگر این کهکشان ندارد. دانشمندان می‌گویند که این ستاره یک بیگانه بین کهکشانی، باقی مانده از برخورد یک کهکشان کوتوله با کهکشان راه شیری است.
به گزارش ایسنا و به نقل از تک‌تایمز، یکی از ستارگان در صورت فلکی "بنات نعش" یک جرم بین کهکشانی است که از یک برخورد در گذشته دور به جا مانده است.
دانشمندان دریافتند که این ستاره خاص موسوم به "J1124+4535" دارای ترکیب شیمیایی متفاوت با ستاره‌های دیگر در راه شیری است. در عوض شیمی مشابهی با ستاره‌های کهکشان‌های کوتوله دارد.
محققان می‌گویند این ستاره بیگانه از یک کهکشان کوتوله که مدت‌ها قبل با کهکشان راه شیری برخورد کرده آمده است.
طبق مشاهدات "تلسکوپ اسپکتروسکوپ فیبری چندبعدی فضایی بزرگ اسکای" ستاره "J1124+4535" به دلیل ترکیب شیمیایی غیرمعمول به چشم ستاره شناسان آمد.
این ستاره که بخشی از صورت فلکی "بنات نعش" است، دارای سطوح پایینی از منیزیم اما سطوح بالایی از یوروپیوم است که ترکیبی را تشکیل داده که هرگز در ستاره‌های کهکشان راه شیری دیده نشده است.
ستاره‌ها از ابرهای گاز بین ستاره‌ای تشکیل شده‌اند، بنابراین ترکیب شیمیایی این ابرها یک امضای شیمیایی روی این ستاره‌ها می‌گذارد.
ستاره "J1124+4535" امضای شیمیایی مشابهی را با هیچ یک از ستاره‌های دیگر در این کهکشان ندارد که نشان می‌دهد در جای دیگری شکل گرفته است. تجزیه و تحلیل‌ها نشان می‌دهد که ترکیب شیمیایی مشابه با این ستاره در کهکشان‌های کوتوله دیده می‌شود که به دور کهکشان راه شیری می‌چرخند.
برخورد کهکشان‌ها در پهنه جهان هستی غیرعادی نیست. مدل‌های تکامل نشان داده‌اند که چگونه کهکشان‌هایی مانند کهکشان راه شیری کهکشان‌های کوتوله اطراف خود را جذب می‌کنند. محققان می‌گویند به احتمال قوی این ستاره در واقع بخشی از یک کهکشان کوتوله است که مدت‌ها پیش جذب راه شیری شده است.
تخمین زده می‌شود که این برخورد حدود ۴.۵ میلیارد سال پیش اتفاق افتاده است.
این مطالعه در مجله Nature Astronomy منتشر شده است.
انتهای پیام
