استفاده از ابرهای بارور برای کاهش آلودگی هوا در کره جنوبی
سطح گرد و غبار در کره جنوبی به میزان هشدار رسیده است و این کشور به همین دلیل یک پروژه مشترک را با چین آغاز خواهد کرد که طی آن از ابرهای بارور استفاده می‌کنند تا باران مصنوعی ذرات گرد و غبار را بشوید و باعث کاهش آلودگی هوا شود.
به گزارش ایسنا و به نقل از تک‌تایمز، مؤسسه ملی تحقیقات محیط زیست کره جنوبی می‌گوید آلودگی هوا در این کشور به سطح جدیدی از غلظت گرد و غبار که به عنوان "غلظت بسیار بد" نامیده می‌شود، رسیده است.
این وضعیت در حال بدتر شدن است و یک لایه ضخیم از دود سیاه آسمان سئول پایتخت کره جنوبی و سایر استان‌ها را پوشانده است.
غلظت گرد و غبار در هفته گذشته ۱۳۶ میکروگرم در هر متر مکعب بود که چهار برابر بیشتر از میزان مجاز اعلام شده توسط سازمان بهداشت جهانی است.
عملیات بارور کردن ابر
این وضعیت خطرناک منجر به آغاز یک پروژه مشترک بین کره جنوبی و چین برای جلوگیری از افزایش آلودگی هوا از طریق استفاده از باران‌های مصنوعی و بارورسازی ابرها شده است.
هدف این پروژه ایجاد باران مصنوعی بر فراز دریای زرد است که کره جنوبی و چین را از هم جدا می‌کند.
بارور کردن ابر شامل کاشت و یا اسپری ابرها با مواد شیمیایی خاص برای جذب قطرات آب است. باران ناشی از بارورسازی ابرها آلودگی را به سادگی از آسمان پاک می‌کند.
"شین یونگ-سئونگ" از مؤسسه تحقیقاتی کره در زمینه بهداشت عمومی و محیط‌زیست گفت: تراکم بالای گرد و غبار اخیر به این دلیل ادامه یافته است که هوای شبه جزیره کره راکد شده و مواد آلاینده بر فراز شهرها می‌ماند و خارج نمی‌شود. پروژه باران مصنوعی آخرین تلاش برای حل این مشکل است.
وضع آلودگی هوای کره چقدر بد است؟
دولت کره از اول مارس اقدامات اضطراری را برای کاهش آلودگی و ذرات گرد و غبار کوچک‌تر از ۲.۵ میکرومتر انجام داده است.
قطر این ذرات کمتر از قطر یک تار مو است. این ذرات که سرطان‌زا هستند در کلاس ۱ طبقه‌بندی می‌شوند و می‌توانند وارد ریه شده و باعث بیماری‌های مزمن شوند.
در سئول میزان این ذرات خطرناک به ۵ تا ۱۰ برابر حد ایمن توصیه شده رسیده است. میانگین غلظت گرد و غبار در سئول ۱۸۰ میکروگرم در متر مکعب، ۱۷۶ در استان گیونگی، ۱۵۵ در اینچئون و ۱۴۷ در استان گانگوون اندازه‌گیری شده و اقدامات اضطراری در ۱۴ شهر صورت گرفته است.
یک شهروند ۴۰ ساله کره‌ای می‌گوید: وقتی این روزها نفس می‌کشم احساس می‌کنم امید به زندگی‌ام هر روز کاهش پیدا می‌کند.
اقدامات اضطراری به فرمانداری‌ها اجازه می‌دهد تا از تردد خودروهای دیزلی قدیمی ممانعت کرده و عملیات نیروگاه‌های زغال سنگ و سایر تأسیسات تولیدی را محدود کنند.
دولت کره جنوبی دستور توقف دائمی نیروگاه‌های زغال سنگ که بیش از ۳۰ سال در حال کار هستند صادر کرده و بودجه اضافی برای تهیه دستگاه‌های تصفیه هوا در ساختمان‌های دولتی و مدارس اختصاص داده است.
آلودگی از چین هم می‌آید
گفته می‌شود بیش از ۷۰ درصد از ذرات گرد و غباری که در کره جنوبی غوطه‌ور است از شهرهای صنعتی چین می‌آید. به گفته سازمان بهداشت جهانی تقریباً ۹۳ درصد از کودکان زیر ۱۵ سال در معرض هوای آلوده قرار دارند.
انتهای پیام
