غیرفعال کردن ژن سرطان با کلم بروکلی
ظاهرا حرف همیشگی مادرها که می‌گویند خوردن سبزیجات برای بدن مفید است درست بود و این موضوع به طور علمی ثابت شده‌ است.
به گزارش ایسنا، تحقیقات جدید پژوهشگران آمریکایی در بوستون نشان داده است، یک ترکیب در کلم بروکلی و دیگر سبزیجات "چلیپایی"(cruciferous) وجود دارد که ژن شناخته شده سرطان را غیرفعال می‌کند.
پژوهشگران یافته‌اند مصرف سبزیجات چلیپایی نظیر کلم پیچ، کلم بروکلی، کلم بروکسل یا فندقی و گل کلم نقش مهمی در جلوگیری افراد از ابتلاء به سرطان دارند.
"پییِر پائولو"(Pier Paolo) یکی از پژوهشگران این مطالعه گفت: ما طی این مطالعه دریافتیم یک آنزیمی که در پیشرفت سرطان نقش مهمی دارد می‌تواند با ترکیب طبیعی موجود در کلم بروکلی و سایر سبزیجات چلیپایی مهار شود.
آنزیم در یک ژن سرکوب کننده قوی تومور موسوم به "پی.تی. ای. ان"(PTEN) نهفته است. تحقیقات پیشین نشان داده بود که سلول‌های تومور دارای سطح پایینی از PTEN بودند.
این امر دانشمندان را به بررسی در مورد اینکه آیا بازسازی فعالیت PTEN به سطوح نرمال در بیماران مبتلا به سرطان می‌تواند موجب سرکوب خواص تومور ژنی شود، وادار کرد. برای شناسایی این موضوع، پژوهشگران مولکول‌ها و ترکیبات تنظیم کننده عملکرد "PTEN "و فعال سازی را شناسایی کردند.
آنها دریافتند ژن موسوم به" WWP۱ " یک آنزیم تولید می‌کند که فعالیت سرکوب کننده تومور "PTEN "را مهار می‌کند. پس از آن آنها نتیجه گرفتند یک مولکول کوچک، به نام "آی ۳ سی "(indole-۳-carbinol یا I۳C) می‌تواند کلیدی برای غیر فعال کردن اثرات سرطان ناشی از "WWP۱" باشد.
"آی ۳ سی" و اثرات آن
"آی ۳ سی" در کلم بروکلی و سبزیجات "چلیپایی" حضور دارد و طی این مطالعه پژوهشگران دریافتند کلم بروکلی قابلیت غیرفعال کردن "WWP۱" را دارد و این امر به "PTEN" اجازه می‌دهد تا قدرت خود در سرکوب تومور را به طور کامل بیان کند.
متأسفانه این ترکیب آنقدر در کلم بروکلی و سبزیجات "چلیپایی" در مقادیر کمی وجود دارد که پژوهشگران پیشنهاد داده‌اند افراد باید روزانه حدود ۶ پوند (۲۷۲۱.۵۵ گرم) کلم بروکلی و سبزیجات "چلیپایی" مصرف کنند تا اثر خود را به طور کامل بر بدن افراد بگذارد.
یافته‌های این مطالعه در مجله Science منتشر شده است.
انتهای پیام
