درمان ناهنجاری سرخرگی-سیاهرگی با اشعه "گاما نایف"
پژوهشگران در مطالعه اخیر خود دریافته‌اند می‌توان از روش پرتو درمانی "گاما نایف" برای درمان ناهنجاری سرخرگی-سیاهرگی نیز استفاده کرد.
به گزارش ایسنا و به نقل از دیلی میل، پژوهشگران اخیراً روشی جدید را برای درمان ناهنجاری سرخرگی-سیاهرگی افراد پیدا کرده‌اند. آنها دریافته‌اند روش پرتو درمانی"گاما نایف" گزینه امن و مناسبی برای درمان این ناهنجاری است.
طی این روش، صدها اشعه پر انرژی گاما به مغز وارد می‌شوند و از سکته‌های خطرناک جلوگیری می‌کنند. پیشتر از روش پرتو درمانی ۴۵ دقیقه‌ای "گاما نایف"(Gamma Knife) برای درمان تومورهای مغزی که درمان آنها مشکل بود، استفاده می‌کردند اما اکنون پژوهشگران از این روش برای افرادی که مبتلا به "ناهنجاری سرخرگی- سیاهرگی"(arteriovenous malformation یا AVM) هستند استفاده می‌کنند.
گاما نایف یا چاقوی گاما(Gamma Knife) نوعی تکنیک پرتودرمانی در فیزیک پزشکی است. سیستم‌های گاما نایف از پرتوهای ایزوتوپ کوبالت -۶۰ بهره می‌برند، و برای مداوای بیماری‌هایی همانند غدد سرطان ناحیه سر استفاده می‌شوند.
ناهنجاری سرخرگی- سیاهرگی باعث افزایش خطر سکته مغزی می‌شود. حدود ۵۸ هزار فرد بریتانیایی به این ناهنجاری مبتلا هستند.
طی درمان گاما نایف، صدها پرتو گاما به راحتی باعث از بین رفتن "گره‌هایی"(knot) که سبب ایجاد ارتباط غیرطبیعی بین ناهنجاری سرخرگی-سیاهرگی شده‌اند، می‌شوند.
در بیمارانی که خونریزی مغزی دارند، می‌توان از گاما نایف برای جلوگیری از پارگی رگ‌های خونی و سکته مغزی استفاده کرد.
با گاما نایف هیچ برشی برای جراحی مغز لازم نیست و جراحان می‌توانند به راحتی بیماران مبتلا به ناهنجاری سرخرگی-سیاهرگی را درمان کنند. طی این روش، اشعه گاما نایف از طریق یک کلاه فلزی که فرد پیش از رفتن به داخل دستگاه گاما نایف می‌پوشد، به مغز وارد می‌شود و سپس جراحان گره‌های خونی را بدون آسیب به نواحی حساس مغز از بین می‌برند.
انتهای پیام
