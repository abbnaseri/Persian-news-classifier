نجات جان عابران با ابداع خط عابر پیاده فناورانه
مهندسان کره‌ای یک مدل خط عابر جدید طراحی کرده‌اند که با چراغ‌های ال‌.ای‌.دی هوشمند تعبیه شده در زمین و چند فناوری به‌روز دیگر به رانندگان خودروها نسبت به عبور عابرین پیاده و احتمال بروز حادثه هشدار می‌دهد.
به گزارش ایسنا و به نقل از گیزمگ، به لطف فناوری‌هایی مانند گوشی‌های هوشمند و سیستم‌های اطلاعات و سرگرمی خودرو حالا دیگر احتمال برخورد خودروها با عابرین پیاده می‌تواند بیش از هر زمان دیگری کاهش پیدا کند.
یک خط عابر آزمایشی جدید می‌تواند با کمک انواع چراغ‌ها، نشانه‌ها و علائم راهنمایی الکترونیکی و یک برنامه در گوشی‌های هوشمند به جلوگیری از وقوع چنین حادثه‌ای کمک کند.
این سیستم توسط یک تیم در مؤسسه مهندسی شهرسازی و عمران کره جنوبی طراحی شده است و از یک دوربین تصویربرداری حرارتی برای تشخیص عابران پیاده که در حال عبور از خیابان هستند، استفاده می‌کند.
هنگامی که دوربین کسی را تشخیص دهد، سیستم با روشن کردن چراغ‌های هشدار دهنده ال‌.ای‌.دی که در آسفالت هر دو طرف خط عابر تعبیه شده واکنش نشان می‌دهد. گفته می‌شود که این چراغ‌ها از فاصله ۵۰ متری قابل مشاهده هستند، اما هنوز روشن نیست که آیا دید رانندگان را مختل می‌کند یا خیر.

در صورتی که راننده چراغ‌های ال‌.ای‌.دی را نبیند، هنگامی که وسیله نقلیه به ۳۰ متری خط عابر پیاده برسد، یک نشانه الکترونیکی چشمک‌زن برای هشدار دادن به راننده روشن می‌شود.
از سوی دیگر عابرین پیاده از سه طریق نسبت به خودروهای عبوری آگاه می‌شوند. اولین راه اینکه اگر یک خودروی در حال عبور سریع‌تر از ۱۰ کیلومتر در ساعت حرکت کند، یک تصویر هشدار بر روی زمین در مقابل دید عابر پیاده قرار می‌گیرد. این تصویر قاعدتاً باید توجه افرادی را که در حال کار با گوشی‌هایشان هستند یا افراد مسنی که بیشتر در هنگام پیاده‌روی به زمین نگاه می‌کنند جلب کند.
راه دوم به صدا درآمدن یک زنگ رسا است و سومین راه هم بکارگیری یک اپلیکیشن تلفن همراه است که باعث می‌شود تلفن عابر پیاده همزمان بلرزد و زنگ هشدار پخش کند.

در آزمایشات میدانی که حدود ۱۰۰۰ وسیله نقلیه را شامل می‌شد، ۸۳.۴ درصد از رانندگان بر اثر هشدارهای این سیستم توقف کردند و یا سرعت خود را کاهش دادند و در مسیرهایی با محدودیت سرعت ۵۰ کیلومتر در ساعت، رانندگانی که به خط عابر نزدیک می‌شدند سرعت خود را تقریباً ۲۰ درصد بیشتر از زمانی که به خطوط عابر پیاده معمولی نزدیک می‌شدند کم کردند.
دکتر "جونگ هون کیم" مدیر اجرایی این پروژه می‌گوید: ما انتظار داریم نتایج برجسته این سیستم را زمانی شاهد باشیم که در مسیرهای بدون علائم راهنمایی نصب شود، جایی که میزان حوادث برای عابران پیاده بالا است.
وی افزود: ما قصد داریم به توسعه این سیستم ادامه دهیم تا راننده‌ها بتوانند از طریق برنامه‌های مسیریابی موجود در سیستم خودرو از عبور عابران پیاده مطلع شوند و همچنین هنگامی که شرایط خطرناک شناسایی شود، وسایل نقلیه بتوانند به طور خودکار سرعت خود را کاهش دهند.

برآورد شده است که نصب این سیستم ۱۳۰۰ دلار هزینه خواهد داشت، در صورتی که مزایای اجتماعی و اقتصادی آن بسیار بیشتر از این هزینه است.
انتهای پیام
