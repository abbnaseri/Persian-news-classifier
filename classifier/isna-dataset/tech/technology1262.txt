کنترل سرطان پروستات با مصرف قهوه!
پژوهشگران اروپایی در بررسی روی موشها، به تاثیر مثبت قهوه در کنترل سرطان پروستات پی بردند.
به گزارش ایسنا و به نقل از گیزمگ، پژوهش جدیدی که در "انجمن اورولوژی اروپا"(EAU) انجام شده، نشان می‌دهد که شاید ترکیبات موجود در قهوه بتوانند رشد سرطان پروستات را مهار کنند. اگرچه این پژوهش در حال حاضر روی حیوانات انجام شده اما شاید بتواند توضیح دهد که چرا کسانی که بیشتر قهوه می‌نوشند، بیشتر به سرطان پروستات مبتلا می‌شوند.
پژوهش‌های بسیاری که در سال‌های اخیر انجام شده‌اند، نشان می‌دهند مصرف قهوه در حد معمول، مشکلی ایجاد نمی‌کند و حتی می‌تواند مفید باشد اما این نتایج، بیشتر در حد گزارش‌های فردی هستند و نحوه تاثیرگزاری قهوه، به دقت مشخص نیست.
بسیاری از دانشمندان در سراسر جهان تلاش می‌کنند با بررسی ترکیبات موجود در قهوه، اثرات آنها را بر بدن انسان درک کنند. اگرچه کافئین، شناخته‌شده‌ترین ترکیب قهوه است و مشخص شده که مزایای بسیاری برای سلامت قلب دارد اما قهوه، هزاران ترکیب دیگر را نیز شامل می‌شود که شناختن آنها بی‌فایده نیست.
این پژوهش جدید، بر شش ترکیب خاص قهوه تمرکز دارد که ویژگی ضد سرطانی دارند. آنها پس از بررسی ترکیبات سلول‌های سرطانی، دو ترکیب موسوم به "kahweol" و "cafestol" را شناسایی کردند که می‌توانند تکثیر سلولی را مهار کنند. پژوهشگران، پژوهشی را روی موش‌های مبتلا به سرطان پروستات آغاز کردند. آنها گروهی از موش‌ها را با یکی از این ترکیبات و گروه دیگر را با هر دو درمان کردند.
"هیرواکی ایواموتو"(Hiroaki Iwamoto)، نویسنده ارشد این پژوهش گفت: ما دریافتیم که این دو ترکیب می‌توانند رشد سلول‌های سرطانی را در موش‌ها کنترل کنند اما ترکیب آنها، تأثیر بسیاری دارد و می‌تواند رشد تومور را به شکل قابل توجهی کاهش دهد. در این آزمایش، رشد تومور در موش‌هایی که تحت درمان قرار نداشتند، حدود ۳.۵ برابر بیش از اندازه واقعی بود اما تومور موش‌هایی که با هر دو ترکیب تحت درمان قرار گرفتند، تنها ۱.۵ برابر اندازه معمول رشد کرد.
باید توجه داشت که نتایج پژوهش، به این معنا نیست که افراد مبتلا به سرطان پروستات باید هر روز چندین فنجان قهوه بنوشند زیرا این آزمایش‌ها در حال حاضر روی مدل‌های انسانی، نتیجه مثبتی داشته‌اند و هنوز در انسان‌ها به ثبت نرسیده‌اند.
شاید نتایج این پژوهش بتوانند به یافتن روش‌های جدیدی برای درمان سرطان کمک کنند. ایواموتو افزود: قهوه می‌تواند هم آثار مثبت و هم آثار منفی به همراه داشته باشد؛ در نتیجه ما باید پیش از آغاز درمان بالینی انسان‌ها، پژوهش‌های بیشتری در مورد مکانیسم ترکیبات موجود در قهوه انجام دهیم تا اثر مثبت آنها را تایید کنیم.
این پژوهش، در مجله "The Prostate" به چاپ رسید.
انتهای پیام
