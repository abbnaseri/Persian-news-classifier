تلویزیون شفاف، تازه‌ترین اختراع ژاپنی‌ها+تصاویر
شرکت ژاپنی پاناسونیک در جدیدترین طراحی خود اقدام به طراحی یک تلویزیون اولد(OLED) شیشه‌ای و شفاف کرده است که به راحتی می‌توان پشت آن را دید.
به گزارش ایسنا و به نقل از گیزمگ، پاناسونیک یک طرح مفهومی از صفحه نمایش شفاف OLED منتشر کرده است که در اصل به منظور وسیله‌ای برای زیباسازی طراحی دکور خانه طراحی شده است.
این تلویزیون که شبیه به یک کابینت شیشه‌ای است نشان دهنده چگونگی ترکیب فناوری‌های جدید با خانه‌های مدرن است.
طرح مفهومی نمایشگر شفاف پاناسونیک نتیجه کارگاه‌های برگزار شده توسط برند مبلمان سوئیسی "ویترا" و پاناسونیک است تا توانایی و مهارت در ادغام طراحی دکوراسیون خانگی و تکنولوژی دستگاه‌های صوتی و تصویری توسعه یابد.
این طرح مفهومی توسط یک طراح اسکاندیناویایی به نام "دنیل ریباکن" طراحی شده است.

هنگامی که این تلویزیون خاموش باشد، صفحه نمایش ظاهری شبیه به یک آکواریوم با قاب چوبی پیدا می‌کند و هنگامی که روشن شود زنده می‌شود و افراد خانواده می‌توانند به تماشای برنامه دلخواهشان بپردازند.
به غیر از صفحه نمایش شفاف، تمام اجزای الکتریکی و الکترونیکی این تلویزیون داخل قاب آن پنهان شده‌اند که به عنوان پایه نیز برای صفحه نمایش عمل می‌کند.
این تلویزیون همچنین می‌تواند مثل یک چراغ شب یا مطالعه عمل کند و روشنایی محیط را فراهم کند.

در حال حاضر این صفحه نمایش شفاف تنها یک طرح مفهومی است، اما پاناسونیک می‌گوید با در نظر داشتن بازخورد مردم به دنبال تولید آن در آینده نزدیک است.
این مفهوم هم‌اکنون در غرفه شرکت "ویترا"(Vitra) در نمایشگاه Salone del Mobile در شهر میلان به نمایش گذاشته است که تا ۱۴ آوریل در معرض نمایش است.
انتهای پیام
