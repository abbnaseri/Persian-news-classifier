ابداع روش جدید درمان سرطان که می‌تواند جایگزین شیمی‌ درمانی باشد
پژوهشگران آمریکایی، روش جدیدی برای درمان سرطان ارائه داده‌اند که می‌تواند جایگزین مناسبی برای شیمی‌درمانی باشد.
به گزارش ایسنا و به نقل از مدیکال‌اکسپرس، داده‌های پژوهشی جدید برای نخستین بار نشان داده‌اند که ادغام درمان‌های هدفمند می‌تواند به نجات بیماران مبتلا به سرطان روده بزرگ کمک کند. نتایج این پژوهش نشان می‌دهند درمان سه‌گانه‌ای که جهش ژن "BRAF" را در تومورهای رشد یافته روده بزرگ هدف قرار می‌دهد، می‌تواند میزان نجات بیماران را در مقایسه با استانداردهای کنونی به صورت قابل توجهی افزایش دهد.
داده‌های این پژوهش نشان می‌دهند که شاید بتوان ترکیب سه دارو موسوم به "انکورافنیب"(Encorafenib)، "بینی‌متینیب"(Binimetinib) و "ستوکسی‌مب"(Cetuximab) را جایگزینی برای شیمی درمانی قرار داد و از هر هفت بیمار مبتلا به سرطان روده بزرگ که جهش ژن BRAF در آنها رخ داده، یک نفر را با این روش درمان کرد.
دکتر "اسکات کوپتز"(Scott Kopetz)، پژوهشگر "مرکز سرطان ام. دی. اندرسون"(MD Anderson Cancer Center) در دانشگاه تگزاس"(UT) و از نویسندگان این پژوهش گفت: ما سال‌هاست که تلاش می‌کنیم تا جهش ژن BRAF را بررسی کنیم؛ در نتیجه دیدن این بهبود قابل توجه در نجات بیماران مبتلا به تومورهای پیشرفته، برای ما بسیار امیدوارکننده است. ما امیدواریم که این پژوهش، به یافتن درمانی برای بیماران مبتلا به سرطان منجر شود.
وی افزود: این پژوهش می‌تواند به درک فعالیت ژن‌های عامل سرطان از جمله BRAF و اثرات درمان آنها کمک کند. سرطان روده بزرگ، نسبت به درمان جهش ژن BRAF واکنش نشان می‌دهد زیرا سلول‌های تومور پس از درمان ابتدایی، خود را با مکانیسم‌های دیگر سازگار می‌کنند. ما با کمک این درمان ترکیبی می‌توانیم به مهار ژن BRAF و مکانیسم‌های دیگر کمک کنیم.

پروفسور "آندرس سروانتس"(Andres Cervantes)، پژوهشگر مؤسسه تحقیقاتی "INCLIVA" و "دانشگاه والنسیا"(University of Valencia) گفت: لازم است که همه بیماران مبتلا به سرطان روده بزرگ، برای بررسی جهش ژن BRAF مورد آزمایش قرار گیرند. اکنون ما یک درمان ویژه در اختیار داریم که می‌تواند طبیعت بیماری بیماران مبتلا به جهش ژن BRAF را تغییر دهد. این روش نسبت به روش‌های پیشین، بسیار بهتر است؛ در نتیجه همه بیماران باید آزمایش‌های مربوط به آن را پشت سر بگذارند.
وی با تاکید بر بی‌نیاز بودن این روش از شیمی‌درمانی گفت: در بسیاری از انواع سرطان و به خصوص در سرطان روده بزرگ، لازم است که از برخی درمان‌ها در کنار شیمی‌درمانی استفاده شود اما روش ما نیازی به شیمی‌درمانی ندارد؛ در نتیجه بسیاری از عوارض جانبی شیمی‌درمانی را به همراه نخواهد داشت.
سروانتس ادامه داد: لازم است که ما تأثیر این روش درمانی را در بیماران مبتلا به جهش ژن BRAF مورد بررسی قرار دهیم تا کارایی‌های آن را درک کنیم.
این پژوهش در نشست جهانی "ESMO" ارائه شد.
انتهای پیام
