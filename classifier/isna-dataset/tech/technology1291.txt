آموزش راه رفتن به ربات‌ها ممکن می‌شود
پژوهشگران آمریکایی به سرپرستی "علی مرجانی نژاد" دانشمند ایرانی، یک الگوریتم جدید هوش مصنوعی ابداع کرده‌اند که می‌تواند آموزش راه رفتن را برای ربات‌ها ممکن سازد.
به گزارش ایسنا و به نقل از نوروساینس نیوز، شاید یک الگوریتم هوش مصنوعی جدید بتواند به ربات‌ها کمک کند با تقلید از حیوانات، به صورت مستقل حرکت کنند.
برای حیواناتی مانند زرافه، متولد شدن و ورود به این جهان می‌تواند یک دستورالعمل آموزشی برای حرکت باشد. به همین دلیل، آنها چند دقیقه پس از تولد می‌توانند یاد بگیرند که چگونه پای خود را بر زمین بگذارند و به تدریج راه رفتن آنها نیز تکامل می‌یابد.
گروهی از پژوهشگران "دانشگاه کالیفرنیای جنوبی"(USC)، نخستین اندام رباتیک مبتنی بر هوش مصنوعی را با الهام از تاندون‌های حیوانات ساخته‌اند که می‌تواند پس از ضربه خوردن و آسیب دیدن، بهبود پیدا کند. این قابلیت، هیچ‌گاه برای ربات‌ها برنامه‌ریزی نشده بود. آنها الگوریتمی ابداع کرده‌اند که می‌تواند دوباره راه رفتن را یاد بگیرد و بدون برنامه‌ریزی اضافه با وظایف دیگر نیز هماهنگ شود.

این پژوهش می‌تواند امکان درک حرکات انسان را برای ربات‌ها فراهم کند و به ابداع اعضای مصنوعی واکنش‌پذیر و ربات‌هایی منجر شود که می‌توانند با محیط‌های پیچیده و در حال تغییر سازگار باشند. ربات‌ها با داشتن چنین قابلیتی، در اکتشافات فضایی و عملیات امداد و نجات نیز کاربرد خواهند داشت.
"علی مرجانی نژاد"(Ali Marjaninejad)، دانشجوی مقطع دکتری رشته مهندسی پزشکی دانشگاه کالیفرنیای جنوبی و سرپرست این پژوهش گفت: هدف ما از این پژوهش، یافتن راهی برای سازگاری ربات‌ها با طبیعت است. ما در بررسی خود، ابتدا به ربات اجازه دادیم که محیط اطراف خود را طی یک بازی درک کند. حرکات تصادفی پا در این بازی، به ربات امکان می‌دهد یک نقشه داخلی از اندام خود و تعامل آن با محیط بسازد.

وی افزود: نکته مهم این است که با این روش می‌توان ربات را برای چند کار، برنامه‌ریزی و کدگذاری کرد. اگر امکان یادگیری و کسب تجربه‌های جدید را برای ربات‌ها فراهم کنیم، آنها نهایتاً می‌توانند راه‌حلی برای حل مشکلات خود پیدا کنند. شاید این راه‌حل‌ها کامل نباشند اما در صورتی که به قدر کافی خوب باشند، می‌توانند مشکل پیش رو را حل کنند.
"فرانسیسکو والریو کوزاس"(Francisco Valero-Cuevas)، از پژوهشگران این پروژه گفت: برای آموزش دادن تعامل با جهان به یک ربات، به ماه‌ها یا سال‌ها زمان نیاز داریم اما هدف گروه ما، آموزش و سازگاری سریع ربات‌ها با طبیعت است.
این پژوهش، در مجله "Nature Machine Intelligence" به چاپ رسید.
انتهای پیام
