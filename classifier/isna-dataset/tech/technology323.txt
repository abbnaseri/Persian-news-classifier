استفاده از ضایعات پنبه برای تولید پلاستیک‌های زیست سازگار
گروهی از محققان دانشگاه "دیکن" با همکاری یک محقق زن ایرانی توانستند از ضایعات پنبه، پلاستیک زیست سازگار تولید کنند. 
به گزارش ایسنا و به نقل از گیزمگ، زمانی‌که یک ماشین پنبه پاک‌کن الیاف پنبه را از دانه‌های آن جدا می‌کند، ضایعات پنبه زیادی به عنوان پسماند تولید می‌شود.
یکی از روش‌هایی که اخیراً برای نابودی از این ضایعات پنبه استفاده می‌شود، سوزاندن و یا دفن آنها است.
حال محققان روش جدیدی ابداع کرده‌اند که می‌تواند این ضایعات را به پلاستیک‌های زیست تخریب‌پذیر تبدیل کند.
محققان دانشگاه "دیکن"(Deakin) استرالیا، با همکاری یک محقق ایرانی به نام "مریم نایبی" با روش ابداعی خود این ضایعات را کاهش داده‌اند.
به گفته دکتر "مریم نایبی" که دانش‌آموخته دانشگاه "صنعتی اصفهان است، سالیانه حدود ۳۲ میلیون تن ضایعات پنبه تولید می‌شود که حدود یک سوم آن رها می‌شود.
در این راستا تیم تحقیقاتی وی در نظر داشتند که این ضایعات را کاهش دهند و علاوه بر آن به مزرعه داران پنبه، راهی جدید برای کسب درآمد را ارائه دهند.
این محققان توانستند سیستمی توسعه دهند که در آن مواد شیمیایی ارزان قیمت و دوستدار محیط زیست برای حل کردن ضایعات پنبه استفاده می‌شود. دانه‌ها و ساقه‌ها هم از بین می‌روند.
سپس، مایع پلیمری ارگانیک تولید شده، برای ساخت فیلم‌های پلاستیکی استفاده می‌شود.
این مواد می‌توانند در صنایع کاشت پنبه برای بسته‌بندی دانه‌ها و کودها استفاده شوند که این امر می‌تواند به عنوان بخشی از یک فرآیند زراعی کاربرد داشته باشد.
نایبی اظهار کرده که این بیوپلاستیک‌ها می‌تواند به خاک هم تبدیل شود تا بعدها برای رشد و تولید پنبه استفاده شود و زباله‌های به وجود آمده طی فرآیند زراعت را از بین ببرد و دوباره به بیوپلاستیک تبدیل شود.
فیلم پلاستیکی تولید شده به مراتب از پلاستیک‌های تولید شده از نفت ارزان‌تر است.
انتهای پیام
