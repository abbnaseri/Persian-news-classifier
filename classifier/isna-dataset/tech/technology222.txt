فضاپیمای ناسا رکورد نزدیکترین فاصله با یک سیارک را شکست
فضاپیمای "اُسیریس-رِکس"(Osiris-Rex) ناسا به نزدیک‌ترین فاصله از سیارک "بننو"(Bennu) رسیده که تاکنون یک فضاپیما به آن دست یافته است.
به گزارش ایسنا و به نقل از دیلی‌میل، فضاپیمای "اُسیریس-رِکس" ناسا به تازگی به فاصله ۶۹۰ متری از سطح سیارک "بننو" رسیده است.
این سیارک ۱.۴ میلیارد مایل از زمین فاصله دارد.
فضاپیمای "OSIRIS-Rex" در سال ۲۰۱۶ به فضا پرتاب شد و مأموریت آن جمع‌آوری نمونه‌هایی از سطح "بننو" و آوردن آنها به زمین برای مطالعه، تعیین شد.
"بننو" جزو سیارک‌های نزدیک به زمین محسوب می‌شود و شناخت آن به دانشمندان در درک نحوه تشکیل منظومه شمسی کمک می‌کند. همچنین ممکن است سطح "بننو" حاوی مواد ارزشمندی برای استخراج در آینده باشد.
ناگفته نماند که این سیارک از سیارک‌هایی است که خطر برخورد آن با زمین نیز وجود دارد و سومین سیارک خطرناک برای زمین محسوب می‌شود.
سیارک بننو با نام علمی "۱۰۱۹۵۵ Bennu"، یکی از سیارک‌های آپولو است که کشف آن توسط پروژه «لینیر»(LINEAR) در ۱۱ سپتامبر ۱۹۹۹ صورت گرفت.

این سیارک هدف برنامه‌ریزی شده مأموریت "اوسیریس-رکس" قرار گرفته که برای تهیه و آوردن نمونه به زمین در سال ۲۰۲۳ فرستاده شده است.
بنا به اعلام ناسا، فضاپیمای "اُسیریس-رِکس" به تازگی در فاصله‌ای قرار دارد که رکورد نزدیک‌ترین فاصله میان یک فضاپیما و جرم در منظومه شمسی را شکسته است.
این فضاپیما در دومین مانور خود، تصاویر جدیدی از تخته سنگ‌ها و دهانه‌های "بننو" به ثبت رسانده است.
ناسا در تجزیه و تحلیل بننو گفته که مطالعه این سیارک می‌تواند به دانشمندان کمک کند که نقش سیارک‌ها در مواد تشکیل دهنده زمین را بهتر درک کنند.
مطالعات تلسکوپی و از راه دوری که تاکنون از بننو صورت گرفته، نشان می‌دهد که حاوی کربن است.

انتهای پیام
