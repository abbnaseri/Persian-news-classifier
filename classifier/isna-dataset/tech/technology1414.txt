مشکل تشخیص اشتباه سرطان روده بزرگ در جوانان
محققان دانشگاه کالیفرنیا لس‌آنجلس در جدیدترین تحقیق خود دریافته‌اند که پزشکان در تشخیص سرطان روده بزرگ در جوانان نسبت به افراد در سنین دیگر، بیشتر مرتکب اشتباه می‌شوند؛ چراکه علائم آن شبیه به بیماری‌ها و اختلالات دیگری است که پزشک را به اشتباه می‌اندازد.
به گزارش ایسنا و به نقل از تک‌تایمز، افراد جوان مبتلا به سرطان پیشرفته کولورکتال یا روده بزرگ بیشتر احتمال دارد که مورد تشخیص اشتباه توسط پزشکان قرار بگیرند. افزایش شدید تعداد بیماران زیر ۵۰ سال با درجه ۳ یا ۴ سرطان روده بزرگ به همین دلیل حادث شده است.
تشخیص سرطان کولورکتال می‌تواند دشوار باشد، زیرا دارای علائمی است که با سایر بیماری‌ها مشترک است و با آنها اشتباه گرفته می‌شود. پزشکان اغلب یبوست، خستگی، کاهش وزن، هموروئید (بواسیر) یا سندرم روده تحریک‌پذیر را با سرطان روده بزرگ اشتباه می‌گیرند.
مطالعه اتحادیه سرطان کولورکتال (CCA) نشان داد که سرطان روده ۷۱ درصد از بیماران زیر سن ۵۰ سال در مرحله ۳ یا ۴ سرطان تشخیص داده شده است و سرطان بیماران بالای ۵۰ سال بیشتر در مرحله ۱ یا ۲ تشخیص داده شده است.
از ۱۱۹۵ مورد بررسی شده در این مطالعه، ۶۳ درصد گفتند که تشخیص سرطانشان ۳ تا ۱۲ ماه طول کشیده است. بسیاری از این بیماران نزد دو تا چهار پزشک رفته‌اند تا تشخیص درستی از بیماری‌شان گرفته‌اند.
"رونیت یاردن" سرپرست این مطالعه می‌گوید: جوانان باید آگاه باشند که سرطان کولورکتال ممکن است در هر سنی اتفاق بیفتد و بیماری مخصوص سالمندان نیست. همه باید مراقب بدن خود باشند و اگر احساس ناخوشایندی کردند، حتماً نزد پزشک بروند تا مشکلشان بررسی شود.
یک آزمایش تشخیصی جدید که در خانه قابل اجراست، نتایج قابل قبولی را در شناسایی نشانگرهای سرطان کولورکتال نشان داده است.
این آزمایش ایمنی‌شیمیایی مدفوع موسوم به "FIT" خون را در مدفوع فرد تشخیص می‌دهد که از چشم غیرمسلح پنهان است. خون در مدفوع ممکن است نشانه تشکیل پولیپ‌های روده بزرگ باشد.
آزمایش FIT بین ۷۵ تا ۸۰ درصد از سرطان‌های کولورکتال را درست تشخیص داد.
دکتر "توماس ایمپریال" می‌گوید که این آزمایش اگر سالانه انجام شود، یک جایگزین مناسب برای کولونوسکوپی افرادی است که احتمال ابتلاء به سرطان کولورکتال را دارند.
انتهای پیام
