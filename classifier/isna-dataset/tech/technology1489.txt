رکوردشکنی در اولین آزمایش سرنشین‌دار "ویرجین گلکتیک"+تصاویر
شرکت فضایی ویرجین گلکتیک برای اولین بار موفق به آزمایش فضاپیمای خود موسوم به VSS Unity همراه با ۳ سرنشین شد.
به گزارش ایسنا و به نقل از گیزمگ، سفینه VSS Unity "ویرجین گلکتیک"(Virgin Galactic) در طول دومین پرواز آزمایشی خود رکوردهای مختلفی از جمله به همراه داشتن سه سرنشین به جا گذاشت.
این فضاپیمای مافوق صوت از صحرای موهاوی کالیفرنیا به پا خاست و دو خلبان آزمایشی و یک متخصص مأموریت را به ارتفاع ۸۹ هزار و ۹۱۸ متری برد و در طول پرواز سرعت خود را به ۳۶۲۹ کیلومتر در ساعت رساند که بالاترین سرعت و ارتفاعی بود که این سفینه در هر یک از پنج پرواز آزمایشی خود تجربه کرده بود.
اولین پرواز آزمایشی این سفینه در دسامبر سال گذشته انجام شد.

این سفینه به وسیله یک هواپیمای بزرگ به ارتفاع مناسب برده می‌شود و سپس رها می‌شود. در این هنگام موتور هیبریدی موشک سفینه روشن می‌شود و آن را از جو خارج می‌کند. هدف از توسعه این سفینه راه‌اندازی گردشگری فضایی است.
این سفینه در اولین پرواز آزمایشی سرنشین‌دار خود حامل سر خلبان "دیو مک‌کی"، کمک خلبان "مایکل ماسوچی" و سرپرست برجسته فضانوردان ویرجین گلکتیک "بث موزس" بود.

این پرواز حاوی چندین رکورد برای ویرجین گلکتیک بود. چرا که موزس نه تنها ۵۷۱ امین فردی است که به فضا می‌رود، بلکه نخستین غیرخلبان و اولین زنی است که در یک فضاپیمای تجاری قدم به فضا می‌گذارد. علاوه بر این "مک‌کی" اولین فضانورد اسکاتلندی در تاریخ است.

مک‌کی گفت: بث، ماسوچی و من فقط از یک پرواز شگفت انگیز لذت بردیم که فراتر هر چیزی بود که تجربه کرده بودیم. تجربه دیدن زمین از فضا یک هیجان با شکوه و فوق العاده بود. امروز سه نفر از ما این سفر را تجربه کرد و به زودی آرزوی هزاران نفر دیگر تحقق خواهد یافت.



انتهای پیام
