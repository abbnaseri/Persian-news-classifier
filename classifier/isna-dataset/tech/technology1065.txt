کمک اسپیس‌ایکس به ناسا برای انحراف یک سیارک
شرکت فضایی خصوصی اسپیس‌ایکس به انجام اولین مأموریت ناسا برای هدایت یک سیارک یاری خواهد داد تا بتوانند به کمک هم یک سیارک را که به احتمال زیاد با زمین برخورد می‌کند از مدار خود خارج کنند و این خطر را دفع کنند.
به گزارش ایسنا و به نقل از انگجت، ناسا شرکت اسپیس‌ایکس(SpaceX) را برای کمک به اولین تلاش خود برای انحراف یک سیارک انتخاب کرده است.
"هدایت‌گر دوگانه آزمایشی سیارک"(DART) که وظیفه انجام این مأموریت را بر عهده دارد، در ماه ژوئن سال ۲۰۲۱ از پایگاه نیروی هوایی واندنبرگ در کالیفرنیا سوار بر یک موشک "فالکون ۹" متعلق به اسپیس‌ایکس به فضا پرتاب خواهد شد.
مأموریت این هدایت‌گر شلیک یک ماهواره به قمر کوچک سیارک "دیدیموس"(Didymos) موسوم به "دیدی‌مون"(Didymoon) به منظور از مدار خارج کردن آن از مدار خود است. این اولین مأموریت ناسا در دفع خطر سیارک‌هایی است که احتمال برخورد با زمین را دارند.
ناسا قصد دارد "دیدی‌مون" را زمانی که در فاصله ۱۱ میلیون کیلومتری زمین است منحرف کند. برای مقایسه باید گفت که کره ماه در فاصله ۳۸۶ هزار کیلومتری و خورشید در فاصله ۱۵۰ میلیون کیلومتری از ما قرار دارند.

طبق گفته وبسایت DART، این هدایت‌گر تا اکتبر سال ۲۰۲۲ به سیارک هدف خود نخواهد رسید و پس از آن با سرعت شش کیلومتر بر ثانیه به قمر "دیدیموس" می‌رسد.
انتظار می‌رود هزینه کلی این مأموریت حدود ۶۹ میلیون دلار تمام شود که شامل خدمات پرتاب است که توسط مرکز خدمات پرتاب ناسا در مرکز فضایی کندی در فلوریدا مدیریت خواهد شد.
به نظر می‌رسد اسپیس‌ایکس پس از پرتاب و فرود موفق موشک سه‌گانه فالکون هوی که دیروز (۲۳ فروردین) انجام شد به شریک قابل اعتمادتری برای ناسا تبدیل شده است و همکاری این دو سازمان از ارسال محموله به ایستگاه فضایی بین‌المللی فراتر رفته است.
طبق معمول ایلان ماسک واکنش خود را در یک توییت به اشتراک گذاشت: از طرف تیم اسپیس‌ایکس متشکرم. ما ♥♥♥ ناسا هستیم!
انتهای پیام
