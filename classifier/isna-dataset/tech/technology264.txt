غذای ملی امارات در ایستگاه فضایی بین‌المللی 
روسها از فضانورد اماراتی با غذای ملی این کشور پذیرایی خواهند کرد. بنا به گفته خبرگزاری روسی ریانووستی، در فهرست غذایی هزا المنصور سه غذای ملی را انتخاب کرده تا در زمان اقامت در ایستگاه فضایی بین‌المللی مصرف کند.
به گزارش ایسنا؛ بطور معمول فضانوردان اعزامی به ایستگاه فضایی بین‌المللی از یک رژیم غذایی استاندارد باید استفاده کنند، اما هر کدام از فضانوردان می‌توانند در جیره اضافی، غذای مورد علاقه خود را سفارش دهند. بطور مثال طی پرواز چارلز سیمونی، مدیر اجرایی پیشین مایکروسافت و اقامت ۱۰ روزه او در ایستگاه فضایی بین‌المللی، سیمونی برنامه غذایی ویژه‌ای به همراه برد که شامل کباب بلدرچین، گوشت سینهٔ اردک، رشته‌های گوشت مرغ همراه با سیب‌زمینی، تکه‌های سیب با فوندان (نوعی خمیر از شکر و آب و خامه که روی شیرینی یا داخل آن می‌گذارند)، پودینگ برنج شیرین شده با میوه و کیک سمولینا (گندم) با برگه زردآلو!!
در جریان پرواز کیهان نورد کره‌ای نیز کارشناسان کره‌ای با کمک متخصصین صنایع غذایی روس، کیمچی، غذای سنتی کره را در برنامه غذایی کیهان‌نورد خود قرار دادند زیرا مسئولان کره‌ای معتقد بودند وجود آن در صورت غذایی، باعث آرامش روانی فضانورد کره‌ای خواهد شد.
عایشه آل تامی سرآشپز قطری در گفتگو با رسانه‌های روسیه در مورد اینکه نخستین فضانورد امارات متحده عرب در ایستگاه بین‌المللی فضایی کدام غذاها را خواهد خورد از پنج غذای پیشنهاد شده، سه غذا به نام‌های سالن، مادوروبو و بالات مورد پذیرش قرار گرفته است.
سالن (گوشت گوسفند با سبزیجات)، هوموس و ماتروب (برنج، لوبیا با مرغ یا ماهی) انتخاب شده است. مواد اولیه برای تهیه جیره‌های اضافی به شرکتی که دارای مجوز برای تولید محصولات فضایی است تحویل خواهد شد تا طبق روال معمول تهیه غذاهای فضایی، بعد از پخت در ظروف مخصوص بسته‌بندی شود.
لازم به ذکر است که در فضا، ذوق و سلیقه غذایی انسان تغییر می‌کند. خیلی از غذاهایی که در زمین باب میل انسان بوده، زیاد مورد توجه قرار نمی‌گیرد و برعکس چیزهایی که اینجا چندان مورد توجه نبوده، اشتها برانگیز می‌شوند.
یکی از فضانوردان مرتباً اعتراض می‌کرد که غذاها بسیار شور است به طوری که حتی نمی‌شود آنها را در دهان گذاشت. جالب آنکه همان میزان نمک غذاها، قبل از پرواز برایش کاملاً عادی بود.
با تمام این احوال، در جهت رعایت سلیقه غذایی کیهان نوردان و آشنایی آنها با مزه غذاهایی که قرار است در فضا به آنها داده شوند، در مرکز آموزش کیهان نوردان و طی دوران تمرین و آموزش‌ها از آنان با غذاهایی پذیرایی می‌شود که برای مصرف در ایستگاه فضایی ساخته شده‌اند تا در سفر مشکلی از نظر تغذیه برای کیهان نوردان بوجود نیاید.
انتهای پیام
