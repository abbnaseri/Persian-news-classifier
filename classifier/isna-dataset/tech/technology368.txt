پل کهکشانی شناسایی شد
اخترشناسان موفق به شناسایی انتشارات رادیویی شده‌اند که همانند یک پل دو خوشه کهکشانی را به یکدیگر متصل کرده بودند.
به گزارش ایسنا و به نقل از تک تایمز، اخترشناسان در مطالعه اخیرشان موفق به شناسایی یک پل رادیویی با طول ۱۰ میلیون سال نوری شدند.
بنابر گفته اخترشناسان این نخستین باری است که این پدیده مشاهده شده است و دانشمندان امیدوارند بتوانند توسط آن به بینش جدیدی در مورد جهان دست یابند.
جهان بسیار گسترده است، اما این جهان فقط از فضای خالی همراه با کهکشان‌ها تشکیل نشده است.
این خوشه‌های کهکشانی توسط رشته‌های طولانی پلاسما به یکدیگر متصل می‌شوند. این رشته‌ها می‌توانند تا میلیون‌ها سال نوری گسترش یابند. این پل‌های کهکشانی به عنوان رشته‌هایی با گرد و غبار، گاز و حتی الکترون‌هایی که در امتداد آنها در سرعت‌های فوق العاده سریع حرکت می‌کنند، شناخته می‌شوند.
محققان شواهدی از میدان مغناطیسی موجود در امتداد یک رشته را شناسایی کردند. این رشته تا فاصله ۱۰ میلیون سال نوری بین جفت خوشه‌های کهکشان"آبل ۰۳۹۹ "(Abell ۰۳۹۹) و "آبل ۰۴۰۱"(Abell ۰۴۰۱) کش می‌آید.
"فدریکا گوانی"(Federica Govoni) از "مؤسسه ملی اخترفیزیک ایتالیا"(Italy's National Institute for Astrophysics) در گفتگو با شبکه "نشنال جیئوگرافیک"(National Geographic) گفت: اتصال انتشار رادیویی این خوشه کهکشانی تاکنون مشاهده نشده است. در حالی که اخترشناسان به دلیل فراوانی گاز داغ، ماده تاریک و ستاره‌ها قادر به مشاهده خوشه‌های کهکشانی هستند، اما دیدن چیزی که میان این خوشه قرار دارد، بسیار دشوار است.
طی این مطالعه اخترشناسان از تلسکوپ رادیویی به نام "آرایه کم فرکانس"(Low-Frequency Array) استفاده کردند.
آنها توانستند یک ردیف از انتشارات رادیویی قابل توجهی که دو خوشه کهکشانی مذکور را به یکدیگر متصل کرده بودند شناسایی کنند. این انتشارات که "سنکروترون"(synchrotron) نامیده می‌شوند توسط الکترون‌هایی که در اطراف میدان مغناطیسی و با سرعت نور به شکل مارپیچ حرکت می‌کنند، تولید می‌شوند.
تابش سنکروترون(به انگلیسی: Synchrotron radiation) یک تابش الکترومغناطیسی است که توسط یک سنکروترون تولید شود. این تابش مشابه تابش سیکلوترون است اما در حرکت ذرات باردار در سرعت‌های نزدیک به سرعت نور در میان میدان‌های مغناطیسی تولید می‌شود.
اخترشناسان همچنین موفق شدند قدرت این میدان مغناطیسی که تنها حدود یک میلیون بار ضعیف‌تر از میدان مغناطیسی زمین است تخمین بزنند.
یافته‌های این مطالعه در مجله "Science" منتشر شد.
انتهای پیام
