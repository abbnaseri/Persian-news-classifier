شناسایی مجرمان با کمک پایگاه داده مبتنی بر هوش مصنوعی 
پژوهشگران آمریکایی در نظر دارند تا با کمک هوش مصنوعی، پایگاه داده گسترده‌ای را برای شناسایی مجرمان ارائه دهند.
به گزارش ایسنا و به نقل از دیفنس‌وان، پژوهشگران "جامعه اطلاعاتی آمریکا"(IC) در جستجوی پایگاه داده‌ای هستند که بتواند به آنها در آموزش رایانه‌ها کمک کند. آنها قصد دارند با استفاده از این پایگاه داده، الگوریتم‌های رایانه‌ای را طوری آموزش دهند که بتواند انسان‌ها را در شبکه‌های گسترده نظارت تصویری ردیابی کند.
در این پژوهش، باید گروه‌هایی حضور داشته باشند تا مجموعه داده‌های بهتری برای آموزش الگوریتم‌های بینش رایانه‌ای ارائه دهند که بتواند افراد را هنگام حرکت در محیط‌های شهری بررسی کند. داده‌های آموزش داده شده می‌توانند توانایی این فناوری را در بررسی تصاویر دوربین‌های امنیتی بهبود بخشند و به ردیابی و شناسایی بهتر افراد مورد نظر کمک کنند.
بینش رایانه‌ای، نوعی از هوش مصنوعی است که به رایانه امکان می‌دهد تا تصاویر و فیلم‌ها را تحلیل کند. در حال حاضر بسیاری از سازمان‌های امنیت عمومی برای بررسی جرم‌های گوناگون، زیرساخت‌ها و رویدادهای مهم و همچنین شناسایی تروریست‌ها، از این فناوری استفاده می‌کنند.

داده‌هایی که در حال حاضر برای آموزش الگوریتم‌های رایانه‌ای به کار می‌روند، آنقدر کم هستند که توانایی رایانه را نیز در جهان واقعی محدود می‌کنند. هدف از ارائه پایگاه داده جدید این است که فرآیند آموزش رایانه بهبود یابد و سیستم بینش رایانه‌ای بتواند تصویر دوربین را در یک حوزه جغرافیایی گسترده بررسی کند.
انتهای پیام
