پایه‌ها و چرخ‌های "مارس ۲۰۲۰" نصب شد
 به نظر می‌رسد مراحل سرهم‌بندی مریخ‌نورد جدید ناسا موسوم به "مارس ۲۰۲۰" رو به اتمام است و مهندسان ناسا طی هفته‌های آتی همه اجزای آن را متصل خواهند کرد.
به گزارش ایسنا و به نقل از انگجت، در حالی که اکنون تنها یک سال تا تاریخ پرتاب کاوشگر "مارس ۲۰۲۰" به سیاره سرخ باقی مانده است، این مریخ‌نورد هر روز بیشتر و بیشتر به یک کاوشگر واقعی شبیه می‌شود.
مهندسان آزمایشگاه پیشران ناسا (JPL) پایه‌های سمت راست و ۶ چرخ آن را که سیستم تعلیق آن را نیز مدیریت می‌کنند، نصب کردند.
چرخ‌های این کاوشگر از آلومینیوم ساخته شده است و متشکل از ۴۸ عاج یا برآمدگی بر سطح آن است. این برآمدگی‌های فلزی به کاوشگر قدرت کشش لازم برای پیمایش مسیر در هر دو سطح شنی و خشن و سنگی مریخ را می‌دهد.
در حالی که هر ۶ چرخ دارای موتور هستند، چرخ جلو و عقب دارای موتورهای فرمان‌پذیر هستند که به "مارس ۲۰۲۰" اجازه می‌دهند تا چرخش کامل ۳۶۰ درجه درجا را انجام دهد.
علاوه بر این، سیستم تعلیق می‌تواند در شیب ۴۵ درجه دوام بیاورد، بنابراین این کاوشگر می‌تواند بدون افتادن از سنگ‌های بسیار بزرگ و شیب‌دار بالا برود.
هرچند، مهندسان اکنون تنها این چرخ‌ها را برای آزمایش استفاده می‌کنند و این چرخ‌ها در آینده و قبل از پرتاب با چرخ‌های اصلی تعویض خواهند شد.
مهندسان ناسا طی چند هفته آینده بازوی رباتیک "مارس ۲۰۲۰"، دوربین دکل آن و همچنین موتورهای دیگر و اجزای ساخته شده برای جمع‌آوری نمونه‌هایی از سنگ و خاک مریخ را نصب خواهند کرد.
اگر همه آزمایشات خوب پیش برود، "مارس ۲۰۲۰" سفر خود به سیاره سرخ را در ماه جولای سال آینده آغاز خواهد کرد.

کاوشگر "مارس ۲۰۲۰" یک مریخ‌نورد در حال توسعه توسط آژانس فضایی ایالات متحده آمریکا (ناسا) است که قرار است در سال ۲۰۲۰ میلادی توسط موشک "اطلس ۵" به مریخ ارسال شود. یکی از اهداف این کاوشگر بررسی حیات میکروسکوپی در مریخ است.
این مأموریت به منظور اجرای یک بررسی اخترزیست‌شناسانه در رابطه با پیشینه باستانی مریخ و بررسی فرآیندهای ژئولوژیکی سطح مریخ در طول تاریخ خود از جمله ارزیابی زیست‌پذیری سیاره‌ای و امکان وجود حیات بر روی مریخ در گذشته و توان بالقوه این سیاره برای نگهداری رد پای زیست در موادِ قابل دسترسِ تشکیل‌دهنده سطح آن در نظر گرفته شده است.
مأموریت تاکنون نام‌گذاری‌نشده کاوشگر "مارس ۲۰۲۰" در ۴ دسامبر ۲۰۱۲ در نشست اتحادیه ژئوفیزیک آمریکا در سانفرانسیسکو توسط ناسا اعلام شد. در طراحی این مریخ‌نورد از طرح مریخ‌نورد "کنجکاوی" استفاده شده است، اما بارهای ارزشمند علمی مختلفی را به همراه خواهد داشت.

دلیل طراحی نزدیک به مریخ‌نورد "کنجکاوی"، کاهش خطر شکست مأموریت و صرفه‌جویی در بودجه و زمان توسعه است.
چرخ‌های "مارس ۲۰۲۰" با عرض و قطر ۵۲.۵ سانتیمتر، از جنس آلومینیوم و ضخیم‌تر و بادوام‌تر از چرخ‌های مریخ‌نورد "کنجکاوی" است.
مجموعاً ۲۳ دوربین روی "مارس ۲۰۲۰" نصب خواهد شد که ۵ دوربین بیشتر از مریخ‌نورد "کنجکاوی" است و نوید تصاویر رنگی و سه‌بعدی بیشتری از مریخ می‌دهد. دوربین "Mastcam-Z" این مریخ‌نورد، قابلیت تصویربرداری استریوسکوپی به همراه زوم را نیز دارد که منجر به زاویه دید بازتر دوربین‌ها می‌شود.
انتهای پیام
