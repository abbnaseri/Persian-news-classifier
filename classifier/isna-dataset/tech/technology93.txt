صلاحیت فضانوردان سایوز ام.اس-13 تایید شد
کمیسیون علمی و فنی "روسکاسموس" طی کنفرانس مطبوعاتی که در مرکز آموزش فضایی روسیه برگزار شد اعلام کرد با توجه به نتایج آزمون‌های انجام شده روزهای گذشته، صلاحیت علمی و فنی خدمه اصلی و گروه پشتیبان خدمه بعدی ایستگاه بین‌المللی فضایی مورد تایید قرار گرفته است و آنها آمادگی‌های لازم برای انجام ماموریت‌های محوله را دارند.
به گزارش ایسنا؛ خدمه اصلی سفینه سایوز ام. اس -۱۳ عبارتند از کیهان‌نورد روسکاسموس الکساندراسکورتسف، فضانورد ناسا اندرو مورگان و فضانورد ایتالیایی آژانس فضایی اروپا و لوکا پارمیتانو. خدمه پشتیبان شامل سرگئی ریژیکوف از روسکاسموس، توماس ماشبورن از ناسا و سویتی ناگوشی از سازمان فضایی ژاپن هستند.
این گروه طی دو روز گذشته امتحان‌های مختلفی را پس دادند و منتظر بودند تا اگر کمیسیون دولتی صلاحیت‌شان را تأیید کرد به بایکونور اعزام شوند. آنها قرار است روز ۲۰ ژوئیه از این پایگاه راهی ایستگاه فضایی بین‌المللی گردند.
در اطلاعیه کمیسیون آمده است که خدمه اصلی و پشتیبان در مواجهه با تمام شرایط اضطراری توانستند توانایی خود را نشان دهند و کار آنها در شبیه‌سازهای سفینه سایوز و ایستگاه فضایی بین‌المللی مطابق نسخه‌های دقیق پیش بینی شده بود. همچنین کمیته پزشکی سلامت آنان را برای پرواز مناسب اعلام کرده است. بنا به دلایل فوق پرواز آنها به ایستگاه فضایی بین‌المللی هیچ ممانعت قانونی ندارد.

مدت زمان برنامه‌ریزی شده برای سفر گروه جدید ۲۰۱ روز خواهد بود. در بین خدمه جدید، بیشترین تجربه به اسکورتسف تعلق دارد که سومین مأموریت را در این ایستگاه انجام خواهد داد. وی در دو سفر قبلی ۳۴۵ شبانه روز در فضا فعالیت داشت. پارمیتانو فضانورد ایتالیایی دومین مأموریت خود را به انجام خواهد رساند اما مورگان هنوز تجربه پرواز فضایی ندارد.
در حال حاضر فضانورد روسکاسموس الکسی آوچینین و فضانوردان ناسا نیک هیگ و کریستینا کوخ در ایستگاه فضایی بین‌المللی به سر می‌برند.
انتهای پیام
