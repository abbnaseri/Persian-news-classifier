بهترین تصاویر علمی سال ۲۰۱۹ از دید نشریه "نیچر"
 نشریه "نیچر"(Nature) اخیراً منتخب تصاویر علمی ماه آوریل ۲۰۱۹ را منتشر کرده است.
به گزارش ایسنا، تیم عکاسی نشریه "نیچر" منتخبی از تصاویر علمی که برخی از آنها همانند سیاه چاله "Pōwehi" سر و صدای زیادی به پا کرد را منتشر کرده‌اند.
حلقه آتش

نور اطراف این سیاه چاله عظیم که در مرکز کهکشان "ام ۸۷ " (M۸۷) قرار دارد و ۵۵ میلیون سال نوری از زمین فاصله دارد در این تصویر قابل مشاهده است. این تصویر، اولین بار توسط تلسکوپ "افق رویداد" (Event Horizon Telescope) در تاریخ ۱۰ آوریل منتشر شد. ثبت این تصویر بسیار مشکل بود چرا که دانشمندان می‌بایست داده‌هایی با حجم ۱ پتابایت را که توسط هشت تلسکوپ رادیویی در سراسر جهان ثبت شده بود، مورد بررسی قرار می‌دادند.
برج‌های رازآلود

یک تیم تحقیقاتی "مؤسسه اقیانوسی اسمیت"(Schmidt Ocean Institute) در شهر پالو آلتو، کالیفرنیا، هنگامیکه در حال بررسی "چاه گرمابی" در خلیج کالیفرنیا بودند، این برج‌های زیرآبی (Underwater towers) را کشف کردند. این برج‌ها که ۲۳ متر ارتفاع دارند، دارای "برون زن‌هایی"(outcroppings) به نام "فلنج"(flange) که در تصویر می‌شود، بودند. فلنج‌ها دارای مایعات فوق العاده گرم هستند که در بخش زیرین آنها جریان دارد. "چاه گرمابی" یا "مجرای گرمابی" (Hydrothermal vent) در حقیقت شکافی بر روی سطح زمین است که از لحاظ زمین‌شناسی، آب‌های اطراف خویش را گرم می‌کند.
زندگی در مریخ

یک فضانورد در حال نگاه کردن به طوفان شن در "کمپ مریخ"(Mars base) است. "کمپ مریخ" یک "پیکرنما" یا "ماک اپ" (mock-up) از مریخ است. کمپ مریخ پایگاه شبیه سازی شده مریخ پروژه "سی-اسپیس "(C-Space) است. این پایگاه در" بیابان گبی "(Gobi Desert) چین واقع شده است. این پایگاه دارای ۹ بخش از جمله محل زندگی، امکانات پزشکی، اتاق سرگرمی و تناسب اندام است و مدارس می‌توانند دانش‌آموزان را برای نشان دادن اینکه نحوه زندگی در مریخ چگونه می‌تواند باشد، به آنجا ببرند.
تصویر هزارساعته

۱۰۶۰ ساعت زمان برای ثبت این تصویر خاص از کهکشان "ابرماژلانی بزرگ"(Large Magellanic Cloud) صرف شده است. ابر ماژلانی بزرگ (LMC) کهکشانی در همسایگی کهکشان راه شیری است. ابر ماژلانی بزرگ چهارمین کهکشان بزرگ "گروه محلی" است. شاید فکر کنید این کار را پژوهشگران ناسا انجام داده‌اند اما این تصویر توسط یک گروه به نام "سیِل آسترال"(Ciel Austral) تولید شده است. پنج ستاره شناس آماتور فرانسوی این گروه را تشکیل داده‌اند. بین ژوئیه ۲۰۱۷ و ژانویه ۲۰۱۹ این تیم، کهکشان مذکور را از رصدخانه "ال ساس"(El Sauce) در شیلی مشاهده کردند و سپس تصاویر را با هم ترکیب کردند تا این عکس با کیفیت بالا را تولید کنند.
انتهای پیام
