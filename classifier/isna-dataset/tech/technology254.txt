"ایلان ماسک" حساب توییتر خود را حذف کرد
"ایلان ماسک" بنیانگذار شرکت‌های تسلا و اسپیس‌ایکس و میلیاردر کارآفرین آمریکایی در حرکتی غیرمنتظره در حساب اصلی خود در توییتر اعلام کرد که حساب کاربری خود را پاک کرده است.
به گزارش ایسنا،"ایلان ماسک"(Elon Musk) بنیانگذار شرکت خودروسازی تسلا و شرکت خصوصی فضایی اسپیس‌ایکس(SpaceX) هیچ‌گاه از مخاطبان و علاقه‌مندان و دنبال کنندگان خود دور نشده است و همیشه اختراعات جدید و یا نظرات جالب خود و شرکت‌هایش را از طریق حساب توئیتر خود به طور مستقیم اعلام کرده است.
اما دیروز (دوشنبه ۲۷ خرداد) ناگهان و به طور غیرمنتظره در توئیتر خود اعلام کرد که حساب کاربری توئیتر خود را حذف کرده است.
اما عجیب‌تر اینکه ماسک در واقع توییت کردن را کنار نگذاشته است و از این پس با نام رمزی و مستعار "ددی دات‌کام"(Daddy DotCom) توییت می‌کند.
وی هیچ توضیحی برای این حرکت عجیب و ناگهانی نداده است و همچنین حرفی از فلسفه نام کاربری جدیدش نزده است.
با وجود اینکه به نظر می‌رسد این حرکت ماسک به معنای تمایل او به آفلاین شدن است، به نظر می‌رسد که هنوز زیر کامنت‌های خود با نام‌های کاربری مختلف متشکل از اسامی و نام‌های شرکت‌هایی که مالک آنها است، زیر نظرات خود اظهار نظر می‌کند:
به عنوان مثال زیر همین توئیت اعلام پاک کردن حساب کاربری اصلی خود با نام کاربری "مارس"(Mars) کامنت گذاشته و نوشته خوشبختانه من، ایلان ماسک، این حساب دوم را دارم که کاملاً توسط خودم اداره می‌شود.

در همین راستا موجی از نظرات و توییت‌ها از طرف کاربران راه افتاده است که اغلب شامل واکنش‌های طنزآلود از طرف کاربران غافلگیر شده به این اقدام ماسک است.
البته همه کاربران حرف او را باور نکردند و احتمال می‌دهند این کار هم یکی از شیطنت‌های ماسک در فضای مجازی باشد که قبلاً هم از وی دیده شده است.
حتی پایگاه خبری ورج نیز توضیح این حرکت را احمقانه دانست و گفت، ماسک حساب کاربری خود را پاک نکرده است چرا که هنوز دارد توییت می‌کند!
این پایگاه در ادامه نوشت: او بازخواهد گشت. او همیشه برمی‌گردد. ماسک با یک غواص غار به مشکل خورد که منجر به رسوایی وی شد اما توییتر را ترک نکرد. ماسک توییت کرد که قصد دارد شرکت خود را خصوصی کند و نکرد اما باز هم از توییتر و توییت کردن دست نکشید.
در ادامه نوشت: بیایید روراست باشیم. ایلان ماسک از حساب خود خارج نشده است و هیچوقت هم خارج نخواهد شد.
اما فعلاً شاهد آن هستیم که ایلان ماسک از وقتی توییت خداحافظی را منتشر کرده هیچ توییت دیگری با این حساب نزده است و همچنین تصویر پروفایل خود را سیاه کرده است.
انتهای پیام
