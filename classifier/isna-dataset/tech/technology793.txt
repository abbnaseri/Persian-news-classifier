تسلا مو را از ماست می‌کشد
ظاهرا شرکت خودروسازی تسلا با ارسال یک ایمیل به کارمندان و کارگران هشدار داده است که هیچ چیز از اطلاعات کارخانه را در شبکه‌های اجتماعی منتشر نکنند تا مبادا منجر به اخراج و دریافت غرامت از آنها شود.
به گزارش ایسنا و به نقل از انگجت، تسلا خاطرات تلخی از افشا کنندگان اطلاعات دارد و ظاهراً قصد دارد مدام به کارمندانش در این مورد هشدار دهد.
شبکه CNBC اعلام کرده است که از تیم امنیتی تسلا یک ایمیل به دست آورده که به کارکنان خود در مورد نشت اطلاعات حساس هشدار داده است.
این ایمیل نشان می‌دهد که افرادی خارج از تسلا در پی گرفتن اطلاعات حیاتی از کارخانه تسلا و از کارکنان آن هستند.
تسلا نیز اعلام کرده است که در صورت اثبات انجام چنین کاری توسط کارمندان، آنها را به ناچار اخراج خواهد کرد و ادعای خسارت خواهد کرد.
این خودروساز به کارگران و کارمندان خود هشدار داده است که تعداد تولیدات و حتی شماره تلفن داخلی کارخانه را در شبکه‌های اجتماعی منتشر نکنند.
در حالی که به نظر می‌رسد این کار تسلا کمی سخت‌گیری باشد اما نباید فراموش کرد که در طول تاریخ کارخانه‌هایی که با افشای اطلاعات مواجه شده‌اند حتی به ورشکستگی کشیده شده‌اند.
به عنوان مثال شرکت اپل همواره به هشدار به کارمندان خود مبنی بر عدم درز اطلاعات و پیامدهای آن شناخته می‌شود.
با این حال برای تسلا حساسیت خاصی نسبت به هشدارهایی مثل این وجود دارد. این شرکت با حواشی مالی روبه‌رو است و شکی نیست که نشت هر گونه اطلاعاتی هم بر مشتریان و هم بر سرمایه گذاران تأثیر می‌گذارد.
البته که تلاش برای جلوگیری از نشت اطلاعات، موفقیت را تضمین نمی‌کند، اما قطعاً تعداد آنها را کاهش خواهد داد.
انتهای پیام
