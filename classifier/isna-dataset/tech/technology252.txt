پروتئین خون موش جوان عمر موش‌های پیر را زیاد کرد
محققان دریافتند طول عمر موش‌های مسن از زمانی که یک پروتئین به نام "eNAMPT" از خون موش‌های جوان به آنها منتقل می‌شود، زیاد می‌شود.
به گزارش ایسنا و به نقل از گیزمگ، برخی بر این باورند که تزریق خون یک موجود جوان به یک موجود مسن می‌تواند اثرات پیری را معکوس کند. اکنون تحقیقات جدید محققان دانشکده پزشکی دانشگاه واشنگتن در سنت لوئیس یک فرضیه جدید را برای توضیح این موضوع ارائه کرده است.
این مطالعه نشان می‌دهد زمانی که موش‌های مسن‌تر با پروتئین خاصی از خون موش‌های جوان‌تر تغذیه می‌شوند، طولانی‌تر زندگی می‌کنند و ویژگی‌های جوانی را از خود نشان می‌دهند.
این تحقیق بر روی یک ترکیب به نام "نیکوتین‌آمید آدنین دیونوکلئوتید"(NAD) متمرکز بود که طی چند سال گذشته توجه بسیاری از پژوهش‌های ضد پیری را به خود اختصاص داده است.
دانشمندان کشف کرده‌اند که "NAD" برای سوخت و ساز سالم انرژی ضروری است و مقدار آن با افزایش سن در تمامی بافت‌های بدن به طور سیستماتیک کاهش می‌یابد.
"شینی‌چیرو ایمای" نویسنده ارشد این مطالعه گفت: ما فکر می‌کنیم که بدن دارای سیستم‌های بی‌شماری برای حفظ سطح مناسب NAD است، زیرا این امری بسیار مهم است. مطالعه ما و دیگران نشان می‌دهد که این ماده در طول عمر و تندرستی ما نقش مهمی ایفا می‌کند. از آنجایی که می‌دانیم NAD چه در کرم‌ها، مگس‌های میوه، موش‌ها و چه در انسان به طور اجتناب ناپذیر با افزایش سن کاهش می‌یابد، بسیاری از محققان به پیدا کردن راه‌هایی برای تثبیت سطح بالای NAD همزمان با افزایش سن علاقمند هستند.
تحقیق جدید بر روی یک پروتئین به نام "eNAMPT" که در خون جریان دارد و نقش اساسی در بیولوژیک NAD را بازی می‌کند، متمرکز شده است. در حالیکه برخی مطالعات قبلی نشان داده بود که انتقال خون مستقیم از موش‌های جوان به موش‌های مسن می‌تواند خواص جوانی را انتقال دهند، اما مشخص نبود که دقیقاً چه مکانیسمی می‌تواند این همبستگی عجیب را پایه‌ریزی کند.
مطالعه جدید نشان می‌دهد که گردش "eNAMPT" ممکن است پاسخ این پرسش باشد.
"ایمای" می‌گوید: ما مسیری کاملاً جدید برای پیر شدن سالم پیدا کرده‌ایم. ما می‌توانیم پروتئین "eNAMPT" را از خون موش‌های جوان بگیریم و به موش‌های مسن بدهیم و ببینیم که موش‌های سالخورده پیشرفت‌هایی در وضعیت سلامت خود از جمله افزایش فعالیت بدنی و خواب بهتر نشان می‌دهند که پیشرفت‌های قابل توجهی است.
در این مطالعه چندین آزمایش روی موش‌ها انجام شده است که در نهایت نشان داد انتقال "eNAMPT" تعدادی از ویژگی‌های مرتبط با افزایش سن را در حیوانات مسن بهبود می‌بخشد. علاوه بر بهبود فوری عملکرد چشم و عملکرد شناختی گیرنده در آزمایشات حافظه، طول عمر حیوانات را نیز به طور متوسط ۱۶ درصد افزایش داد.
"ایمای" می‌گوید: ما از مشاهده تفاوت‌های چشمگیر بین موش‌های مسن گیرنده "eNAMPT" شگفت‌زده شدیم. این موش‌ها هیچ گونه اصلاح ژنتیکی خاصی نداشتند و هنگامی که با "eNAMPT" تغذیه شدند، رفتارها، الگوهای خواب و ظاهر فیزیکی آنها تغییر کرد و شبیه به موش‌های جوان شدند.
محققان همچنین قادر به استفاده از سطوح "eNAMPT" در گردش بودند تا به طور مؤثر طول عمر حیوانات را پیش‌بینی کنند. هرچه "eNAMPT" بیشتری در جریان خون یافت شود، حیوان بیشتر زندگی می‌کند و این نشان می‌دهد که ممکن است این پروتئین زیست‌نشانگر مفید پیری در مطالعات آینده باشد.
البته همه اقدامات احتیاطی برای چنین پژوهش‌هایی مورد توجه قرار می‌گیرد و این کار تاکنون تنها روی حیوانات انجام و نتایج آن تأیید شده است. در حالی که "eNAMPT" در خون انسان نیز یافت می‌شود، راه زیادی تا انجام چنین آزمایشی روی انسان باقی مانده است.
اکنون نسبتاً روزهای اولیه در زمینه تحقیقات روی "NAD" است و برخی از مطالعات اولیه انسانی نشان داده است که افزایش "NAD" به طور مستقیم یا از طریق مکمل‌ها ایمن و از لحاظ فیزیولوژیک مفید است.
اینکه چه مقدار افزایش سطح NAD در افراد مسن بهتر است هنوز مشخص نشده است. به عنوان مثال، ویتامین B3 یا نیاسین به عنوان یک پیش‌ماده NAD شناخته می‌شوند، اما وجود آن در سطوح بالا در بدن منجر به عوارض جانبی ناخواسته می‌شود.
پیش‌ماده(Precursor) به ترکیبی در شیمی گفته می‌شود که در واکنش شیمیایی شرکت کرده و ترکیب نویی را می‌سازد. تعریف پیش‌ماده اما در زیست‌شیمی کمی متفاوت است و به ترکیبی گفته می‌شود که ترکیب دیگری را در مسیر سوخت و ساز پیش ببرد. کنترل پیش‌ماده در داروسازی اهمیت بسیاری دارد.
مرحله بعدی برای این تحقیق این است که آیا مصرف مکمل "eNAMPT" یک راه امن برای افزایش سطح "NAD" در افراد مسن است یا خیر؟
این تحقیق در مجله Cell Metabolism منتشر شده است.
انتهای پیام
