مصرف کم میوه‌ها و سبزیجات عامل میلیون‌ها مورد مرگ و میر در جهان است
پژوهشگران آمریکایی با همکاری "داریوش مظفریان" دانشمند ایرانی دریافتند که مصرف کم میوه‌ها و سبزیجات، عامل میلیون‌ها مورد مرگ و میر ناشی از بیماری‌های قلبی-عروقی است.
به گزارش ایسنا و به نقل از نوتریشن، پژوهش جدید "انجمن تغذیه آمریکا"(ASN) نشان می‌دهد که مصرف میوه و سبزیجات به اندازه کافی، می‌تواند سالانه میلیون‌ها مورد مرگ و میر را کاهش دهد. براساس این پژوهش، از هر هفت مورد مرگ ناشی از مشکل قلبی- عروقی، تقریباً یک مورد بر اثر مصرف نکردن میوه و از هر ۱۲ مورد، یک مورد بر اثر مصرف نکردن سبزیجات رخ می‌دهد.
گزارش‌ها حاکی از این هستند که کم مصرف کردن میوه، عامل ۱.۸ میلیون مورد مرگ و میر ناشی از مشکلات قلبی- عروقی در سال ۲۰۱۰ و مصرف کم سبزیجات، عامل یک میلیون مورد مرگ و میر بوده است. این مشکلات، در کشورهایی که پایین‌ترین مصرف میوه و سبزیجات را داشتند، حادتر بود.
"ویکتوریا میلر"(Victoria Miller)، از پژوهشگران دانشکده علوم غذایی و سیاست فریدمن "دانشگاه تافتس"(Tufts University) آمریکا و نویسنده ارشد این پژوهش گفت: میوه‌ها و سبزیجات، یک جزء قابل اصلاح از رژیم غذایی به شمار می‌روند و می‌توانند از مرگ و میرهای بسیاری در سطح جهان پیشگیری کنند. یافته‌های ما نشان می‌دهند که باید تلاش‌های بیشتری برای افزایش مصرف میوه و سبزیجات در سراسر جهان صورت گیرد.
میوه‌ها و سبزیجات، منابع خوبی از فیبر، پتاسیم، منیزیم، آنتی‌اکسیدان و فنول به شمار می‌روند و نقش مهمی در کاهش فشار خون و کلسترول دارند. میوه‌ها و سبزیجات تازه می‌توانند سلامتی و تنوع باکتری‌های دستگاه گوارش را بهبود بخشند. افرادی که میوه‌ها و سبزیجات زیادی مصرف می‌کنند، کمتر از دیگران به اضافه وزن و چاقی دچار می‌شوند و امکان ابتلاء به بیماری‌های قلبی- عروقی نیز در آنها کمتر است.
"داریوش مظفریان"(Dariush Mozaffarian)، رئیس دانشکده علوم غذایی و سیاست فریدمن دانشگاه تافتس و از نویسندگان این پژوهش گفت: اولویت‌های قدیمی تغذیه جهانی، بر مصرف کالری و ویتامین کافی و همین طور کاهش نمک و شکر تاکید دارند. پژوهش ما نشان می‌دهد که باید تمرکز این اولویت‌ها، بر افزایش مصرف میوه‌ها، سبزیجات و حبوبات نیز قرار گیرد. با در نظر گرفتن این اولویت‌ها، امکان بهبود سلامت جهانی افزایش خواهد یافت.

پژوهشگران با توجه به پژوهش‌های صورت گرفته در مورد عوامل بیماری‌های قلبی- عروقی، مقدار مناسب میوه را روزانه ۳۰۰ گرم تعیین کردند که تقریباً معادل دو سیب کوچک است. مقدار مناسب سبزیجات نیز روزانه ۴۰۰ گرم تعیین شد که معادل سه فنجان هویج خام است.
پژوهشگران، میانگین مصرف میوه‌ها و سبزیجات در نظرسنجی‌های رژیم غذایی و داده‌های مربوط به در دسترس بودن غذا را با بررسی ۱۱۳ کشور تخمین زدند که حدود ۸۲ درصد جمعیت جهان را در بر می‌گیرد. آنها اطلاعات به دست آمده از این بررسی‌ها را با داده‌های مربوط به عوامل مرگ و میر در هر کشور و خطر ابتلاء به بیماری‌های قلبی- عروقی ناشی از مصرف کم میوه‌ها و سبزیجات ادغام کردند.
دانشمندان بر اساس داده‌های به دست آمده از سال ۲۰۱۰ تاکنون تخمین زدند که مصرف کم میوه‌ها و سبزیجات، سالانه به حدود ۱.۳ میلیون مرگ و میر ناشی از سکته و بیش از ۵۲۰ هزار مرگ ناشی از "بیماری سرخرگ کرونری"(CAD) در سراسر جهان منجر می‌شود. این داده‌ها نشان می‌دهند که مصرف کم سبزیجات نیز عامل ۲۰۰ هزار مورد مرگ و میر ناشی از سکته و ۸۰۰ هزار مرگ ناشی از بیماری سرخرگ کرونری است.

یافته‌های این پژوهش نشان می‌دهند که تأثیر مصرف کم میوه‌ها و سبزیجات، در کشورهایی که پایین‌ترین میزان مصرف میوه و سبزی را دارند، بیشتر است. مصرف میوه و سبزیجات، در کشورهایی که در آسیای جنوبی، آسیای شرقی و آفریقای سیاه قرار دارند، کمتر و مرگ و میر ناشی از سکته در آنها بیشتر بود. مصرف سبزیجات، در کشورهایی که در آسیای میانه و اقیانوسیه قرار داشتند، کمتر و میزان بیماری سرخرگ کرونری در آنها بیشتر بود.
این پژوهش، بخشی از پروژه "پایگاه داده رژیم غذایی جهانی"(GDD) است که با بودجه "بنیاد بیل و ملیندا گیتس"(BMGF) صورت می‌گیرد.
یافته‌های این پژوهش، در نشست سالانه انجمن تغذیه آمریکا در بالتیمور ارائه خواهند شد.
انتهای پیام
