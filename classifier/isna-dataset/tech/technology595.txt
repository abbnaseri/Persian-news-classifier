آلودگی هوا اضطراب دوره کودکی را افزایش می‌دهد
پژوهشگران آمریکایی در بررسی جدیدی به این نتیجه رسیدند که آلودگی هوای ناشی از ترافیک می‌تواند در افزایش اضطراب دوره کودکی موثر باشد.
به گزارش ایسنا و به نقل از نیوز مدیکال نت، قرار گرفتن در معرض آلودگی هوا، یک مشکل جهانی است که علاوه بر ناراحتی‌های قلبی، موجب ابتلاء به مشکلاتی مانند آسم و بیماری‌های تنفسی می‌شود. به گزارش "سازمان جهانی بهداشت"(WHO)، سالانه میلیون‌ها مورد مرگ و میر ناشی از آلودگی هوا رخ می‌دهد و پژوهش‌ها نیز نشان می‌دهند که آلودگی هوا می‌تواند بر متابولیسم بدن کودکان و رشد عصبی آنها مؤثر باشد.
پژوهشگران "دانشگاه سینسیناتی"(University of Cincinnati) و "مرکز پزشکی بیمارستان کودکان سینسیناتی"(CCHMC) آمریکا، ارتباط میان قرار گرفتن در معرض آلودگی هوای ناشی از ترافیک و اضطراب دوره کودکی را با کمک مطالعه شیمی اعصاب کودکان مورد بررسی قرار داده‌اند.
شواهد این پژوهش نشان می‌دهند که سیستم عصبی مرکزی، به طور کلی در مقابل آلودگی هوا آسیب‌پذیر است و نقش مهمی در ابتلاء به اختلالات روحی مانند اضطراب و افسردگی دارد.
دکتر "کلی برونست"(Kelly Brunst)، استادیار بخش سلامت محیط زیست دانشگاه سینسیناتی و نویسنده ارشد این پژوهش گفت: این پژوهش، نخستین پژوهشی است که برای ارزیابی تأثیر آلودگی هوای ناشی از ترافیک بر در هم ریختگی تنظیمات متابولیک مغز و بروز نشانه‌های کلی اضطراب در کودکان، از تصویربرداری عصبی استفاده می‌کند.
پژوهشگران، نتایج تصویربرداری عصبی ۱۴۵ کودک با میانگین سنی ۱۲ سال را تحلیل کردند و سطح "میو- اینوزیتول" (myo-inositol) مغز آنها را با کمک ام‌آرآی مورد بررسی قرار دادند. میو- اینوزیتول، نوعی متابولیت است که به طور طبیعی در سلول‌های خاصی از مغز موسوم به "سلول‌های گلیال"(glial cells) وجود دارد و مانند یک تنظیم‌کننده هورمون و انسولین عمل می‌کند. افزایش سطح میو- اینوزیتول، با افزایش تعداد سلول‌های گلیال در ارتباط است.
پژوهشگران دریافتند که قرار گرفتن در معرض سطح بالایی از آلودگی هوای ناشی از ترافیک می‌تواند میو- اینوزیتول مغز را به صورت چشمگیری افزایش دهد. آنها باور دارند که افزایش سطح میو- اینوزیتول، با بروز نشانه‌های اضطراب در ارتباط است.
برونست ادامه داد: ما دریافتیم نشانه‌های اضطراب در گروه‌هایی که بیشتر در معرض آلودگی هوای ناشی از ترافیک قرار دارند، ۱۲ درصد بیشتر است.

وی افزود: افزایش نشانه‌های اضطراب در این گروه از کودکان، یک مورد نسبتاً کوچک برای مطالعه به شمار می‌رود و نمی‌توان از آن برای تشخیص بالینی اضطراب استفاده کرد اما من باور دارم که این پژوهش می‌تواند تأثیر قابل توجهی بر سلامت مردمی داشته باشد که بیشتر در معرض آلودگی هوا قرار دارند. نتایج به دست آمده نشان می‌دهند که این گروه از مردم، بیشتر در معرض خطر ابتلاء به اضطراب قرار دارند.
این پژوهش، در مجله "Environmental Research" به چاپ رسید.
انتهای پیام
