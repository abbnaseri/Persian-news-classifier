ربات‌ها و لیزرها صنعت کشتی‌سازی را به دست می‌گیرند
شرکت‌های کشتی‌سازی آمریکا قصد دارند در آینده نزدیک، کار طراحی و ساخت کشتی‌ را به ربات‌ها محول کنند.
به گزارش ایسنا و به نقل از دیفنس‌وان، یک کارخانه کشتی‌سازی واقع در شهر "نیوپورت نیوز"(Newport News) آمریکا، حتی برنامه‌ریزی و ساخت کشتی‌های قدیمی را به صورت دیجیتال انجام می‌دهد.
کارکنان این کارخانه کشتی‌سازی در حال حاضر برای سوار کردن قطعات کشتی، فضاهای داخل و دیواره‌های آن را با کمک لیزر، اسکن می‌کنند. کارکنان با این روش می‌توانند فرآیندهای طراحی و ساخت را به صورت دیجیتالی انجام دهند تا کشتی‌های جدیدتری را به صورت دیجیتالی بسازند. مدیران کارخانه نیوپورت نیوز باور دارند که مفاهیم دیجیتالی کشتی‌سازی می‌توانند روش طراحی و ساخت کشتی‌ها را دگرگون کنند.
این کارخانه کشتی‌سازی که در حال حاضر بخشی از شرکت کشتی‌سازی آمریکایی "هانتینگتون اینگالز اینداستریز" (HII) به شمار می‌رود که به مدت ۱۲۰ سال‌، کار ساخت کشتی را برای نیروی دریایی آمریکا بر عهده داشته است. این کارخانه با وجود قدمت بسیار، فناوری مورد استفاده خود برای طراحی و ساخت و سوار کردن کشتی‌ها و زیردریایی‌ها به سرعت تغییر می‌دهد.
با وجود روش‌های دیجیتالی ساخت کشتی، نیازی نیست که کارکنان، نقشه‌های ۳۰ تا ۲۰۰ صفحه‌ای را بررسی کنند زیرا این روش‌ها می‌توانند شیوه‌های آموزش کارکنان و انجام کار را به طور کلی دگرگون سازند. داده‌های دیجیتالی، مفهوم تجارت را به کلی تغییر خواهند داد.
این فناوری در بخش‌هایی به جز کشتی‌سازی نیز به سرعت در حال گسترش است. شرکت "بوئینگ"(Boeing)، ابزار دیجیتالی را در طراحی یک موشک آزمایشی برای نیروی هوایی و یک پهپاد سوختگیری هوایی را برای نیروی دریایی به کار گرفته است. نیروی هوایی، در حال ارزیابی موتورهای جدیدی برای بمب‌افکن‌های "ب -۵۲" خود است که در طراحی آنها از ابزار دیجیتالی استفاده می‌شود. فناوری دیجیتال، به شرکت‌ها این امکان را می‌دهد تا سلاح‌های مورد نظر خود را سریع‌تر از روش‌های ساخت قدیمی بسازند.

مهندسان نیوپورت نیوز در حال حاضر برای طراحی کشتی‌ها، از روش‌های دیجیتال استفاده می‌کنند اما در آینده، قصد دارند کاربرد این فناوری را گسترش دهند. آنها قصد دارند همه داده‌های به دست آمده را در زمینه‌های گوناگون به کار گیرند.
جدیدترین ناو هواپیمابر نیروی دریایی آمریکا که نخستین نمونه در نوع خود به شمار می‌رود و بسیاری از زیردریایی‌های این سازمان نیز به صورت دیجیتال طراحی می‌شوند.
کارکنان نیوپورت نیوز در حال حاضر برای بررسی و کنترل فرآیند ساخت کشتی، از اسکنرهای لیزری استفاده می‌کنند اما در آینده، این امکان وجود خواهد داشت که داده‌ها مستقیماً به ربات‌های سازنده منتقل شوند تا برای ساخت کشتی مورد استفاده قرار گیرند؛ در نتیجه روش‌های قدیمی طراحی و ساخت کشتی در این شرکت، به سرعت جای خود را به روش‌های دیجیتالی خواهند داد و کارکنان انسانی می‌توانند فرآیند ساخت را با تبلت‌های خود کنترل کنند و حتی شکل نهایی کشتی را پیش از ساخت ببینند. با این روش‌ها، کار ساخت کشتی نسبت به قبل، کارآمدتر و سریع‌تر صورت خواهد گرفت.
انتهای پیام
