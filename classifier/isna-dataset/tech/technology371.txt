طراحی هواپیما با الهام از یک گیتار+فیلم
شرکت هواپیمایی "ایرفرانس-کی.ال.ام"(KLM) با همکاری "دانشگاه فناوری دلفت"(Delft University of Technology) هلند تحولی عظیم در دنیای حمل و نقل هوایی به وجود خواهند آورد.
به گزارش ایسنا، آنها با الهام از گیتار الکتریکی "Gibson Flying V" موفق به طراحی یک هواپیمای مسافربری متفاوت شده‌اند.
اگر از بالا به این هواپیما که "فلایینگ-وی"(Flying-V) نام دارد بنگریم همانند حروف "وی"(V) انگلیسی است.
نکته قابل توجه درباره این هواپیما این است که مسافران در بال‌های "فلایینگ-وی" خواهند نشست که این موضوع تجربه‌ای متفاوت از پرواز را برای افراد به ارمغان خواهد آورد.

طراحان هواپیمای مذکور بر این باورند که شکل وی مانند این هواپیما یک مزیت مهم دارد و آن این است که تا ۲۰ درصد باعث صرفه‌جویی در میزان مصرف سوخت می‌شود که این موضوع او را یک رقیب سرسخت برای هواپیمای "ایرباس ای ۳۵۰"(Airbus A۳۵۰) می‌سازد. ایرباس آ -۳۵۰(Airbus A۳۵۰) یک هواپیمای مسافربری پهن‌پیکر و دو موتوره است که توسط شرکت ایرباس ساخته شده است. کاربرد اصلی این هواپیما جابجایی تعداد زیادی مسافر (۳۰۰ مسافر) در مسافت‌های بسیار طولانی است.
"روئلوف وُس" (Roelof Vos)، یکی از محققان دانشگاه فناوری دلفت هلند و رهبر این پروژه گفت: هوانوردی حدود ۲.۵ درصد از کل تولید گازهای گلخانه‌ای جهانی را دربرمیگیرد و از آنجا که این صنعت به سرعت در حال رشد است بنابراین ما می‌بایست هواپیماهایی سازگارتر با محیط زیست توسعه دهیم.


البته این تصاویر تنها تصاویر مفهومی این هواپیما هستند و نسخه اولیه این هواپیما تا پاییز سال جاری (ماه اکتبر) آماده خواهند شد اما نسخه عملیاتی این هواپیما حداقل تا سال ۲۰۴۰ ساخته نخواهد شد.
به گفته شرکت هواپیمایی "ایرفرانس-کی ال ام"، هواپیمای "فلایینگ-وی" مانند هواپیمای پیشرفته ایرباس ای ۳۵۰، قادر به حمل ۳۱۴ مسافر خواهد بود و این هواپیما همچنین از موتورهای توربوفن با کارایی بالا استفاده خواهد کرد.

"توربوفن"(turbofan) نوعی موتور جت است که در آن بخش بزرگی از هوای مکیده شده بدون رفتن به اتاق احتراق از روزنه انتهایی خارج می‌شود. این نوع موتور برای سرعت‌های متوسط مناسب است و به همین دلیل موتور بیشتر هواپیماهای جت مسافری توربوفن است.
"توربوفن"(turbofan) یک کمپرسورفن بسیار بزرگ در جلوی موتور دارد که نسبت زیادی از هوا پس از عبور از فن از فاصلهٔ بین فن و پوسته عبور کرده در انتهای موتور با گازهای داغ خروجی موتور یکی می‌شوند و نیروی پیشرانه را افزایش می‌دهد. توربوفن‌ها کارایی بهتری نسبت به توربوجت‌های ساده دارند؛ زیرا به حجم زیادی از هوا که از فن عبور می‌کند شتاب داده می‌شود و با توجه به هوای کمی که از هستهٔ موتور عبور می‌کند، نیروی پیشرانهٔ زیادی تولید می‌کند.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
