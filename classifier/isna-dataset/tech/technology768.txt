چمدان هوشمند و اپلیکیشن راهنما، افراد نابینا را در فرودگاه هدایت می‌کنند
پژوهشگران آمریکایی و ژاپنی، دو فناوری جدید ارائه داده‌اند که می‌توانند افراد نابینا را در فرودگاه هدایت کنند.
به گزارش ایسنا و به نقل از ریسرچ‌گیت، پژوهشگران، نوعی چمدان هوشمند ارائه داده‌اند که می‌تواند برخوردهای احتمالی را به کاربران نابینای خود اطلاع دهد و نوعی اپلیکیشن نیز برای تلفن همراه ارائه داده‌اند که می‌تواند افراد نابینا را راهنمایی کند تا بدون کمک دیگران، راه خود را در فرودگاه پیدا کنند.
پژوهشگران "دانشگاه کارنگی ملون"(CMU)، نوعی چمدان هوشمند ابداع کرده‌اند که قابلیت چرخش دارد. این چمدان هنگام نزدیک شدن کاربر به عابران و احتمال برخورد، زنگ هشدار پخش می‌کند تا از برخورد پیشگیری کند.
اپلیکیشن راهنما که توسط پژوهشگران "دانشگاه توکیو"(UTokyo) و "دانشگاه واسدا"(Waseda University) ژاپن ابداع شده نیز دستورالعمل‌های صوتی را به کاربر ارائه می‌دهد تا راه خود را پیدا کند. هر دو فناوری، در یک طرح آزمایشی در "فرودگاه بین‌المللی پیتسبورگ"(PIT) آمریکا مورد بررسی قرار گرفتند و تأثیر خود را ثابت کردند.
هدف از همکاری دانشگاه کارنگی ملون و فرودگاه بین‌المللی پیتسبورگ این است که سیستم‌ها و فناوری‌های جدیدی برای بهبود شرایط فرودگاه و سفر ارائه دهند. "چیکو آساکاوا"(Chieko Asakawa)، استاد دانشگاه کارنگی ملون و از پژوهشگران این پروژه گفت: ورودی فرودگاه‌ها به رغم تلاش‌های اخیر برای بهبود قابلیت دسترسی، هنوز برای افراد مبتلا به نقص‌های بینایی، چالش‌برانگیز هستند و امکان عملکرد مستقل را از آنها می‌گیرند. اگرچه کارکنان فرودگاه‌ها برای کمک به افراد نابینا آماده هستند اما باز هم این افراد نمی‌توانند مانند افراد بینا از امکانات فرودگاه استفاده کنند.

"کریس کیتانی"(Kris Kitani)، استادیار دانشگاه کارنگی ملون گفت: در حال حاضر، امکانات گوناگونی برای فرودگاه‌ها ارائه می‌شوند که قابلیت پیدا کردن مقصد مناسب در فرودگاه را برای مسافران فراهم می‌کنند اما بیشتر این امکانات طوری هستند که تنها افراد بینا می‌توانند از آنها استفاده کنند و سودی برای افراد نابینا ندارند.
پژوهشگران در پروژه خود، از یک اپلیکیشن تلفن همراه هوشمند موسوم به "ناوکوگ"(NavCog) استفاده کردند. این اپلیکیشن که توسط پژوهشگران دانشگاه کارنگی ملون و مؤسسه پژوهشی "IBM Research" ابداع شده، می‌تواند به افراد نابینا کمک کند تا راه خود را در فرودگاه‌ها، محوطه دانشگاه‌ها و مراکز خرید بدون کمک دیگران پیدا کنند. ناوکوگ می‌تواند بر اساس نقشه فرودگاه که سرویس‌های بهداشتی، رستوران‌ها، ورودی‌ها و بخش‌های دیگر در آن مشخص شده‌اند، به کاربران، راهنمایی صوتی ارائه دهد.
در این پژوهش، ۱۰ فرد نابینا به صورت آزمایشی از اپلیکیشن راهنما استفاده کردند تا از فضای فرودگاه بگذرند. بیشتر کاربران توانستند در کمترین زمان، راه خود را پیدا کنند و به قسمت‌های مورد نظر برسند. یکی از شرکت‌کنندگان این آزمایش گفت: هنگامی که هواپیما به مدت پنج یا شش ساعت تأخیر دارد، مسافران به غذا و یا استراحت نیاز پیدا می‌کنند. افرادی مانند من تمایل دارند که بتوانند این کارها را به صورت مستقل انجام دهند.
دومین فناوری، چمدان هوشمند موسوم به "BBeep" است که می‌تواند افراد نابینا را از میان جمعیت حاضر در فرودگاه راهنمایی کند. این چمدان، به دوربینی مجهز است تا عابرانی که در مسیر کاربر قرار دارند، ردیابی و احتمال برخورد را محاسبه کند.

اگرچه معمولاً عابران با دیدن افراد نابینا سعی می‌کنند مسیر خود را مشخص کنند و مراقب باشند اما گاهی ممکن است به خاطر کار کردن با تلفن همراه و یا صحبت کردن با دیگران، مسیر خود را تغییر دهند و همین موضوع، به برخورد با افراد نابینا منجر شود.
چمدان هوشمند می‌تواند با مشخص کردن راه برای کاربر، مانند یک مکانیسم شناسایی عمل کند. به علاوه، در صورت وجود داشتن احتمال برخورد، هشدارهای صوتی از چمدان منتشر می‌شوند تا هم کاربر و هم دیگران مراقب باشند. این هشدارها معمولاً پنج ثانیه پیش از برخورد به صدا درمی‌آیند.
در آزمایش چمدان هوشمند، شش فرد نابینا شرکت کردند که در یک دست خود چمدان و در دست دیگر، عصای سفید را داشتند. یک پژوهشگر نیز طی آزمایش، شرکت‌کنندگان را دنبال می‌کرد.
نتیجه آزمایش ثابت کرد که چمدان هوشمند می‌تواند تعداد برخورد با عابران و همچنین تعداد افرادی که در مسیر کاربر قرار می‌گیرند، کاهش دهد.
انتهای پیام
