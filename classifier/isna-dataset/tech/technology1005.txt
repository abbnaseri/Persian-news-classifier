برترین دانشگاه‌های آمریکا در رشته "مهندسی پزشکی" کدامند؟
مهندسی پزشکی یکی از تازه‌ترین رشته‌هایی است که قدم به عرصه دنیای فناوری جهانی نهاده و این رشته بدین منظور شکل گرفته تا پزشکان را در تشخیص و درمان یاری دهد. مهندسی پزشکی دقت و تنوع در تشخیص را گسترش داده است به طوری‌ که تشخیص بدون دستگاهها امکان‌پذیر نیست. این رشته در برخی از دانشگاه‌های آمریکا از جایگاه بهتری برخوردار است.  
به گزارش ایسنا، تا قبل از قرن بیستم میلادی تشخیص و درمان در زمان بیماری براساس بررسی حالات بیمار، مطالعه سندروم‌ها و عارضه‌های مربوط و ارائه مجموعه‌ای از روش‌های شناخته شده مبتنی بر تجویز دارو یا اعمال برخی عمل‌های جراحی صورت می‌گرفت.
اما در اوایل قرن بیستم و در اوج آن در دهه‌های ۳۰ و ۴۰ مفهوم جدیدی در پزشکی مطرح گردید. بر این اساس، ساختار بدن انسان به مشابه یک نظام بسیار هماهنگ مهندسی فرض و بیماری به عنوان عامل بی‌نظمی در این ساختار مطرح گردید. به این ترتیب دانشی تحت عنوان مهندسی پزشکی بنیانگذاری شد که حوزه فعالیت آن مطالعه ساختار بدن انسان به صورت سیستمیک، کشف قوانین فیزیکی و معادلات ریاضی حاکم بر اجزا سیستم، فهم اندرکنش بین آنها، مدل‌سازی این فرایندها و بررسی تأثیر بیماری بر روی این ساختار منظم و به تبع آن ارائه روش‌های تشخیصی و درمانی مفیدتر برای بهبود بیماری‌ها بود. رشته "مهندسی پزشکی" به دنبال ایجاد ارتباط منطقی بین علوم مهندسی و دانش پزشکی است.
از طراحی ارگان‌های مصنوعی داخلی تا نوشتن گزارش‌های فنی، از وظایف یک مهندس پزشکی است.
استفاده از صدا در آموزش مهندسان پزشکی معیاری برای موفقیت این افراد به حساب می‌آید.
در آمریکا نیز این رشته از اهمیت برخوردار است. در این گزارش ما به معرفی ۱۵ دانشگاه برتر در این رشته پرداخته‌ایم که تحصیل در رشته مهندسی پزشکی در این دانشگاه‌ها از ارزش بالایی برخوردار است.
۱- "مؤسسه فناوری جورجیا"(Georgia Institute of Technology)
مؤسسه فناوری جورجیا دانشگاهی پژوهش محور و دولتی در ایالت آتلانتا است. در ۱۰ سال اخیر این دانشگاه در رشته‌های فنی-مهندسی شهرت زیادی پیدا کرده به طوری که یکی از بزرگ‌ترین دانشکده‌های مهندسی در میان تمام دانشگاه‌های آمریکا به شمار می‌رود.

۲- "دانشگاه کالیفرنیا در ارواین"(California-Irvine)
دانشگاه کالیفرنیا در ارواین سالانه میزان زیادی به اقتصاد منطقه ارواین کمک می‌کند و یکی از ۱۰ دانشکده دانشگاه کالیفرنیا به حساب می‌آید که در سال ۱۹۶۵ میلادی تأسیس شده است.

۳- "دانشگاه وندربیلت"(Vanderbilt University)
وندربیلت در سال ۱۸۷۳ در شهر "نشویل "در ایالت "تنسی" آغاز به کار نمود. نام دانشگاه به افتخار غول بزرگ ترابری دریایی و ترابری ریلی، "کرنلیوس وندربیلت"(Cornelius Vanderbilt ) ، به این اسم گذاشته شده است. او با وجود آنکه هیچ‌گاه به جنوب ایالات متحده سفر نکرده بود یک میلیون دلار به تأسیس این دانشگاه اعطا کرد. وندربیلت این امید را داشت که ساخت یک دانشگاه زیان‌های وارده از جنگ داخلی آمریکا را جبران کند.

۴- "دانشگاه جان هاپکینز"(John Hopkins University)
این دانشگاه با دریافت بودجه‌ای عظیم از نهادهای دولتی آمریکا صدرنشین پژوهش است. جان هاپکینز همواره از زمان تأسیس خود یکی از معتبرترین دانشگاه‌ها و مراکز علمی و تحقیقاتی جهان محسوب شده و از گزینشی‌ترین دانشگاه‌های آمریکا به‌شمار می‌آید.

۵- " دانشگاه بوستون"(Boston University)
دانشگاه "بوستون" چهارمین دانشگاه بزرگ خصوصی آمریکا است. این دانشگاه بیش از ۳۳ هزار دانشجو دارد و محققان بزرگ متعددی از این دانشگاه فارغ‌التحصیل شده‌اند.

۶- "دانشگاه کلمبیا"(Columbia University)
دانشگاه "کلمبیا" از قدیمی‌ترین و معتبرترین دانشگاه‌های آمریکا به حساب می‌آید. این دانشگاه همچنین جزو "آیوی لیگ" (معروف‌ترین گروه دانشگاهی جهان) است. یکی از معتبرترین دستاوردهای دانشگاه کلمبیا اینست که استادان یا فارغ التحصیلان این مؤسسه بالاترین میزان دریافت جایزهٔ نوبل را به خود اختصاص داده اند که از این حیث از تمام دانشگاه‌های دنیا فاصله دارد.

۷- "دانشگاه دوک"(Duke University)
دانشگاه دوک همواره جزو بهترین دانشگاه‌های جهان در رده‌بندی‌های متعدد بوده است. دانشجویانی که از این دانشگاه فارغ‌التحصیل می‌شوند، مورد توجه و احترام زیادی قرار می‌گیرند. این دانشگاه در شهر "دورهام" قرار دارد.

۸- "مؤسسه فناوری ماساچوست"(MIT)
"ام‌آی‌تی"(MIT) یک دانشگاه خصوصی در شهر کمبریج در ایالت ماساچوست آمریکا است. به جرأت می‌توان گفت دانشگاه " ام‌آی‌تی" جزو برترین و مهم‌ترین مراکز علمی تحقیقاتی دنیا است و هر ساله در رتبه‌بندی‌های گوناگون دانشگاهی برترین رتبه‌ها را از آن خود می‌کند.

۹- "دانشگاه استنفورد"(Stanford University)
دانشگاه "استنفورد" در نزدیکی شهر سانفرانسیسکو در ایالت کالیفرنیا است. استنفورد هم از برترین‌های جهان به شمار می‌آید. این دانشگاه با ضریب پذیرش ۴٫۷٪، به عنوان رقابتی‌ترین دانشگاه جهان شناخته می‌شود.

۱۰- "دانشگاه برکلی کالیفرنیا"(University of California--Berkeley)
دانشگاه کالیفرنیا، برکلی دانشگاهی دولتی در شرق خلیج سان‌فرانسیسکو، که حاصل ادغام دو دانشگاه قدیمی در سال ۱۸۶۸ در اوکلند کالیفرنیا است. برکلی بیشتر دارای رشته‌های مختلفی در مقطع کارشناسی بوده و در مقطع دکترا کمی محدودتر است.

۱۱- " دانشگاه کالیفرنیا سن‌دیگو"(University of California--San Diego)
مساحت این دانشگاه حدود ۸۶۶ هکتار و در نزدیکی اقیانوس آرام است که پردیس اصلی آن در حدود ۴۶۶ هکتار مساحت دارد. این دانشگاه که در سال ۱۸۶۸ میلادی تأسیس شده است در روز اول احداث خود ۴۰ دانشجو داشت.

۱۲- "دانشگاه میشیگان"(University of Michigan)
دانشگاه میشیگان قدیمی‌ترین دانشگاه این ایالت و از معتبرترین دانشگاه‌های دولتی آمریکا است. دانشگاه میشیگان دارای یکی از بزرگترین گروههای دانش‌آموختگان در بین دانشگاه‌های جهان است.

۱۳- "دانشگاه پنسیلوانیا"(University of Pennsylvania)
دانشگاه پنسیلوانیا در سال ۱۷۴۰ میلادی در شهر فیلادلفیا تأسیس شد. این دانشگاه عضو" آیوی لیگ" (گروهی متشکل از برترین دانشگاه‌های جهان) است و از لحاظ قدمت چهارمین دانشگاه قدیمی آمریکا محسوب می‌شود.

۱۴- "دانشگاه واشنگتن"(University of Washington)
این دانشگاه ایالتی، دولتی بوده و در سال ۱۸۶۱ میلادی تأسیس شده است. دانشگاه واشنگتن بیش از ۵۰۰ ساختمان و بیش از ۲۰ میلیون فوت مربع فضای سبز دارد.

۱۵- "دانشگاه اموری"(Emory University)
دانشگاه اموری در ایالت آتلانتا واقع شده و در حیطه علوم پزشکی از معتبرترین دانشگاه‌های آمریکا و جهان به حساب می‌آید.

نکات قابل توجه نسبت به این دانشگاه‌ها این است که نه تنها مدرک معتبری در رشته مهندسی پزشکی به دانشجویان خود ارائه می‌دهند، بلکه نیاز دانشجویان را نیز تأمین می‌کنند و حمایت‌های لازم را از آن‌ها به عمل می‌آورند.
انتهای پیام
