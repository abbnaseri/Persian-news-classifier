گردش روی مریخ ادامه دارد
ناسا در یک فیلم انیمیشنی مناطقی که قرار است کاوشگر "کنجکاوی"(Curiosity) گشت زنی کند را مشخص کرد.
به گزارش ایسنا و به نقل از اسپیس،" آزمایشگاه پیش‌رانش جت"(JPL) ناسا از سال ۲۰۱۲ تاکنون از طریق کاوشگر "کنجکاوی"( Curiosity) که به اندازه یک خودرو است، در حال اکتشاف روی مریخ بوده است.
"کنجکاوی" پیچیده‌ترین کاوشگری است که ناسا، به سیاره سرخ(مریخ) فرستاده است.
این وسیله که مجهز به انواع تجهیزات علمی است، می‌تواند از خاک نمونه‌برداری و سنگ‌ها را سوراخ کند. یک بازوی رباتیک هم نمونه‌ها را برای تجزیه و تحلیل ترکیبات شیمیایی به آزمایشگاه درون وسیله منتقل می‌کند.
مأموریت این کاوشگر همچنان ادامه دارد و قرار است "کنجکاوی" به مکان‌های مختلفی روی مریخ سفر کند.
مریخ‌نورد "کنجکاوی" توانسته از سال ۲۰۱۴ میلادی روی کوهی نوک تیز به ارتفاع پنج کیلومتر بالا رود. در حال حاضر هم "کنجکاوی" در حال تجزیه و تحلیل نمونه‌های سنگ در محلی به نام "واحد زایش خاک رس" است.
بنا بر اعلام ناسا ممکن است این کاوشگر روزی به تخته سنگی برسد که ماده معدنی سولفات دارد.
مقامات ناسا می‌گویند که هر منطقه در مریخ دوره‌ی متفاوتی را در تاریخ این کوه نشان می‌دهد. به عنوان مثال ممکن است نشان دهد که این منطقه روزی حاوی آب مایع بوده است که میلیاردها سال پیش خشک گردیده.
"کنجکاوی" تنها سطح مریخ را مطالعه نمی‌کند. بلکه دو ماه پیش توانست با استفاده از یکی از دوربین‌هایش، قمرهای کوچک مریخ را که از مقابل خورشید عبور می‌کردند، رصد کند.
این دوربین مجهز به یک فیلتر خورشیدی است که قابلیت دید مستقیم به خورشید را برای دوربین فراهم می‌کند.

انتهای پیام
