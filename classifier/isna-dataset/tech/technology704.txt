کارت پستال دانش‌آموزان به فضا می‌رود
جف بزوس بنیانگذار شرکت‌های بزرگ "بلو اوریجین"(Blue Origin) و "آمازون"(Amazon) اعلام کرد که شرکت فضایی‌اش برنامه جدیدی دارد که جوانان با الهام از آن راجع به آینده خود در فضا به فکر بیفتند.
به گزارش ایسنا و به نقل از اسپیس،"جف بزوس" برای آغاز این برنامه قصد دارد که ۱۰ هزار کارت پستال مهر و موم شده از جانب دانش‌آموزان را به فضا برده و بازگرداند.
"جف بزوس" اخیراً در یک کنفرانس خبری اظهار کرد، یکی از کارهایی که ما باید انجام دهیم این است که نسل آینده را به فضا علاقه‌مند کنیم.
بنابراین اعلام می‌کنم که "بلو اوریجین" در حال تأسیس یک باشگاه برای نسل آینده است که مأموریت آن الهام بخشیدن به کودکان و نوجوانان برای ساختن زندگی در فضا است.
این باشگاه به عنوان" نوعی جدید از باشگاه فضایی" به ثبت رسیده است و برای دانش‌آموزان مهدکودک تا دبیرستان، والدین آن‌ها و مربیانی ساخته شده است که به حفاظت از زمین علاقه و قصد دارند که راه را برای زندگی و کار در فضا را بگشایند.
اولین فعالیت باشگاه ارسال کارت پستال‌های دانش آموزان به بخش زیر مداری زمین است که این کار هم از طریق فضاپیمای "نیوشپرد" بلواوریجین انجام خواهد شد.
بزوس ادامه داد، کارت پستال‌های این دانش‌آموزان درباره رویاهای آن‌ها راجع به آینده خواهد بود.
دانش‌آموزان دعوت شده‌اند که در کارت پستال‌های سفید و مشکی خود چشم‌انداز زندگی و کار میلیون‌ها انسان مستقر در فضا را نوشته و یا نقاشی کنند.
این ۱۰ هزار کارت پستال همزمان با پنجاهمین سالگرد مأموریت "آپولو ۱۱"، تا قبل از ۲۰ ژوئیه ۲۰۱۹ میلادی از دانش‌آموزان دریافت خواهد شد و پس از ارسال به فضا، به زمین بازخواهند گشت و پس از بازگشت یک مهر "به فضا پرواز کرده" روی آن‌ها زده می‌شود و سپس مجدداً به دست خود دانش آموزان بازمی‌گردد.
بزوس در نهایت گفت: "من می‌خواهم الهام‌بخش شما باشم. به این موضوع فکر کنید. کارهای بزرگ، آغازی کوچک دارند"
انتهای پیام
