هتل فضایی به زودی در مدار قرار می گیرد
هتل فضایی به زودی آماده پذیرایی از ثروتمندانی خواهد بود که علاقمندند تعطیلات خود را در مدار زمین بگذرانند. رابرت بیگلو رئیس شرکت هوا-فضایی "بیگلو" از فعالیت جدی این شرکت و ثبت‌نام افرادی برای اقامت در هتل فضایی این شرکت خبر داد.
به گزارش ایسنا؛ وی گفت که ۱۶ نفر با پیش پرداخت "مبلغ قابل توجهی" به شرکت او برای پرواز به ایستگاه فضایی بین‌المللی با استفاده از سفینه‌های "استارلاینر" و "دراگون" ثبت‌نام کرده‌اند.
نمونه آزمایشی هتل فضایی شرکت هوا-فضایی بیگلو در آوریل ۲۰۱۶ با سفینه دراگون از کیپ کاناورال در فلوریدا راهی فضا شد و به بخش "ترانکویتی" ایستگاه فضایی بین‌المللی وصل گردید. این زیستگاه مداری، به صورت فشرده در سفینه دراگون راهی مدار زمین گردید و بعد از اتصال به ایستگاه با دمیدن هوا باز شد.
فضانوردانی که در آن زمان در ایستگاه فضایی بین‌المللی زندگی می‌کردند به داخل "بیگلو" رفتند و از کیفیت و وضعیت آن اعلام رضایت کردند. این زیستگاه بعد از سفر آزمایشی موفقیت آمیز خود طبق برنامه از بین رفت.
بیگلو یک محفظه است که با دراگون به فضا می رود و به ایستگاه فضایی ملحق می شود. داخل آن قابلیت زیست دارد و از طریق ایستگاه می‌شود به داخل آن رفت.

اینک شرکت بیگلو آماده می‌شود که در آینده نزدیک، گردشگرانی را برای اقامت در نمونه جدید زیستگاه فضایی راهی مدار زمین کند. براساس اطلاعیه این شرکت در هر پرتاب امکان فرستادن یک تا چهار نفر وجود خواهد داشت و آنها می‌توانند حداکثر یک یا دو ماه در مدار بمانند.
ظاهراً هزینه بلیط مسافرت ۵۲ میلیون دلار است و مسافران باید روزانه مبلغ ۳۵,۰۰۰ دلار به عنوان هزینه‌های زندگی و غذا بپردازند.
از سوی دیگر شرکت اسپیس ادونچرز که سابقه اعزام گردشگران فضایی را دارد اعلام کرده است که با بستن قراردادی با شرکت استارلاینر، می‌تواند در آینده‌ای نه چندان دور مسافرانی را به مدار زمین بفرستد. نرخ بلیط اعلام شده برای این سفر از سوی اسپیس ادونچرز ۵۸ میلیون دلار است.


انتهای پیام
