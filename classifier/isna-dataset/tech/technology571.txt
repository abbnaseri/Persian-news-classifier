کامیون‌های نامه‌بر خودران در ناوگان پست آمریکا
اداره پست آمریکا برای اجرای یک برنامه آزمایشی دو هفته‌ای اقدام به ارسال نامه‌های پستی با کامیون‌های نامه‌بر خودران کرده است.
به گزارش ایسنا و به نقل از گیزمگ، اداره خدمات پستی ایالات متحده(USPS) برای سیستم تحویل پستی خود از کامیون‌های خودران شرکت استارتاپی "توسیمپل"(TuSimple) کمک می‌گیرد.
این اداره از امروز برنامه آزمایشی دو هفته‌ای کامیون‌های خودران را برای تحویل نامه‌های پستی آغاز می‌کند.
این کامیون‌های خودران از امروز نامه‌ها را بین مراکز توزیع اداره پست در فینیکس، آریزونا، دالاس و تگزاس حمل می‌کنند. این مسیر که بیش از ۱۶۰۰ کیلومتر طول دارد و از مرزهای ایالتی عبور می‌کند، پنج بار پوشش داده می‌شود.
اداره پست آمریکا در حال بررسی چگونگی کمک حمل و نقل خودران به تسهیل عملیات‌های خود و کاهش هزینه‌های سوخت و کاهش آلودگی و همچنین افزایش ایمنی است. این کار به ویژه برای مسیرهای طولانی با پیچ و دورهای کم مناسب است.

این آزمایش برای شرکت "توسیمپل" نیز مهم است، چرا که تاکنون فناوری‌های خود را تنها در مسیرهای کوتاه در آریزونا انجام داده است.
طی این عملیات اپراتورهای انسانی برای جمع آوری داده‌ها و اطمینان از ایمنی در کامیون‌ها حضور خواهند داشت.
دکتر "سیائودی هو" بنیانگذار، رئیس و مدیر ارشد فناوری "توسیمپل" گفت: هیجان انگیز است که فکر کنید قبل از اینکه بسیاری از مردم سوار یک روبوتاکسی شوند، نامه‌ها و بسته‌های آنها در یک کامیون خودران تحویل داده می‌شوند.
وی افزود: انجام این برنامه آزمایشی توسط اداره پست آمریکا در این مسیر تجاری خاص این اجازه را به ما می‌دهد که سیستم خود را اعتبارسنجی و پیشرفت تکنولوژیکی و تجاری‌سازی فناوری خود را تسریع کنیم.
انتهای پیام
