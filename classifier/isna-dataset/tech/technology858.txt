جذب دی‌اکسید کربن هوا با کمک "درختان مکانیکی"
پژوهشگران آمریکایی، فناوری جدیدی ابداع کرده‌اند تا امکان جذب و استفاده از دی‌اکسید کربن هوا را فراهم کنند.
به گزارش ایسنا و به نقل از اینجینیر، پژوهشگران "دانشگاه ایالتی آریزونا" (ASU)، نوعی درخت مکانیکی ابداع کرده‌اند که می‌تواند دی‌اکسید کربن را جذب کند تا از آن برای کاربردهای صنعتی و کشاورزی استفاده شود.
در این فناوری، از صفحه‌هایی با قدرت مکش استفاده شده که در ستون‌ها قرار گرفته‌اند. با بالا رفتن درخت‌های مکانیکی، صفحه‌ها در معرض هوای محیط قرار می‌گیرند و دی‌اکسید جو را جذب می‌کنند. صفحه‌ها پس از پر شدن، به سمت پایین حرکت می‌کنند و در ستون‌ها قرار می‌گیرند. سپس دی‌اکسید کربن، از ستون‌ها خارج می‌شود تا به فروش برسد یا مورد استفاده تجاری قرار گیرد.
مجموعه‌ای از ۱۲ درخت مکانیکی می‌تواند روزانه یک متریک تن (معادل هزار کیلوگرم) دی‌اکسید کربن را جذب کند و هزینه صرف شده برای هر تن، کمتر از ۱۰۰ دلار خواهد بود. به گفته پژوهشگران، این فناوری، کمترین هزینه را برای برطرف کردن دی‌اکسید کربن هوا به همراه دارد و همین ویژگی، آن را به یک راه حل قابل اطمینان برای کاهش تغییرات اقلیمی در مقیاس بزرگ تبدیل می‌کند.
پروفسور "کلاوس لاکنر" (Klaus Lackner)، استاد مهندسی دانشگاه آریزونا و مبتکر این فناوری گفت: شرایط محیط زیست و میزان تغییرات اقلیمی، در حال حاضر به حدی رسیده که باید صحبت کردن درباره آن را متوقف کنیم و کاری در این مورد انجام دهیم.
دی‌اکسید کربن، یک محصول زائد است که ما آن را هر روز با رانندگی کردن و روشن کردن چراغ‌ها تولید می‌کنیم. فناوری ما می‌تواند دی‌اکسید کربن را از جو بیرون بیاورد و آن را برای تبدیل شدن به یک گاز صنعتی بازیافت کند.
پژوهشگران قصد دارند این فناوری را در طی یک طرح آزمایشی، در یک مزرعه به کار ببرند تا بتوانند روزانه ۱۰۰ متریک تن دی‌اکسید کربن را جذب کنند. به گفته پژوهشگران، مزارعی که در آنها از درختان مکانیکی استفاده می‌شود، می‌توانند سالانه ۳.۸ میلیون تن دی‌اکسید کربن را جذب کنند.
انتهای پیام
