ایجاد اولین حفره مصنوعی بر سطح یک سیارک توسط بشر
فضاپیمای ژاپنی "هایابوسا۲"(Hayabusa۲) موفق به ایجاد یک دهانه مصنوعی بر روی سیارک "ریوگو"(Ryugu) شده است.
به گزارش ایسنا و به نقل از تک تایمز، روز پنج آوریل، فضاپیمای ژاپنی "هایابوسا ۲" یک موشک کوچک را با سرعت ۴۵۰۰ مایل بر ساعت به سمت سیارک ریوگو ارسال و آن را منفجر کرد. شن آزاد شده از سطح ریوگو توسط دوربین پیشرفته، "DCAM۳" عکسبرداری شد.
با این حال تصاویر ثبت شده توسط دوربین در آن زمان نشان نداد که سطح ریوگو چه تغییری کرده است. فضاپیمای مذکور روز ۲۴ آوریل، با سرعت ۰.۴ مایل بر ثانیه از سطح سیارک به پایین آمد تا در ارتفاع کم عملیات جستجو ی دهانه را آغاز کند.
این فضاپیمای ژاپنی در نهایت با موفقیت این مأموریت را به اتمام رساند و توانست یک دهانه شگفت انگیز بزرگی در سطح سیارک ریوگو که بیش از ۱۸۰ میلیون مایل دور از زمین قرار دارد، ایجاد کند.
"یوای‌چی تودا"(Yuichi Tsuda)، استاد "آژانس کاوش‌های هوافضای" ژاپن گفت: سطح سیارک به وضوح تغییر کرده است.
"آژانس کاوش‌های هوافضای" ژاپن طی بیانیه‌ای اعلام کرد: ما تصویر ثبت شده توسط دوربین نوری ناوبری تلسکوپی نصب شده بر روی فضاپیمای "هایابوسا۲ " را تأیید و اعلام می‌کنیم که یک حفره بر روی ریوگو ایجاد شده است.
به همین منظور "آژانس کاوش‌های هوافضای" ژاپن دو تصویر از قبل و بعد سطح سیارک ریوگو منتشر کرده است که اولین تصویر روز ۲۲ مارس و دومین عکس روز ۲۵ آوریل سال ۲۰۱۹ ثبت شده است. همانطور که در تصاویر قابل مشاهده است، می‌توان تصویر حفره ایجاد شده را در تصویر دوم دید.
این آژانس هم اکنون در حال آنالیز اندازه واقعی و عمق دهانه مصنوعی ایجاد شده است.
آژانس کاوش‌های هوافضا ژاپن با انتشار پیامی در توئیتر گفت: اندازه و شکل دقیق دهانه مصنوعی در آینده به طور دقیق مورد بررسی قرار خواهد گرفت، اما با توجه به تصویر می‌توانیم مشاهده کنیم که سطح منطقه مذکور با عرض حدود ۲۰ متر تغییر کرده است.
مواد جمع آوری شده از سیارک ریوگو، ذخیره خواهد شد. انتظار می‌رود این فضاپیما با نمونه‌هایی که جمع آوری کرده است در سال ۲۰۲۰ به زمین بازگردد.
"هایابوسا ۲"
هایابوسا ۲ یک مأموریت بازگرداندن نمونهٔ سیارک ریوگو ۱۶۲۱۷۳ توسط آژانس فضایی ژاپن، جاکسا است. این مأموریت ادامه برنامهٔ هایابوسا و با توجه به نقاط ضعف و موفقیت‌های آن فضاپیما و استفاده از درس‌های آموخته شده از آن مأموریت است. این فضاپیما در ۲۷ ژوئن ۲۰۱۸ به ریوگو ۱۶۲۱۷۳ رسید.
این فضاپیما از ویژگی‌هایی نظیر موتورهایی با پیشرانه یونی، تکنولوژی هدایت و ناوبری پیشرفته و به روز شده، آنتن و سیستم‌های تنظیم حالت برخوردار است.
سیارک ۱۶۲۱۷۳ ریوگو یکی از سیارک‌های آپولو است. این سیارک از نوع نادر طیفی Cg، یعنی داشتن کیفیت هر دو نوع سیارک نوع C و سیارک نوع G است.
انتهای پیام
