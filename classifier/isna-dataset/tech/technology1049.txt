تأسیس نخستین آزمایشگاه تحقیقاتی هوش مصنوعی گوگل در غنا
گوگل اخیراً در غنا یک آزمایشگاه تحقیقاتی هوش مصنوعی تأسیس کرده است.
به گزارش ایسنا و به نقل از فیز، گوگل، غول فناوری ایالات متحده در شهر آکرا (پایتخت کشور غنا) یک آزمایشگاه تحقیقاتی هوش مصنوعی تأسیس کرده است.
"مصطفی سیسه"(Moustapha Cisse) رئیس آزمایشگاه هوش مصنوعی گوگل شهر اکرا گفت: آفریقا با چالش‌های بسیاری مواجه است و بنابراین استفاده از هوش مصنوعی می‌تواند سودمند باشد.
تاکنون گوگل آزمایشگاه تحقیقاتی هوش مصنوعی بسیاری در شهرهایی مانند توکیو، زوریخ، نیویورک و پاریس تأسیس کرده است.
سیسه در ادامه افزود: از آزمایشگاه هوش مصنوعی برای توسعه راه حل‌های نوین مراقبت بهداشتی آموزشی و کشاورزی می‌توان استفاده نمود. از هوش مصنوعی همچنین می‌توان برای تشخیص برخی آفت گیاهان نیز استفاده نمود.
گوگل در آزمایشگاه هوش مصنوعی غنا با دانشگاه‌ها و استارت آپ‌های غنا، نیجریه، کنیا و آفریقای جنوبی همکاری خواهد داشت تا پیشرفت هوش مصنوعی را در این منطقه افزایش دهد.
انتهای پیام
