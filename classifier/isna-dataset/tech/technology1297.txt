"روزهای کناری" فضانوردان سایوز ام.اس-12 در بایکونور!
این روزها در پایگاه پرتاب‌های فضایی "بایکونور"، روزنامه‌نگاران شاهد روند آماده‌سازی پنجاه و نهمین گروه خدمه ایستگاه فضایی بین‌المللی برای پرواز به این ایستگاه هستند. به طور سنتی در این روز، نمایندگان رسانه‌ها فرصتی منحصر به فرد برای گفتگو با فضانوردان به دست می آورند تا از آخرین آموزش ها و تمرینات فضانوردان فیلم و عکس بگیرند و ببینند در این روزهای پایانی قبل از پرتاب چه می‌کنند. نکته جالبی که وجود دارد این است که روس‌ها بر اساس یک عقیده قدیمی از اصطلاح "روزهای پایانی" استفاده نمی‌کنند و به جای آن می‌گویند "روزهای کناری" چون استفاده از واژه "پایانی" را بدشگون می‌دانند!
به گزارش ایسنا، در طول روز، نمایندگان مطبوعات، تمرین‌های نظری و عملی گروه اصلی یعنی فضانورد روسکاسموس، الکسی اووچینین و فضانوردان ناسا نیکلاس هیگ و کریستینا کوک همچنین گروه پشتیبان شامل کیهان نورد روسکاسموس الکساندر اسکورتسوف، فضانورد سازمان فضایی اروپا لوک پارمیتانو و فضانورد ناسا اندرو مورگان را دنبال می‌کنند.
روز کاری فضانوردان با کلاس در یک شبیه‌ساز رایانه‌ای برای اتصال دستی ناو سایوز به ایستگاه فضایی بین‌المللی آغاز شد. پس از انجام موفقیت آمیز عملیات توسط هر یک از اعضای گروه و سنجیدن مهارت‌های لازم برای کار واقعی در فضا، کارشناسان به بررسی اسناد پرداختند. فعالیت‌های عملی فضانوردان به موارد مربوط به پرواز فضایی که شامل آزمایش پایداری سیستم تعادلی بدن (سیستمی که اطلاعات از محیط حرکتی و حالات و موقعیت بدنی انسان را به مغز می‌فرستد) در صندلی چرخنده و تمرینات مربوط به برهم خوردن وضعیت پراکندگی مایعات بدن در فضا را با استفاده از تختواب واژگون، توسط روزنامه‌نگاران مورد توجه قرار گرفت.

بخش جدایی ناپذیر از آموزش فضانوردان، ورزش است. این تمرین‌ها تحت نظارت پزشکان، با استفاده از دستگاه‌های مختلف از جمله میدان دور دوار (تردمیل) صورت می‌گیرد. روی هم رفته روزهای قبل از پرتاب برای آنکه فضانوردان از نظر جسمی و روانی آمادگی کامل داشته باشند برنامه‌های مختلفی در نظر می‌گیرند که از جمله می‌توان به بازی شطرنج، تنیس روی میز و بیلیارد اشاره کرد.
در پایان روز، فضانوردان در مراسم سنتی کاشت درختان در "خیابان فضانوردان" در بایکونور شرکت می‌کنند که توسط نخستین کیهان‌نورد جهان یوری گاگارین بنیان‌گذاری شده است. فضانوردان، در روزهای پایانی قبل از پرتاب باید نهالی را غرس کنند. جلوی هر نهال هم تابلویی نصب می‌شود تا مشخص شود آن را چه کسی کاشته است.

الکسی اووچینین، نیکلاس هیگ و کریستینا کوک قرار است روز ۱۴ مارس با ناو کیهانی سایوز ام. اس -۱۲ راهی ایستگاه فضایی بین‌المللی شوند. این یکصد و چهل و یکمین مأموریت سرنشین‌دار ناو سایوز خواهد بود. طبق برنامه، این سفینه حدود سه ساعت بعد از پرتاب با ایستگاه پهلوگیری می‌کند و سرنشینان آن به اولگ کانوننکو، آن مکلین و دیوید سنت ژاک، ساکنان فعلی این مجتمع عظیم مداری خواهند پیوست.





انتهای پیام
