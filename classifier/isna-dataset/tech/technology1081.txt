تیم سازنده اولین اسپیکر هوشمند "بایدو" فیلم می‌سازد
یک استارتاپ حوزه فناوری قصد دارد با کمک هوش مصنوعی، به کاربران امکان دهد تا جهان مورد علاقه خود را بسازند.
به گزارش ایسنا و به نقل از تک‌کرانچ، فیلم‌های علمی-تخیلی همیشه منبع الهام خوبی برای علاقمندان به حوزه فناوری بوده‌اند و گاهی نیز به منبع الهامی برای ابداع ربات‌های شبه انسان در جهان واقعی تبدیل شده‌اند. اگرچه فناوری‌های اخیر هنوز به قدر کافی برای خلق فضای فیلم‌ها در جهان واقعی، پیشرفته نیستند اما برخی از استارتاپ‌ها سعی دارند با برقراری امکان تعامل ربات و انسان در فضای مجازی، فرصت این کار را فراهم کنند.
یکی از این نوع فیلم‌ها، مجموعه تلویزیونی "دنیای غرب" یا "وست ورلد"(Westworld) است که داستانی خیالی را روایت می‌کند. در این مجموعه علمی-تخیلی، یک شهربازی در دنیای غرب را می‌بینیم که ساکنان اصلی آن، انسان‌های مصنوعی موسوم به "میزبان" هستند. مجموعه با ورود گروهی از انسان‌های واقعی موسوم به "تازه‌واردان" به محوطه شهربازی ادامه می‌یابد. تازه‌واردان اجازه دارند هر طور که مایل هستند در این فضای جدید زندگی و با میزبانان رفتار کنند. در این شهربازی علاوه بر فضای دنیای غرب، فضاهای دیگری شامل روم باستان، قرون وسطی و سامورایی‌ها نیز وجود دارند.
اکنون استودیوی "Rct" قصد دارد یک دنیای رایانه‌ای را براساس این سریال خلق کند. بازی در این دنیای تخیلی، یک چالش فنی برای کاربران آن به شمار می‌رود و امکان تجربه زندگی دلخواه در فضای مجازی را برای آنان فراهم می‌کند. کاربران در این بازی می‌توانند فضای مورد علاقه خود را انتخاب کنند و جزئیات آن را براساس تمایل خود بسازند.
کاربران برای ورود به این بازی باید از یک هدست پوشیدنی واقعیت مجازی استفاده کنند و شخصیت خود در بازی را با کمک صدایشان تحت کنترل درآورند. استفاده از صدا، گامی برای طبیعی جلوه دادن فضای بازی به شمار می‌رود و امکان استفاده از نرم‌افزارهای بسیاری را در این زمینه فراهم می‌کند.

"ژیانی ما"(Xinjie Ma)، سرپرست فروش استودیوی Rct گفت: ما با این کار، وست ورلد را به دنیای واقعی می‌آوریم. اگرچه انجام این کار در فضای فیزیکی، بیش از اندازه دشوار است اما ما می‌توانیم یک جهان مجازی ارائه دهیم که کاملاً تحت کنترل باشد.
استودیوی Rct در این پروژه، با یک گروه هشت نفره همکاری می‌کند که سرپرستی آن را "چنگ لیو"(Cheng Lyu)، کارآفرین ۲۹ ساله‌ای بر عهده دارد که شرکت فناوری "بایدو"(Baidu) را در ساخت نخستین واحد اسپیکر هوشمند یاری کرد. ما ادامه داد: حمایت بایدو و فرصتی که در اختیار اعضای این پروژه قرار داده، قابل ستایش است.
در حال حاضر، فیلم‌ها و بازی‌های تأثیرگذار بسیاری وجود دارند و استودیوی Rct قصد دارد با کمک هوش مصنوعی، آنها را به واقعیت تبدیل کند. ما افزود: تحقق این داستان تخیلی در جهان واقعی، به زمان و تلاش زیادی نیاز دارد اما ما سعی داریم با کمک فناوری‌هایی که در اختیار داریم، به این کار سرعت بدهیم.
انتهای پیام
