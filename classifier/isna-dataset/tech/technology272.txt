عرضه گوشی تاشوی هوآوی به تعویق افتاد
به نظر می‌رسد سال بد گوشی‌های تاشو همچنان ادامه دارد چرا که پس از سامسونگ شرکت هوآوی هم اعلام کرد گوشی تاشوی خود را تا ماه سپتامبر عرضه نخواهد کرد.
به گزارش ایسنا و به نقل از انگجت، با اینکه برخی کاربران از عرضه گلکسی فولد سامسونگ ناامید شده بودند و در عوض به فکر تهیه گوشی تاشوی "میت ایکس"(Mate X) شرکت هوآوی بودند، به نظر می‌رسد مجبورند حداقل تا ماه سپتامبر صبر کنند.
شرکت هوآوی اعلام کرد که همچنان عرضه گوشی تاشوی خود را به خاطر پرداختن بیشتر به توسعه سخت‌افزاری آن به تعویق می‌اندازد.
قرار بود این گوشی تاشو تابستان امسال به بازار عرضه شود اما اکنون تا ماه سپتامبر به تعویق افتاده است. این تعویق هوآوی را قادر می‌سازد تا مکانیزم این گوشی را قابل اعتمادتر کند و بر روی سایر مسائل نظیر سازگاری برنامه‌ها تمرکز کند.
عرضه گوشی‌های تاشو داغ‌ترین خبر سال جاری بود اما متاسفانه گویا هنوز این فناوری برای عرضه به دنیای واقعی آماده نیست.
سامسونگ گوشی تاشوی خود موسوم به گلکسی فولد(Galaxy Fold) را رونمایی کرد اما خبرنگاران به سرعت متوجه شدند که نمایشگر تاشوی این گوشی پس از چند روز استفاده می‌شکند. این نمایشگر همچنین از بالا و پایین دارای یک شکاف هوا بود که اجازه می‌داد گرد و غبار و آشغال‌های ریز به راحتی بتوانند وارد آن شوند. این بدان معنا بود که هنگامیکه صفحه نمایش بسته می‌شد، این آشغال‌ها به نمایشگر آسیب می‌زدند.
علاوه بر این، محافظ صفحه نمایش این گوشی آن قدر شل بود که برخی از مردم تصور کردند برچسب فابریک بودن گوشی است و آن را کندند! این کار نیز باعث شد که نمایشگر بشکند و سامسونگ به سرعت درخواست جمع آوری داد و عرضه این گوشی را تا حل این مشکل متوقف کرد.
این اتفاق در ماه آوریل رخ داد ولی سامسونگ هنوز نتوانسته یک تاریخ برای عرضه مجدد این گوشی اعلام کند. همین امر باعث شده تا بسیاری از پیش سفارشات لغو شود.
اما گوشی "میت ایکس" دارای شکل متفاوتی از لولای تاشو است، جایی که نمایشگر به جای داخل، به سمت بیرون تا می‌شود و بسیاری از مسائل و مشکلات گلکسی فولد را ندارد. با این حال هوآوی به هیچ خبرنگاری اجازه نداده است که با این گوشی کار کند.
تعویق عرضه "میت ایکس" نیز احتمالاً به دلیل ترس هوآوی از تکرار تجربه تلخ سامسونگ است و می‌خواهد یک محصول مطمئن روانه بازار کند. به خصوص حالا که در جنگ تن به تن با آمریکا قرار دارد و از طرف این کشور تحریم شده است، نمی‌خواهد با عرضه یک محصول ناقص اعتبار خود را نابود کند.
انتهای پیام
