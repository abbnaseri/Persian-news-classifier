تولدت مبارک آقای فضانورد!
دو فضانورد روس برای تبریک تولد "الکسی لئونوف"، نخستین انسانی که موفق به راهپیمایی فضایی شد، به راهپیمایی فضایی پرداختند.
به گزارش ایسنا و به نقل از اسپیس، دو فضانورد روس برای تبریک تولد ۸۵ سالگی "الکسی لئونوف" (Alexei Leonov)، فضانورد روسی، بیرون از "ایستگاه فضایی بین المللی" (ISS) به راهپیمایی پرداختند و پیام تبریک خود را ارسال کردند.
لئونوف، فضانورد و سرلشکر بازنشسته نیروی هوایی روسیه و همین طور نخستین انسانی است که به راهپیمایی فضایی پرداخت. وی در روز ۳۰ مه ۱۹۳۴ در روستای لیستویانکا در سیبری مرکزی چشم به جهان گشود. الکسی از کودکی به نقاشی علاقه‌مند بود و آرزو داشت که در بزرگسالی هنرمند شود اما هنگامی که به شش سالگی رسید، یک خلبان نیروی هوایی شوروی به روستای آن‌ها آمد و الکسی کوچک، شدیداً تحت تأثیر رفتار، یونیفرم و ظاهر او قرار گرفت. پس از آن و در طول سال‌های مدرسه، الکسی، اشتیاق به هنر و خلبان شدن را در خود زنده نگاه داشت.
لئونوف، بیش از ۱۸ ماه برای پرواز فضایی و انجام راهپیمایی فضایی تمرین کرد. راهپیمایی فضایی او ابتدا قرار بود در طول مأموریت "وستوک -11" (Vostok- 11) انجام شود، اما برنامه اولیه لغو شد و این کار در مأموریت "واسخود -۲ " (Voskhod 2) انجام گرفت. در روز ۱۸ مارس سال ۱۹۶۵، فضاپیمای واسخود -۱۱ از" پایگاه فضایی بایکونور" (Baikonur Cosmodrome) به فضا پرتاب شد. فرمانده پرواز، "پاول بلیایف"(avel Belyayev) و ناوبر آن، آلکسی لئونوف بود. در مدار زمین، لئونوف ابتدا به محفظه هوایی فضاپیمای واسخود وارد شد و خود را به آرامی بیرون کشید. سپس، در حالی‌که با کابل ایمنی به فضاپیما متصل بود، در فضا شناور شد.

لئونوف در تمام مأموریت‌های فضایی‌اش، با خود مداد رنگی و مداد شمعی به همراه داشت و صحنه‌هایی را که از فضاپیما می‌دید، نقاشی می‌کرد.

این راهپیمایی، نخستین راهپیمایی فضایی "آلکسی اوچینین" (Alexey Ovchinin)، فضانورد روسی مأموریت "اکسپدیشن 59" (Expedition 59) به شمار می‌رود. اوچینین، این راهپیمایی را به همراه "اولگ کونوننکو" (Oleg Kononenko)، فضانورد روس و فرمانده مأموریت آغاز کرد و ناسا نیز به پخش زنده راهپیمایی پرداخت.

راهپیمایی اوچینین و کونوننکو، چهارمین راهپیمایی فضایی در سال جاری است و مقامات ناسا، آن را شلوغ‌ترین راهپیمایی فضایی تاریخ می‌دانند.
انتهای پیام
