تولد ۲ گوشی تاشوی دیگر از "گلکسی فولد"
شرکت سامسونگ پس از اینکه به تازگی اولین گوشی تاشوی خود را در "کنگره جهانی موبایل" معرفی کرد اکنون قصد دارد به زودی دو گوشی تاشو دیگر نیز روانه بازار کند.
به گزارش ایسنا و به نقل از انگجت، اگر به دلایلی فکر می‌کنید که دستگاه انعطاف‌پذیر سامسونگ موسوم به "گلکسی فولد"(Galaxy Fold) یک تلاش از روی سرگرمی و عقب نماندن از رقبا بوده است در اشتباه هستید.
خبرگزاری بلومبرگ به نقل از منابع نامشخص گفته است که شرکت سامسونگ در حال حاضر بر روی یک جفت گوشی هوشمند تاشوی دیگر کار می‌کند که یکی برخلاف گلکسی فولد وقتی تا شود هر دو طرف کاملاً برهم منطبق می‌شوند و فاصله‌ای بین‌شان نمی‌افتد و دیگری نیز درست مانند گوشی تاشوی شرکت هوآوی موسوم به "میتX"(Mate X) است.
شایعات می‌گویند که دستگاه اول اواخر امسال یا اوایل سال آینده وارد بازار می‌شود و مدل دوم در پی آن عرضه خواهد شد.
همچنین گفته می‌شود که سامسونگ فناوری تاشوی خود را به دیگر تولیدکنندگان از جمله اپل و گوگل پیشنهاد داده است و امیدوار است که بتواند از فروش این فناوری به دیگر شرکت‌ها درآمدزایی کند.
با این حال پیش‌بینی بازار تقاضای این نوع دستگاه‌ها با توجه به قیمت بالایی که دارند، دشوار است. درست چیزی که در مورد سری نوت سامسونگ اتفاق افتاد و این سری راه را برای عرضه گوشی‌های بزرگ باز کرد.
اکنون نیز سامسونگ امیدوار است بار دیگر بتواند با این فناوری به بازار جهانی موبایل رونق تازه‌ای ببخشد.
شایعه جذاب دیگری که مطرح شده است این است که سامسونگ می‌خواهد نمایشگرهای گوشی‌های تاشوی خود را رایگان تعویض کند، چرا که این گوشی‌ها پس از بیش از ۱۰ هزار بار تا شدن احتمالاً دچار چین خوردگی قابل مشاهده می‌شوند.
اما شرکت‌های تولید کننده موبایل به هر حال باید به فکر این معضل باشند تا بتوانند این محدودیت را رفع کنند و اگر نه کاربران این گوشی‌ها باید برای تعویض نمایشگرهای خود متحمل هزینه سنگینی شوند.
انتهای پیام
