قمقمه‌ای که دوش می‌شود+تصاویر
یک قمقمه که مخصوص حمل با دوچرخه است، به گونه‌ای طراحی شده است که علاوه بر استفاده اصلی خود، توانایی تبدیل به دوش و پخش کردن آب برای استحمام را دارد.
به گزارش ایسنا و به نقل از گیزمگ، نوشیدن آب امری ضروری و بسیار خوب برای تندرستی و سلامت بدن به خصوص در هنگام ورزش است. اما نیاز یک دوچرخه‌سوار حرفه‌ای کوهستان فقط نوشیدن آب نیست و برای کارهای دیگر نظیر استحمام و شستشو نیز نیازمند آب است.
اکنون سه نفر از مخترعین آمریکایی با در نظر گرفتن این نیازها اقدام به ساخت یک قمقمه خاص به نام "MODL" کرده‌اند که چیزی بیشتر از تنها یک قمقمه است و آن را "قمقمه کاربردی" نامیده‌اند.

اول از همه "MODL" یک لیتر گنجایش دارد و به دلیل بدنه سیلیکونی و انعطاف‌پذیر می‌توان حجم آن را در هنگام خالی بودن کاهش داد تا فضای کمتری اشغال کند. علاوه بر این، هر دو انتهای از جنس پلی‌پروپیلن آن را می‌توان از حلقه فولادی ضد زنگ باز کرد تا شستن آن با دست و یا در ماشین ظرفشویی ساده‌تر و دقیق‌تر انجام گیرد.
همچنین به جای دهانه‌های رایج برای قمقمه‌ها در "MODL" از شلنگ سیلیکونی منعطف استفاده شده است که امکان حمل افقی قمقمه را نیز فراهم می‌کند.

برای نوشیدن آب به طور عادی تنها لازم است تا یکی از دو درپوش را باز کرد یا از طریق نی آب نوشید، اما برای شستشو یا استحمام یکی از انتهاهای این قمقمه مجهز به درپوش با پنج سوراخ ریز است که امکان پخش کردن آب به شکل سردوش را دارد.
این قمقمه همچنین یک فیلتر دارد که می‌تواند تا ۹۹.۹۹۹۹ درصد از باکتری‌های مضر موجود در آب دریاچه‌ها و رودخانه‌ها را نابود کند. این فیلتر برای تصفیه ۳۰۰۰ لیتر آب مناسب است.

مبلغ پیش‌سفارش این قمقمه در حال حاضر ۸۹ دلار است که یک بسته کامل از قطعاتی که ذکر شد را شامل می‌شود. قیمت نهایی آن نیز ۱۳۰ دلار تعیین شده است.
انتهای پیام
