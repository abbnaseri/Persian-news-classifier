سگ‌های رباتیک یک کامیون را حرکت دادند!+فیلم
سگ‌های رباتیک شرکت "بوستون داینامیکز" در یک طرح آزمایشی موفق شدند یک کامیون را حرکت دهند.
به گزارش ایسنا و به نقل از دیلی‌میل، ربات‌های شرکت "بوستون داینامیکز"(Boston Dynamics) به زودی می‌توانند کارهایی بیش از راه رفتن انجام دهند و از عهده پریدن و بالا رفتن از پله‌ها نیز برآیند.
بوستون داینامیکز در ویدئوی جدیدی، سگ‌های رباتیک خود موسوم به "اسپات‌پاور"(Spotpower) را نشان داده است که در حال کشیدن یک کامیون هستند تا به این شکل، قدرت آنها را ثابت کند. به گفته این شرکت، ۱۰ سگ رباتیک اسپات‌پاور در این آزمایش توانستند کامیون را در یک مسیر سربالایی با خود بکشند اما به مسافتی که طی کردند، اشاره‌ای نشده است.
موفقیت در این آزمایش، برای سگ‌های رباتیک چهارپا که برای نخستین بار در سال ۲۰۱۷ معرفی شدند، یک شاهکار به شمار می‌رود.

بوستون داینامیکز در بیانیه‌ای گفت: سگ‌های رباتیک ما آنقدر پیشرفته هستند که در حال حاضر در خط تولید قرار دارند و به زودی برای کاربردهای گوناگون در دسترس قرار خواهند داشت.
این شرکت درباره نحوه استفاده از سگ‌های رباتیک اسپات‌پاور صحبتی نکرده است اما بیانیه‌های پیشین آن نشان می‌دهد که این ربات‌ها در انبار، شرایط نیازمند امداد رسانی و یا حتی برای اهداف امنیتی به کار خواهند رفت.
قیمت ربات‌ها و تاریخ آغاز تولید آنها نیز از مسائلی هستند که به آنها اشاره‌ای نشده است اما بوستون داینامیکز در بیانیه جدید خود گفت که امیدوار است ربات‌ها در سال جاری در دسترس قرار گیرند.
"مارک ریلبرت"(Marc Raibert)، مدیرعامل بوستون داینامیکز گفت: امیدوارم سگ‌های اسپات‌پاور در صنایع بسیاری از جمله ساخت و ساز، حمل و نقل، موارد امنیتی و کاربردهای خانگی مورد استفاده قرار گیرند.

وی همچنین شایعاتی که درباره ربات‌های این شرکت به گوش می‌رسد، رد کرد. این شایعات حاکی از این هستند که ممکن است روزی ربات‌های اسپات‌پاور برای کشتن انسان‌ها به کار روند. ریلبرت تاکید کرد که این ربات‌ها در آینده فقط به انسان‌ها خدمت خواهند کرد.
وی افزود: این شایعات می‌توانند خودروها، هواپیماها، رایانه‌ها و لیزرها را نیز شامل شوند. برای هر نوع فناوری، چنین شایعاتی قابل تصور و ترسناک هستند اما من فکر نمی‌کنم این ترس در مورد ربات‌های ما لازم باشد.
انتهای پیام

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4


