افزایش هزینه پرواز با "سایوز" برای فضانوردان ناسا 
براساس گزارش اتاق مالی آمریکا در مورد برنامه‌های پروازهای تجاری فضانوردان این کشور، هزینه پرواز فضانوردان سازمان فضایی آمریکا، ناسا به ایستگاه فضایی بین‌المللی با سفینه فضایی سایوز افزایش یافته است.
به گزارش ایسنا؛ پیش از این گزارش شده بود که در بودجه ناسا برای سال مالی 2020 به امکان بستن قرارداد با روسکاسموس  برای خرید دو صندلی سایوز جهت سفر فضانوردان آمریکایی به ایستگاه فضایی بین‌المللی  در پاییز 2019 و بهار 2020 اشاره شده است.
ناسا این اقدام را به این دلیل انجام می‌دهد که احتمال دارد در پروازهای آزمایشی سفینه‌های جدید فضایی سرنشین‌دار "دراگون" شرکت اسپیس ایکس و "استارلاینر" بوئینگ مشکلاتی ایجاد شود. بروز چنین وضعیتی، منجر به عدم حضور فضانوردان آمریکایی در ایستگاه فضایی بین‌المللی  خواهد گردید. در این صورت عملکرد بخش آمریکایی ایستگاه را به صفر خواهد رساند.
طبق قرارداد با روسکاسموس در سال 2015، ناسا تاکنون تقریبا 82 میلیون دلار برای هر صندلی در سفینه فضایی سایوز به روسکاسموس پرداخت کرده است. مسئولان برنامه پروازهای تجاری ناسا اعلام کردند آنها نمی‌توانند قیمت پرداختی این سازمان برای این دو صندلی جدید را اعلام کنند، اما اشاره کردند هزینه هر صندلی نسبت به قیمت قبلی تقریبا پنج درصد بالاتر است که به رشد تورم مربوط می‌شود. 
در سال 2015 ناسا شش صندلی سفینه‌های سایوز را از روسکاسموس به مبلغ 490 میلیون دلار(81.7 میلیون دلار برای هر صندلی) برای حمل فضانوردان خود به ایستگاه فضایی بین‌المللی و بازگرداندن آنها به زمین خرید.
لازم به یادآوری است بعد از سال 2011، که پروازهای کیهان پیمای شاتل لغو و این سفینه خانه نشین شد، فضانوردان آمریکایی و متحدانش برای فعالیت در ایستگاه فضایی بین‌المللی از سفینه سایوز استفاده می‌کردند.  در این دوران، ناسا تصمیم گرفت حمل و نقل فضانوردان خود را به شرکت‌های خصوصی آمریکایی واگذار کند و شرکت اسپیس ایکس، سفینه دراگون و بوئینگ، سفینه استارلاینر را پیشنهاد کردند اما هنوز هیچ کدام از این دو سفینه آمادگی قطعی برای حمل مسافر به ایستگاه را ندارد و مجوز حمل انسان را پیدا نکرده‌اند. نظر کارشناسان فنی بر آن است که این ناوها باید مراحل امنیتی خاصی را جهت حمل انسان طی کند تا اجازه‌های لازم را بگیرند.
انتهای پیام
