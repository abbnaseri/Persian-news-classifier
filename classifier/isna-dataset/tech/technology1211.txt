بررسی فعالیت‌های زمین با کمک یادگیری ماشینی
دانشمندان "دانشگاه استنفورد" سعی دارند با آموزش الگوریتم‌های یادگیری ماشینی، فعالیت‌های زمین را در اعماق آن مورد بررسی قرار دهند.
به گزارش ایسنا و به نقل از وب‌سایت رسمی دانشگاه استنفورد، دانشمندان قصد دارند الگوریتم‌های یادگیری ماشینی را برای کمک به بررسی وقوع زمین‌لرزه، انفجار آتش‌فشان، جریان آب‌های زیرزمینی و رخدادهای زیر سطح زمین آموزش دهند.
دانشمندان "دانشگاه استنفورد" (Stanford University) برای درک وقایع درونی زمین، حسگرهایی ابداع کرده‌اند که می‌توانند نشانه‌هایی مانند لغزش، سروصدا و اختلالات گوناگون را از عمیق‌ترین لایه‌های زمین احساس کنند. "گریگوری بروزا" (Gregory Beroza)، زمین‌شناس دانشگاه استنفورد گفت: ما با کمک این حسگرها، حرکت‌های زیر زمین را به طور پیوسته مورد بررسی قرار دادیم و موفق شدیم در هر ثانیه، ۱۰۰ نمونه جمع‌آوری کنیم؛ در نتیجه مجموعه بزرگی از داده‌ها را برای آموزش یادگیری ماشینی در اختیار داریم.

خشکی‌های زمین، اقیانوس‌ها و جو آن با یکدیگر، مجموعه‌ای از فرآیندهای زیستی و شیمیایی در مقیاس‌های گوناگون پدید می‌آورند. بروزا افزود: همه این فرآیندها در یک سطح مشخص با یکدیگر ترکیب می‌شوند اما ما عملکرد انفرادی عناصر گوناگون و ارتباط آنها با یکدیگر را نمی‌دانیم.
بروزا و همکارانش سعی دارند برای بررسی ساختارهای زیستی مورد نظر، الگوریتم‌های یادگیری ماشینی را با داده‌های به دست آمده آموزش دهند تا با کمک آن، پیچیدگی‌های هر قسمت را بررسی کنند و به سوالات خود درباره عملکرد زیستی زمین پاسخ دهند.
این پژوهش، در مجله " Science" به چاپ رسید.
انتهای پیام
