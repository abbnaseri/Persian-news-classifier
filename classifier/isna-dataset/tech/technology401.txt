گوشت سفید هم مثل گوشت قرمز کلسترول را بالا می‌برد
تحقیقات جدید محققان بیمارستان کودکان "اوکلند" آمریکا نشان داد که اثر افزایش کلسترول مصرف گوشت سفید تقریباً برابر با مصرف گوشت قرمز است.
به گزارش ایسنا و به نقل از تک‌تایمز، مدت‌هاست که تصور بر این است که مصرف گوشت سفید برای سلامت قلب به دلیل چربی اشباع کمتر از گوشت قرمز مفید است، بنابراین حتی دانشمندان بیمارستان کودکان "اوکلند" نیز پس از کشف اینکه مصرف زیاد گوشت مرغ یا گوشت قرمز هر دو باعث افزایش سطح کلسترول خون می‌شود شگفت زده شدند.
محققان دریافتند که بر خلاف باور عموم، گوشت سفید و گوشت قرمز هر دو منجر به افزایش خطر ابتلاء به بیماری‌های قلبی می‌شوند.
محققان دریافتند که خوردن مقادیر زیادی چربی اشباع، چه گوشت سفید و چه گوشت قرمز، غلظت کلسترول خون(LDL) را که ارتباط مستقیم با بیماری‌های قلبی و عروقی دارد بالا می‌برد.
"LDL" که کلسترول بد خون نامیده می‌شود می‌تواند عروق شخص را مسدود کند و خطر سکته و حمله قلبی را افزایش دهد.
برای حصول این نتایج، مطالعاتی بین سال‌های ۲۰۱۲ تا ۲۰۱۶ روی بیش از ۱۰۰ مرد و زن ۲۱ تا ۶۵ ساله و در وضعیت سلامتی کامل از منطقه خلیج سانفرانسیسکو انجام شد. از مصرف الکل در همه آنها در طول مدت تحقیق ممانعت شد.
شرکت کنندگان در این مطالعه به طور تصادفی به دو گروه تقسیم شدند. گروه اول چربی اشباع شده از کره گرفته تا انواع غذاهای پرچرب و گروه دوم غذاهای حاوی چربی اشباع کم مصرف کردند. آنها تحت سه رژیم غذایی مورد آزمایش قرار گرفتند: رژیم غذایی گوشت قرمز، رژیم غذایی گوشت سفید و رژیم غذایی بدون گوشت.
منوهای چرخشی چهار روزه برای همه رژیم‌های غذایی طراحی شد و در پنج سطح انرژی با در نظر گرفتن تنقلات اجرا شد. هر رژیم غذایی چهار هفته طول می‌کشید که با یک دوره استراحت همراه بود که در آن شرکت کنندگان مجاز به خوردن غذاهای معمول خود بودند.
شرکت کنندگان گوشت گاو را به عنوان گوشت قرمز مصرف کردند و از گوشت مرغ به عنوان گوشت سفید استفاده شد.
نتایج مطالعه نشان داد که اثرات مصرف گوشت قرمز و سفید مشابه است.
"رونالد کراس" سرپرست این مطالعه گفت: نتایج ما نشان می‌دهد که توصیه به محدود کردن مصرف گوشت قرمز و جایگزینی آن با گوشت سفید صرفاً براساس تاثیرات آنها روی کلسترول خون نیست. دیگر اثرات مصرف گوشت قرمز نیز می‌تواند به بیماری قلبی منجر شود و این اثرات باید با جزئیات بیشتری در تلاش برای بهبود سلامت مورد بررسی قرار گیرد.
به گفته انجمن قلب آمریکا، تنها پنج تا شش درصد کالری روزانه باید از چربی اشباع تأمین شود. همچنین توصیه می‌کند که مردم از غذاهای سالم‌تر برای کاهش میزان کلسترول خون استفاده کنند.
این مطالعه در مجله Clinical Nutrition منتشر شده است.
انتهای پیام
