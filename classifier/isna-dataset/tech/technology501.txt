روشنایی‌ در شب برای دوزیستان مضر است
پژوهشگران آمریکایی در بررسی جدیدی دریافتند که نور شب برای دوزیستان مضر است و فعالیت‌های آنها را تحت تاثیر قرار می‌دهد.
به گزارش ایسنا و به نقل از فیز، پژوهش جدید "دانشگاه ایالتی نیویورک در بینگهمتون"(SUNY Binghamton) نشان می‌دهد که شاید دیدن نور در شب، برای انسان‌ها متداول باشد اما اثرات مضری بر دوزیستان دارد.
"جسیکا هوآ"(Jessica Hua)، استادیار علوم زیستی دانشگاه بینگهمتون گفت: پژوهش در مورد اثرات آلودگی نوری، اخیراً مورد توجه بسیاری قرار گرفته است. به دشواری می‌توان محلی را روی زمین پیدا کرد که تحت تأثیر آلودگی نوری نباشد و همه مناطق حتماً تحت تأثیر نور حتی مقدار کمی از آن قرار دارند. ما شکافی را در این پژوهش‌ها مشاهده کردیم و دریافتیم که نتایج این پژوهش‌ها، اطلاعات زیادی در مورد تأثیر آلودگی نوری بر دوزیستان ارائه نمی‌دهند. از آنجا که دوزیستان نسبت به تغییرات محیطی، حساس هستند، می‌توانند مدل‌های خوبی برای بررسی نحوه تأثیر آلودگی نوری بر موجودات دیگر باشند. آلودگی نوری، نوعی آلودگی است که در اثر روشن شدن بیش از حد یک محیط با نورهای مصنوعی ایجاد می‌شود.
هوآ و همکارانش، قورباغه جنگلی را در معرض نور کنترل شده قرار دادند و نور را طوری تنظیم کردند که روشنایی روز را تشدید کند و در شب نیز نور مصنوعی ارائه دادند. آنها دریافتند که تابش نور هم طی روز و هم در شب می‌تواند بچه قورباغه‌ها را تحت تأثیر قرار دهد. بچه قورباغه‌هایی که در معرض نور مصنوعی شب رشد کردند، بزرگ‌تر بودند و میزان فعالیت آنها نسبت به بچه قورباغه‌های دیگر کمتر بود. همچنین این بچه قورباغه‌ها نسبت به آلودگی جاده حساس‌تر بودند و انگل‌های بیشتری داشتند.

"گراسن شیدمنتل"(Grascen Shidemantle)، از پژوهشگران این پروژه گفت: من فکر می‌کنم مهم‌ترین نکته پژوهش این است که قرار گرفتن در معرض نور شب می‌تواند دوزیستان را در برابر اثرات عواملی مانند انگل‌ها حساس کند و این موضوع نگران‌کننده است زیرا بسیاری از دوزیستان باید با چنین عواملی سر و کار داشته باشند. شاید نور شب به تنهایی، اثر منفی زیادی نداشته باشد اما از آنجا که حیات وحش به ندرت با چنین عواملی در سکونتگاه‌های طبیعی مواجه می‌شود، ترکیب آلودگی نوری با عوامل دیگر می‌تواند پیامدهای منفی قابل توجهی بر دوزیستان داشته باشد.
شیدمنتل در حال بررسی تأثیر آلودگی نوری بر دیگر ارگانیسم‌هایی است که ممکن است دوزیستان با آنها در ارتباط باشند و توانست در سال جاری، بورسیه‌ای را برای اکتشافات بیشتر در مورد تأثیر نور بر دوزیستان از "بنیاد ملی علوم آمریکا"(NSF) دریافت کند.
وی افزود: درک نحوه تأثیر زندگی انسان‌ها بر حیات وحش، بسیار مهم است زیرا با درک این تأثیر می‌توانیم در مورد شهرنشینی و ساخت و ساز، بهتر تصمیم‌گیری کنیم. شاید بررسی اثر آلودگی نوری بر دوزیستان بتواند اثرات غیرمستقیمی بر ارگانیسم‌های دیگری داشته باشد که با دوزیستان در تعامل هستند.
این پژوهش، در نشریه "آلودگی زیست محیطی"(Environmental Pollution) به چاپ رسید.
انتهای پیام
