دستگاه نوشابه‌ساز مطابق ذائقه کاربر ابداع شد
شرکت پپسی یک دستگاه هوشمند جدید ساخته است که بوسیله آن می‌توان نوشیدنی‌ها را با طعم‌های دلخواه مخلوط کرد و نوشیدنی مخصوص خود را سفارش داد.
به گزارش ایسنا و به نقل از انگجت، حالا که پپسی دستگاه ساخت نوشابه عمومی تولید کرده است، تلاش می‌کند ایستگاه نوشیدنی سفارشی خود را داشته باشد تا تجربه جالبی برای مشتریان خود فراهم کند.
این شرکت یک سیستم شبیه به آبسردکن ساخته است که به مشتریان اجازه می‌دهد نوشیدنی بدون کالری خود را بسازند.
ارتباط مشتری با دستگاه از طریق یک صفحه لمسی صورت می‌گیرد که به شما اجازه می‌دهد تا نوشیدنی خود را به میزان دلخواه گازدار کنید و طعم و میزان طعم را انتخاب کنید. سپس می‌توان دمای نوشیدنی را تنظیم کرد تا دستگاه به راحتی نوشیدنی سفارشی شما را تحویل دهد.
ویژگی دیگر این دستگاه متصل بودن آن با یک اپلیکیشن گوشی‌های هوشمند است که مصرف روزانه آب توسط کاربر را نشان می‌دهد و وی را به نوشیدن آب و نوشیدنی بدون کالری تشویق می‌کند.
با این برنامه حتی می‌توان یک کد QR اختصاصی مخصوص نوشیدنی مورد علاقه ایجاد کرد. بنابراین کاربر همیشه می‌تواند بدون نیاز به سفارش و تنظیم هر باره، به نوشیدنی مورد علاقه خود دسترسی داشته باشد.
شرکت پپسی هنوز نگفته است که چقدر باید انتظار این دستگاه مهیج را کشید و چه زمانی می‌توان آن را برای خانه خریداری کرد.
این دستگاه در دو مدل ایستاده و رومیزی ساخته می‌شود.
توسعه این دستگاه نشان دهنده تغییر جزئی در استراتژی پپسی است تا از قوطی‌ها و بطری‌های یک بار مصرف برای سازگاری با محیط زیست همزمان با رفع تشنگی مردم استفاده کند.
انتهای پیام
