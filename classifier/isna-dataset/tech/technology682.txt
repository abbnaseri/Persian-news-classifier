استارتاپ متعلق به ایلان ماسک 39 میلیون دلار جمع کرد
استارتاپ "نورالینک"( Neuralink) به مؤسس آن "ایلان ماسک" است، توانسته بخش زیادی از سرمایه‌گذاری هدف خود برای پروژه اتصال مغز انسان به رایانه را جمع‌آوری کند.
به گزارش ایسنا و به نقل از دیلی‌میل، استارتاپ "نورالینک"(Neuralink) قصد دارد با ساخت تراشه‌های رایانه‌ای قابل کاشت در داخل مغز انسان، مرز بین بشر و ماشین را کم رنگ‌تر کند.
این شرکت قصد داشت که میزان ۵۱ میلیون دلار بودجه برای این منظور جمع‌آوری کند که حال توانسته ۳۹ میلیون دلار از این میزان را به دست آورد.
سرمایه‌گذاری‌های اولیه به دو سال پیش باز می‌گردد. زمانی که این استارتاپ اعلام کرد ۲۷ میلیون دلار بودجه به دست آورده است. البته هدف شرکت در آن زمان این بود که ۱۰۰ میلیون دلار بودجه کسب کند.
"ایلان ماسک" در صفحه خود در توئیتر اعلام کرد که فناوری شرکت "نورالینک" در آینده‌ای نزدیک توسعه می‌یابد.
ماسک در سال ۲۰۱۶ میلادی با راه اندازی این استارتاپ از ساخت "نوعی رابط مغز " با نام "نورالینک" خبر داد که به کاربران امکان اتصال مستقیم به اینترنت از طریق مغزشان را می‌دهد. به گفته ماسک این فناوری لازم است تا تمام انسان‌ها به اندازه هوش مصنوعی باهوش شوند.
گفته می‌شود این تراشه حس لامسه کاربران را بازیابی می‌کند. این پردازنده سیگنال‌های پیچیده‌ای را رمزگشایی می‌کند که در داخل مغز انسان شکل گرفته‌اند؛ سپس تراشه آن‌ها را به رقم تبدیل می‌کند تا بتواند این سیگنال‌ها را پردازش کند.

در نتیجه شخصی که این تراشه در مغز وی کار گذاشته می‌شود، امکان کنترل کردن عملکرد عضلات بدن را پیدا می‌کند.
تراشه‌هایی از این دست قادرند به درمان طیفی از اختلالات ناتوان‌کننده عصبی مانند پارکینسون و آلزایمر کمک کنند. این تراشه‌ها همچنین می‌توانند به افرادی که از سکته مغزی و معلولیت ناشی از آسیب‌های نخاعی رنج می‌برند، کمک کنند.
گفته می‌شود تراشه‌های قابل کاشت در مغز باید بسیار کوچک و از لحاظ انرژی تا حد زیادی کارآمد باشند.
ماسک گفته بود که استفاده از این فناوری به نوعی یک همزیستی با هوش مصنوعی به شمار می‌آید.
انتهای پیام
