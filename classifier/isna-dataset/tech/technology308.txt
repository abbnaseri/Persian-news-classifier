اقیانوس‌های مشتری همانند زمینند
دانشمندان اخیراً موفق به کشف سدیم کلرید در "قمر اروپا"ی (Europa) سیاره مشتری شده اند.
به گزارش ایسنا و به نقل از دیلی میل، دانشمندان اخیراً دریافته‌اند اقیانوس‌های پنهان زیر سطح ماه اروپا سیاره مشتری همانند اقیانوس‌ها در زمین حاوی سدیم کلرید (نمک) هستند.
اروپا نام یکی از شصت و نه ماهِ سیارهٔ مشتری است. این ماه در سال ۱۶۱۰ میلادی توسط گالیله کشف شد. اروپا پانزدهمین جسم در سامانه خورشیدی بر پایهٔ جرم و حجم می‌باشد.
اخیراً دانشمندان با کمک داده‌های"تلسکوپ فضایی هابل ناسا" متوجه حضور سدیم کلرید، که به عنوان نمک ساده شناخته می‌شود، در سطح قمر یخ زده مشتری شده‌اند.
سدیم کلرید علت اصلی شوری آب اقیانوس‌های زمین است و بنابراین دانشمندان باور دارند که این موضوع می‌تواند اثبات کند که شباهت بسیاری بین اقیانوس‌های زمین و مشتری وجود دارد.
در حالی که اقیانوس‌ها زیر سطح قمر اروپا هستند، قسمت بیرونی قمر اروپا اساساً از آب دریا یخ زده تشکیل شده است. این بدان معنا است که در زیر سطح بیرونی یخ زده، احتمالاً یک دریای عظیم شور حاوی مقادیر زیادی سدیم کلرید وجود دارد.
طی این مطالعه دانشمندان با بررسی دقیق داده‌های ماه مه سال ۲۰۱۷ تلسکوپ فضایی هابل تأیید کردند که قطعاً در زیر سطح قمر اروپا سدیم کلرید وجود دارد. با این حال، دانشمندان متوجه نشدند که منشأ این نمک‌ها دقیقاً از کدام قسمت است.
آزمایشگاه پیشرانش جت ناسا طی بیانیه‌ای گفت: از آنجایی که پوسته یخی از لحاظ جغرافیایی جوان است و دارای شواهد فراوانی از فعالیت زمین شناسی گذشته است، ما احتمال می‌دهیم منشأ این نمک‌ها از زیر اقیانوس باشد.
"سامانتا ترامبو" (Samantha Trumbo)، نویسنده اصلی این مطالعه گفت: ما برای اطلاع دقیق درباره ساختار سطح قمر اروپا و همچنین ژئوشیمی داخلی آن می‌بایست بررسی‌های بیشتری انجام دهیم.
یافته‌ها این مطالعه در مجله" Science Advances "منتشر شد.
انتهای پیام
