بررسی سلامت کودکان با ربات جعبه‌ای!
مدارس چین، رباتی به شکل جعبه را به کار گرفته‌اند تا نشانه‌های هرگونه بیماری را به صورت روزانه در کودکان بررسی کنند.
به گزارش ایسنا و به نقل از فیوچریسم، کودکان مقطع پیش دبستانی چین، روز خود را با نگاه کردن به رباتی موسوم به "واکلیک"(Walklake) آغاز می‌کنند. پس از این که کودکان رو به روی "واکلیک" قرار می‌گیرند، این ربات، نشانه‌های بیماری را بررسی می‌کند تا معلم و یا پرستار مدرسه از میزان سلامت کودکان آگاه شوند.
ربات جعبه مانند واکلیک، به چند دوربین و حسگر مجهز است تا بتواند چهره و دستان کودک را برای پی بردن به نشانه‌هایی مانند تب یا گلو درد بررسی کند. هدف از طراحی واکلیک این است که با یافتن نشانه‌های ابتدایی بیماری، از شیوع آن میان دانش‌آموزان دیگر پیشگیری شود. بررسی چهره هر دانش‌آموز، فقط به سه ثانیه زمان نیاز دارد.

"کارن پنتا"(Karen Panetta)، استاد مهندسی "دانشگاه تافتس"(Tufts University) آمریکا گفت: واکلیک می‌تواند نشانه‌های بیماری را در مکان‌های گوناگون به خصوص مکان‌های پرجمعیت بررسی کند اما میزان دقت آن به اندازه متخصصین حرفه‌ای بهداشت نیست.

اگرچه واکلیک، یک ربات بی‌خطر معرفی شده اما "جوانا برایسون"(Joanna Bryson)، استاد علوم رایانه "دانشگاه باث"(University of Bath) انگلستان معتقد است که همیشه امکان دارد هکرها بتوانند به داده‌های این ربات دسترسی پیدا کنند. با وجود این، برایسون نیز مزایای واکلیک را در محیط مدرسه انکار نمی‌کند.
وی در این باره گفت: واکلیک می‌تواند جذابیت بسیاری برای کودکان داشته باشد و آنها را به بررسی روزانه سلامتی ترغیب کند.
انتهای پیام
