نام "شاهزاده امنیت" ایرانی در کنار بزرگانی چون مارک زاکربرگ
در قسمت اول گزارش زنان موفق ایرانی، زنانی را که با موفقیت و پشتکار به آرزوهایشان جامه عمل پوشانده بودند و در خارج از ایران موفق بودند را معرفی کردیم اکنون در این قسمت قصد داریم بانوانی را که بخش‌های گوناگون غول‌های فناوری دنیا را مدیریت می‌کنند، معرفی کنیم.
به گزارش ایسنا، زنان در سراسر جهان با وجود تمام مشکلات و چالش‌هایی که دارند اما دست از رویاها و اهداف خود نمی‌کشند و برای مفید بودن و داشتن فردایی درخشان تلاش می‌کنند. در میان تمام زنان جهان، زن‌هایی بودند و هستند که با تمام سختی‌هایی که مواجه هستند گام‌های خود را محکم و نیرومند برمی‌دارند و با تمام قوا برای اثبات جمله "ما زنان می‌توانیم" تلاش می‌کنند.
۱. "پریسا تبریز" (Parisa Tabriz )

پریسا تبریز یک متخصص امنیت رایانه ایرانی- لهستانی است. وی در سال ۱۹۸۳ متولد شد و در حومه شهر شیکاگو، ایلینوی بزرگ شده است. پریسا تبریز فرزند یک پزشک ایرانی و پرستاری لهستانی است. تبریز ابتدا برای تحصیل در رشته مهندسی وارد "دانشگاه ایلینوی در اربانا-شمپین"(University of Illinois at Urbana–Champaign) شد اما مدتی بعد نظرش تغییر کرد و به علم کامپیوتر علاقه مند شد. او دارای مدرک کارشناسی و کارشناسی ارشد مهندسی علوم کامپیوتر از "دانشگاه ایلینوی" است. پریسا تبریز در سال ۲۰۰۷ به استخدام شرکت گوگل درآمد و تا سال ۲۰۱۱ مدیر و متخصص امنیت در این شرکت بود که بعدها گسترش یافت و هم‌اکنون بیش از ۲۵۰ متخصص امنیت در آن مشغول هستند و اکنون ریاست بخش مهندسی مرورگر گوگل کروم را بر عهده دارد. بخشی که وی ریاست آن را بر عهده دارد، از ۳۰ هکر در اروپا و آمریکا تشکیل شده و وظیفه بررسی تهدیدات امنیتی مرتبط با موتور جستجوی گوگل و همین‌طور دیگر محصولات این شرکت، از جمله مرورگر گوگل کروم را بر عهده دارند. نکته قابل توجه و مهمی که این زن ایرانی را نامی و مطرح کرده است این است که شرکت گوگل به او لقب "شاهزاده امنیت" را داده است. نشریه "فوربس" در سال ۲۰۱۲ از پریسا تبریز به عنوان یکی از ۳۰ چهره برتر در زمینه تکنولوژی، در کنار افرادی چون "مارک زاکربرگ" مؤسس فیسبوک نام برده است. یکی از اهداف پریسا این است که زنان بیشتر وارد این رشته شوند و در محل کار خود نیز تمام تلاش خود را می‌کند تا بیشتر زنان در آنجا مشغول به کار شوند. تبریز علاوه بر فعالیتش در گوگل یک مدرس نیز است و هر سال در یک کنفرانس علمی سالانه در لاس وگاس برای نوجوانان کلاس‌هایی برگزار می‌کند و طی آن درباره رشته و فعالیت خود اطلاعاتی را در اختیار انها می‌گذارد.
۲. "ماریا خرسند"(Maria Khorsand)

ماریا خرسند دانشمند رایانه و مدیر ارشد اجرایی ایرانی اهل سوئد است. او متولد ۱۲ ژوئن ۱۹۵۷ در ساری است. ماریا سال ۱۹۵۷ به همراه پدر و مادرش به لس آنجلس مهاجرت کرد. او مدرک کارشناسی ارشد خود در رشته علوم رایانه را از "دانشگاه ایالتی کالیفرنیا در فولرتون"(California State University - Fullerton) اخذ کرد. او در مدتی که مدیرعامل شرکت اریکسون در سوئد بود، موفق شد به یکی بنیانگذاران فناوری بلوتوث بدل شود. خرسند مدتی مدیریت تولید سخت‌افزار شرکت "دل" در سوئد را نیز بر عهده داشت اما در حال حاضر وی مدیر اجرایی شرکت"SP Sveriges Tekniska Forskningsinstitut" در سوئد است. خرسند از سال ۲۰۱۰ عضو هیئت مدیره شرکت "بیجر الکترونیک"(Beijer Electronics) نیز است. شرکت الکترونیکی بیجر شرکتی است که طراحی و ساخت پایانه‌های رابط کاربری و نرم افزار اتوماسیون را بر عهده دارد.
۳. "ریحانه صفوی نائینی"(Reihaneh (Rei) Safavi-Naini)

"ریحانه صفوی نائینی" رئیس گروه امنیت اطلاعات در "دانشگاه کالگری"(University of Calgary) است. وی دارای مدرک کارشناسی و کارشناسی ارشد رشته مهندسی برق از "دانشگاه تهران" است. او پس از اخذ مدرک کارشناسی ارشد خود برای ادامه تحصیلات به خارج از کشور مهاجرت نمود و پس از آن مدرک دکترای خود در رشته مهندسی برق نظریه کدگذاری را از "دانشگاه واترلو"(University of Waterloo) کانادا اخذ کرد. پیش از آنکه وی در سال ۲۰۰۷ رئیس گروه امنیت اطلاعات "دانشگاه کالگری" شود، استاد علوم رایانه دانشکده انفورماتیک "مؤسسه تحقیقات فناوری اطلاعات و ارتباطات دانشگاه ولونگونگ"(University of Wollongong) استرالیا بود. نائینی در برنامه‌ها و کنفرانس‌های مهم علمی رمزنگاری و امنیت اطلاعات از جمله CRYPTO ،EUROCRYPT، ASIACRYPT و ACM CCS نقش مهمی را ایفا کرده است. در حال حاضر، او علاوه بر سمت ریاست گروه امنیت اطلاعات "دانشگاه کالگری" ، مدیر "آزمایشگاه امنیت اطلاعات iCORE " نیز است.
۴. "لیلی بقایی راد"(Leili Baghaei Rad)

"لیلی بقایی راد" دارای مدرک کارشناسی مهندسی برق از " دانشگاه کانتربری"(University of Canterbury) و مدرک کارشناسی ارشد مهندسی برق از "دانشگاه آیداهو"(University of Idaho) ایالات متحده آمریکا است. لیلی علاوه بر مدرک دکترای مهندسی برق از "دانشگاه استنفورد"(Stanford University) دارای گواهی کارآفرینی از "دانشکده بازرگانی استنفورد" نیز است. "لیلی بقایی راد" به مدت ۲ سال و طی سالهای ۲۰۱۳ تا ۲۰۱۵ مدیر محصول شرکت گوگل بود. وی از سال ۲۰۱۵ تا سال ۲۰۱۸ مدیر ارشد محصول در فیس بوک بود و در آنجا به بهبود و پیشرفت فناوری ویدئوی زنده و جستجوی رسانه متمرکز بود اما در حال حاضر وی مدیر ارشد محصول در "اینستاگرام" است. لیلی علاوه بر علاقه‌مندی به کار در شرکت‌های بزرگی مانند "فیسبوک" و "گوگل"، به کارآفرینی اجتماعی نیز علاقمند است. او امیدوار است تا یک روز عشق و محبت خود را نسبت به تکنولوژی و کارآفرینی ترکیب کند و یک کسب و کار نوین در جهت کمک به رشد و توسعه کودکان به حداکثر توانایی خود، بویژه در خانواده‌های فقیرنشین ایجاد کند.
۵. "ژینا پروانه کُدی"(Gina Parvaneh Cody)

"ژینا پروانه کُدی" مهندس و کارآفرین ایرانی- کانادایی است. کدی سال ۱۹۵۷ در ایران متولد شد. در سال ۱۹۷۸، کدی مدرک کارشناسی خود در رشته مهندسی ساختمان را از "دانشگاه صنعتی شریف" اخذ کرد. در سال ۱۹۷۹ او ایران را به قصد تحصیل مقطع کارشناسی ارشد در کانادا ترک کرد. در آنجا وی موفق به اخذ مدرک کارشناسی ارشد مهندسی برق از "دانشگاه کنکوردیا"(Concordia University) شد. پس از کارشناسی ارشد وی موفق به دریافت مدرک دکترای مهندسی ساختمان از "دانشگاه کنکوردیا " شد. ژینا پروانه کُدی نخستین زنی بود که موفق به اخذ مدرک دکترای مهندسی ساختمان از این دانشگاه شد. دکتر کدی در حال حاضر عضو شورای حکام، کمیته مدیریت و رئیس کمیته برنامه ریزی املاک و شورای صنعتی دانشگاه کنکوردیا است. در سال ۲۰۱۸، دکتر کدی مبلغ ۱۵ میلیون دلار به دانشکده مهندسی و علوم کامپیوتر "دانشگاه کنکوردیا" اهدا کرد. به افتخار موفقیت‌های بسیار و سخاوت او، نام دانشکده مهندسی کامپیوتر و علوم کامپیوتر این دانشگاه را به نام او یعنی دانشکده "ژینا کُدی" تغییر نام دادند. این نخستین دانشکده مهندسی در کانادا و یکی از اولین مؤسسات بین‌المللی است که به نام یک زن نامگذاری شده است.
انتهای پیام
