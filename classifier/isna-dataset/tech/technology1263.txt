بررسی رشد شناختی نوزادان با کمک هوش مصنوعی
پژوهشگران آمریکایی موفق شدند برای بررسی رشد شناختی مغز نوزادان، از یک روش مبتنی بر هوش مصنوعی استفاده کنند.
به گزارش ایسنا و به نقل از نوروساینس‌نیوز، پژوهشگران "دانشگاه کارولینای شمالی" (NCSU)، از اسکن‌های ام‌آرآی و هوش مصنوعی برای پیش‌بینی رشد شناختی مغز در دو سالگی استفاده کردند و نتیجه‌ای با ۹۵ درصد دقت ارائه دادند.
"جان گیلمور" (John Gilmore)، استاد روانشناسی دانشگاه کارولینای شمالی و از نویسندگان این پژوهش گفت: شاید این پیش‌بینی بتواند به شناسایی دقیق کودکانی که پس از تولد، رشد شناختی مغز آنها با سرعت کمتری صورت می‌گیرد، کمک کند. روش جدید ما می‌تواند با شناسایی این مشکل در کودکان، به بهبود آنها کمک کند. برای مثال، با این روش می‌توان مشکل کودکان نابالغی که در معرض چنین عارضه‌ای قرار دارند، شناسایی کرد.

در این روش که مبتنی بر هوش مصنوعی است، برای بررسی اتصالات موجود در ماده سفید مغز و پیش‌بینی پیامدهای رشد شناختی، از فناوری یادگیری ماشینی استفاده می‌شود.
هدف پژوهشگران این است که با این بررسی، نشانگرهای زیستی برای نشان دادن پیامدهای رشد ضعیف شناختی و بیماری‌هایی مانند اوتیسم و اسکیزوفرنی پیدا کنند. پژوهشگران در آزمایش خود، نتایجی که ابتدا به دست آورده بودند، روی نوزادان تازه بالغ بررسی کردند.
گیلمور افزود: پژوهش ما نشان می‌دهد که شبکه موجود در ماده سفید مغز، می‌تواند نشانگر زیستی مفیدی برای بررسی باشد. ما توانستیم این نتایج را روی تعدادی نوزاد آزمایش کنیم تا شواهد محکمی در این مورد به دست بیاوریم.
این پژوهش، در مجله آنلاین " NeuroImage" به چاپ رسیده است.
انتهای پیام
