جراحی قلب خوک با دستگاه رباتیک با موفقیت انجام شد
محققان موفق شدند یک دستگاه رباتیک خودکار بسازند که حفره موجود در قلب یک خوک را ترمیم کرد. 
به گزارش ایسنا و به نقل از گیزمگ، این روزها پیشرفت علم پزشکی به جایی رسیده که ما شاهد دستگاه‌های جراحی رباتیک هستیم که با وجود اینکه در بدن انسان هستند، از راه دور کنترل می‌شوند.
این دستگاه‌های رباتیک اعمال جراحی را دقیق‌تر جلو برده و باعث می‌شوند جراحی‌ها به شیوه‌ای کمتر تهاجمی صورت گیرند.
البته باید اذعان کرد که جراحی با این ربات‌ها نیز به پزشک جراح نیاز دارد.
محققان به تازگی یک "کاتتر" رباتیک ساخته‌اند که با موفقیت توانست ضربان قلب خوک را هدایت کند.
کاتتر وسیله‌ای پرکاربرد در پزشکی و یک لوله نازک، معمولاً بلند و قابل انعطاف است که از مواد پرکاربرد ساخته شده و در طیف گسترده‌ای از توابع دانش پزشکی مورد استفاده قرار می‌گیرد.
این دستگاه رباتیک توسط یک تیم تحقیقاتی از بیمارستان کودکان بوستون و زیر نظر دانشگاه هاروارد تولید شده است و در انتهای این ابزار بلند یک حسگر نوری لمسی تعبیه شده که ترکیبی از یک چراغ "ال‌ای‌دی"(LED) و دوربین آندوسکوپی است.
عملکرد این دستگاه نیز به این ترتیب است که داخل بدن وارد شده و در امتداد دیواره داخلی بطن چپ قلب قرار می‌گیرد.

سپس تصاویری که از قلب دریافت می‌شود، توسط یک سیستم هوش مصنوعی پردازش می‌شود.
وظیفه این سیستم این است که تعیین می‌کند آیا حسگر با خون، دیواره قلب و یا دریچه قلب در ارتباط است یا خیر؟
علاوه بر آن، سیستم مذکور قادر است فشار وارد شده از طرف دستگاه کاتتر به بافت قلب را کنترل کرده و سبب شود که به قلب آسیبی نرسد.
در این پژوهش محققان نقشه آناتومی قلب خوک‌ها را تهیه کرده و اسکن‌های قبل عمل را انجام دادند. سیستم کنترلی نیز محل ورود دستگاه به داخل قلب و چگونگی رسیدن به هدف مورد نظر محققان را ارزیابی کرد.
محل هدف ورود دستگاه به قلب خوک یک دریچه مصنوعی در آئورت قلب این حیوان بود که سوراخ شده و باید ترمیم می‌شد.
زمانی که کاتتر به دریچه قلب خوک رسید، جراح نیز با استفاده از حسگری که در انتهای دستگاه قرار دارد، سوراخ موجود در قلب حیوان را مسدود کرد.
تاکنون دستگاه‌های مشابه که مورد آزمایش قرار گرفته‌اند، این مشکل را داشته‌اند که دسترسی به حفره‌های آئورت توسط آن‌ها خیلی بیشتر به طول انجامیده است.
بنابراین فناوری ساخت محققان این پروژه می‌تواند پیشرفتی بزرگ در این عرصه محسوب شود.
نتایج این پژوهش در مجله "Science Robotics" انتشار یافت.
انتهای پیام
