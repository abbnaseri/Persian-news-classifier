ابداع ربات مغناطیسی مسیریاب برای جراحی‌های قلب
شرکت تجهیزات پزشکی "استریوتاکسیس"(Stereotaxis) که پیش از این یک فناوری مغناطیسی رباتیک برای مسیریابی توسعه داده بود، در حال معرفی آخرین نسل فناوری خود است.
به گزارش ایسنا و به نقل از مدگجت، ربات ساخت این شرکت می‌تواند پس از مسیریابی، در اعمال جراحی قلبی، کاتترها را به قلب برساند.
کاتتر یک لوله نازک، معمولاً بلند و قابل انعطاف و ساخته شده از مواد دارای کاربرد در پزشکی است که در طیف گسترده‌ای از توابع دانش پزشکی و بهداشت کاربرد دارد. کاتترها وسیله‌ای در خدمت پزشکی هستند که می‌توانند در بدن بیمار برای یک هدف معین استفاده شوند.
پلتفرم جدید این ربات آهن‌رباهای کوچک‌تری دارد که می‌توانند در اطراف مرکز یک توده در بدن حرکت کنند و سر کاتتر را به منبع "آریتمی قلبی" (غیر طبیعی بودن ریتم قلب) هدایت کنند.
این سیستم به نحوی طراحی شده که می‌تواند با دستگاه تصویربرداری شرکت "استریوتاکسیس" هم استفاده شود.
نسل جدید این سیستم رباتیک کوچک‌تر بوده و ظاهری لطیف‌تر دارد که باعث می‌شود فضای کمتری را در اتاق جراحی اشغال کند و به این ترتیب بیمار هم احساس راحتی بیشتری پیدا می‌کند.
"دیوید فیشل"( David Fischel) مدیر شرکت "استریوتاکسیس" اظهار کرد، حس بسیار دلپذیری است که ما می‌توانیم عملکرد بالینی جراحی‌ها را بهبود بخشیم و همچنین تجربه بهتری از جراحی را برای بیمار و پزشک به ارمغان آوریم. البته این امر در حالی اتفاق می‌افتد که هزینه جراحی هم کاسته شده است.
انتهای پیام
