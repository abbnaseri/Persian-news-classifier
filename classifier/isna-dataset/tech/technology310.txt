بررسی محیط شهری با نصب حسگر روی تاکسی‌ها
پژوهشگران دانشگاه "ام.آی.تی" با همکاری دکتر "امین انجم شعاع" دانشمند ایرانی، محیط شهرهای بزرگ را با کمک حسگرهای نصب‌ شده روی تاکسی‌ها مورد بررسی قرار دادند.
به گزارش ایسنا و به نقل از ام. آی. تی نیوز، شهرها، ویژگی‌های گوناگونی از جمله آلودگی هوا، آب و هوا، الگوهای ترافیک و کیفیت جاده را شامل می‌شوند که باید مورد بررسی قرار بگیرند. انجام دادن برخی از این بررسی‌ها، با استفاده از ابزاری که به ساختمان‌ها متصل می‌شوند، امکان‌پذیر است اما پژوهشگران دانشگاه "ام.آی.تی"(MIT) با همکاری دکتر "امین انجم شعاع"(Amin Anjomshoaa)، از اعضای "آزمایشگاه سنسیبل سیتی"(Senseable City Lab) این دانشگاه، حسگرهای ارزان قیمتی ابداع کرده‌اند که به تاکسی‌ها متصل می‌شوند و این بررسی‌ها را در مقیاس بزرگ‌تر در سراسر شهر انجام می‌دهند.
پژوهشگران برای اینکه بدانند چه تعداد تاکسی برای چنین بررسی‌هایی مورد نیاز است، داده‌های مربوط به عبور و مرور را در ۹ شهر بزرگ سه قاره تحلیل کردند و به نتایج جدیدی دست یافتند. این بررسی‌ها نشان دادند که برای پوشش دادن یک ناحیه بزرگ، به تاکسی‌های کمی نیاز است اما برای بررسی کامل یک شهر، باید از تاکسی‌های زیادی استفاده کرد.
در این بررسی، تنها ۱۰ تاکسی توانستند یک سوم خیابان‌های منهتن را طی یک روز پوشش دهند و ۳۰ تاکسی از عهده پوشش‌دهی نیمی از منهتن در یک روز برآمدند اما برای پوشش دادن ۸۵ درصد منهتن طی یک روز، باید بیش از ۱۰۰۰ تاکسی مورد استفاده قرار می‌گرفتند.
"کوین اوکیف"(Kevin O’Keeffe)، از نویسندگان این پژوهش گفت: قدرت حسگر تاکسی‌ها، به شکل غیرمنتظره‌ای بالا بود. اگرچه در این بررسی، یک سوم خیابان‌ها به سادگی و تنها با ۱۰ تاکسی ارزیابی شدند اما بررسی در مراحل بعد دشوارتر شد.
پژوهشگران، همین بررسی را در شهرهای شیکاگو، سانفرانسیسکو، وین، پکن، شانگهای، سنگاپور و چند شهر بزرگ دیگر انجام دادند.
اوکیف افزود: نتایج بررسی ما نشان می‌دهند که قدرت حسگر تاکسی‌ها در همه شهرها، مشابه یکدیگر است. ما تحلیل‌های خود را در همه شهرها تکرار کردیم و به نتایج مشابهی دست یافتیم.
اعضای آزمایشگاه سنسیبل سیتی، شهرهای بزرگ را با کمک داده‌های حسگرها مورد بررسی قرار دادند. اگرچه حسگرهایی که به ساختمان‌ها متصل می‌شوند هم می‌توانند چنین داده‌هایی را فراهم کنند اما دستیابی آنها به اطلاعات مورد نیاز نسبت به حسگرهای نصب شده روی تاکسی‌ها، محدود است.
اوکیف ادامه داد: این حسگرها از نظر زمانبندی، کارآمد هستند اما فضای مورد نیاز را پوشش نمی‌دهند. از سوی دیگر، حسگرهای هوایی نیز محدودیت‌های خاص خود را دارند. این حسگرها، فضای مورد نظر را پوشش می‌دهند اما کار در زمان مناسب انجام نمی‌شود. ما به ابزاری نیاز داریم که هر دو نقطه قوت را داشته باشد و فضای مورد نظر را در زمان مناسب پوشش دهد.
بهترین راه حل برای این کار، نصب حسگرها روی وسایل نقلیه بود و تاکسی‌ها، بهترین انتخاب برای نصب حسگر بودند زیرا اتوبوس‌ها، در مسافت محدودی حرکت می‌کنند و کامیون‌ها نیز نمی‌توانند مانند تاکسی‌ها از عهده جمع‌آوری داده برآیند.
"کارلو راتی"(Carlo Ratti)، از پژوهشگران این پروژه گفت: بررسی محیط شهری، نقش مهمی در حفظ سلامت انسان‌ها دارد. این کار تاکنون به صورت ابتدایی و با هزینه بالا صورت گرفته است اما ما سعی داریم چارچوب جامعی برای بررسی محیط شهری ارائه دهیم تا این کار در مقیاس بزرگ و با هزینه کم انجام شود.
این پژوهش، در "نشست آکادمی ملی علوم آمریکا"(NAS) ارائه خواهد شد.
انتهای پیام
