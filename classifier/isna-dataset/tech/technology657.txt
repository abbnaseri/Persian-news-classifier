یک کهکشان غیر عادی!
تلسکوپ فضایی هابل، تصویری از یک کهکشان را ثبت کرده که به خاطر وجود کشش گرانشی، تغییر شکل داده و به کهکشانی غیر عادی تبدیل شده است.
به گزارش ایسنا، ناسا تصویری از یک کهکشان مارپیچی را منتشر کرد که روزی شبیه به کهکشان راه شیری بود؛ اما اکنون به خاطر کشش گرانشی کهکشان همسایه خود، به مجموعه‌ای از ستاره و غبار کیهانی تبدیل شده است. در این تصویر که توسط "تلسکوپ فضایی هابل" ثبت شده، کهکشان "ان‌جی‌سی ۴۴۸۵" (NGC 4485) را می‌بینیم که به خاطر کشش ناشی از کهکشان "ان‌جی‌سی 4490" (NGC 4490) که در سمت راست پایین تصویر قرار دارد، اکنون به یک کهکشان غیر عادی تبدیل شده است.
مقامات "آژانس فضایی اروپا" (ESA) در توضیح این تصویر گفتند: در اینجا علاوه بر مجموعه گسترده‌ای از ستارگان، می‌بینیم که ان‌جی‌سی ۴۴۹۰ در حال کشیدن نقاط روشن به سوی خود است.

آنچه در این تصویر می‌بینیم، شواهدی مبنی بر نزدیک شدن دو کهکشان به یکدیگر است که به برخورد منجر شده و گاز و غبار بسیاری را میان دو کهکشان پدید آورده است. برخورد دو کهکشان و نیروی گرانشی میان آنها، شکل‌های موج‌داری از گازها و غبارهایی با تراکم بالا شکل داده است.
شکل‌گیری ستاره‌های بسیار، افزایش ستاره‌های آبی جوان و شکل‌گیری سحابی صورتی رنگ، در سمت راست تصویر مشخص است. این کهکشان، مثال خوبی از نوعی فعالیت کیهانی به شمار می‌رود که میلیاردها سال پیش و هنگامی که این جهان، کوچک‌تر و کهکشان‌ها به یکدیگر نزدیکتر بوده‌اند، وجود داشته است.
انتهای پیام
