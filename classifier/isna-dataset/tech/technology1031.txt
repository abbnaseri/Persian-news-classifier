مقاومت آنتی‌بیوتیکی با تغییرات اقلیمی در ارتباط است
پژوهشگران آلمانی در بررسی جدید خود توانستند ارتباط جدید و قابل توجهی میان مقاومت آنتی‌بیوتیکی با تغییرات اقلیمی کشف کنند.
به گزارش ایسنا و به نقل از مدیکال‌اکسپرس، پژوهش جدیدی که در "دانشگاه گوتینگن"(GAU) آلمان انجام شده، ارتباط جدیدی را میان مقاومت آنتی‌بیوتیکی و تغییرات اقلیمی نشان می‌دهد.
"مقاومت آنتی‌بیوتیکی"(AMR)، شرایطی است که در آن میکروب‌هایی که با کمک آنتی‌بیوتیک از بین می‌روند، در مقابل این ترکیب، مقاوم می‌شوند و دیگر امکان مبارزه با آنها وجود ندارد. این شرایط، اکنون بسیاری از افراد را در سراسر جهان تهدید می‌کند و دلیل اصلی آن نیز مصرف بیش از حد داروهای حاوی آنتی‌بیوتیک است.
پژوهشگران آلمانی در این پژوهش جدید، متغیرهای اقلیمی یک منطقه مشخص را بررسی کردند تا امکان شناسایی تغییرات اقلیمی آن را دریابند. آنها پژوهش خود را بین ۳۰ کشور در سراسر اروپا آغاز کردند که شش سال به طول انجامید.
در این پژوهش، باکتری‌هایی مانند "سودوموناس آئروژینوزا"(CRPA)، "کلبسیلا پنومونیه"(CRKP)، "استافیلوکوک اورئوس مقاوم به متی‌سیلین"(MRSA) مورد بررسی قرار گرفتند و ارتباط قابل توجهی میان این باکتری‌ها و میانگین درجه حرارت فصل گرم یافتند.
برای شناسایی ارتباط میان مقاومت آنتی‌بیوتیکی و دمای فصلی، تحلیل آماری و مدل‌سازی رایانه‌ای انجام شد تا سیستم‌های مربوط به شرایط اقتصادی، اجتماعی و سلامت مناطق مورد نظر بررسی شوند.
در این بررسی مشخص شد که استافیلوکوک اورئوس مقاوم به متی‌سیلین، ارتباط محکم‌تری با مصرف داروهای ضدمیکروبی دارد و ارتباط سودوموناس آئروژینوزا با تغییر دمای فصل گرم، بسیار قابل توجه است.

پژوهشگران از مدل‌های خود برای تشخیص مقاومت آنتی‌بیوتیکی در چهار کشور دیگر استفاده کردند و به نتایج متفاوتی رسیدند.
در مقاله این پژوهش آمده است: پژوهش ما، ارتباط جدیدی را میان مقاومت آنتی‌بیوتیکی و عوامل اقلیمی مشخص می‌کند. این پژوهش نشان می‌دهد عوامل اقلیمی در پیش‌بینی مقاومت آنتی‌بیوتیکی جوامع و سیستم‌های متفاوت سلامت، نقش قابل توجهی دارند و شاید بتوانند مقاومت آنتی‌بیوتیکی را نیز افزایش دهند.
اگرچه این نتایج، تنها در حد فرضیه هستند اما در صورت وجود چنین ارتباطاتی، لزوم وجود تحلیل‌های آینده در مورد مقاومت آنتی‌بیوتیکی و گسترش اقلیمی احساس می‌شود. این پژوهش‌ها می‌توانند تأثیر تغییرات اقلیمی را بر مقاومت آنتی‌بیوتیکی مشخص کنند.
انتهای پیام
