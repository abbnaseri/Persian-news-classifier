ماجراجویی زیرزمینی ربات‌ها!
مقامات آمریکایی قصد دارند برای بررسی و تهیه گزارش در مورد تونل‌های زیرزمینی، از ربات‌ها استفاده کنند.
به گزارش ایسنا و به نقل از دیفنس‌وان، "وزارت امنیت میهنی آمریکا" (DHS) قصد دارد ربات‌هایی داشته باشد که می‌توانند در تونل‌های زیرزمینی مسیریابی کنند و اطلاعات خود را در اختیار مرکز فرماندهی بگذارند.
هدف این سازمان، فرستادن ربات‌ها به تونل‌های زیرزمینی و مکان‌های دیگری است که حسگرهای ربات‌های دیگر در آنجا قادر به برقراری ارتباط نیستند. این ربات‌ها می‌توانند با رفتن به تونل‌های زیرزمینی، داده‌های مورد نظر را به دست آورند و انتقال دهند، عکس و فیلم تهیه کنند و نقشه‌ای برای رسیدن به این مکان‌ها ارائه دهند.
در گزارش مربوط به این خبر آمده است: وزارت امنیت میهن آمریکا مشتاق است قابلیت‌های ارتباط رباتیک را برای مشخص کردن ساختارهای زیرزمینی، تهدیدها و موانع احتمالی ارزیابی کند. محیط‌های غیر قابل دسترس، اندازه‌ها و شکل‌های گوناگونی دارند اما شباهت همه آنها، نداشتن سیگنال GPS و دور از دسترس بودن است.

این سازمان در جستجوی راه‌هایی است تا به ربات‌ها در داشتن قابلیت‌های گوناگون کمک کنند که در اینجا به آنها اشاره می‌شود.

مسیریابی خودکار در محیط‌های شناخته شده و ناشناخته
ارتباط ربات‌ها با یکدیگر در مسافت‌های دور و نزدیک
مسیریابی و تعیین محل در محیط‌های فاقد GPS
رابط‌های کنترل ربات‌های مجهز به واقعیت مجازی و واقعیت افزوده
حرکت ربات‌ها روی سطوح گوناگون
ارزیابی موقعیت ربات‌ها، مشخص کردن ویژگی‌های محیط، تعیین موقعیت و هدف مأموریت
نقشه‌برداری، مدلسازی و تصویرسازی محیط‌های اجرایی
تشخیص اشیا در دنیای واقعی با کمک فیلم و عکس
ارتباط پیوسته در محیط مورد نظر با کمترین تأخیر
تحویل و بازگرداندن رباتیک بسته‌های مورد نظر
ارتباط کنترل‌شده در محیط‌های فاقد GPS
همکاری میان ربات و انسان
پخش ویدئویی در شرایط متناوب ارتباطی
ارتباط از طریق صدا، داده و ویدئو در محیط‌های زیرزمینی بدون زیرساخت مناسب

مقامات در جستجوی روش‌هایی هستند تا به پیشرفت فناوری‌های مربوط کمک کنند و آنها را برای در برنامه‌های آزمایشی به کار ببرند.
انتهای پیام
