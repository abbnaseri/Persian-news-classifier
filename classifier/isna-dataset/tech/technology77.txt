تعیین سن واقعی پوست با دستگاه اسکن
تجزیه و تحلیل‌های پوست صورت با استفاده از اسکن "ویزیا"(Visia) نشان می‌دهد که آسیب‌های عمقی پوست خیلی بیشتر از چیزی است که به نظر می‌رسد.
به گزارش ایسنا و به نقل از سی‌نت، اسکن "ویزیا"(Visia) دستگاهی برای تجزیه و تحلیل پوست است و شرایط مختلف پوست را شناسایی و آسیب‌های آن را اندازه‌گیری می‌کند.
این دستگاه سه عکس از صورت می‌گیرد. یک تصویر در شرایط نور روز، یک تصویر پولاریزه و تصویری با استفاده از اشعه فرابنفش.
این تصاویر برای ارزیابی پوست رویی صورت و لایه‌های پوستی و شرایط آنها گرفته می‌شود.
دستگاه ویزیا هفت ویژگی مختلف صورت همچون چین‌وچروک، آسیب‌های حاصل از اشعه فرابنفش، بافت، منافذ، لکه‌های پوستی، کک و مک و نقاط قرمز پوست را مورد بررسی قرار می‌دهد.

سپس با استفاده از بررسی این شرایط، درمان‌های متناسب را ارائه می‌دهد تا پوست صورت بهبود یابد و از آسیب‌های حاصل از تابش آفتاب روی پوست محافظت شود.
چندین سال است که این دستگاه ساخته شده ولی نسخه آخر دستگاه و نرم‌افزار آن شامل چند ویژگی جدید است.
یکی از این ویژگی‌ها تعیین "سن واقعی پوست" است که به افراد می‌گوید آیا میزان آسیب‌های وارده از اشعه فرابنفش، چین و چروک و تغییر رنگ پوست متناسب با سن فرد است یا خیر؟
از دیگر ویژگی‌ها، شبیه‌سازی سنی است که بر مبنای شرایط پوست به هنگام اسکن شدن سنجیده می‌شود.

انتهای پیام
