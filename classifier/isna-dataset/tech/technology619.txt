سفر به مریخ در دهه ۲۰۳۰ تا ۲۰۶۰ ممکن می‌شود
رئیس جمهور آمریکا در ۱۱ دسامبر ۲۰۱۷ با امضای قراردادی به ناسا دستور آماده شدن برای پروژه بازگشت فضانوردان به ماه و سپس مأموریت‌های انسان به مریخ و سایر نقاط را داد.
به گزارش ایسنا و به نقل از فیز، آژانس فضایی آمریکا(ناسا) برای سفر به ماه سال ۲۰۲۴ و برای سفر به مریخ سال ۲۰۳۳ را تعیین کرده است. اما طبق نظر متخصصان رسیدن به سیاره سرخ تا آن زمان ناممکن است.
"جیم برایدنستاین"(Jim Bridenstine) مدیر ناسا در این باره گفت: رسیدن به ماه، زمینه اثبات مأموریت نهایی ما برای رفتن به مریخ است. ماه مسیر رسیدن به مریخ در سریع‌ترین و امن‌ترین راه ممکن است. به همین دلیل ما به ماه می‌رویم.
با توجه به گفته "رابرت هوارد"(Robert Howard)، سرپرست آزمایشگاه زیستگاه‌های فضایی آینده "مرکز فضایی جانسون"(Johnson Space Center) ناسا، مشکلات و موانع رسیدن به ماه فنی و علمی نیست، بلکه مسئله اصلی بودجه و اراده سیاسی است. بسیاری از مردم می‌خواهند لحظاتی مانند آپولو را تجربه کنند اما پشت آن برنامه یک رئیس جمهور مانند جان اف. کندی بود. کندی همیشه می‌گفت باید این کار را انجام دهیم و اعتقاد دارم کشورم می‌بایست برای دستیابی به هدف فرود انسان بر روی کره ماه و به سلامت بازگشتن به زمین قبل از خروج از این دهه متعهد شود.
هوارد افزود: اگر این اتفاق افتاد، ما می‌توانیم تا سال ۲۰۲۷ به ماه برویم. اما با رویکرد فعلی ما در خوشبینانه‌ترین حالت می‌توانیم در سال ۲۰۳۷ و در بدبینانه‌ترین حالت سال ۲۰۶۰ به مریخ برویم. تمام مأموریت می‌تواند دو سال طول بکشد، زیرا مریخ و زمین هر ۲۶ ماه یک بار نزدیک به یکدیگر قرار می‌گیرند.
در ادامه "جولی رابینسون"(Julie Robinson) ، دانشمند ارشد ناسا افزود: دومین مشکل سیستم غذایی ما است. ایده‌های سیستم بسته بندی غذایی کنونی، قابل حمل یا به اندازه کافی کوچک نیست که بتواند به مریخ برسد و مسئله بعدی نیز فوریت‌های پزشکی است که فضانوردان باید بتوانند در صورت هرگونه سانحه، خود را درمان کنند. از دیگر مشکلات سفر می‌توان به لباس فضانوردان اشاره کرد. یکی از مهمترین مشکلات فضانوردان پروژه آپولو، دستکش‌هایشان بود که بیش از حد پر باد بود که این کار آنها را از انجام کارهای سریع منع می‌کرد، اما مسئله لباس را اکنون ناسا حل کرده است زیرا ناسا در حال توسعه یک لباس جدید موسوم به "ایکس ای ام یو "(xEMU) است.
انتهای پیام
