الهام از صدف دریایی در ساخت شیشه نشکن
محققان نوع جدیدی از یک شیشه نشکن ساخته‌اند که در ساخت آن از "صدف دریایی" الهام گرفته شده است.
به گزارش ایسنا و به نقل از دیلی میل، یک تیم تحقیقاتی از دانشگاه "مک‌گیل"( McGill) یک شیشه مرکب ساخته‌اند که نسبت به شیشه‌های "سکوریت" ۳ برابر قوی‌تر و نسبت به شیشه‌های صاف ۲۴ برابر مقاوم‌تر است.
در ساخت این شیشه از صدف دریایی الهام گرفته شده است زیرا صدف به رغم اجزای ضعیفی که دارد، به لطف ماده ضد ضربه‌ای که به "صدف مروارید" معروف است، بسیار سخت است.
"فرانسیسکو بارثلت" مهندس مکانیک دانشگاه "مک‌گیل" اظهار کرد، در یک ماشین، ساختمان و یا گوشی هوشمند، همیشه شیشه آسیب‌پذیرترین و ضعیف‌ترین جزء محسوب می‌شود.
ولی در ساخت این شیشه که از طبیعت الهام گرفته شده است، این مشکل برطرف شده است.
محققان معتقدند که صدف مروارید مانند یک دیوار آجری مستحکم است.

تیم تحقیقاتی پروژه از پرتو لیزر اشعه ماوراء بنفش استفاده کردند تا روی ورقه‌های شیشه بوروسیلیکات الگوهای مربعی و یا شش‌ضلعی ایجاد کند. این ورقه‌ها تنها ۲۲۰ میکرون ضخامت داشتند.
سپس محققان ورقه‌های شیشه‌ای را با لایه‌های نازک پلاستیکی پوشاندند و به قطعات جداگانه تفکیک کردند.
شیشه بوروسیلیکات نوعی شیشهٔ سیلیکاتی با مقدار اکسید بور بیش از چهار درصد است. این نوع شیشه‌ها ضریب انبساط حرارتی کم تا متوسط داشته و چگالی کمی دارند.
بسیاری از ظروف شیشه‌ای آزمایشگاهی، صنعتی و خانگی با استفاده از این نوع شیشه ساخته می‌شوند.
"فرانسیسکو بارثلت" گفت: روش ساختی که ما توسعه دادیم می‌تواند در مقیاس صنعتی و با قیمتی معقول تولید شود.
انتهای پیام
