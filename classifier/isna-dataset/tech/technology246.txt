فیسبوک "رمزارز" خود را راه می‌اندازد
"مارک زاکربرگ" موسس شرکت فیسبوک اعلام کرد ارز دیجیتالی مخصوص فیسبوک به نام "لیبرا"(Libra) را راه‌اندازی خواهد کرد.
به گزارش ایسنا و به نقل از گیزمگ، فیسبوک امروز اعلام کرد قصد دارد یک فرم جدید از ارز رمزنگاری شده یا همان رمزارز به نام "لیبرا"(Libra) را در شبکه‌های اجتماعی واتس‌اپ و فیسبوک مسنجر راه‌اندازی کند تا جابجایی پول را برای کاربران به سادگی ارسال پیام متنی کند.
"لیبرا" در واقع زاییده یک انجمن غیرانتفاعی به همین نام است که از ۲۸ سازمان مختلف در سراسر جهان از جمله نام‌های بزرگی مانند مسترکارت، پی‌پل، ویزا، اسپاتیفای و اوبر تشکیل شده است. این بدان معنی است که فیسبوک به تنهایی چگونگی فعالیت "لیبرا" را کنترل نمی‌کند و این کار را با تمام ۲۸ عضو انجمن "لیبرا" که در سوئیس مستقر خواهند بود انجام خواهد داد.
فیسبوک می‌گوید، گردآوری همکاران از صنایع و مکان‌های مختلف، کلید موفقیت در مأموریت ارائه یک ارز دیجیتال غیرمتمرکز است.
به گفته زاکربرگ، فیسبوک در کنار "لیبرا" یک سرویس جدید به نام "کالیبرا"(Calibra) راه‌اندازی می‌کند که به عنوان یک کیف پول دیجیتال برای ذخیره، ارسال و دریافت "لیبرا" با کم‌ترین هزینه یا حتی بدون هیچ هزینه‌ای آغاز به کار خواهد کرد.
وی امیدوار است به مرور زمان کارکرد "کالیبرا" گسترش یابد تا کاربران بتوانند کارهایی مانند پرداخت قبوض و حتی صورتحساب کافه و رستوران را انجام دهند.
البته قانونگذاران در سراسر جهان به سرعت در مورد برنامه‌های فیسبوک در فضای مالی به ویژه با توجه به مسائل اخیر نقض حریم خصوصی کاربران توسط این شرکت، ابراز نگرانی کرده‌اند.
"برونو لی مایر" وزیر دارایی فرانسه، به رادیوی "اروپا ۱" گفت: این ابزار تراکنش به فیسبوک اجازه خواهد داد تا مجدداً میلیون‌ها میلیون داده را جمع آوری کند. این اعتقاد من به نیاز به کنترل غول‌های دیجیتال و اطمینان از اینکه آنها در یک وضعیت انحصاری نیستند را تقویت می‌کند.
دیگران از جمله سناتور دموکرات آمریکایی "شرود براون" حتی صریح‌تر انتقاد کردند.
وی در توئیتر خود نوشت: فیسبوک در حال حاضر بیش از حد بزرگ و بیش از حد قدرتمند است و از قدرت خود برای بهره برداری از داده‌های کاربران بدون محافظت از حریم خصوصی آنها استفاده کرده است. ما نمی‌توانیم اجازه دهیم فیسبوک یک رمزارز جدید و خطرناک را با پشتوانه یک حساب بانکی در سوئیس و بدون نظارت اجرا کند.
در حالی که برخی منتقدان پا را از این نیز فراتر گذاشته‌اند و به فیسبوک گفته‌اند فوراً برنامه راه‌اندازی رمزارز خود را متوقف کند.
"ماکسین واترز" عضو دموکرات کنگره آمریکا گفت: با توجه به مسائل نگران کننده این شرکت در گذشته، من از فیسبوک می‌خواهم مهلت دهد تا کنگره و قانونگذاران فرصتی برای بررسی این مسئله داشته باشند.
با این همه زاکربرگ می‌گوید "لیبرا" در سال ۲۰۲۰ راه‌اندازی می‌شود.
رمزارز یا ارز رمزی(cryptocurrency) یکی از انواع ارز مجازی است که از فناوری رمزنگاری در طراحی آن استفاده شده و معمولاً به صورت غیرمتمرکز اداره می‌شود.
به دلیل اینکه رمزارزها پدیده‌ای نوظهور هستند و مصادیق جدیدی از آنها ایجاد می‌شود تعاریف آنها نیز در مراجع مختلف متنوع ذکر شده است. ارزهای رمزنگاری شده می‌توانند مانند سایر ارزهای بدون پشتوانه قابلیت مبادله، انجام تراکنش، خرید آنلاین و غیره داشته باشند.
بیت‌کوین(Bitcoin) در سال ۲۰۰۹ به عنوان اولین ارز رمزپایه غیر متمرکز ایجاد شد و از آن زمان تاکنون ارزهای رمزنگاری شده متعددی ایجاد شده‌اند که بسیاری از آنها ارزهای جایگزین بیت کوین نیز نامیده می‌شوند.
ارزهای رمزنگاری شده به صورت غیرمتمرکز کنترل می‌شوند که در مقابل نظام‌های بانکداری متمرکز قرار می‌گیرد. غیرمتمرکزسازی در ارزهای رمزنگاری شده از طریق تکنولوژی زنجیره بلوکی(Blockchain) امکان‌پذیر شده است.
مشهورترین ارز رمزنگاری شده موسوم به بیت‌کوین است. هر بیت‌کوین سلسله‌ای از کد و ارقام است که ویژگی خاصی دارند. اگر این اعداد را درون یک عملگر معلوم وارد نمائیم، خروجی آن عددی به اندازه‌ی کافی رُند خواهد بود.
مبادله‌ی ارزهای رمزنگاری شده به قوانین کشوری و بین‌کشوری وابسته است که می‌تواند به رسمیت شناخته شدن و معتبر دانستن آن را به خود مربوط سازد. امّا آمار جهانی نشان از پیشرفت غیرقابل کتمان پذیرش ارزهای رمزی به عنوان وسایل مبادله طی زمانی کوتاه (کمتر از یک دهه) دارد.
انتهای پیام
