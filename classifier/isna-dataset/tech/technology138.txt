ساعت هوشمند اپل به دوربین مجهز می‌شود
شرکت اپل یک پتنت برای اپل‌واچ ثبت کرده که براساس آن دوربین درون بند ساعت قرار می‌گیرد.
به گزارش ایسنا و به نقل از انگجت، تاکنون شرکت‌های مختلفی ساعت‌های هوشمندی ساخته‌اند که در داخل بند آن‌ها دوربین به کار رفته است ولی در این ساعت‌ها باید مچ دست را خم کرد تا بتوان عکس گرفت.
ولی ممکن است شرکت "اپل" یک راه‌حل برای رفع این مشکل پیدا کرده باشد.
این شرکت اخیراً یک پتنت برای بند اپل‌واچ ثبت کرده که در داخل آن دوربین به کار رفته و می‌تواند هرجا که صاحب ساعت بخواهد، قرار گیرد.
در این بند ساعت بخشی قرار دارد که حداقل یک دوربین در انتهای آن وجود دارد.
تنها کافی است کاربر ساعت این بخش را به عقب و جلو بکشد و عکس ایده‌آل خود را ثبت کند.
کانسپت این بند ساعت هوشمند این‌گونه است که امکان قرار گرفتن دوربین در دو طرف بند را ممکن می‌سازد و حتی ممکن است امکان تصویربرداری ۳۶۰ درجه‌ای را هم فراهم کند.
راه‌های دیگری هم برای فعالسازی دوربین وجود دارد. مثلاً می‌توان یک دکمه را روی بند فشار داد و یا روی نمایشگر ساعت ضربه زد.
از آنجا که این ایده هنوز در حد یک ثبت اختراع است، هیچ تضمینی وجود ندارد که در آینده بتوان آن را در کنار محصولات اپل دید.
این نوع دوربین‌ها می‌توانند نیاز حمل دوربین‌های دستی را کم کند و موقعیتی را برای کاربر ایجاد کند که هرگاه که تمایل داشت به سرعت عکس بگیرد. 
انتهای پیام
