شخصیت سگ‌ها هم مانند انسان‌ها تغییر می‌کند
سگ‌ها نیز مانند ما دارای شخصیت خاص خود هستند و حتی از چیزی که ما تصور می‌کنیم پیچیده‌تر هستند و شخصیت‌شان متأثر از تغییر شخصیت صاحبانشان تغییر می‌کند.
به گزارش ایسنا و به نقل از ساینس دیلی، سگ‌ها همواره در طول زندگی بشر یکی از جذاب‌ترین و وفادارترین حیوانات بوده‌اند و سال‌های بی‌شماری در کنار انسان‌ها زیسته‌اند.
تحقیق جدید محققان دانشگاه میشیگان وجه شخصیتی این حیوانات را بیش از پیش روشن کرده است و نشان داده که شخصیت سگ‌ها ممکن است عمیق‌تر از آنچه باشد که ما فکر می‌کنیم و رابطه صاحب سگ با آن روی شخصیت این حیوان تأثیر می‌گذارد.
این تحقیق توسط "ویلیام چوپیک" استاد روانشناسی دانشگاه ایالتی میشیگان و همکارانش انجام گرفت و دریافتند که شخصیت سگ‌ها توسط محیط و صاحبانشان شکل می‌گیرد.
سگ‌ها دارای حالات و ویژگی‌های شخصیتی خاص خود هستند که در طول عمرشان شکل می‌گیرد و می‌آموزند که در موقعیت‌های مشخص چگونه واکنش نشان دهند. این صفات شخصیتی درست مثل انسان می‌تواند در طول زمان تغییر کند.
اما یافته‌های این مطالعه در اینجا به پایان نمی‌رسد. چوپیک و همکارانش معتقدند که درک درست از شخصیت یک سگ در طول زمان می‌تواند نتایج مختلفی به همراه داشته باشد که مثلاً هرگونه رفتار یا عادت بد را در آنها نشان دهد یا میزان احساس نزدیکی سگ به صاحبش و حتی بیماری‌های مزمن را تشخیص داد.
طبق گفته‌های چوپیک، هنگامی که انسان‌ها تغییرات بزرگی را در زندگی خود تجربه می‌کنند، برخی صفات شخصیتی‌شان تغییر می‌کند. ما متوجه شدیم که این موضوع در سگ‌ها نیز به طور شگفت انگیزی در مقیاس وسیع اتفاق می‌افتد.
وی گفت: ما انتظار داشتیم شخصیت سگ‌ها نسبتاً پایدار باشد زیرا برخلاف انسان‌ها تغییر شیوه زندگی چشمگیری ندارند، اما آنها واقعاً زیاد تغییر می‌کنند. ما شباهت‌های سگ‌ها را با صاحبانشان، زمان بهینه برای آموزش آنها و حتی زمانی را که می‌توانند به دیگر حیوانات حمله کنند و حالت تهاجمی بگیرند کشف کردیم.
چوپیک بیش از ۱۶۰۰ سگ از جمله ۵۰ نژاد مختلف از گروه‌های سنی مختلف و از هر دو جنس نر و ماده را مورد مطالعه قرار داد. در این مطالعه سوالاتی درباره سابقه رفتاری سگ‌ها و شخصیت‌های صاحبانشان شد.
به طور خلاصه، این مطالعه وجود یک همبستگی قوی بین صاحب سگ و سگ را نشان داد. شخصیت صاحب سگ در سگ منعکس می‌شود و ویژگی‌های شخصیتی مشابه را می‌گیرد.
صاحبان برون‌گرا سگ‌های خود را باهیجان، دلپذیر و فعال توصیف کردند، در حالی که صاحبان برون‌گرا سگ‌های خود را کمی غمگین، بی‌حال و کم‌تحرک توصیف کردند.
ویژگی‌های شخصیتی ما بر روی سگ‌ها تأثیر می‌گذارد و می‌تواند توضیح چگونگی تغییر یک سگ در طول زمان و اینکه چگونه به آموزش پاسخ می‌دهد باشد.
این مطالعه نشان داد صاحبانی که شادترین رابطه را با سگ خود دارند، سگ‌های فرمانبردارتری دارند و مانند پرورش یک کودک، یک محیط مثبت و شاد بهترین چیز برای پرورش یک سگ است.
این مطالعه در مجله Research in Personality منتشر شده است.
انتهای پیام
