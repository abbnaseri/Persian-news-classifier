طعنه ثروتمندترین مرد جهان به ایلان ماسک
 جف بزوس رئیس آمازون و شرکت فضایی بلو اوریجین در تازه‌ترین اظهارنظر خود راجع به اهداف سفر به مریخ، ایلان ماسک رئیس اسپیس‌ایکس را بی‌نصیب نگذاشته است.
به گزارش ایسنا و به نقل از ایندیپندنت، جف بزوس مؤسس آمازون در یک سخنرانی خصوصی در روز سه‌شنبه از شرکت "بلو اوریجین"(Blue Origin) به عنوان اولویت اول کاری خود یاد کرده است. این میلیاردر آمریکایی گفته است که در پی ایجاد زیرساخت‌ها برای راه‌اندازی استارتاپ‌های فضایی موفق است.
شرکت اکتشاف فضایی بزوس هر ساله به واسطه اختصاص یک میلیارد دلار از سهام آمازون حمایت می‌شود.
این مراسم سخنرانی توسط "The Wings Club" که یک گروه هوانوردی حرفه‌ای است برگزار شد. بزوس گفت در حالی که سیستم‌های پشتیبانی برای شرکت‌هایی مانند آمازون و فیسبوک برای موفقیت در زمان شروع‌شان وجود داشت، اما فرصت‌های مشابه برای شرکت‌های کوچک فضایی تازه تأسیس وجود ندارد.
جف بزوس گفته است که هدف بلو اوریجین بسیار متمرکزتر و بشردوستانه‌تر از شرکت اسپیس‌ایکس است.
ثروتمندترین انسان در جهان می‌گوید که ارائه پشتیبانی اساسی برای چنین شرکت‌هایی را وظیفه خود می‌داند. وی می‌گوید که می‌خواهد تحقیقات و زیرساخت‌های بلو اوریجین را به شیوه‌ای ترجمه کند که دیگر شرکت‌های فضایی در حال ظهور نیز بتوانند در این صنعت موفق شوند.
در حال حاضر هزینه‌های بالا دست و پاگیر شرکت‌های فضایی کوچک‌تر شده است. سایر شرکت‌های فضایی همچون ویرجین گلکتیک و اسپیس‌ایکس نیز با سرمایه بنیان‌گذاران میلیاردر خود برپا مانده‌اند.
بلو اوریجین در حال توسعه یک فضاپیمای مناسب برای مأموریت‌های سرنشین‌دار به فضا به نام "New Shepard" است.

چند پرواز سرنشین‌دار آزمایشی طی سال ۲۰۱۹ انجام شده و خواهد شد. بزوس نیز اعلام کرد هر زمان که فضاپیمایش آماده شود آن را به پرواز در خواهد آورد.
وی همچنین در طول سخنرانی خود طعنه‌هایی هم به ایلان ماسک بنیان‌گذار اسپیس‌ایکس زد و به حاضران جلسه گفت که اگر کسی قصد رفتن به مریخ و زندگی در آنجا را دارد اول باید برود روی قله اورست زندگی کند، چرا که ناحیه‌ای دوردست و بسیار خوشایندتری از مریخ خواهد بود.
بزوس ادعا کرد که ماموریت بلو اوریجین حفاظت از زمین و نه استعمار سیارات دیگر است. وی می‌گوید یکی از راه‌هایی که بلو اوریجین را از رقبای خود جدا می‌کند، فراهم آوردن امکان پروازهای فضایی گردشگری و فرستادن مردم به مأموریت‌های فضایی است.
وی افزود که تعداد بالای این پروازها به ساخت و پرتاب موشک‌های قابل اعتماد و همچنین مقرون به صرفه کمک می‌کند.
انتهای پیام
