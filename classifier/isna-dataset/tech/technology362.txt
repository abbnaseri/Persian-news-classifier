برنامه‌های جدید فضایی نیروی هوایی آمریکا
ارتش آمریکا در نظر دارد سامانه‌های هشدار پرتاب موشک‌های بالستیک بین قاره‌ای خود را که چهار ماهواره از این نوع طی سال‌های ۲۰۱۱، ۲۰۱۳، ۲۰۱۷ و ۲۰۱۸ در مدار قرار گرفتند در سال‌های ۲۰۲۰ و ۲۰۲۱ تکمیل کند.
به گزارش ایسنا؛ دنباله‌گیری استقرار ماهواره‌ها جهت تکمیل این سیستم در سال ۲۰۱۸ با هدف توسعه و بالا بردن توانایی نسل بعدی ماهواره‌های مادون قرمز در سال ۲۰۱۸ متوقف شد.
سامانه ماهواره‌های حسگر مادون قرمز فضایی-زمین‌ثابت(SBIRS-GEO /Space Based Infra Red Sensor - Geostationary) که به دستگاه‌های بسیار حساس مجهز هستند می‌توانند هرگونه تحرک موشکی در ناحیه‌های بسیار محدود را نیز با دقت بالا زیر نظر بگیرند و شلیک احتمالی را تحت کنترل داشته باشند.
حسگرهای SBIRS با انعطاف‌پذیری و حساسیت بالا طراحی شده و می‌توانند علائم مادون قرمز موج کوتاه و موج متوسط را در مجموعه گسترده‌تری تشخیص داده و شناسایی کنند. این قابلیت منجر به بهبود دقت پیش‌بینی برای تحرکات موشک‌های استراتژیک و تاکتیکی جهانی می‌شود. قرارداد ساخت دو ماهواره بعدی که قرار است در سالهای ۲۰۲۰ و ۲۰۲۱ در مدار قرار گیرند به مبلغ ۱.۸۶ میلیارد دلار با شرکت لاکهید مارتین بسته شده است. از آنجایی که سرعت حرکت این مجموعه ماهواره‌ها در ارتفاع ۳۵ هزار و ۷۸۶ کیلومتر بالاتر از سطح دریا و بر فراز خط استوای زمین، با سرعت چرخش زمین به‌ دور خود برابر است و همراه با دَوَران زمین به دور خود می‌گردند، می‌توانند زنجیره دیدبانی کاملی برای تحرکات موشکی در بخش‌های مهمی از زمین را بوجود آورند.

نیروی هوایی آمریکا همچنین بودجه‌ای در حدود ۱.۴ میلیارد دلار را در نظر گرفته است که به برنامه "سیستم نظارت هوایی دائمی مادون قرمز"(overhead persistent infrared /OPIR) شرکت‌های لاکهید مارتین و ماهواره در مدار قطبی نورثروم گرومن و دیگر برنامه‌های سال ۲۰۲۰ اختصاص دارد.
لاکهید مارتین برای ساخت سه ماهواره ۸۱۷ میلیون دلار و نورثروم گرومن ۱۰۷ میلیون دلار جهت ساخت دو ماهواره در مدار قطبی دریافت خواهند کرد. همچنین ۲۶۴ میلیون دلار برای مجتمع‌های زمینی دریافت اطلاعات ماهواره‌ها و ۲۰۵ میلیون دلار جهت هزینه‌های دیگر اختصاص داده شده است.
ماهواره نظارت هوایی دائمی مادون قرمز که یک سیستم ماهواره جهانی است برای پنتاگون از اهمیت خاصی برخوردار است زیرا توانایی هشدار دهندگی برای موشک‌های بالستیک ارتش آمریکا را بالا می‌برد.
انتهای پیام
