"والری بیکوفسکی" فضانورد رکورد دار روس درگذشت
 "والری بیکوفسکی" یکی از اعضای نخستین گروه فضانوردان روسیه روز ۲۶ مارس ۲۰۱۹ در سن ۸۵ سالگی درگذشت.
به گزارش ایسنا، بیکوفسکی در ۲ اوت ۱۹۳۴ در "پاولفسکی پاساد" از استان مسکو به دنیا آمد. طی دوران جنگ جهانی، پدرش به عنوان مأمور امنیتی چند سالی در سفارت شوروی در تهران خدمت می‌کرد و مدتی از دوران کودکی خود را در ایران گذراند.
پس از اتمام آموزشگاه هوایی "کاچینسک" در نیروی هوایی شوروی به کار پرداخت و چیزی نگذشت که به عنوان یک خلبان برجسته توانایی‌های خود را به نمایش گذاشت. در سال ۱۹۶۰ به عنوان یکی از ۲۰ عضو نخستین گروه کیهان نوردان ‏شوروی، برای پرواز به فضا انتخاب شد. او ‏مراحل تحصیلی بعدی را در آکادمی هوایی ‏"ژوکوفسکی" تکمیل کرد و توانست دکترای علوم فنی خود را از این دانشگاه بگیرد.‌
والری بیکوفسکی اولین پرواز خود را در ۱۴ ‏ژوئن ۱۹۶۳ با "وستک ۵ " انجام داد. سفر تاریخی بیکوفسکی رکوردی را به جا گذاشت که تاکنون شکسته نشده است. ۴ روز و۲۳ ساعت و۷ دقیقه. تاکنون هیچکس به شکل انفرادی چنین مدت طولانی در فضا بسر نبرده است. طی این مدت در سفینه کوچک وستک، او بدون آنکه بتواند لباس فضاییش را بیرون آورد، زندگی کرد و تمام نیازهای فیزیولوژیکی‌اش را انجام داد. این پرواز نام او را نه فقط به عنوان یک رکورددار، بلکه نهمین فضانورد جهان و پنجمین فضانورد شوروی به ثبت رساند.
تا سیزده سال بعد ‏گرچه بیکوفسکی برای چند سفرهای فضایی انتخاب شد اما به دلیل لغو این پروازها، هیچ فعالیتی در مدار نداشت. ‏در سال ۱۹۷۶ با سایوز ۲۲ به همراه آکسیونف یک ‏سفر ۸ روزه فضایی انجام داد. آخرین سفر فضایی ‏خود را نیز با سایوز ۳۱ در ۲۶ اوت ۱۹۷۸ به همراه ‏زیگموندین فضانورد جمهوری دموکراتیک آلمان انجام داد. بیکوفسکی جمعاً ۲۰ روز و ۱۷ ساعت از ‏عمر خود را در فضا بسر برده است. او در ۲۶ ژانویه ‏‏۱۹۸۲ از گروه کیهان نوردان کناره‬ گیری کرد.‏ بیکوفسکی به دلیل خدماتش به فضانوردی چندین مدال گرفت که از جمله می‌توان به دو مدال ستاره طلایی
قهرمان شوروی، سه مدال لنین، مدال دوستی ملل، مدال ۲۵ سال فرهنگ انسانی اشاره کرد.
انتهای پیام
