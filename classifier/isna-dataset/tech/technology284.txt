همچون جوراب شسته شده در ماشین لباسشویی بودم!
فضانورد ایتالیایی لوکا پارمیتانو که در اواخر ماه ژوئیه به ایستگاه فضایی بین‌المللی پرواز خواهد کرد، بعد از یک تمرین در دستگاه گریز از مرکز مرکز شهر ستاره‌ای خود را با یک جوراب شسته شده در ماشین لباسشویی تشبیه کرد. او قرار است به همراه کیهان نورد روس الکساندر اسکوتسف و فضانورد آمریکایی اندرو مورگان در 20 ژوئیه بر عرشه ناو کیهانی سایوز ام.اس-13 راهی ایستگاه فضایی بین‌المللی شود.
به گزارش ایسنا، پارمیتانو در صفحه توییتر خود نوشت: "آخرین بخش آموزشی من (برای پرواز با سفینه سایوز) در هفته قبل، آزمون دستگاه گریز از مرکز بود. پنج مرتبه، هر کدام حدود ۱۰ دقیقه. حالا دقیقاً می‌دانم که جوراب پس از چرخش در ماشین لباسشویی چه احساس دارد و چرا آنها هرگز جفت و جور نمی‌شوند! "
داخل این دستگاه شبیه سفینه سایوز ساخته شده و فضانوردان باید در آن تمرین کنند تا دقیقاً برای وضعیت بار اضافه در زمان بازگشت به زمین تجربه به دست آورند.
لوکا پارمیتانو فضانورد ایتالیایی سازمان فضایی اروپا، متولد ۱۹۷۶ در سال ۲۰۰۹ برای سفر به فضا انتخاب شد. او یک بار در سال ۲۰۱۳ سفری ۱۶۶ روزه به فضا داشت. در جریان آن سفر بود که به دلیل مشکل پیش آمده برایش طی راهپیمایی فضایی، نامش بر سر زبان‌ها افتاد.
در جریان این عملیات که خارج از ایستگاه فضایی بین‌المللی صورت می‌گرفت، ناگهان او احساس کرد که آب به داخل کلاه محافظ لباس نفوذ کرده، پارمیتانو نزدیک بود در لباس فضایی‌اش غرق شود. به همین دلیل او و همکارش کریستوفر کسیدی به شکل اضطراری به ایستگاه بازگشتند و لباس‌های فضایی خود را در آوردند.
پارمیتانو می‌گوید: آب جلوی چشم‌‎ها و راه بینی‌ام را مسدود کرده بود. اصلاً نمی‌توانستم چیزی ببینم یا بشنوم. برقراری ارتباط هم کار دشواری بود. تنفس از طریق بینی ممکن نبود. حتی خواستم با زمین ارتباط بگیرم اما نتوانستم. آن‌ها صدای من را نمی‌شنیدند و من هم نمی‌توانستم صدای آن‌ها را بشنوم. به جای اینکه به غرق شدن فکر کنم، دنبال راه‌حل گشتم.
او سرانجام از لبه‌های تیز بدنه ایستگاه که می‌توانست لباسش را پاره کند، عبور کرد و وارد ایستگاه فضایی شد.
انتهای پیام
