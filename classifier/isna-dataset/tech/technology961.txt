سرنگ حیات‌بخشی که همیشه همراهتان خواهد بود
دانشجویان رشته مهندسی پزشکی دانشگاه رایس (Rice) یک سرنگ اپی‌نفرین به شکل ساعت مچی ساخته‌اند که حمل آن نسبت به سرنگ‌های رایج خیلی آسان‌تر است و می‌تواند زندگی افراد را نجات دهد.
به گزارش ایسنا و به نقل از انگجت، اگر شما مستعد ابتلاء به واکنش‌های شدید آلرژیک هستید، حمل یک سرنگ اپی‌نفرین (آدرنالین) می‌تواند حیاتی باشد. اما از آنجایی که این سرنگ‌ها اغلب بزرگ هستند، احتمال همراه نداشتن آنها در هنگام نیاز زیاد است.
دانشجویان رشته مهندسی پزشکی دانشگاه رایس یک راه حل ساده ابداع کرده‌اند و این سرنگ را بر روی یک دستگاه شبیه به ساعت مچی قرار داده‌اند.
آنها نام این فناوری پوشیدنی را "EpiWear" گذاشته‌اند که یک سرنگ انعطاف‌پذیر حاوی اپی‌نفرین را در دستگاهی که کمی بزرگ‌تر از یک ساعت مچی است، پنهان کرده‌اند.
بنابراین زمانی که کاربر در شرایط اضطراری قرار بگیرد، فقط کافی است این دستگاه را باز کند و اهرم ایمنی آن را آزاد کند و با قرار دادن سرنگ روی ران خود با فشار یک دکمه تزریق را انجام دهد.
این تیم از نگرانی‌های کاربران مبنی بر تزریق اتفاقی و ناخواسته روی دست آگاه است و به همین منظور از طراحی تاشوی سه تایی برای سرنگ استفاده کرده تا تزریق تصادفی غیرممکن باشد. همچنین تزریق بدون فشار دکمه مخصوص این سرنگ انجام نمی‌شود.
توسعه "EpiWear" هنوز در اول راه است و فعلاً از قطعات چاپ سه‌بعدی شده ساخته شده است. دانشجویان در پی بهبود طراحی و ساخت آن هستند و می‌خواهند این سرنگ پوشیدنی را کوچک‌تر و زیباتر کنند تا کاربران به راحتی و بدون اکراه از آن استفاده کنند.
آنها حتی به دنبال افزودن یک ساعت واقعی روی این دستگاه هستند تا هم استفاده بیشتری داشته باشد و هم عادی جلوه کند.
اپی‌نفرین (شناخته شده به عنوان آدرنالین، هورمون غده فوق‌کلیوی بخش مرکزی) یک هورمون و انتقال دهنده عصبی از دسته کاتکول‌آمین‌های درون‌ساز است. این ماده باعث افزایش ضربان قلب، انقباض عروق و انبساط راه‌های هوایی شده و در بروز واکنش جنگ و گریز سیستم عصبی سمپاتیک مؤثر است. این هورمون معمولاً در مواقعی که فرد هیجان بالا را تجربه می‌کند، در بدن ترشح می‌شود.
انتهای پیام
