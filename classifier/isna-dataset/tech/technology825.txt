فُک‌ها به کمک ناسا می‌آیند
ناسا اخیراً قصد دارد تا با جمع آوری داده‌هایی از فُک‌ها، اعماق اقیانوس جنوبگان را مورد مطالعه قرار دهد.
به گزارش ایسنا و به نقل از تک تایمز، اقیانوس جنوبگان از قلمرو انسان دور است، اما برای ناسا هیچ چیز غیرممکن و غیرقابل دسترس نیست، چراکه آنها قصد دارند با جمع آوری داده‌هایی از فُک‌ها به مطالعه اعماق این اقیانوس بپردازد.
"لیا سیگلمن"(Lia Siegelman) پژوهشگر این مطالعه و دانشجوی دانشگاه "وسترن بریتانی"(Western Brittany) فرانسه هنگام بازدید از "آزمایشگاه پیشرانش جت" ناسا در کالیفرنیا دریافت که بررسی فک‌ها می‌تواند یک روش مؤثر برای جمع آوری اطلاعات از اعماق این اقیانوس باشد.
فُک‌ها و اقیانوس جنوبگان
در حالی که فک‌ها موجودات تنبل و آرامی در خشکی هستند اما در اقیانوس بسیار پرجنب و جوش و چابک هستند. هر ساله، فک‌ها ۹ تا ۱۰ ماه از زندگی خود را در آب سپری می‌کنند. آنها هزاران مایل و تا عمق ۳۳۰۰ فوت شنا می‌کنند. یک فک به طور متوسط ۸۰ مرتبه در روز غواصی می‌کند. نکته جالب این است که در هر بار غواصی یک مایل بیشتر از دفعه پیشین نیز شنا می‌کند.
سیگلمن گفت: حتی زمانی که آنها خواب هستند نیز غواصی می‌کنند و در آن حالت مانند یک برگ در آب شناور هستند. یک فک می‌تواند به مدت دو ساعت در زیر آب بماند و تنها زمان کوتاهی برای تنفس بالا بیاید.
یک فک به دلیل اینکه چندین بار در روز در عمق اقیانوس غواصی می‌کند، به همین دلیل می‌تواند اطلاعات جامعی از تمام لایه‌های اقیانوس در اختیار ما قرار دهد.
برخی از فک‌ها حتی تا یخ زیر اقیانوس جنوبگان می‌روند و آنجا مکانی است که حتی توسط ابزارهای سنتی اقیانوس نیز نمی‌توان به آنجا دسترسی پیدا کرد.
این توانایی فک‌ها را به یک موجود ارزشمند برای تحقیق درباره اقیانوس جنوبگان تبدیل کرده است.
سیگلمن و دیگر محققان طی این مطالعه یک فک ماده را به مدت سه ماه مورد بررسی قرار دادند و دریافتند این فک طی این مدت ۳۵۲۰ مایل را در اقیانوس حرکت و ۶۹۴۲ مرتبه نیز غواصی کرد.
در حالی که اکثر فک‌ها در جهت جزایر "کرگولن"(Kerguelen) در شرق حرکت می‌کردند این فک اما به سمت غرب و در جهت جریان پیراقطبی جنوبگان حرکت می‌کرد.
جریان پیراقطبی جنوبگان، مهمترین جریان اقیانوسی در اقیانوس منجمد جنوبی و تنها جریان اقیانوسی است که تمام زمین را دور می‌زند.
پژوهشگران هم اکنون نیز به بررسی خود ادامه می‌دهند و لازم به ذکر است که آنها از یک حسگر اقیانوس شناسی با وضوح بالا در این پژوهش خود استفاده می‌کنند.
سیگلمن در انتها افزود: امیدوارم نتایج این مطالعه اطلاعات بسیار ارزشمندی درباره این اقیانوس در اختیار فیزیکدانان و متخصصان زیست شناسی قرار دهد.
یافته‌های این مطالعه در مجله "Scientific Reports" منتشر شد.
انتهای پیام
