معرفی برترین دانشگاه‌های جهان در رشته مهندسی شیمی
مهندسی شیمی شاخه‌ای از علوم مهندسی است که با طراحی، ساخت و بهره‌برداری از فرایندها و کارخانجات مرتبط با صنایع شیمیایی درگیر است که در آمریکا جزو رشته‌های پرطرفدار به حساب می‌آید. 
به گزارش ایسنا، هدف اصلی مهندسی شیمی استفاده از دانش فیزیک و ریاضیات در خلق مواد و محصولات بهتر برای دنیای امروز است. امروزه مهندسین شیمی علاوه بر فرایندهای تولید مواد اولیه پایه، بلکه در توسعه و تولید محصولات با ارزش و متنوع شرکت دارند. این محصولات شامل مواد ویژه و کارآمد برای صنایعی همچون تجهیزات پالایشگاهی، هوافضا، خودروسازی، پزشکی، صنایع الکترونیک، کاربردهای محیط زیست و صنایع نظامی است. به عنوان مثال‌هایی از این محصولات می‌توان به الیاف، منسوجات و چسب‌های بسیار قوی، مواد زیست‌سازگار و داروهای جدید اشاره کرد. امروزه مهندسی شیمی ارتباطی تنگاتنگ با علوم زیست‌شناسی، مهندسی پزشکی و اغلب شاخه‌های مهندسی دارد.
هم‌اکنون در آمریکا نیاز برای مهندس شیمی رو به افزایش است و درآمد یک مهندس شیمی از ۶۴ هزار و ۲۰۳ دلار شروع می‌شود و می‌تواند در اواسط کار خود ۱۰۹ هزار و ۰۷۰ دلار درآمد داشته باشد.
بر اساس رتبه‌بندی دانشگاه‌های جهان "QS" برترین دانشگاه‌های جهان برای رشته مهندسی شیمی به ترتیب زیر هستند:
۱- مؤسسه فناوری ماساچوست
دانشگاه "ام‌آی‌تی" دانشگاه خصوصی واقع در شهر کمبریج، در ایالت ماساچوست آمریکا است، که دارای پنج دانشکده اصلی در سال ۱۸۶۱ تأسیس شد و خیلی زود به عنوان یک اجتماع کوچک در پیشرفت علوم و فناوری توسعه یافت.
شعار این دانشگاه "مغز و دست" است. گفتنی است محققان این دانشگاه در حوزه "هوش مصنوعی"، در جهان پیشگام هستند.

۲- دانشگاه استنفورد
دانشگاه استنفورد با ضریب پذیرش ۴٫۷٪، به عنوان رقابتی‌ترین دانشگاه جهان شناخته می‌شود. فارغ‌التحصیلان دانشگاه استنفورد شمار زیادی از شرکت‌های بسیار موفق بین‌المللی از جمله گوگل، یاهو، اینستاگرام، نایک و… را تأسیس کرده‌اند.

۳- دانشگاه کالیفرنیا برکلی
آزمایشگاه‌های تحقیقاتی و آموزشی این دانشگاه در رشته مهندسی از جمله فعال‌ترین‌، نوآورترین و سازنده‌ترین آزمایشگاه‌ها در سراسر جهان است.
از بزرگترین شرکت‌های تأسیس شده که حداقل یکی از فارغ‌التحصیلان برکلی در آن کار کرده‌اند می‌توان به "اپل"، "اینتل"، "اچ‌تی‌سی" اشاره کرد.

۳- دانشگاه کمبریج
دانشگاه کمبریج در سال ۱۲۰۹ میلادی تأسیس شده و دومین دانشگاه قدیمی در انگلیس و سومین دانشگاه قدیمی در جهان به شمار می‌آید. این دانشگاه همواره در رتبه‌بندی‌های گوناگون جز برترین‌های جهان است.

۵ - مؤسسه فناوری فدرال زوریخ
این دانشگاه که در سوئیس قرار دارد، در سال ۱۸۵۴ میلادی پایه‌گذاری و در سال ۱۸۵۵ به عنوان انستیتو پلی تکنیک شروع بکار نمود.

۶- دانشگاه آکسفورد
دانشگاه آکسفورد که در شهر آکسفورد در منطقه آکسفورد شایر انگلستان قرار دارد، قدیمی‌ترین دانشگاه انگلیسی‌زبان جهان به شمار می‌رود. با اینکه تاریخ دقیق تأسیس این دانشگاه معلوم نیست اما قدیمی‌ترین اسناد باقی‌مانده از گذشته نشان می‌دهد که از سال ۱۰۹۶ فرایند آموزش در آکسفورد جریان داشته است.
رشد آکسفورد زمانی شروع شد که هنری دوم تحصیل دانشجویان انگلیسی را در دانشگاه پاریس ممنوع کرد. قطعاً می‌توان گفت آکسفورد از برترین‌های جهان است.

۷- مؤسسه فناوری کالیفرنیا
مؤسسه فناوری کالیفرنیا به لطف دسترسی به منابع مختلف برای افزایش یادگیری و تجربه دانشجویان، یکی از برترین دانشگاه‌های آمریکا در رشته مهندسی به حساب می‌آید.
مؤسسه فناوری کالیفرنیا دارای آزمایشگاه‌های متعددی است که برای تمرکز دانشجویان در انواع تخصص‌های مهندسی از قبیل مهندسی شیمی و مهندسی پزشکی ساخته شده‌اند.

۷ - دانشگاه ملی سنگاپور
این دانشگاه قدیمی‌ترین دانشگاه سنگاپور است و همچنین از نظر تعداد دانشجو بزرگترین دانشگاه این کشور محسوب می‌شود.

۹ - کالج سلطنتی لندن
کالج سلطنتی لندن یکی از معتبرترین مؤسسات آموزش عالی بریتانیا و جهان در زمینه‌های مهندسی، علوم پزشکی و اقتصاد است.
این دانشگاه در مرکز لندن واقع شده است.

۱۰- دانشگاه فناوری دلفت
دانشگاه صنعتی دلفت بزرگترین دانشگاه صنعتی هلند است که یکی از معتبرترین دانشگاه‌های دنیا در زمینه فناوری محسوب می‌شود. این دانشگاه در سال ۱۸۴۲ میلادی توسط "ویلیام دوم هلند" تأسیس شد. در ابتدا این مرکز به عنوان آکادمی سلطنتی به منظور فراگیری علوم شهرسازی در مستعمرات خود بنا شد.

انتهای پیام
