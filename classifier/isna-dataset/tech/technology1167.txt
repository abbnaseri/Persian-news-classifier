سینمای خانگی در ایستگاه فضایی بین‌المللی!
بیشتر فضانوردان از نوجوانی با خواندن کتاب‌های علمی-تخیلی و یا دیدن فیلم‌های ساخته شده در این موضوع راه خود را انتخاب کرده‌اند. 
به گزارش ایسنا؛ داستان‌های نویسندگانی چون ژول ورن، آرتور سی. کلارک، آیزاک آسیموف و دیدن فیلم سریال‌هایی چون پیشتازان فضا و جنگ ستارگان باعث شد تا آنها به سفرهای فضایی علاقمند شوند و این علاقه همچنان در آنها باقیمانده و یکی از سرگرمی‌های آنها چه در زمین و چه در فضا، تماشای فیلم‌های فضایی است.
عکس‌هایی که می‌بینید نه در زمین و سالن سینمایی خانگی بلکه در ایستگاه فضایی بین‌المللی است. فضانوردان مشغول دیدن فیلم جنگ ستارگان هستند و طبیعی است که تماشای فیلم، برای بسیاری باید همراه با صرف تنقلات و نوشیدن نوشابه باشد!
آنها ضمن تماشای فیلم نوشابه‌های فضایی خود را هم می‌نوشند! جالب است بدانید که به مناسبت بزرگداشت فیلم جنگ ستارگان، یک روز به تجلیل از این فیلم اختصاص داده شد و فضانوردان تقاضا کردند این فیلم در آن روز برای آنها پخش شود.

البته این اولین بار نیست که خدمه ایستگاه فضایی بین‌المللی علاقمندی خود را به جنگ ستارگان نشان می‌دهند. چهل و پنجمین خدمه ایستگاه نیز با پوشیدن لباسی شبیه قهرمانان این فیلم عکسی به یادگار گرفتند.
الکساندر بالاندین که شش ماه از زندگی خود را در  فضا گذرانده است می‌گوید: فضانوردان در حقیقت کسانی هستند که به رویاهای گذشتگان جامه عمل پوشاندند. گرچه بین فیلم‌های علمی-تخیلی دهه‌های پیشین و آنچه امروز در ایستگاه‌های فضایی اتفاق می‌افتد فاصله است، اما یک خط نامریی آنها را به هم متصل می‌کند و آن آرزوهای بشر است. بخشی از آنچه ما امروز در فیلم‌های فضایی سینمایی می‌بینیم، واقعیت‌های زندگی فردا خواهد بود.

انتهای پیام
