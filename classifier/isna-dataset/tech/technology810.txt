روش جدیدی برای جراحی غیرتهاجمی ریه  
یک گروه بین‌المللی از پزشکان، روشی غیرتهاجمی برای جراحی ریه ارائه داده‌اند که عوارض جانبی کمتری در پی دارد.
به گزارش ایسنا و به نقل از مدیکال‌اکسپرس، سالانه افراد بسیاری به سرطان ریه مبتلا می‌شوند که یکی از کشنده‌ترین انواع سرطان است. پزشکان برای درمان برخی از این افراد باید بخشی از ریه آنها را طی جراحی "توراکوتومی" (thoracotomy) بردارند. جراحان در جراحی توراکوتومی، برشی در قفسه سینه ایجاد می‌کنند تا به اندام‌های قفسه سینه از جمله قلب، ریه‌ها و مری دسترسی داشته باشند اما بیماران پس از پشت سر گذاشتن این روش جراحی، برای بهبودی به چند ماه زمان نیاز دارند. به همین دلیل، یک گروه بین‌المللی از پزشکان، روشی ایمن و غیرتهاجمی برای جراحی ارائه داده‌اند تا بتوان از آن به شکل گسترده استفاده کرد.
این گروه پژوهشی در پروژه جدید خود نشان دادند ترکیب روش "جراحی توراکوسکوپی با کمک ویدئو"(VATS) و بستن شریان‌های ریوی با کمک یک ابزار مافوق صوت می‌تواند خطر خونریزی پس از جراحی، عوارض جانبی و درد را کاهش دهد. VATS، نوعی روش جراحی قفسه سینه است که با کمک یک دوربین کوچک انجام می‌شود. جراحان، دوربین را در برش‌های ایجاد شده در قفسه سینه قرار می‌دهند تا طی جراحی از آن استفاده کنند.
این روش ترکیبی جدید برخلاف روش‌های جراحی کنونی که برش‌های بزرگی در قفسه سینه بیمار ایجاد می‌کنند، به برش‌های کوچکی نیاز دارد. گفتنی است که در هر دو نوع جراحی، خطر خونریزی تا حدی وجود دارد زیرا شریان‌های ریوی، بسیار باریک و شکننده هستند و مستقیماً به قلب متصل می‌شوند.

دکتر "موشه لیبرمن"(Moishe Liberman)، استادیار جراحی "دانشگاه مونترآل"(UdeM) کانادا گفت: ما با آزمایشی که در بیمارستان‌های کانادا، آمریکا و انگلستان انجام دادیم، دریافتیم که با کمک این روش می‌توانیم رگ‌های خونی ریه را به شکل ایمن و غیرتهاجمی ببندیم و از خونریزی طی جراحی پیشگیری کنیم.
در حال حاضر فقط ۱۵ درصد جراحی‌های ریه در سراسر جهان، با روش VATS انجام می‌شوند زیرا جراحان نگران خطراتی مانند خونریزی هستند. لیبرمن افزود: من امیدوارم نتایج آزمایش بالینی ما بتواند اطمینان لازم را در مورد کاربرد و ایمنی این روش جراحی فراهم کند و به جراحان اطمینان دهد تا خود را با آن تطبیق دهند. در صورتی که این روش موفقیت‌آمیز باشد، نتیجه خوبی برای بیماران خواهد داشت و به آنها کمک خواهد کرد تا درد کمتری تحمل کنند و زودتر سلامتی خود را به دست آورند.
انتهای پیام
