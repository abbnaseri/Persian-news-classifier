مهمترین اخبار علم و فناوری جهان در ایام نوروز چه بود؟
در طول ایام نوروز ۹۸ اخباری اعم از روش‌های مقابله با سیل، روش سربالا کردن بینی بدون جراحی، پیام تبریک نوروزی آژانس فضایی اروپا، کشف دومین سیاره بدون ماده تاریک، مکالمه ماهی‌ها و زنبورها با هم، سر تیتر مهم‌ترین اخبار قرار داشتند.
به گزارش ایسنا، قطار علم و فناوری به تعطیلات نوروز در ایران به مانند هر تعطیلات دیگری در اقصی نقاط دنیا توجهی ندارد و به حرکت پرشتاب خود ادامه می‌دهد. خبرگزاری دانشجویان ایران(ایسنا)کوشید در این ایام نیز به مانند ایام دیگر سال، پوشش کاملی از اخبار و حواشی دنیای علم و فناوری داشته باشد.
جاری شدن سیل در بسیاری از نقاط کشور عزیزمان و تلفات جانی و صدمات مالی که به بار آورده موجب اندوه همگان شده است و این سرویس در این روزهای سخت در صدد انجام رسالت خود برآمد و از آخرین فناوری هواشناسی و پیش‌بینی وضعیت آب و هوا و همچنین روش‌های کارآمد مقابله با سیل گفت. به امید آنکه روش‌هایی که کشورهای پیشرفته در مواجهه با سیل پیش می‌گیرند با توجه به مستعد بودن کشور ما در ایران نیز اجرایی شود.
اما برخی از اخبار نوروزی دنیای علم و فناوری در این گزارش گلچین شده تا مروری داشته باشیم بر جالب‌ترین اتفاقات و ابداعاتی که طی این ایام رخ داده است.

پیام تبریک نوروز آژانس فضایی اروپا
آژانس فضایی اروپا(ESA) در آستانه سال جدید شمسی با انتشار تصاویری در شبکه اجتماعی خود در اینستاگرام ضمن تبریک اعتدالین و روز جهانی شادی، نوروز را به تمام ایرانیان تبریک گفت.
آژانس فضایی اروپا با انتشار چند تصویر و ضمن تبریک عید نوروز، پدیده اعتدالین و روز جهانی شادی نوشت: قطعاً ما خورشید را این‌گونه که در تصاویر نمایان است، نمی‌بینیم؛ اما به لطف دوربین‌های رصدخانه خورشیدی و هورسپهری، می‌توانیم خورشید را در رنگهای گوناگون مشاهده کنیم.
"اعتدالین" یا "هموگان"(equinox) در ستاره‌شناسی به لحظه‌ای گفته می‌شود که خورشید از دید ناظر زمینی از صفحه استوای سماوی می‌گذرد که این پدیده در هر سال شمسی دو بار رخ می‌دهد. یکی از آنها اعتدال بهاری شمالی است که در آغاز فروردین و دیگری اعتدال پاییزی جنوبی است که تقریباً اول مهر ماه رخ می‌دهد.

همچنین آخرین ابرماه سال ۲۰۱۹ نیز ساعاتی پس از اعتدال بهاری بود. هرگاه ماه در حالت بدر به نزدیک‌ترین فاصله خود از زمین می‌رسد، درخشان‌تر و بزرگ‌تر از معمول دیده می‌شود و پدیده ماه‌افروختگی یا اَبَرماه روی می‌دهد. این اتفاق هر ۴۱۲ روز یک بار رخ می‌دهد.
"ابرماه" ماهِ مارس یک پدیده خاص بود؛ زیرا نه تنها کمی بزرگ‌تر از "ابرماه" معمول بود، بلکه همچنین نمایانگر آغاز بهار در نیمکره شمالی و پاییز در نیمکره جنوبی بود. لحظه دقیقی که این ابرماه رخ داد، ساعت ۵:۱۵ بامداد ۱ فروردین و ۴ ساعت پس از اعتدال بهاری بود.

دستور معاون ترامپ به ناسا برای بازگشت به ماه
"مایک پنس" معاون رئیس جمهور ایالات متحده آمریکا از فضانوردان آمریکایی خواست تا سال ۲۰۲۴ به ماه برگردند. ناسا برنامه‌ریزی کرده تا اواخر دهه ۲۰۲۰ میلادی دوباره به کره ماه بازگردد اما ظاهراً مقامات آمریکایی عجله دارند و در پی جلو انداختن آن هستند.
"مایک پنس" معاون رئیس جمهور آمریکا در جلسه شورای ملی فضایی اعلام کرد که ایالات متحده در حال حاضر برنامه‌ریزی کرده مردم را حدود چهار سال زودتر از اعلام قبلی، یعنی تا سال ۲۰۲۴ به ماه بازگرداند.

نخستین زن برنده جایزه آبل
"کارن کسکولا اولنبک" (Karen Keskulla Uhlenbeck) پروفسور آمریکایی دانشگاه تگزاس در آستین به اولین زنی تبدیل شد که موفق به دریافت جایزه آبل که یکی از معتبرترین جوایز ریاضیات در جهان و هم‌رده جایزه نوبل ریاضیات است، می‌شود. جایزه آبل به دلیل کار مهم این پروفسور در تحلیل هندسی و نظریه پیمانه‌ای که به طور قابل توجهی چشم اندازریاضی را تغییر داده است، به وی تعلق گرفت.
"جایزه آبل" (Abel Prize) جایزه‌ای بین‌المللی است که هر ساله توسط شاه نروژ به یک یا چند ریاضی‌دان که کار ارزنده‌ای در ریاضی انجام داده باشد، اهدا می‌شود. این جایزه به افتخار ریاضیدان نروژی "نیلس هنریک آبل" (Niels Henrik Abel) نامگذاری شده است.

روش‌های ساده اما کارآمد مقابله با سیل
هم‌اکنون در ایامی هستیم که وقوع سیل در اقصی نقاط کشورمان کام نوروزی مردم را تلخ کرده است، در حالی که تجربه کشورهای پیشرفته نشان می‌دهد مقابله با سیل در مناطق مستعد با چند روش ساده به راحتی امکان‌پذیر است. کشورهای پیشرفته در مناطق مستعد سیلاب خود علاوه بر ساخت سدها و آب‌بندهای معقول در مسیر رودها، با روش‌های ساده و در عین حال کاربردی به مقابله با این بلای طبیعی برمی‌آیند و چه در مناطق ساحلی و چه در حواشی رودخانه‌ها در این امر موفق بوده‌اند.
یکی از ساده‌ترین و کارآمدترین روش‌های جلوگیری از جاری شدن سیل در مناطق ساحلی، درست کردن دیوار طبیعی از سنگ‌های ساحلی است. این کار به میزان قابل توجهی مانع از نفوذ آب دریا به ساحل و جاری شدن سیلاب می‌شود. روش دیگری که به کمک مردم آمده تأسیس دیوارهایی با جداره‌های شیشه‌ای در نزدیکی ساحل دریاها است. البته از این روش در حاشیه رودخانه‌های نیز استفاده می‌شود که در آنجا نیز کارایی بالایی را از خود نشان داده است.
برخی کشورها نیز در مناطقی که در حاشیه رودخانه‌ها روستایی وجود ندارد به واسطه ساخت سازه‌هایی که حاشیه رودخانه‌ها را کمی مرتفع می‌کند موجب افزایش ظرفیت رودخانه در هنگام بارندگی شدید و در نتیجه جلوگیری از وقوع سیل می‌شوند. اما در مناطقی که درست کنار رودخانه‌ها ساخت و ساز شده و مردم سکونت دارند، دیوارهای محکمی می‌سازند که آب در آن نفوذ نمی‌کند و به طور مؤثر می‌تواند مانع از بروز سیلاب شود.
در کنار ساخت این دیوارهای غیر قابل نفوذ، برای ایمنی خانه‌ها و تأسیسات نیز تمهیداتی اندیشیده شده است که مهم‌ترین آنها آماده کردن درب‌های غیر قابل نفوذ در قسمت ورودی شهرک‌ها، درگاه ساختمان‌ها و ورودی خانه‌ها و مغازه‌ها است که ورود سیلاب به آنها تا یک ارتفاع مشخص غیرممکن می‌کند و بدین ترتیب جان و مال مردم به خوبی حفظ می‌شود.
اما یکی از مؤثرترین موانع، قرار دادن لوله‌های هوا در مقابل سیلاب است که به شکلی باورنکردنی جلوی وقوع سیلاب در روستاها و شهرها را می‌گیرد.

هوش مصنوعی آینده هواشناسی را بیمه می‌کند
هواشناسی و پیش‌بینی وضعیت آب و هوا به طور سنتی مبتنی بر بهترین حدس و پیش‌بینی برای گمانه‌زنی درباره وضعیت هوا در آینده نزدیک است، اما هوش مصنوعی می‌تواند همه چیز را در این زمینه در آینده نزدیک تغییر دهد.

نخستین عمل جراحی مغز با اینترنت ۵G
دکتر" لینگ ژیپی" (Ling Zhipei) از پکن برای نخستین بار از فاصله ۳ هزار کیلومتری موفق به انجام عمل جراحی روی مغز یک بیمار مبتلا به پارکینسون تنها با کمک اینترنت نسل پنجم شبکه تلفن همراه شد.

شهاب‌سنگی که قدرتش از بمب اتمی هیروشیما بیشتر است
ناسا تصاویری از یک شهاب‌سنگ منتشر کرد که قدرت آن از بمب اتمی هیروشیما هم بیشتر است. تصاویر جدیدی از این شهاب‌سنگ منتشر شده که در دسامبر سال گذشته بر فراز "دریای برینگ" (Bering Sea) در اقیانوس آرام دیده شد و قدرت آن از قدرت بمب اتمی که هیروشیما را در سال ۱۹۴۵ تخریب کرد، ۱۰ برابر بیشتر تخمین زده شده است.
ماهواره پژوهشی "ترا"(Terra) در ۱۸ دسامبر سال ۲۰۱۸، تصاویری از یک گلوله آتشین ارسال کرد که در فاصله ۲۶ کیلومتری سطح زمین قرار داشت. دانشمندان، انرژی آزاد شده از این شهاب‌سنگ را ۱۷۳ کیلوتن تخمین زده‌اند.

کشف دومین سیاره بدون ماده تاریک
محققان موفق به کشف دومین سیاره‌ای شدند که ماده تاریک ندارد. "ماده تاریک" اسرارآمیزترین ماده موجود در کیهان است که تاکنون بشر با آن مواجه شده است.

بینی سربالا بدون جراحی
پزشکان در آینده‌ای نزدیک قادر خواهند بود بدون نیاز به عمل جراحی بینی بیماران خود را خوش‌ترکیب کنند. به لطف یک تکنیک جدید که در آن از سوزن‌های کوچک و قالب‌های چاپ سه بعدی استفاده می‌شود، افراد قادر خواهند بود بدون نیاز به عمل جراحی حالت بینی خود را تغییر دهند.
این فرآیند، انقلابی در جراحی‌های زیبایی خواهد بود؛ جراحی‌هایی که عوارض خاص خود را دارند و موجب ایجاد جای جراحی روی صورت می‌شوند و همچنین به مدت زمان زیادی برای بهبودی بیماران نیازمندند.

حفظ سلامت فضانوردان با گرانش مصنوعی
ناسا و آژانس فضایی اروپا می‌خواهند روی تأثیر گرانش مصنوعی بر حفظ سلامت فضانوردان به خصوص در سفرهای فضایی طولانی مدت مطالعه کنند.
فضانوردان مقیم ایستگاه فضایی بین‌المللی برای چند ماه تاب آوردن در گرانش نزدیک به صفر(میکروگرانش) باید ورزش کنند و رژیم غذایی خود را تغییر دهند، اما آژانس فضایی آمریکا(ناسا) و آژانس فضایی اروپا(ESA) امیدوارند راهی بهتر برای آنان پیدا کنند. آنها در شرف آغاز یک مطالعه هستند که توانایی تأثیر جاذبه مصنوعی در تندرستی فضانوردان را بررسی می‌کند.

درمان فشار خون بالا با امواج فراصوت
پژوهشگران "دانشگاه کوئین مری لندن" در مطالعه اخیرشان دریافته‌اند امواج فراصوت می‌توانند بیماری" فشار خون بالا" را درمان کند.

هوش مصنوعی به کمک نوازندگی ویولن می‌آید
محققان اسپانیایی یک سیستم هوش مصنوعی ساخته‌اند که می‌تواند به آموختن بهتر ویولن کمک کند. آنها به تازگی یک سیستم رایانه‌ای ساخته‌اند که به زودی به کمک ویولونیست‌ها خواهد آمد و با استفاده از "هوش مصنوعی" تکنیک‌های آرشه‌کشی نوازنده را تشخیص خواهد داد. این سیستم شاید قادر باشد طریقه بهبود نواختن ساز را هم به نوازنده بگوید.

رونمایی از طویل‌ترین اتوبوس برقی دنیا
شرکت "BYD" طویل‌ترین اتوبوس برقی جهان را برای استفاده در کلمبیا راه‌اندازی کرده است. این اتوبوس که " K۱۲A" نام دارد، نزدیک به ۲۷ متر طول دارد و می‌تواند تا ۲۵۰ مسافر را حمل کند. حداکثر سرعت اتوبوس به بیش از ۶۴ کیلومتر بر ساعت می‌رسد و با یک بار شارژ مسافتی بالغ بر ۳۰۰ کیلومتر را طی می‌کند.
اتوبوس " K۱۲A" برای استفاده در کلمبیا ساخته شده و در سامانه اتوبوس‌های تندرو این کشور (BRT) قرار خواهد گرفت.

ماهی‌ها و زنبورها باهم صحبت کردند!
پژوهشگران سوئیسی توانستند با کمک نوعی ربات، یک پل ارتباطی میان ماهی‌ها و زنبورها ایجاد کنند. زنبورهای عسل و ماهی‌ها توانستند در آزمایش جدیدی، با کمک ربات‌ها از راه دور با یکدیگر ارتباط برقرار کنند.

اولین راهپیمایی فضایی زنانه تاریخ لغو شد
آژانس فضایی آمریکا (ناسا) به دلیل کمبود لباس فضانوردی اولین راهپیمایی زنانه تاریخ را که قرار بود توسط "کریستینا کخ" و "آن مک‌کلاین" دو زن فضانورد مقیم در ایستگاه فضایی بین‌المللی انجام شود، لغو کرد.

اولین سگ پلیس شبیه‌سازی شده متولد شد
از آنجایی که سگ‌ها دارای مهارت‌ها و شخصیت‌های متفاوتی هستند، پلیس چین قصد دارد از بهترین آنها کپی برداری کند و چند نمونه از بهترین سگ‌های پلیس را شبیه‌سازی کند.
پایگاه خبری چاینا دیلی گزارش داد که دانشگاه کشاورزی "یونان"(Yunnan) واقع در شهر کونمینگ و دانشگاه بیوتکنولوژی پکن به دنبال آموزش و تربیت "کونزون"(Kunxun) که یک سگ شبیه‌سازی شده دو ماهه است، هستند. هدف از این شبیه‌سازی همانطور که ممکن است حدس بزنید این است که در وقت و هزینه آموزش سگ‌های مختلف صرفه‌جویی شود، چرا که دانشمندان می‌دانند که "کونزون" می‌تواند به سرعت یاد بگیرد و کارها را به خوبی انجام دهد.

"والری بیکوفسکی" فضانورد رکورددار روس درگذشت
"والری بیکوفسکی" یکی از اعضای نخستین گروه فضانوردان روسیه روز ۲۶ مارس ۲۰۱۹ در سن ۸۵ سالگی درگذشت.
والری بیکوفسکی اولین پرواز خود را در ۱۴ ‏ژوئن ۱۹۶۳ با "وستک ۵ " انجام داد. سفر تاریخی بیکوفسکی رکوردی را به جا گذاشت که تاکنون شکسته نشده است. ۴ روز و۲۳ ساعت و۷ دقیقه. تاکنون هیچکس به شکل انفرادی چنین مدت طولانی را در فضا به‌سر نبرده است. وی طی این مدت در سفینه کوچک وستک بدون آنکه بتواند لباس فضایی‌اش را بیرون آورد، زندگی کرد و تمام نیازهای فیزیولوژیکی‌اش را انجام داد. این پرواز نام او را نه فقط به عنوان یک رکورددار، بلکه نهمین فضانورد جهان و پنجمین فضانورد شوروی به ثبت رساند.

راز "مرد مغناطیسی" برنامه عصر جدید
در قسمت سیزدهم برنامه تلویزیونی نمایش استعداد ایرانیان موسوم به "عصر جدید" شرکت کننده‌ای به نام ابوالفضل صابری مختاری شرکت کرد که مدعی بود برای اولین بار در دنیا می‌خواهد میوه را به بدن خود بچسباند. اما برخلاف باور عموم، این مغناطیس نیست که موجب چسبیدن اشیا به بدن این افراد می‌شود.
از نظر علمی هیچ‌کدام از ادعاهایی که در رابطه با داشتن نیروی مغناطیسی در بدن انسان می‌شود، صحیح نبوده و این موضوع هیچ ارتباطی با نیروی مغناطیس ندارد، بلکه تنها نوعی سوءبرداشت از فیزیک و مفاهیم آن است. در واقع این پدیده به علت پوست چسبنده این افراد رخ می‌دهد. به اعتقاد دانشمندان اگر شخصی قادر باشد علاوه بر فلز، اجسام غیرفلزی را نیز به بدنش بچسباند، این پدیده ارتباطی با نیروی مغناطیس ندارد.
محققان می‌گویند این ویژگی در بدن افرادی نظیر آقای مختاری به دلیل پوست صاف و در عین حال چسبنده این افراد بروز می‌کند. همچنین غدد چربی پوست آنها بیش فعال است و موجب می‌شود تا شرایط برای چسبیدن اشیای مختلف به بدن این افراد مساعد شود.
انتهای پیام
