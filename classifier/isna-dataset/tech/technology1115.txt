ایران در انتهای رتبه‌بندی دانشگاه‌های جهان براساس دستاوردهای آموزش عالی!
"یونیورسیتاس ۲۱" به تازگی هشتمین رتبه‌بندی سالیانه سیستم‌های ملی آموزش عالی را منتشر کرده که بر این اساس ایران در انتهای این رده بندی قرار گرفته است!
به گزارش ایسنا و به نقل از یونیورسیتاس ۲۱، رتبه‌بندی ملی "یونیورسیتاس ۲۱" که سیستم آموزش عالی را ارزیابی می‌کند، به تازگی به بررسی فاکتورهایی همچون بحث آموزش در میان مردم کشورهای جهان، توسعه روابط بین مؤسسات آموزش عالی و گروههای ذی نفع بیرونی و تولید تحقیقات مبتکارانه پرداخته و رتبه‌بندی ۲۰۱۹ خود را منتشر کرده است.
"یونیورسیتاس ۲۱"(Universitas ۲۱) شبکه‌ای بین‌المللی از ۲۱ دانشگاه است که در سال ۱۹۹۷ با هدف ایجاد مرجع و منبع بین‌المللی برای تفکر راهبردی در مسائل پراهمیت جهانی بنیان نهاده شده است. این شبکه روی هم رفته دارای نیم میلیون دانشجو و ۴۰ هزار نفر عضو هیئت علمی است و با بیش از ۲ میلیون نفر فارغ‌التحصیل فعال ارتباط دارد.
در این رده بندی دانشگاه‌های ۵۰ کشور جهان در چهار موضوع محوری «منابع»، «خروجی»، «ارتباطات» و «محیط» مورد بررسی قرار می‌گیرند.
دانشگاه‌های عضو یونیورسیتاس ۲۱ در زمینه‌های زیادی با هم همکاری می‌کنند. پروژه‌های پژوهشی مشترک، اشتراک تجربیات اداری و مدیریتی و تبادل صدها دانشجو در سال از نمونه‌های این همکاری‌ها به حساب می‌آید.
در این گزارش دانشگاه‌های ۵۰ کشور رتبه‌بندی شده‌اند که آمریکا، سوئیس و انگلیس و به دنبال آن‌ها سوئد دانمارک، کانادا، سنگاپور، استرالیا، فنلاند و هلند بهترین دستاوردهای تحصیلات عالی را به خود اختصاص داده‌اند.
سنگاپور در این رتبه‌بندی نسبت به سال گذشته ۲ پله صعود داشته و فنلاند دو پله سقوط کرده است.
هلند نیز با وجود افزایش نمره خود به میزان ۰.۵، نسبت به پارسال ۴ پله کاهش رتبه داشته است.
ایران در انتهای جدول
کشورهای تایلند، مکزیک، ایران، هند و اندونزی نیز به ترتیب در رتبه‌های ۴۶ تا ۵۰ این رده بندی قرار گرفته‌اند.
در این گزارش همچنین آمده که بیشترین میزان صرف هزینه برای انجام تحقیقات مربوط به کشورهای مالزی، تایلند، اسلواکی و چین است.
این در حالی است که این میزان در کشورهای اروپای شرقی، اسپانیا و ایتالیا کاهش داشته است.
گفتنی است این رتبه‌بندی به رهبری "رأس ویلیامز" استاد دانشگاه "ملبورن" استرالیا انجام شده است.


۲۱ عضو این شبکه شامل دانشگاه‌های زیر است:
آسیای شرقی
دانشگاه "جیائو تونگ" شانگهای (چین)
دانشگاه ملی "سنگاپور" (سنگاپور)
دانشگاه "واسدا" (توکیو، ژاپن)
دانشگاه "فودان" (شانگهای، چین)
دانشگاه "کره" (سئول، کره جنوبی)
دانشگاه "هنگ کنگ" (هنگ کنگ، چین)
آسیای جنوبی
دانشگاه "دهلی" (دهلی نو، هند)
آمریکای شمالی
دانشگاه "بریتیش کلمبیا" (ونکوور، کانادا)
مؤسسه فناوری و آموزش عالی "مونتری" (مونتری، مکزیک)
دانشگاه "مک‌گیل" (مونتریال، کانادا)
دانشگاه "ویرجینیا" (شارلوتسویل، ایالات متحده آمریکا)
اروپا
دانشگاه "ادینبورو" (ادینبورو، بریتانیا)
دانشگاه "بیرمینگهام" (بیرمینگهام، بریتانیا)
کالج دانشگاهی "دوبلین" (دوبلین، جمهوری ایرلند)
دانشگاه "گلاسگو" (گلاسگو، بریتانیا)
دانشگاه "لوند" (اسکونه، سوئد)
دانشگاه "ناتینگهام" (ناتینگهام، بریتانیا)
اقیانوسیه
دانشگاه "آکلند" (آوکلند، نیوزیلند)
دانشگاه "کوئینزلند" (بریزبین، استرالیا)
دانشگاه "ملبورن" (ملبورن، استرالیا)
دانشگاه "ولز جنوبی نو" (سیدنی، استرالیا)
انتهای پیام
