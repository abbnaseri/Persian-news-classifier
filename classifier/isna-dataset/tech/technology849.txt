پیدا شدن منشاء درخشش عجیب آسمان بعد از ۳سال
درخششی عجیب در آسمان موسوم به "STEVE" که از یک روبان صورتی و رگه‌های سبز ساخته شده است اولین بار در سال ۲۰۱۶ دیده شد و اکنون اخترشناسان موفق به کشف منشأ آن شده‌اند.
به گزارش ایسنا و به نقل از گیزمگ، در سال ۲۰۱۶ نوع جدیدی از نور در آسمان دیده شد که نام آن را "استیو"(STEVE) گذاشتند. اینکه این پدیده دقیقاً چگونه اتفاق می‌افتد ناشناخته بود، اما یک مطالعه جدید اکنون به برخی پاسخ‌ها رسیده است.
در حالی که می‌توان آن را کمی شبیه به شفق قطبی دانست، اما STEVE در عرض‌های جغرافیایی بسیار پایین‌تری دیده شده است و همچنین در رنگ‌های مختلف می‌درخشد. ضمن اینکه شفق قطبی عمدتاً به رنگ سبز است، اما STEVE از یک نوار نازک متمایل به صورتی، بنفش و قرمز ساخته شده است که گاهی اوقات با رگه‌های سبز به شکل حصارهای مزرعه همراه می‌شود.
درست است که این دو پدیده شبیه به هم هستند اما یک مطالعه در سال گذشته دریافت که تشکیل STEVE مانند شفق‌های قطبی نیست و چگونگی تشکیل دقیق آن نیز تا پیش از این مطالعه مشخص نبود بلکه دانشمندان فقط می‌دانستند که منشأ این دو پدیده یکسان نیست.
محققان برای شناخت دقیق STEVE داده‌های ماهواره‌ای حاصل از رویدادهای STEVE را که در آوریل ۲۰۰۸ و مه ۲۰۱۶ مشاهده شد (هر دوی این رویدادها قبل از کشف رسمی این پدیده بود) مورد تجزیه و تحلیل قرار دادند و آنها را با اندازه‌گیری میدان‌های الکتریکی و مغناطیسی در آن زمان مقایسه کردند. عکس‌های این مشاهدات توسط افراد مبتدی گرفته شده بود.
تیم تحقیقاتی متوجه شد که STEVE هم به شفق‌های قطبی شباهت دارد و هم از آنها متمایز است و جالب توجه است که از دو قسمت کاملاً متفاوت (روبان‌های صورتی و حصارهای سبز) تشکیل شده است که از مکانیزم‌های مختلفی به وجود می‌آیند.
به طور معمول، شفق‌های قطبی هنگامی به وجود می‌آیند که ذرات باردار بادهای خورشیدی به اتمسفر بالایی زمین برخورد کنند و موجب تحریک و یونیزه شدن اتم‌های اکسیژن و نیتروژن شده و می‌درخشند.

حصارهای سبز رنگ STEVE نیز به شکل مشابهی شکل می‌گیرند و توضیح می‌دهند که چرا آنها مانند اکثر شفق‌های قطبی سبز هستند. این اشکال توسط الکترون‌های تهییج شده و پر انرژی که از مغناطیس‌سپهر(مگنتوسفر) خارج می‌شوند، به وجد می‌آیند.
گفته می‌شود آنها بسیار بالاتر از شفق‌های قطبی معمولی اتفاق می‌افتند و می‌توانند به طور همزمان در هر دو نیم‌کره رخ دهند.
صحنه اصلی این نمایش، روبان‌های صورتی هستند که یک داستان متفاوت دارند. آنها توسط جریانی از ذرات باردار در یونوسفر زمین که با یکدیگر برخورد می‌کنند ایجاد می‌شوند. بدین صورت که در اثر برخورد، اصطحکاک و گرما می‌شوند و موجب می‌شود تا بدرخشند.
محققان می‌گویند این روبان‌های قرمز مکانیزم مشابهی با لامپ‌های رشته‌ای دارند.
"گالاردو لاکورت" یکی از نویسندگان این مطالعه می‌گوید: شفق قطبی با بارش ذرات تعریف شده است و این الکترون‌ها و پروتون‌ها هستند که در واقع به جو زمین سقوط می‌کنند، در حالی که تابش اتمسفری STEVE به وسیله گرمایش و بدون بارش ذرات حاصل می‌شود.
وی افزود: البته الکترون‌های بارشی که سبب می‌شود حصار سبز رنگ STEVE ایجاد شود، شبیه به شفق قطبی است اما در خارج از منطقه شفق قطبی اتفاق می‌افتد، بنابراین یک رویداد منحصر به فرد است.
این تحقیق در مجله Geophysical Review Letters منتشر شده است.
انتهای پیام
