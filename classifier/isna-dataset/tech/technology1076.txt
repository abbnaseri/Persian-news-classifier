اولین دانشمندی که عکس تاریخی سیاه‌چاله را دید که بود؟
"کازونوری آکیاما" یکی از ۲۰۰ دانشمند پروژه افق رویداد و سرپرست تبدیل داده‌های تلسکوپ‌ها به یک عکس است که یکی از اولین نفراتی است که موفق به دیدن اولین عکس از یک سیاه‌چاله در تاریخ بشر شد.
به گزارش ایسنا و به نقل از ساینس نیوز،"کازونوری آکیاما" یکی از اخترفیزیکدانان مؤسسه فناوری ماساچوست(MIT) و پروژه افق رویداد است که یکی از اولین نفراتی بوده که عکس تاریخی سیاه‌چاله Powehi را دیده است.
این تصویر که در روز ۱۰ آوریل برای عموم منتشر شد، مرکز تاریک یک سیاه‌چاله غول‌آسا در مرکز کهکشان M87 را نشان می‌دهد که توسط گازهای چرخشی محاصره شده است.
ثبت و ظهور این عکس به هیچ عنوان آسان نبوده است، بلکه حاصل تلاش شبانه‌روزی بیش از ۲۰۰ محقق در سراسر جهان و جمع آوری داده‌ها از هشت رصدخانه است.
این هشت رصدخانه در آوریل ۲۰۱۷ طی ۱۰ روز ۵ پتابایت (۵ هزار ترابایت) داده جمع‌آوری کردند و تجزیه و تحلیل آنها بالغ بر دو سال به طول انجامید تا سرانجام اولین عکس واقعی از یک سیاه‌چاله در تاریخ دهم آوریل منتشر شود.
پردازش یک تصویر از این میزان اطلاعات نیاز به مهارت بیش از ۵۰ کارشناس تصویرسازی داشت. "آکیاما" از رصدخانه "Haystack" متعلق بهMIT در وستفورد ماساچوست، تلاش برای تبدیل داده‌ها به تصویر نهایی را رهبری می‌کرد.
آکیاما و همکارانش برای این که بتوانند این تصویر را ایجاد کنند، مجبور بودند ماه‌ها منتظر بمانند تا تجزیه و تحلیل پنج پتابایت داده خام که روی بیش از نیم تن هارددیسک ریخته شده بود، تمام شود.
متخصصان تصویرسازی داده‌های نهایی را در ماه ژوئن ۲۰۱۸ دریافت کردند. آکیاما می‌گوید: من نتوانستم شب قبل از تحویل داده‌ها بخوابم چون به شدت استرس داشتم.
وی پس از دریافت داده‌ها بلافاصله تجزیه و تحلیل را شروع کرد و در عرض چند دقیقه به نخستین سایه از سیاه‌چاله رسید. او می‌گوید: من واقعاً خوشحال بودم، واقعاً هیجان‌زده شدم.
اما پس از آن آکیاما نگران شد. اگر او تنها کسی بود که تصویر سیاه‌چاله را به این شکل می‌دید چه؟ اگر دیگر دانشمندان به تصویری متفاوت می‌رسیدند چه؟ وی می‌گوید: بعد از استخراج اولین تصویر دوباره نمی‌توانستم بخوابم.
این افکار خواب را از آکیاما گرفته بود و نمی‌توانست مطمئن باشد تصویری که او به آن رسیده درست باشد. بنابراین برای اطمینان از اینکه تصویر نهایی دقیق است، محققان به چهار گروه تیم تقسیم شدند که هر گروه به طور مستقل کار می‌کرد و نتایج را باهم مقایسه می‌کردند.
"دنیل مارونه" اخترفیزیکدان دانشگاه آریزونا در یک کنفرانس خبری در ۱۰ آوریل در واشنگتن گفت: ما به گروه‌ها گفتیم با یکدیگر و یا هر کس دیگری صحبتی نکنند.
این چهار گروه در نهایت پس از ۷ هفته کار بر روی داده‌ها و تصاویر در ماه ژوئیه ۲۰۱۸ در دانشگاه هاروارد یکدیگر را ملاقات کردند. در حالی که باز هم مجبور بودند صبر کنند تا میوه نهایی کارشان را به اشتراک بگذارند.
آکیاما می‌گوید: ما به شدت محتاط بودیم. در روز اول ما تصاویر را مقایسه نکردیم. در عوض همه محققان تأیید کردند که تصاویر آنها با داده‌ها سازگار است. در نهایت زمان انتشار عکس فرا رسید و تمام تیم‌ها تصویر مشترک خود از این شبح سیاه‌چاله را نمایش دادند.

پس از این که آکیاما دید که نتایج مشترک است و تفاوتی در ماحصل کار چهار گروه دیده نمی‌شود، بار دیگر توانست راحت بخوابد. سرانجام مشخص شد که تصویر این سیاه‌چاله واقعی است، فراتر از سایه شک و تردید.
انتهای پیام
