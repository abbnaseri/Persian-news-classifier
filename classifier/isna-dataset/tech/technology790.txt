خودتان را برای سورپرایزهای گوگل آماده کنید!
کنفرانس سالیانه گوگل(Google I/O ۲۰۱۹) که در آن گوگل از جدیدترین دستاوردهای نرم افزاری خود پرده برداری می‌کند امروز ساعت ۱۰ صبح به وقت منطقه زمانی اقیانوس آرام(۹:۳۰ شب به وقت تهران) آغاز می‌شود.
به گزارش ایسنا و به نقل از سی‌نت، امروز، ۷ مه بیش از ۷۰۰۰ توسعه دهنده در کنفرانس سالیانه گوگل که در سالن آمفی تئاتر "شورلاین"(Shoreline Amphitheater) در شهر "مانتین ویو" ایالت کالیفرنیا برگزار می‌شود، شرکت خواهند کرد.
کنفرانس ۲۰۱۹ گوگل از تاریخ ۷ تا ۹ مه در شهر "مانتین ویو" برگزار خواهد شد. این مراسم برای توسعه دهندگان و علاقه مندان به دنیای فناوری به جریان می‌افتد.
پایگاه خبری سی نت در این باره نوشت: اگر شما هم جزو افرادی هستید که نمی‌توانید به صورت حضوری در این مراسم شرکت کنید، پس با ما همراه شوید تا مراسم "گوگل آی.او ۲۰۱۹ " را به صورت زنده تماشا کنید.
طی همایش مذکور، این غول فناوری از آخرین فناوری‌های خود در زمینه "اندروید کیو"(Android Q)، "پیکسل"(Pixel)، "دستیار گوگل"(Google Assistant) ، "نست"(Nest) و دستگاه‌های هوشمند خانگی رونمایی خواهد کرد. خودتان را برای سورپرایزهای گوگل آماده کنید.
گوگل طی کنفرانس‌های گذشته درباره فناوری‌های مربوط به دستیار گوگل ، "گوگل لنز"(Google Lens)، "گوگل گلس"(Google Glass) و اندروید، اخباری را ارائه داد.
افراد علاقه‌مند می‌توانند این کنفرانس را به صورت زنده از سایت "سی نت"(cnet) تماشا کنند.
انتهای پیام
