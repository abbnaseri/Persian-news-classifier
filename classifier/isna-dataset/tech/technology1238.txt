 نخستین عمل جراحی مغز با اینترنت 5G
 دکتر" لینگ ژیپی" (Ling Zhipei) از پکن برای نخستین بار موفق به انجام عمل جراحی مغز یک بیمار مبتلا به پارکینسون  تنها با کمک اینترنت نسل پنجم شبکه تلفن همراه شد.
به گزارش ایسنا و به نقل از دیلی میل، دکتر " لینگ ژیپی" برای نخستین بار از فاصله ۳ هزار کیلومتری (۱۸۰۰ مایلی) مغز بیمار مبتلا به به بیماری پارکینسون را تنها با کمک اینترنت نسل پنجم شبکه تلفن همراه عمل کرد.
لینگ ژیپی که جراحی مذکور را انجام داد، گفت که این فناوری جدید می‌تواند جراحی را برای پزشکانی که بیماران آنها در مناطق دورافتاده زندگی می‌کنند و نمی‌توانند برای جراحی به شهرهای بزرگ سفر کنند، آسان سازد.
وی طی این جراحی که سه ساعت به طول انجامید موفق به تحریک عمقی مغز بیمار مبتلا به بیماری پارکینسون شد. تحریک عمقی مغز (Deep brain Stimulation) نوعی روش درمانی (جراحی) در پزشکی است که در طی آن الکترودهایی در داخل مغز بیمار قرار داده می‌شوند. این الکترودها پس از کاشته شدن در مغز به یک دستگاه مولد پالس الکتریکی متصل می‌شوند. پالس الکتریکی تولید شده توسط دستگاه پالس ژنراتور از طریق الکترودهای کاشته شده در مغز به بافت‌های عمقی مغز انتقال یافته و از این طریق اثر درمانی خود را اعمال می‌کند.
دکتر" لینگ ژیپی" این جراحی را در بیمارستان People's Liberation Army General پکن و در حالیکه کیلومترها از بیمار دور بود، انجام داد.
تاکنون دقیقاً مشخص نیست که دکتر لینگ چگونه دستگاه‌ها را از راه دور کنترل کرده است و تنها چیزی که مشخص است این بوده که وی از اینترنت تلفن همراه استفاده کرده است.
دکتر لینگ گفت: ما امیدواریم در آینده بتوانیم از اینترنت نسل پنجم شبکه تلفن همراه برای انجام جراحی‌های بیشتری استفاده کنیم.

انتهای پیام
