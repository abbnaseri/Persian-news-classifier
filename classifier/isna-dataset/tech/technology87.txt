لذت سفر دریایی با نخستین کشتی کروز هیبریدی جهان
نخستین کشتی کروز هیبریدی جهان طی روزهای آینده از سمت شمال نروژ به سمت آلاسکا به حرکت در خواهد آمد.
به گزارش ایسنا و به نقل از دیلی میل، شرکت "هارتیگروتن"(Hurtigruten) سازنده نخستین کشتی گردشی هیبریدی جهان موسوم به "روئالد آمونسن"(Roald Amundsen) است. کشتی روئالد آمونسن قابلیت حمل ۵۰۰ مسافر را دارد و طراحی آن به گونه‌ای است که در شرایط آب و هوایی ناملایم نیز قادر به حرکت است.
نام کشتی گردشی مذکور از نام روئالد آمونسن جستجوگر نروژی دو قطب شمال و جنوب گرفته شده است. وی نخستین سفر اکتشافی قطب جنوب را میان سال‌های ۱۹۱۰–۱۲ رهبری نمود و همچنین نخستین کسی است که به هر دو قطب شمال و جنوب رسید. آمونسن را نخستین کسی می‌دانند که گذرگاه شمال غربی را درنوردید. روئال آمونسن در سال ۱۹۱۰ میلادی به سمت قطب شمال حرکت کرد و تصمیم داشت اولین کسی باشد که به آنجا می‌رسد، اما این تصمیم را به تعویق انداخت چرا که یک آمریکایی به نام رابرت پیری پیش از اقدام او، مدعی شد که به آنجا رسیده است. بعدها ادعای پیری در رسیدن به محل دقیق قطب شمال رد شد. این کاشف نروژی سپس تصمیم گرفت به قطب جنوب برود. آمونسن در ۱۴ دسامبر ۱۹۱۱ اولین کسی بود که وارد قطب جنوب شد. در ۱۹۰۳ آمونسن با کامیابی گذرگاه شمال غربی –میان دو اقیانوس اطلس و آرام را پیمود.
"دانیل اسکلدام"(Daniel Skjeldam) مدیر اجرایی شرکت هارتیگروتن گفت: در حالی که موتورها عمدتاً با سوخت گازوئیل کار می‌کنند اما باتری‌های کشتی نیز در شرایط ایده آل در حدود ۴۵ تا ۶۰ دقیقه عمل می‌کنند.
این شرکت تخمین می‌زند که باتری این کشتی، نه تنها باعث صرفه جویی در مصرف سوخت می‌شود بلکه تا ۲۰ درصد نیز از انتشار گاز دی اکسید کربن نیز جلوگیری خواهد کرد.
این شرکت در ادامه افزود: با افزایش روز افزون شمار خودروهای الکتریکی این ایده نیز به ذهن ما رسید تا یک کشتی گردشی هیبریدی توسعه دهیم.
کشتی مذکور این هفته از قطب شمال به سمت گذرگاه شمال غربی و از آنجا به آلاسکا خواهد رفت. البته این شرکت برنامه‌های دیگری نیز دارد و بنابر گزارش‌ها ساخت یک کشتی هیبریدی دیگر نیز در دستور کار این شرکت قرار دارد که احتمالاً اواخر امسال عرضه خواهد شد اما ظرفیت باتری این کشتی دو برابر ظرفیت باتری کشتی روئالد آمونسن خواهد بود.



انتهای پیام
