ایران رتبه نخست علمی در منطقه را در اختیار دارد
نظام رتبه‌بندی "سایمگو"(Scimago) در جدیدترین رتبه‌بندی خود براساس مقالات علمی منتشر شده در سال ۲۰۱۸ میلادی، در منطقه خاورمیانه کشور ایران را در بسیاری از حوزه‌ها در جایگاهی بالا قرار داد.
به گزارش ایسنا و به نقل از پایگاه اینترنتی سایمگو، براساس داده آماری نظام رتبه‌بندی سایمگو، ایران در سال ۲۰۱۸ میلادی به مقام شانزدهم تولیدات علمی در تمامی حوزه‌ها در میان تمامی کشورهای جهان رسید.
بررسی‌های منتشر شده در مجله SCImago Journal & Country Rank نشان می‌دهد که ایران در منطقه خاورمیانه، از نظر تولید مقاله در تمامی حوزه‌های علمی، رتبه نخست خاورمیانه را به دست آورده است.
تعداد مقاله‌های تولیدی ایران در تمامی موضوعات ۶۰ هزار و ۲۶۸ مقاله بوده است.
"مهندسی فضایی"
با بررسی موضوعی این حوزه‌های علمی می‌بینیم که ایران موفق شد در حوزه مهندسی فضایی رتبه نخست منطقه را از آن خود کند.
تعداد مقالات تولیدی در این حوزه ۳ هزار و ۷۳۸ مقاله بود.
پس از ایران، رژیم صهیونیستی و ترکیه قرار دارند.

"علوم کشاورزی و زیست‌شناسی"
ایران در حوزه علوم کشاورزی و زیست‌شناسی هم با تولید ۸۶۸ مقاله جایگاه اول در خاورمیانه را کسب کرد. این در حالی است که کشورهای ترکیه و عربستان صعودی با اختلافی زیاد در تعداد تولید مقالات نسبت به کشور ما، جایگاه‌های دوم و سوم منطقه را به دست آوردند.

"هوش مصنوعی"
یکی از موضوعات بسیار مهم دنیای امروز، حوزه "هوش مصنوعی" است که عملکرد ایران از نظر تولید مقالات دراین حوزه و در خاورمیانه بسیار مثبت بوده و توانسته جایگاه نخست را از آن خود کند. همچنین در سطح جهانی هم عملکرد ما خوب بوده و توانسته‌ایم جایگاه نهم را کسب کنیم.
تعداد مقالات تولیدی محققان کشور ما در حوزه "هوش مصنوعی" در سال ۲۰۱۸ میلادی به هزار و ۸۱۳ مقاله می‌رسد.
ترکیه با تولید هزار و ۶۷۸ مقاله در رتبه دوم منطقه قرار دارد.

"نجوم و اختر فیزیک"
کشور ما با تولید ۲۲۸ مقاله در حوزه نجوم و اختر فیزیک در رتبه دوم خاورمیانه جای گرفت.

"بیوشیمی"
تعداد مقالات تولید شده توسط محققان کشور در حوزه بیوشیمی در خاورمیانه و در سال ۲۰۱۸ میلادی به دو هزار و ۱۷ مقاله رسید که سبب شد ایران رتبه اول این حوزه را کسب کند. ترکیه و مصر به ترتیب ۹۳۴ و ۸۵۸ مقاله در بیوشیمی تولید کردند و توانستند جایگاه دوم و سوم را از آن خود کنند.

"زیست فناوری"
از دیگر موضوعات علمی مهم دنیای امروز "زیست فناوری" یا همان "بیوتکنولوژی" است که خوشبختانه ایران توانست با تولید هزار و ۷۴ مقاله جایگاه نخست منطقه خاورمیانه و دوازدهم جهان را کسب کند.
همچنین ترکیه و عراق هم رتبه دوم و سوم منطقه را به دست آوردند.

"تحقیقات سرطان"
تعداد مقالات تولیدی ما در حوزه تحقیقات سرطان به ۵۲۹ مقاله در سال ۲۰۱۸ میلادی رسید و توانستیم در خاورمیانه جایگاه نخست را به خود اختصاص دهیم.

نظام رتبه‌بندی سایمگو توسط یک گروه پژوهشی به همین نام در دانشگاه گرانادا در اسپانیا اداره می‌شود که بر اساس تعداد مقالات علمی مؤسسات آموزش عالی کشورهای مختلف موجود در بانک اطلاعاتی اسکوپوس، آنها را ارزیابی و رتبه‌بندی می‌کند.
این رتبه‌بندی یکی از جدیدترین و جامع‌ترین نظام‌های رتبه‌بندی پژوهشی دانشگاه‌ها و مؤسسات پژوهش‌محور در جهان است.
رتبه‌بندی مجلات سایمگو شاخص اندازه‌گیری نفوذ علمی از مجلات علمی است که تعداد استنادهای دریافت شده توسط یک مجله و اهمیت یا اعتبار از مجلات که چنین استنادهایی از آن آمده است را بررسی می‌کند.
شاخص SJR بر پایه یک الگوریتم رتبه‌بندی توسعه داده می‌شود تا در شبکه‌های بزرگ و ناهمگن مجله‌های قابل استناد مورد استفاده قرار گیرد. این یک شاخص اندازه‌گیری است و می‌تواند برای مقایسه مجله در فرآیندهای ارزیابی علم استفاده شود.
انتهای پیام
