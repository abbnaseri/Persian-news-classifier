از تهیه پیتزا تا سلمانی در فضا!+تصاویر
فضانوردان کنونی مستقر در ایستگاه فضایی بین‌المللی چند وقتی است که در این آزمایشگاه فضایی زندگی می‌کنند. بنابراین مجبورند زندگی معمولی خود را در فضا انجام دهند. 
به گزارش ایسنا و به نقل از ناسا، در این راستا فضانوردان مستقر در "ایستگاه فضایی بین‌المللی" باید علاوه بر کارهای تحقیقاتی ارزشمندی که در فضا انجام می‌دهند، کارهای متداول و روزمره خود را انجام دهند.
از میان این کارها می‌توان به رعایت نظافت و انجام کارهای شخصی و یا تهیه غذا اشاره کرد.
فضانوردان این آزمایشگاه فضایی، "آن مک کلین"(Anne McClain) ، "نیک هگ"(Nick Hague) و "دیوید سنت-ژاک"(David Saint-Jacques) تصاویری از خود منتشر کردند که در حال اصلاح موی سر یکدیگر هستند.
البته وجه تمایز اصلاح موی سر در فضا با زمین این است که این فضانوردان از یک ماشین اصلاح استفاده می‌کنند که مجهز به یک مکش است تا موهای کوتاه شده در ایستگاه فضایی معلق نشوند و نظافت کابین حفظ شود.



این فضانوردان علاوه بر آن طی این چند شب اخیر جشن پیتزا برگزار کردند و پیتزاهای تک نفره برای خود تهیه کردند.
تهیه پیتزا در فضا بدون هیچ محدودیتی انجام شد و امکاناتی که فضانوردان داشتند، مانند تجهیزات یک آشپزخانه معمولی در زمین بود.



انتهای پیام
