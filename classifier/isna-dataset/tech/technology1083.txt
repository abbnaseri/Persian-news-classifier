پیشرفت حمل و نقل با خودروهای الکتریکی سازگار با محیط زیست
مهندسان آمریکایی، مدلی برای خودروهای الکتریکی ارائه داده‌اند که می‌تواند به سازگاری آنها با محیط زیست کمک کند.
به گزارش ایسنا و به نقل از تک‌کرانچ، خودروهای پرنده بدون شک، از جالب‌ترین نمونه‌های فناوری به شمار می‌روند و کارآیی بسیاری برای سفرهای بلندمدت دارند.
سفرهای هوایی، به انرژی قابل توجهی نیاز دارند زیرا در این سفرها معمولاً وزن زیادی باید به صورت هوایی منتقل شود. سفرهای هوایی، با سرعت بیشتری صورت می‌گیرند و کارآیی بیشتری نسبت به حمل و نقل زمینی دارند.
شرکت‌هایی مانند "رولز رویس"(Rolls Royce)، "لیلیوم" (Lilium) و "ورتیکال ارواسپیس" (Vertical Aerospace) باور دارند که خودروهای پرنده می‌توانند بدون آلوده کردن محیط زیست و اتلاف انرژی، به حمل و نقل کمک کنند.
یکی از نخستین پژوهش‌هایی که در این زمینه صورت گرفت، بررسی تأثیر "هواپیماهای عمود پرواز"(VTOL) بر محیط زیست بود. در هواپیماهای عمود پرواز، نیروی مورد نیاز هواپیما، مستقیماً توسط موتور فراهم می‌شود.
اکنون مهندسان "دانشگاه میشیگان"(UM) دریافته‌اند که اگر وسایل نقلیه عمود پرواز به آسمان‌ها راه پیدا کنند، انتشار گازهای مضر را تا شش درصد کاهش می‌دهند. آنها باور دارند که می‌توان روشی ارائه داد که یک خودروی پرنده بتواند انرژی را ذخیره کند.
"گریگوری کئولیان"(Gregory Keoleian)، سرپرست این پژوهش گفت: وسایل نقلیه عمود پرواز، انرژی کمتری را در طول پرواز و فرود به کار می‌برند و سفر با آنها، کارآمدتر است.
این گروه پژوهشی با کمک شرکت‌های فعال در حوزه هوا فضا، مدل کارآمدی برای خودروهای الکتریکی ارائه داده‌اند که هر دو نوع زمینی و هوایی را شامل می‌شود.
مهندسان دانشگاه میشیگان، نحوه عملکرد خودروهای الکتریکی را هنگام استفاده کاربران، مورد مقایسه بررسی دادند و مصرف انرژی آنها را با یکدیگر مقایسه کردند. "نوح فربوش"(Noah Furbush)، از نویسندگان این پژوهش گفت: مدل ما، پارامترهایی را از چندین پژوهش و طراحی‌های مربوط به هواپیماهای گوناگون به کار می‌گیرد تا خودروهای الکتریکی ویژه‌ای با وزن مناسب و انرژی مبتنی بر باتری ارائه دهد.
مهندسان دانشگاه میشیگان در بررسی خود به این نتیجه رسیدند که خودروهای پرنده می‌توانند نقش مهمی در حمل و نقل داشته باشند اما در صورت سازگار شدن با محیط زیست، اهمیت این نقش افزایش خواهد یافت.
نتایج این پژوهش، در مجله "Nature Communications" به چاپ رسید.
انتهای پیام
