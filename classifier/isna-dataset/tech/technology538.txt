معرفی پلت‌فرم جدید با توانایی اجرای بازی‌ها با کیفیت 1080p
شرکت اینتل در نمایشگاه کامپیوتکس ۲۰۱۹ که هر ساله در تایوان برگزار می‌شود و محل عرضه جدیدترین فناوری‌های قطعات رایانه است، از جدیدترین سیستم متصل خود با گرافیک فوق‌العاده رونمایی کرده که می‌تواند بازی‌های کامپیوتری را با کیفیت تصویر 1080p اجرا کند.
به گزارش ایسنا و به نقل از انگجت، هر ساله اواخر ماه مه یا اوایل ماه ژوئن چشم صنعت کامپیوتر به پایتخت تایوان دوخته می‌شود تا جدیدترین قطعات، لپ‌تاپ‌ها و کنسول‌های بازی و ادوات بازی‌های کامپیوتری را در نمایشگاه "کامپیوتکس" (Computex) یا نمایشگاه بین المللی فناوری اطلاعات تایپه به دنیا معرفی کند.
این نمایشگاه فرصتی است برای دیدن چیزهای جدیدی که در دنیای فناوری رایانه‌ها با آنها مواجه خواهیم شد و از اینکه رایانه‌های ما چه قدر در حال قدرتمندتر شدن هستند، هیجان‌زده شویم. حتی بسیاری از علاقه‌مندان در سراسر دنیا اگر قصد خرید لپ‌تاپ یا قطعات جدید دارند، تا برگزاری این نمایشگاه صبر می‌کنند.
اکنون این نمایشگاه افتتاح شده است و طی این هفته بسیاری از فناوری‌های هیجان انگیز که قرار است در ادامه سال ۲۰۱۹ و سال ۲۰۲۰ به بازار عرضه شوند، معرفی خواهند شد.
اینتل در ماه دسامبر وعده داده بود که پردازنده‌های لپ‌تاپ ۱۰ نانومتری‌اش با یک گرافیک قدرتمند همراه خواهد شد و اکنون از پلت‌فرم متصل جدید خود با قدرت اجرای بازی‌ها با کیفیت 1080p پرده برداشته است.
این گرافیک‌ها به شکل متصل به پردازنده‌ها هستند و بر کارت گرافیک اختصاصی تکیه ندارند.
این سیستم ۱۰ نانومتری موسوم به "آیس لیک"(Ice Lake) در یک نمایش زنده به رکورد بیش از ۷۰ فریم بر ثانیه دست یافت که کیفیت فوق‌العاده‌ای را ارائه می‌داد.

اینتل می‌گوید سرعت این محصول در مقایسه با محصولات رقبا ۱۵ تا ۱۶ درصد سریع‌تر است.
شرکت AMD سالیان متمادی است که توانسته است با گرافیک یکپارچه خود موسوم به Radeon پیشتاز باشد، اما در حال حاضر اینتل چیزی ساخته است که می‌تواند با آن رقابت کند.
اینتل تا فردا اطلاعات بیشتری در مورد Ice Lake ارائه خواهد کرد، اما در حال حاضر جزئیاتی که منتشر شده، مطمئناً امیدوارکننده است.
اساساً شما می‌توانید انتظار داشته باشید که امسال دستگاه‌هایی را مشاهده کنید که در عین بسیار نازک و سبک بودن می‌توانند بازی‌های سنگین را با کیفیت عالی اجرا کنند.
انتهای پیام
