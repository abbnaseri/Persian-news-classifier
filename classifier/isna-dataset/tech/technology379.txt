حذف بی سر و صدای پایگاه داده‌ تشخیص چهره مایکروسافت
شرکت "مایکروسافت"(Microsoft) پایگاه داده‌های تشخیص چهره خود را از سایت خود حذف کرد.
به گزارش ایسنا و به نقل از دیلی‌میل، شرکت "مایکروسافت" همواره در تلاش بوده که فناوری تشخیص چهره خود را قانون‌مند کند.
حال این شرکت پایگاه داده‌های تشخیص چهره خود را از سایت خود حذف کرده است. این پایگاه داده‌ای شامل ۱۰ میلیون تصویر از ۱۰۰ هزار نفر بود.
مایکروسافت این اقدام را پس از آن انجام داد که روزنامه فایننشال تایمز فاش کرد که پایگاه داده‌ای مایکروسافت توسط شرکت‌ها و محققان نظامی برای آموزش سیستم‌های تشخیص چهره مورد استفاده قرار گرفته است.

پایگاه داده‌ای "'MS Celeb" که برای عموم مردم در دسترس بود، شامل عکس‌های سلبریتی‌هایی بود که از اینترنت گرفته شده بودند. همچنین شامل عکس‌های خصوصی برخی بود که اغلب بدون آگاهی و یا رضایت از آن‌ها در پایگاه وجود داشت.
پایگاه "MS Celeb" به عنوان بزرگ‌ترین پایگاه داده عمومی تشخیص چهره در دنیا شناخته می‌شود و برای اولین بار در سال ۲۰۱۶ میلادی توسط یک محقق آلمانی به نام "آدام هاروی"(Adam Harvey) منتشر شد.
در پی گزارش روزنامه فایننشال تایمز پایگاههای داده دو دانشگاه "دوک" و "استنفورد" نیز بی‌سر و صدا آفلاین شدند.
انتهای پیام
