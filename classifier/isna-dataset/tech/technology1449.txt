شکستگی مفصل ران احتمالا به آلزایمر منجر می‌شود!
پژوهشگران "دانشگاه جانز هاپکینز" در بررسی جدیدی دریافتند بیشتر افراد میانسال مبتلا به شکستگی مفصل ران، احتمالا در پیری به آلزایمر دچار می‌شوند.
به گزارش ایسنا و به نقل از نوروساینس‌نیوز، پژوهشگران "دانشگاه جانز هاپکینز"(Johns Hopkins University)، نشانگرهای زیستی از بیماری آلزایمر را در نمونه مایع نخاع به دست آمده از بیشتر بیماران مبتلا به فراموشی که نشانه‌های بالینی این بیماری را نداشتند، یافته‌اند. پژوهشگران باور دارند که نتایج پژوهش آنها، شواهدی مبنی بر تغییرات مغزی نشان می‌دهند که به ضعف تعادل در افراد مسن مبتلا به بیماری آلزایمر می‌انجامند.
"استر اوه"(Esther Oh)، استادیار پزشکی دانشگاه جانز هاپکینز گفت: ما گروهی از بیماران بدون تشخیص بالینی فراموشی را مورد بررسی قرار دادیم و دریافتیم که بیماری بسیاری از آنها بدون داشتن نشانه‌های بالینی آلزایمر نیز فعال است.
اوه و همکارانش در این پژوهش دریافتند احتمال ابتلاء به مشکلات شناختی در میانسالانی که جراحی ترمیم مفصل ران را پشت سر می‌گذارد، نسبت به افراد دیگر بیشتر می‌شود. البته آنها این نکته را متذکر شدند که هر فرد میانسال مبتلا به شکستگی مفصل ران، آلزایمر ندارد و نباید هر فردی که جراحی ترمیم مفصل ران را پشت سر می‌گذارد، مورد آزمایش آلزایمر قرار گیرد.
اوه افزود: پزشکان در حال حاضر، بیماری آلزایمر را بسیار زودتر از پیش تشخیص می‌دهند و بسیاری از بیماران حتی پس از تشخیص بیماری نیز تا دهه‌ها بعد بدون مشکل زندگی می‌کنند. از آنجا که هیچ درمان اثبات‌شده‌ای برای آلزایمر وجود ندارد، تشخیص زودهنگام می‌تواند بیشتر به گسترش عمر مفید بیمار کمک کند.
براساس گزارش "مؤسسه ملی کهنسالی آمریکا"(NIA)، بیش از ۵.۵ میلیون نفر از افراد بالای ۶۵ سال، از بیماری آلزایمر رنج می‌برند. به گفته اوه، چندین پژوهش بین‌المللی نشان داده‌اند که یک چهارم بزرگسالان میانسال که برای جراحی شکستگی مفصل ران بستری شده‌اند، در معرض خطر مرگ در سال بعد قرار دارند.

این گروه پژوهشی، ۲۰۰ بیمار مبتلا به شکستگی مفصل ران را تحت بررسی قرار دادند. بیماران، بین ۶۵ تا ۱۰۲ سال داشتند و میانگین سنی آنها ۸۲ بود. حدود ۷۴ درصد بیماران را زنان تشکیل می‌دادند و ۹۶ درصد آنها سفید پوست بودند.
پژوهشگران، نمونه مایع نخاع ۱۶۸ بیمار را مورد بررسی قرار دادند تا زیست‌نشانگرهای آلزایمر را ارزیابی کنند. بیماران پیش از جراحی، یک پرسش‌نامه مربوط به نقص شناختی در بزرگسالان را نیز پاسخ دادند و آزمایش‌های استانداردی در رابطه با تشخیص حالت روانی را پشت سر گذاشتند.
این پژوهش جدید نشان داد که ۳۴ درصد از بیماران مبتلا به شکستگی مفصل ران، طی دوره بستری شدن در بیمارستان، به "روان‌آشفتگی"(Delirium) مبتلا می‌شوند که از ویژگی‌های آن می‌توان به عدم استراحت، هذیان و عدم انسجام در افکار و گفتار اشاره کرد. از آنجا که بیماران مبتلا به آلزایمر بیشتر در معرض تجربه این نشانه‌ها قرار دارند و امکان مرگ و میر ناشی از شکستگی مفصل ران نیز در آنها بیشتر است، اوه و گروهش برای بررسی زیست‌نشانگرهای بیماری آلزایمر، مستقیماً بر آزمایش بیماران مبتلا به شکستگی مفصل ران تمرکز کردند و ارتباط شکستگی مفصل ران را با آلزایمر در برخی از بیماران تأیید کردند.
این پژوهش، در مجله " JAMA Surgery" به چاپ رسید.
انتهای پیام
