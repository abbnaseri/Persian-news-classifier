دانشجویانی که ورزش می‌کنند نمرات بهتری می‌گیرند
 یک مطالعه جدید نشان می‌دهد شرکت در فعالیت‌های ورزشی به صورت تفریحی می‌تواند به بهبود نمرات دانشجویان کمک کند، چرا که دانشجویانی که در این مطالعه ورزش می‌کردند در انتهای سال تحصیلی به معدل بالاتری دست یافتند.
به گزارش ایسنا و به نقل از تک‌تایمز، نتایج یک مطالعه محققان دانشگاه میشیگان نشان می‌دهد دانشجویانی که به صورت تفریحی ورزش می‌کنند اغلب در مقایسه با هم‌کلاسی‌های خود که فعالیت بدنی ندارند نمرات بهتری کسب می‌کنند.
محققان دانشگاه ایالتی میشیگان بررسی کردند که شرکت در فعالیت‌های مختلف ورزشی چگونه می‌تواند به دانشجویان کمک کند تا در دانشگاه عملکرد بهتری داشته باشند. آنها ۱۸۰۰ دانشجوی تازه وارد به دانشگاه را مورد بررسی قرار دادند.
در پایان سال اول، دانشجویانی که ورزش کرده بودند دارای معدل بالاتری بودند.
دانشجویانی که فعالیت‌های ورزشی تفریحی داشتند به غیر از کسب نمرات بهتر، نمرات زیر ۱۰ کمتری گرفتند.
یافته‌ها نشان می‌دهد افرادی که فعالیت ورزشی دارند ۲.۵ برابر بیشتر از کسانی که فعالیت ورزشی ندارند برای سال دوم قبول می‌شوند و ادامه تحصیل می‌دهند.
مزایای شرکت در ورزش‌های تفریحی
دانشجویان کالج در ایالات متحده باید حداقل ۱۲۰ امتیاز برای فارغ التحصیل شدن با مدرک لیسانس کسب کنند. این به این معنی است که آنها باید در هر سال تحصیلی ۳۰ امتیاز به دست بیاورند تا مدرکشان را طی چهار سال دریافت کنند.
"کری واسولد" نویسنده اصلی این مطالعه گفت دانشجویانی که تفریحی ورزش می‌کنند در پایان سال تحصیلی به طور متوسط تنها ۶ امتیاز از دست می‌دهند، در صورتی که آنهایی ورزش نمی‌کنند به طور متوسط ۷.۷ امتیاز از دست می‌دهند.
در حالی که این تفاوت امتیاز شاید به چشم نیاید، اما محققان می‌گویند همین اختلاف امتیاز می‌تواند تأثیر قابل توجهی بر مدت تحصیل دانشجویان داشته باشد. همچنین می‌تواند فشار اقتصادی زیادی را بر دانشجو تحمیل کند.
مطالعه دانشگاه میشیگان جامع‌ترین مطالعه است که تاکنون در مورد اهمیت ورزش در دانشگاه انجام شده است. تحقیقات پیشین در این زمینه عمدتاً از نتایج نظرسنجی استفاده کرده‌اند.
محققان بر اساس چندین عامل مانند جنسیت، نژاد، وضعیت اجتماعی-اقتصادی و معدل دبیرستان این دانشجویان را با هم مقایسه کردند. سپس این داده‌ها را با میزان انجام فعالیت ورزشی توسط هر دانشجو مقایسه کردند.
"جیم پیوارنیک" یکی از محققان این مطالعه گفت: تنها تفاوت میان دانشجویان در میزان انجام ورزش‌های تفریحی بود.
وی افزود: شما نمی‌توانید فقط بگویید یک نفر در دبیرستان باهوش‌تر از دیگری بوده است یا وضعیت اجتماعی و اقتصادی بهتری دارد. ما همه چیز را در نظر گرفتیم تا شرایط برای همه برابر باشد.
چقدر ورزش‌های تفریحی باید انجام شود؟
واسولد و همکارانش معتقدند دانشجویان باید حداقل چهار تا هفت ورزش مختلف را در طول یک سال تحصیلی انجام دهند. این نتیجه بر اساس داده‌های جدیدی به دست آمده است که تیم طی این مطالعه به آن رسیده و به زودی در یک مطالعه جداگانه منتشر خواهد شد.
با این حال محققان در مورد افراط در این موضوع هم هشدار دادند، چرا که در این مطالعه به کلمه تفریحی اشاره ویژه شده است و انجام بیش از حد ورزش موجب عقب افتادن دانشجو از دروس خود می‌شود.
یافته‌های این مطالعه در مجله Research, Theory and Practice ارائه شده است.
انتهای پیام
