آموزش مراقبت‌ اورژانسی از بیماران دیابتی با واقعیت مجازی
در حال حاضر پزشکان انگلیس برای آموزش مراقبت از بیماران دیابتی در شرایط اورژانسی، از واقعیت مجازی استفاده می‌کنند. 
به گزارش ایسنا و به نقل از گیزمگ، پزشکان جنوب انگلیس هم‌اکنون می‌توانند با استفاده از شبیه‌ساز واقعیت مجازی، به مراقبت‌های اورژانسی از بیماران مبتلا به دیابت نوع ۱ بپردازند.
این مراقبت قبل از اعمال آموخته‌های پزشکی این پزشکان روی بیماران واقعی است.
این فناوری با همکاری مشترک تیم تحقیقات دیابت "سرویس سلامت همگانی"( NHS) بریتانیا و "شرکت شبیه‌ساز پزشکی آکسفورد" توسعه یافته است.
سرمایه‌گذاری پروژه نیز توسط "نوو نوردیسک" (Novo Nordisk) تأمین شده است.
"جک پاتل"( Jack Pottle) یکی از پزشکان بنیانگذار شرکت شبیه‌ساز پزشکی آکسفورد اظهار کرد: زمانی که من در حال آموختن پزشکی و تحصیل در این رشته بودم، باید مباحث را تنها یک بار آموخته و انجام می‌دادیم. به همین جهت هیچ‌گاه نشد که یک مورد اورژانسی از بیمار دیابت را به صورت آزمایشی معاینه کنیم.

وی ادامه داد: همانطور که خلبانان می‌توانند قبل از تجربه پرواز واقعی، پرواز آزمایشی و بدون مسافر را تجربه کنند، ما پزشکان و پرستاران نیز نباید از این قاعده مستثنی باشیم.
این سیستم واقعیت مجازی برای ارائه آموزش‌های بهتر به متخصصان پزشکی در مراقبت‌های اورژانسی تهیه شده است که از میان این شرایط می‌توان به شناسایی موقعیت‌های خطرناک برای بیماران دیابتی اشاره کرد. موقعیت دیگر استفاده از این فناوری نیز زمانی است که قند خون این بیماران بسیار زیاد و یا خیلی کم باشد.
در چنین شرایطی اگر مراقبت‌های اورژانسی سریع از بیماران انجام نشود، احتمال مرگ آن‌ها وجود دارد.
تجربه این فناوری توسط پزشکان به آنها این امکان را می‌دهد که با استفاده از واقعیت مجازی شرایط اضطراری را تجربه کنند و برای موقعیت‌های واقعی در زندگی آماده شوند بدون این‌که بیماران دیابتی را در معرض خطر قرار دهند.
اگر استفاده از این فناوری در مراکز درمانی جنوب انگلیس به درستی و موفقیت‌آمیز انجام شود، استفاده از آن تا سال جاری در سراسر انگلیس گسترش خواهد یافت.
انتهای پیام
