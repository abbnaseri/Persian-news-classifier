انتظار سفر به مریخ طولانی‌تر شد!
بنابر یافته‌های یک گزارشی که اخیرا انجام شده، ناسا تا سال ۲۰۳۳ نمی‌تواند فضانورد به مریخ بفرستد.
به گزارش ایسنا و به نقل از اسپیس، بنابر یافته‌های یک گزارش، ناسا هیچ شانسی برای فرستادن انسان به مریخ تا سال ۲۰۳۳ ندارد و چنین مأموریتی در خوش بینانه ترین حالت در اواخر دهه ۲۰۳۰ می‌تواند انجام شود.
گزارش مذکور پیش از سخنرانی ۲۶ مارس "مایک پنس"(Mike Pence) معاون رئیس جمهور ایالات متحده آمریکا که در آن از ناسا خواسته بود که تا پنج سال آینده می‌بایست فضانورد به ماه بفرستند، کامل شده بود و به هزینه‌های بازگشت به ماه و لزوم برنامه‌ریزی بلندمدت برای اعزام فضانورد به مریخ اشاره دارد.
ناسا با "مؤسسه سیاست علم و فناوری"(Science and Technology Policy Institute) قراردادی برای انجام این گزارش امضا کرده بود که هدف از انجام آن ارزیابی فنی و مالی مأموریت‌های ارسال انسان به فضا در سال ۲۰۳۳ بود. این تحقیق به سفارش کنگره و براساس دستورالعمل سال ۲۰۱۷ میلادی سیاست فضایی تنظیم شده بود و هدف از انجام آن ارزیابی فنی و مالی مأموریت‌های ارسال انسان به فضا در ۲۰۳۳ میلادی بود.
مؤسسه "STPI" به منظور انجام این گزارش از استراتژی ناسا موسوم به "سفر اکتشافات"(Exploration Campaign) استفاده کرد و هدف آن ادامه توسعه سامانه پرتاب فضایی(SLS)، "فضاپیمای اوریون" و مأموریت فضایی"lunar Gateway" بود. پس از انجام این برنامه‌ها، قرار است مأموریت "Deep Space Transport "انجام شود که طی آن یک فضاپیمای حامل فضانوردان از فضای بین ماه و زمین به سوی مریخ پرواز می‌کند و دوباره به آنجا برمی‌گردد.
همچنین ناسا چند ماهنورد و سیستم مربوط به آن را برای پشتیبانی از این مأموریت‌ها خواهد ساخت که از این سیستم‌ها می‌توان در مأموریت‌های بعدی به سطح مریخ نیز استفاده نمود.
این برنامه به واسطه خطرات تکنولوژیکی مرتبط با "حمل و نقل عمیق فضایی" (Deep Space Transport) شامل "سیستم‌های پشتیبانی زندگی" (life support systems) و" سامانه پیش رانش" (propulsion) نیاز به زمان طولانی دارد. بنابر نتایج این گزارش، شروع مأموریت به مریخ در ۲۰۳۳ نیازمند آزمایش فناوری‌های ضروری تا سال ۲۰۲۲ است که بعید به نظر می‌رسد این آزمایش‌ها در زمان مقرر انجام شوند.
در انتهای این گزارش آمده است که به دلیل مسائل ذکر شده انجام مأموریت ارسال فضانوردان به مریخ تا سال ۲۰۳۳ برای ناسا مقدور نخواهد بود و در ادامه نیز اظهار کرده‌اند، حتی بدون در نظر گرفتن محدودیت‌های بودجه‌ای، مأموریت مداری مریخ با توجه به برنامه‌های فعلی و ملی ناسا، زودتر از سال ۲۰۳۷ ممکن نخواهد بود و بنابر تحلیل‌های انجام شده مأموریت مداری مریخ نیازمند توسعه فناوری است و به همین دلیل امکان تأخیر در زمان بندی، افزایش هزینه و خطر کمبود بودجه نیز وجود دارد.
انتهای پیام
