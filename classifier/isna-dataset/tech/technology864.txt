تلویزیون عمودی برای نسل جوان!
 شرکت سامسونگ در جدیدترین اقدام خود دست به طراحی و تولید یک تلویزیون QLED عمودی به نام "سرو"(Sero) کرده است که مجهز به دستیار هوشمند، میکروفون و قابلیت همگام‌سازی با موبایل است.
به گزارش ایسنا و به نقل از گیزمگ، اگر چه تاکنون هنگام تصویربرداری و عکس گرفتن دعوا بر سر گرفتن گوشی به صورت افقی بود، اما به نظر می‌رسد که این دوران به اتمام رسیده است. مدرک؟ سامسونگ تلویزیون QLED با صفحه نمایش عمودی تولید کرده است.
این تلویزیون احتمالاً همان مدلی است که شرکت در سال ۲۰۱۳ آن را معرفی کرد. تلویزیون جدید به Sero نام‌گذاری شده که در زبان ژاپنی به معنی "ویولنسل" است.
این تلویزیون اساساً به عنوان وسیله‌ای برای نمایش تصاویر گوشی‌های هوشمند توسط NFC(ارتباط میدان‌نزدیک) ساخته شده است. کاربران می‌توانند موبایل خود را با این تلویزیون سازگار کنند و هر تصویری که می‌خواهند را روی این تلویزیون که شبیه به یک موبایل خیلی بزرگ است نمایش دهند.

سامسونگ می‌گوید هدف از توسعه این نوع تلویزیون عرضه برای نسل جوان است که عادت به دیدن تصاویر عمودی در گوشی‌های خود کرده‌اند. البته می‌توان صفحه نمایش ۴۳ اینچی Sero را به حالت افقی نیز درآورد و استفاده کرد.
چیزی راجع به وضوح تصویر Sero گفته نشده است، اگر چه دارای بلندگوی ۴.۱ کانال و ۶۰ وات است که می‌تواند برای پخش موسیقی کیفیت مناسبی ارائه دهد.
تلویزیون Sero محتوا را از گوشی‌های هوشمند با استفاده از حالت آینه نمایش می‌دهد.
هنگامی هم که در حال استفاده نباشد، تصاویری مانند ساعت، عکس‌ها و تصاویر زیبا را نمایش می‌دهد.

این تلویزیون مجهز به دستیار هوش مصنوعی است که می‌توان به آن دستورات صوتی داد و با این که ریموت کنترل دارد اما شاید دیگر نیازی به آن نباشد. دستیار هوشمندSero توسط هوش مصنوعی مخصوص سامسونگ موسوم بهBixby پشتیبانی می‌شود.
اگر علاقه‌مند به خرید این تلویزیون فعلاً راهی جز سفر به کره جنوبی ندارید. عرضه این تلویزیون جدید از آخر ماه مه آغاز خواهد شد و حدود ۱۶۳۰ دلار آمریکا قیمت خواهد داشت.

انتهای پیام
