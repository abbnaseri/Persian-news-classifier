روش جدیدی برای تشخیص و درمان به موقع سرطان مغز
پژوهشگران آمریکایی، روش جدیدی برای بررسی تومورها ارائه داده‌اند که شاید بتواند به تشخیص و درمان به موقع سرطان مغز کمک کند.
به گزارش ایسنا و به نقل از نوروساینس نیوز، پژوهشگران "مرکز سرطان ییل" (YCC) در آمریکا، روش جدیدی برای تحلیل نحوه تغییر سلول‌های سرطانی هنگام متاستاز یا گسترش در مغز ارائه داده‌اند. شاید این روش بتواند به تشخیص ابتدایی و درمان سرطان پیشرفته مغز که روش‌های
درمانی محدودی دارد کمک کند.
"دون نگوین" (Don Nguyen)، استادیار آسیب‌شناسی مرکز سرطان ییل و از نویسندگان این پژوهش گفت: با آغاز متاستاز تومورها در مغز، اثر بیشتر درمان‌های دارویی از بین می‌رود اما مشخص نشده که دلیل آن، نرسیدن داروها به مغز است یا این که مکانیسم‌های دیگری در این میان مؤثر
هستند.
پژوهشگران برای پاسخ دادن به این سوال، مدل‌هایی از متاستاز تومورهای سرطانی را در موش‌هایی که فاقد سیستم ایمنی بودند، بررسی کردند. آنها برای بررسی بیان ژن در تومورهای انسان و موش، سیستمی ابداع کردند تا نمونه‌های بافت را به طور دقیق بررسی کند. بیان ژن، تولید
پروتئین‌هایی که سلول را برای اندام خاصی از بدن مانند ریه یا عضله شکل می‌دهند، راه‌اندازی می‌کند.
آزمایش‌های این پژوهش، از موش‌هایی آغاز شدند که نوعی از سرطان ریه که به سرعت گسترش پیدا می‌کند و به مغز می‌رسد، در خود داشتند. پژوهشگران، نحوه تغییر بیان ژن را طی گسترش تومور مورد بررسی قرار دادند و آن را با بیان ژن در بافت سالم مغز مقایسه کردند و نهایتاً موفق
شدند مجموعه‌ای از تغییرات را در بیان ژن کشف کنند.

"امیلی وینگرو" (Emily Wingrove)، دانشجوی مرکز سرطان ییل و از نویسندگان این پژوهش گفت: ما تغییراتی را در بیان ژن‌ها دیدیم که هرگز وجود آنها را هنگام رشد سلول‌ها تصور نمی‌کردیم.
پژوهشگران پس از تأیید درستی این یافته‌ها، پژوهش خود را با تحلیل مدل‌های آزمایشی متاستاز ملانوما و سرطان پستان گسترش دادند.
این پژوهش، سرنخ‌های بسیاری را برای شناسایی زیست‌نشانگرهای جدیدی که می‌توانند به تشخیص ابتدایی متاستاز سرطان مغز کمک کنند، ارائه می‌دهد.
سرطان مغز در حال حاضر، هنگامی تشخیص داده می‌شود که در مراحل پیشرفته خود قرار دارد. شاید این پژوهش بتواند فرصت بررسی داروهای کنونی این بیماری را نیز برای پژوهشگران فراهم کند.
این پژوهش، در مجله " Cell Reports" به چاپ رسید.
انتهای پیام
