عرضه تایرهای بدون باد تا سال ۲۰۲۴
خودروسازی بزرگ جنرال موتورز و شرکت تایرسازی میشلین تا سال ۲۰۲۴ تایرهای بدون باد را برای خودروهای سواری به ارمغان خواهند آورد و اولین نمونه از آن را همین امسال روی خودروی برقی "بولت" آزمایش خواهند کرد.
به گزارش ایسنا و به نقل از انگجت، تایرهای بدون باد برای خودروهای سواری ممکن است خیلی زود عملی شود. شرکت خودروسازی جنرال موتورز (GM) و شرکت تایرسازی "میشلین"(Michelin) یک نمونه اولیه از تایر بدون باد موسوم به "آپتیس"(Uptis) که مخفف "سیستم تایر ضد پنچری" است را ساخته‌اند.
این تایر ترکیبی از لاستیک کامپوزیت و رزین جاسازی شده در فایبرگلس است که اجازه می‌دهد این تایر در سرعت‌های بالا نیز کارایی داشته باشد. نمونه‌های قبلی تنها در سرعت پایین کارایی داشت.
ظاهر این تایر به اندازه تایرهای رایج کنونی جذاب نیست اما میشلین می‌گوید این تایر راحتی فوق العاده‌ای دارد.
مهمتر از همه این که یک نقشه راه برای توسعه و تولید انبوه این تایر وجود دارد. جنرال موتورز نمونه اولیه این تایر را همین امسال در میشیگان آمریکا روی خودروهای برقی "بولت"(Bolt) محصول شورولت آزمایش می‌کند و انتظار می‌رود که نسخه نهایی تا سال ۲۰۲۴ به تولید برسد.
این خودروساز به مدل مشخصی که برای اولین بار از این تایرها بهره‌مند خواهد شد اشاره نکرده است.
"آپتیس" باید فواید مالی و ایمنی زودهنگامی داشته باشد. در حالی که این تایر کاملاً روئین تن نخواهد بود اما پنچری، انفجار، صاف شدن لاستیک و ساییدگی را تاریخ خواهد سپرد.

جنرال موتورز و میشلین این تایر را برای آینده‌ای که خودروهای الکتریکی و خودران رایج می‌شوند مهم می‌بینند.
فناوری تایر بدون باد نیاز به تولید تایرهای مضر برای محیط زیست را کاهش می‌دهد و همچنین نیاز به تایر یدکی را حذف می‌کند که در نتیجه باعث کاهش وزن خودرو و کاهش مصرف سوخت می‌شود.
جنرال موتورز یا به اختصار جی ام، شرکت خودروسازی آمریکایی و چندملیتی است که دفتر مرکزی آن در ساختمان رنسانس سنتر، در شهر دیترویت میشیگان قرار دارد.
شرکت جنرال موتورز در حال حاضر بزرگ‌ترین تولیدکننده خودرو در جهان است. این ابرشرکت از سال ۱۹۳۱ تا ۲۰۰۷ میلادی به عنوان بزرگ‌ترین شرکت خودروسازی در جهان شناخته می‌شد، اما در سال ۲۰۰۸ شرکت تویوتا از آن پیشی گرفت. طبق گزارش مرکز پژوهش Navigant در اوایل سال ۲۰۱۷ شرکت جنرال موتورز پس از شرکت فورد در دومین رده برترین سازندگان خودرو قرار دارد.
این کمپانی در ۳۷ کشور دارای ۳۹۶ کارخانه تولید خودروهای سبک و سنگین می‌باشد که تحت برندهای شورولت، بیوک، جی‌ام‌سی، کادیلاک و هالدن عرضه می‌شوند. هامر، ساترن، پونتیاک، ساب، اولدزموبیل و دوو نیز از مارک‌های پیشین متعلق به این شرکت به‌شمار می‌آیند.
میشلین شرکت تایرسازی فرانسوی است که در سال ۱۸۸۹ توسط ادوارد و آندره میشلین تأسیس شد. این شرکت هم‌اکنون پس از شرکت بریجستون، دومین تولیدکننده تایر در جهان محسوب می‌شود.
انتهای پیام
