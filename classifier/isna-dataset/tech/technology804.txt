ساخت دستگاه بی‌سیم برای تحلیل تنفس افراد در خواب
پژوهشگران کانادایی، نوعی ابزار بدون سیم طراحی کرده‌اند که می‌تواند تنفس بیماران را در خواب بررسی کند.
به گزارش ایسنا و به نقل از تکنولوژی، بسیاری از بیمارانی که در بیمارستان بستری هستند، باید به ابزاری برای بررسی نشانه‌های حیاتی متصل باشند. پزشکان با کمک این ابزار می‌توانند شرایط بیماران را به طور دقیق ارزیابی کنند. این ابزار الکترونیکی، با کمک سیم‌های بسیاری کار می‌کنند که شاید گاهی اوقات دست و پا گیر باشند؛ به همین دلیل دانشمندان "دانشگاه واترلو"(UWaterloo) کانادا، یک سیستم رادار جدید ابداع کرده‌اند که بدون سیم کار می‌کند.
این فناوری می‌تواند نشانه‌های حیاتی بیماران را به شکل بی‌سیم بررسی کند؛ در نتیجه برای اتصال بیمار به دستگاه و بررسی علائم حیاتی، به وجود هیچ سیمی نیاز نیست. این رادار، در ابزاری قرار دارد که به اندازه یک تلفن همراه است و به رغم اندازه کوچک خود می‌تواند ضربان قلب و میزان تنفس را با کمک امواج حساس، تحلیل و ثبت کند. این داده‌ها را می‌توان با کمک الگوریتم‌های پیچیده موجود در یک واحد پردازش سیگنال دیجیتال، تحلیل کرد.
این ابزار، برای شناسایی افرادی که در خواب، به "توقف تنفس"(apnoea) دچار می‌شوند ابداع شده است. انجام دادن پژوهش در مورد خواب، همیشه دشوار است زیرا برای بیمار مزاحمت ایجاد می‌کند. آزمایش‌هایی که تاکنون در این مورد صورت گرفته‌اند، به خاطر وجود سیم‌های زیادی که به دستگاه‌ها متصل هستند، با دشواری‌هایی همراه بوده‌اند.
این سیستم رادار می‌تواند حرکات کوچک قفسه سینه که امکان بررسی تنفس هنگام خواب را فراهم می‌کنند، تشخیص دهد. دانشمندان دریافتند که این سیستم، ۹۰ درصد دقت ابزار پیچیده را دارد و اگرچه دقت آن به اندازه فناوری‌های کنونی نیست اما مزاحمتی برای بیماران ندارد و طوری کار خود را انجام می‌دهد که بیماران، مراحل ارزیابی را احساس نکنند.
بهترین نکته در مورد سیستم رادار این است که بیماران حتماً نباید در بیمارستان حضور داشته باشند زیرا این ابزار کوچک می‌تواند کار خود را به راحتی در خانه نیز انجام دهد.
این ابزار را می‌توان به سادگی بالای تخت قرار داد و هنگام آماده شدن برای خواب روشن کرد. "جورج شیکر"(George Shaker)، از مهندسان پروژه ابداع این سیستم گفت: خواب راحت با وجود سیستم‌های قدیمی که به سیم‌های بسیاری نیاز دارند، غیرممکن است و تجربه بدی از ارزیابی خواب برای بیماران باقی می‌گذارد.
از نکات مثبت دیگر این سیستم می‌توان به قیمت کم آن اشاره کرد. هزینه سیستم‌های کنونی ارزیابی خواب که حتی عملکرد دقیقی هم ندارند، بسیار زیاد است اما این سیستم، یک ابزار تشخیصی مناسب و مقرون به صرفه برای ارزیابی تنفس در خواب به شمار می‌رود.
انتهای پیام
