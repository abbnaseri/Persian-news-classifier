تامین مواد اولیه برای تولید گوشت آزمایشگاهی
یک شرکت آمریکایی قصد دارد برای سهولت بخشیدن به تولید گوشت آزمایشگاهی، مواد اولیه آن را ارائه دهد.
به گزارش ایسنا و به نقل از دیجیتال‌ترندز، استارتاپ‌هایی مانند "ایمپاسیبل فود"(Impossible Food) برای تغییر روش‌های تولید مواد غذایی تلاش می‌کنند اما باید به این نکته توجه داشت که برای تولید غذاها با روش‌های جدید، به مواد اولیه جدیدی نیاز است و این موضوع، گسترش تولیدکنندگان مواد اولیه را می‌طلبد. اکنون، یک شرکت آمریکایی موسوم به "موتیف اینگردینتز"(Motif Ingredients) امیدوار است که بتواند یکی از این تولیدکنندگان باشد.
این شرکت اخیراً برای آغاز پروژه تأمین مواد غذایی، ۹۰ میلیون دلار سرمایه گذاری کرده است و امید دارد روزی بتواند از عهده انجام این کار برآید.
نیاز به غذاهای جایگزین در سال گذشته تا ۱۷ درصد افزایش یافت اما هنوز موانعی بر سر راه گسترش این ایده قرار دارند که تردید در مورد طعم گوشت و فرآورده‌های حیوانی آزمایشگاهی، یکی از قابل توجه‌ترین آنهاست. طبیعی است که طعم گوشت آزمایشگاهی متفاوت باشد و به همین دلیل نتواند توجه لازم را از سوی مصرف‌کنندگان به دست آورد. گوشت آزمایشگاهی تولید شده در شرکت ایمپاسیبل فود، نزدیک‌ترین طعم را به گوشت معمولی دارد.
مدیران موتیف در یک بیانیه عمومی اعلام کردند که موفقیت گوشت آزمایشگاهی ایمپاسیبل فود، نقش مهمی در تصمیم آنها برای آغاز کارشان داشته است. آنها در این باره گفتند که شرکت ایمپاسیبل فود برای تولید برگرهای جدید خود، مبلغ زیادی صرف کرده است اما این امکان برای شرکت‌های کوچک‌تر با بودجه کمتر وجود ندارد؛ در نتیجه آنها تصمیم گرفتند که طرح تولید مواد اولیه لازم را آغاز کنند.

"جاناتان مکلنتایر" (Jonathan McIntyre)، مدیرعامل شرکت موتیف گفت: مصرف کنندگان، خواستار جایگزین‌های جدیدی برای مواد غذایی کنونی هستند اما تولید غذاهای سالم، هزینه بالایی به همراه دارد و در بسیاری موارد نمی‌تواند با غذاهای معمولی برابری کند.
متخصصان موتیف قصد دارند در ارائه مواد غذایی لازم برای تولید جایگزین گوشت و فرآورده‌های حیوانی، از زیست‌فناوری و تخمیر استفاده کنند. پس از طی کردن این مراحل، ویتامین‌ها، آمینواسیدها، آنزیم‌ها و طعم‌های لازم به مواد غذایی افزوده می‌شوند تا طعم و کیفیت آنها به غذاهای معمولی نزدیک شود. شرکت موتیف قصد دارد پژوهش‌های خود را در اختیار شرکت‌های فناوری که علاقمند به تولید غذاهای جایگزین هستند، بگذارد تا این شرکت‌ها به آزمایشگاه جداگانه‌ای برای تولید مواد اولیه نیاز نداشته باشند.
انتهای پیام
