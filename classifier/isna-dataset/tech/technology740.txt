امکان دیدن و پا زدن کتانی مورد علاقه قبل از خرید 
فناوری واقعیت افزوده(AR) که بزرگان دنیای فناوری آن را آینده فناوری جهان می‌دانند ترتیبی فراهم کرده است تا کاربران از طریق موبایل خود بتوانند کتانی‌های جدید را قبل از عرضه ببینند و حتی‌آنها را پا بزنند.
به گزارش ایسنا و به نقل از انگجت، یک اپلیکیشن فروش کتانی به نام "گوت"(GOAT) یک قابلیت واقعیت افزوده اضافه کرده است که به کاربران اجازه می‌دهد کتانی‌های هنوز عرضه نشده را ببینند.
البته این اولین بار نیست که یک شرکت امکان دیدن کتانی‌ها با واقعیت افزوده را برای کاربران خود فراهم می‌کند، اما "گوت" نخستین شرکتی است که این امکان را برای کتانی‌های هنوز عرضه نشده فراهم کرده است.
این در حالی است که امروز شرکت "نایکی"(Nike) هم امکان پا زدن کتانی‌های خود را از طریق اپلیکیشن خود فراهم کرده است.
این شرکت چندی است که روی واقعیت افزوده سرمایه‌گذاری کرده است و در حال کار بر روی تجربیات جدید مبتنی بر فناوری است. این شرکت در حال حاضر ویژگی "نایکی فیت"(Nike Fit) را که یک ویژگی با استفاده از ترکیبی از بینایی رایانه‌ای، داده‌های علمی، هوش مصنوعی و الگوریتم‌های اسکن پا است را برای پیدا کردن کفش مناسب توسط کاربر یا اصطلاحاً همان پا زدن توسعه داده است.

مدیران این شرکت می‌گویند طبق تحقیقات، بیش از ۶۰ درصد از مردم کتانی‌هایی با سایز اشتباه می‌پوشند و اکنون با این برنامه می‌توانند کتانی مورد علاقه و مناسب خود را بیابند. این شرکت امیدوار است با این ویژگی این مشکل را حل کند.
نحوه کار با این برنامه آسان است. کاربر به سادگی وارد اپلیکیشن می‌شود، به صفحه محصول مورد نظر خود می‌رود. در کنار گزینه انتخاب سایز یک گزینه اسکن پا اضافه شده است که با انتخاب آن می‌تواند توسط دوربین گوشی، پای خود را اسکن کند.
در این مرحله برنامه به کاربر می‌گوید کنار یک دیوار بایستد و دوربین گوشی را روی پای خود بگیرد. هنگامی که برنامه پا و محیط فیزیکی کاربر را تشخیص دهد، شروع به اسکن پاها می‌کند و سپس اندازه مناسب کفش برای وی را می‌گوید.
تمامی این مراحل کمتر از یک دقیقه طول می‌کشد.

ضمن اینکه این ویژگی می‌تواند به شما بگوید که کدام پایتان از دیگری کمی بزرگ‌تر یا کوچک‌تر است و اینکه چرا ۸۰ درصد از مردم با پاهای مشابه با شما این سایز را خریداری کرده‌اند.
در واقع در این روش پای کاربر با دقت میلیمتری اندازه‌گیری می‌شود.
گفته می‌شود این ویژگی در آزمایش اولیه کاملاً موفق عمل کرده است، به طوری که شرکت قصد دارد آن را به یک ویژگی اصلی در برنامه تبدیل کند و گفته می‌شود این فقط یک آزمایش یا یک حرکت تبلیغاتی برای بازاریابی نیست.

همچنین اطلاعات اسکن پاهای کاربر در پروفایل وی ذخیره می‌شود و نیازی نیست هر بار اسکن را انجام داد.
این ویژگی از ماه ژوئیه به طور رسمی بر روی برنامه مربوطه عرضه خواهد شد. البته فعلاً تنها در آمریکا در دسترس خواهد بود و قول داده شده که تا تابستان در اروپا نیز فعال شود.
انتهای پیام
