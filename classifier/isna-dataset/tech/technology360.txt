آزمایش دست رباتیک توسط "جف بزوس"+عکس
در نمایشگاه "re:MARS" شرکت آمازون یک فناوری رونمایی شد که از فناوری‌های سه شرکت مختلف در آن به کار گرفته شده است و توسط "جف بزوس" ثروتمندترین مرد جهان و رئیس شرکت آمازون آزمایش شد.
به گزارش ایسنا و به نقل از گیزمگ، یک شرکت انگلیسی به نام "Shadow Robot" در این نمایشگاه از دو بازوی رباتیک رونمایی کرد که قادر است ۲۴ حرکت انجام دهد.
این دست رباتیک ۱۲۹ حسگر یکپارچه دارد که فاکتورهایی مانند موقعیت، نیرو و فشار را اندازه‌گیری می‌کند.
وزنه‌ای که این ربات قادر به بلند کردن است به پنج کیلوگرم می‌رسد.
در نسخه آزمایشی، این دست رباتیک به حسگرهای لمسی مجهز شده است که توسط محققان یک شرکت وابسته به دانشگاه "کالیفرنیای جنوبی" ساخته شده است.
هر حسگر ترکیبی از یک پوست نرم و منعطف است که شیارهایی شبیه به اثر انگشت دارد و یک مایع پرکننده را پوشش می‌دهد.
زمانیکه این پوست روی سطحی حرکت می‌کند، لرزش‌های ایجاد شده توسط شیارها، در مایع تشدید می‌شود و سپس لرزش‌ها توسط یک "هیدروفون" تشخیص داده می‌شود.
این امر به حسگرها اجازه می‌دهد که بافت مورد نظر را تشخیص دهد و علاوه بر آن درجه حرارت را حس کند.
دست رباتیک ساخت انگلیسی‌ها توسط کاربران از راه دور کنترل می‌شود. یکی از افرادی که به این آزمایش پرداخت، "جف بزوس" رئیس شرکت آمازون بود.
از موارد کاربرد این فناوری می‌توان به استفاده از آن در جراحی‌ها، خنثی کردن بمب و یا مهندسی عمیق دریا اشاره کرد.

انتهای پیام
