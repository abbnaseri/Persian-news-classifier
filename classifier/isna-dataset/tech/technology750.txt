"دستیار گوگل" به اطلاعات شخصی شما دست می‌یابد
ویژگی جدید "منابع شخصی"( Personal references) گوگل به گوشی و اسپیکر هوشمند شما اجازه خواهد داد که اطلاعات بیشتری از مخاطبان خود را به خاطر بیاورید.

به گزارش ایسنا و به نقل از سی‌نت، در کنفرانس سالیانه گوگل(Google I/O ۲۰۱۹) که در آن گوگل از جدیدترین دستاوردهای نرم افزاری خود رونمایی کرده است،"دستیار گوگل"(Google Assistant)ویژگی جدیدی پیدا کرده که توصیه‌های شخصی به کاربران خود ارائه می‌دهد.
در این ویژگی کافی است به "دستیار گوگل" اجازه دهید که اطلاعات جزئی‌تری از مخاطبان شما داشته باشد. به عنوان مثال، سالروز تولد مادر شما را بداند. به این ترتیب فراموش نخواهید کرد که برای مادرتان در روز تولدش هدیه بخرید. زیرا گوگل به شما یادآوری می‌کند.
این دستیار دیجیتالی که با استفاده از صدای کاربر فعال است، در اسپیکرهای هوشمند گوگل و گوشی‌های اندروید قابل اجرا است.
گوگل در کنفرانس امسال ویژگی‌های متعددی را به دستیار خود افزوده است و قصد دارد که دستیار شخصی خود را شخصی‌تر کند.
در این قابلیت جدید کاربر قادر خواهد بود اطلاعات خود را در یک بخش جدید در تنظیمات سازماندهی کند.
این " تب"( tab) جدید هم در "دستیار گوگل" و هم در اپلیکیشن "گوگل هوم"(Google Home) یافت خواهد شد و اطلاعات مخاطبان خاص و خانواده شما را به نمایش خواهد گذاشت. کاربر همچنین قادر خواهد بود نسبت آن مخاطب با خود را مشخص کنند و پس از آن اطلاعاتی از قبیل آدرس و یا تاریخ تولد را برای آن مخاطب پر کند.
جالب است که شما می‌توانید با این قابلیت و با استفاده از "دستیار گوگل" راجع به شرایط جوی و یا میزان ترافیک محل زندگی خواهر و یا برادرتان آگاهی یابید.
تاریخچه فعالیت کاربر هم در تب "You" وجود دارد و می‌تواند در صورت تمایل آن را پاک کند و یا تنظیمات حریم شخصی را تغییر دهد.
"دستیار گوگل" علاوه بر آگاهی بیشتر نسبت به مخاطبان شما، تلاش می‌کند که بر اساس جست‌وجوهای اخیر شما پیشنهادات بهتری را ارائه دهد.
مثلاً اگر در گذشته راجع به غذاهای گیاهی جست‌وجو کرده باشید و بخواهید دستورالعمل یک غذا را جست‌وجو کنید، نمایشگر هوشمند گوگل از آن اطلاعات استفاده خواهد کرد تا دستور یک غذای گیاهی را برای شما به نمایش بگذارد.
این ویژگی جدید که "دستیار گوگل" به جزئیات بیشتری از اطلاعات مخاطبان دسترسی یابد، از تابستان امسال به زبان انگلیسی اجرایی خواهد شد.
انتهای پیام
