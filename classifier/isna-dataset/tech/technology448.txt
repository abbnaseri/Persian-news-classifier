تست صوتی کپسول اوریون با موفقیت انجام شد
کپسول اوریون که برای سفر به ماه آماده می‌شود در حال پشت سر گذاشتن آخرین آزمایشات قبل از سفر به مدار ماه و هموار کردن مسیر بازگشت به این قمر است.
به گزارش ایسنا و به نقل از اسپیس، ناسا یک گام دیگر به نخستین پرواز آزمایشی کپسول خدماتی بدون سرنشین "اوریون"(Orion) نزدیک شد.
این کپسول تست‌های صوتی مربوط به ساختمان عملیات در مرکز فضایی کندی ناسا در فلوریدا را با موفقیت پشت سر گذاشت.
این مدل خدماتی توسط آژانس فضایی اروپا تهیه شده است. این آژانس، سوخت موتور اصلی اوریون و خانه و هوا و آب مورد نیاز فضانوردان در مأموریت‌های آینده را تأمین خواهد کرد.
تکنسین‌های ناسا اکنون داده‌های جمع آوری شده از این آزمایشات را تجزیه و تحلیل می‌کنند.
آنها به دنبال نقص در محیط آکوستیک اوریون بودند و برای تکمیل تست، ماژول خدمات را داخل سلول آزمایش ایمن کردند. سپس تجهیزات صوتی از جمله میکروفن‌ها، کرنش‌سنج‌ها و شتاب‌سنج‌ها قبل از انجام پنج آزمایش نهایی متصل شدند.
هر آزمون دارای سطح صوتی متفاوت بین ۱۲۸ تا ۱۴۰ دسیبل بود که در اوج خود به صدای یک موتور جت می‌رسید.
مأموریت "آرتمیس ۱" اولین مأموریت از مجموعه مأموریت‌های پیچیده ناسا برای ارسال خدمه به ماه و مریخ است. ناسا "اوریون" را بر روی موشک "SLS" پرتاب خواهد کرد.
این مأموریت گام اولیه برای اکتشاف فضای عمیق توسط انسان خواهد بود.

انتظار می‌رود کل این مأموریت در مجموع سه هفته طول بکشد. "اوریون" در بازگشت خود در اقیانوس آرام و در نزدیکی سواحل کالیفرنیا فرود خواهد آمد و بازیابی خواهد شد و به مرکز پرتاب "کندی" بازگردانده خواهد شد.
اوریون به سمت ماه می‌رود و چند روز طول می‌کشد تا به فاصله ۱۰۰ کیلومتری سطح ماه برسد. سپس از نیروی گرانش ماه برای عقبگرد و قرار گرفتن در مدار ۷۰ هزار کیلومتری ماه استفاده خواهد کرد.
اوریون به مدت شش روز در این مدار سفر خواهد کرد و در طول این زمان، داده‌های مختلف را جمع آوری می‌کند و به مأموران کنترل عملیات اجازه می‌دهد عملکرد فضاپیما را ارزیابی کنند.
"مایک سارافین" مدیر مأموریت "آرتمیس ۱" از ستاد ناسا در واشنگتن گفت: این مأموریتی است که واقعاً کاری را انجام می‌دهد که تاکنون انجام نشده است و به کشف ناشناخته‌ها می‌پردازد.
وی افزود: این مأموریت بخش اول از یک مجموعه مأموریت دنباله‌دار است که ما را برای مأموریت‌های سرنشین‌دار به ماه آماده می‌کند.
این مأموریت یک گام مهم در ارسال فضانوردان به ماه در سال ۲۰۲۴ خواهد بود. ناسا گفته است که در هنگام بازگشت انسان به ماه پس از ۵۰ سال یک فضانورد زن در خدمه خواهد بود.
انتهای پیام
