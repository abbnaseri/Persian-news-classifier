آزمایش موتور فضاپیمایی که نیاز به سوخت ندارد!
دانشمندان آلمانی به دنبال ساخت یک نوع جدید و عجیب از موتور فضاپیما موسوم به "ای‌ام‌درایو"(EmDrive) هستند که قوانین فیزیک را زیر پا می‌گذارد و می‌تواند فضاپیما را بدون سوخت هدایت کند.
به گزارش ایسنا و به نقل از فیوچریسم، دانشمندان به دنبال تحقق موتور "EmDrive"، یک مدل موتور فضاپیما هستند که می‌تواند نیروی حرکتی را بدون سوخت برای نزدیک به ۲۰ سال تأمین کند.
EmDrive یک موتور فرضیه ای و جنجالی است که باید قوانین فیزیک را بشکند. با این حال، یک تیم از فیزیکدانان آلمانی جمع شده‌اند تا یک آزمایش جدید را برای آزمایش این فرضیه انجام دهند.
آنها در حال انجام کاری هستند که به نظر بیهوده می‌رسد اما نمی‌توان انکار کرد که در صورت تحقق، جهان را تغییر خواهد داد.
از آنجا که تیم تحقیقاتی آلمان برای ساخت چنین موتوری نیاز به شکست یک قانون خاص از فیزیک به نام "پایستگی تکانه" دارد چندان امیدی به موفقیت آنها نیست.
با این حال محققان می‌گویند یکی از انگیزه‌های اصلی آنها برای انجام این آزمایش، پایان دادن به بحث مربوط به فرضیه امکان ساخت چنین موتوری است.
"راجر شایر" دانشمند بریتانیایی در سال ۲۰۰۱ توسعه این موتور را با پمپاژ مایکروویو در یک محفظه مخروطی عملی می‌دانست. مایکروویو از لحاظ نظری دیواره محفظه را تحریک و نیروی کافی برای رانش فضاپیما را تولید می‌کند.

برخی از محققان نیز طی این سالها ادعا کرده‌اند که در آزمایش‌های فرضیه EmDrive توانسته‌اند نیروی محرکه ایجاد کنند. هر چند که مقدار آن تقریباً ناچیز بوده است. ضمن اینکه برخی معتقدند که این نیروی ناچیز هم بر اثر تأثیرات بیرونی مانند ارتعاشات یا میدان مغناطیسی زمین ایجاد شده است.
محققان آلمانی برای تست این فرضیه و حل اختلافات، یک ابزار جدید حساس ایجاد کردند که ادعا می‌کنند از تداخل بیرونی که در دیگر مطالعات مورد بحث بوده مصون است.
این تیم قصد دارد آخرین نتایج آزمایش EmDrive خود را در ماه اوت در مجله Acta Austronatica منتشر کند.
آنها می‌گویند تنها چند ماه به خاتمه بحث و گفتگوی بی‌پایان در مورد موتورهای بدون نیاز به سوخت باقی مانده است.

انتهای پیام
