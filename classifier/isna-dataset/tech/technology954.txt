امشب بارش شهابی رخ می‌دهد
امشب  و فردا شب(۲۲ و ۲۳ آوریل ۲۰۱۹ میلادی) شاهد بارش شهابی "شلیاقی" خواهیم بود. 

به گزارش ایسنا و به نقل از اسپیس، بارش شهابی شلیاقی یکی از بارش‌های شهابی سالانه است که کانون بارش آن در صورت فلکی شلیاق به نظر می‌رسد. این بارش شهابی معمولاً از تاریخ ۱۶ تا ۲۸ آوریل اتفاق می‌افتد که امشب ۲۲ آوریل به اوج خود خواهد رسید.
این بارش از توده ذرات باقی مانده از دنباله دار "C/۱۸۶۱ G۱ " که در سال ۱۸۶۱ میلادی یافت شد نشأت می‌گیرد.
بارش شلیاقی می‌تواند در هر ساعت تا ۱۸ شهاب تولید کند ولی متأسفانه به دلیل حضور ماه تابان در تمام آسمان امشب تماشای این بارش دشوار خواهد بود.
بارش شهابی در هنگام عبور سیارهٔ زمین در پیمودن مسیر مدار خود از میان توده‌ای از ذرات در فضا که" شهاب‌واره" خوانده می‌شوند رخ می‌دهد. در جریان بروز این رویداد تعداد زیادی شهاب‌واره در جوِ زمین می‌سوزند.
تماشای این بارش شهابی در آسمان نیمکره شمالی آسان‌تر است چرا که این قسمت از آسمان قبل از طلوع خورشید در بالای افق قرار دارد.
مردمان نیم‌کره شمال شرقی کره زمین شاهد افزایش تابش این شهاب در ساعت ۹ و ۱۰ شب به وقت محلی خود خواهند بود.
البته باید گفت تماشای بارش شهابی نیازمند رعایت چند نکته است به عنوان مثال نکته کلیدی آن قرار گرفتن در جایی است که بسیار تاریک باشد و آلودگی نوری در آنجا وجود نداشته باشد.
برای تماشای شهاب عجله نکنید و انتظار نداشته باشید که به محض بیرون رفتن چشم‌هایتان قادر به رؤیت شهاب باشد. ۲۰ الی ۳۰ دقیقه به چشمان خود فرصت دهید که توانایی تفکیک شهاب را داشته باشد.
بارش شهابی شلیاقی با سرعت ۴۹ کیلومتر در هر ثانیه به اتمسفر زمین وارد می‌شود و در سراسر آسمان قابل رؤیت خواهد بود.
نکته قابل توجه این است که چشمان غیر مسلح بهترین ابزار برای تماشای شهاب هستند.
انتهای پیام
