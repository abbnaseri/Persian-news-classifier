میز هوشمندی که چندین موبایل را بی‌سیم شارژ می‌کند+فیلم
"ایبورد"(Ebörd) نام یک میز با پایه‌های فلزی است که می‌تواند انرژی خورشیدی را ذخیره کرده و سپس دستگاه‌های الکترونیکی را به شکل بیسیم شارژ کند.
به گزارش ایسنا و به نقل از گیزمگ، این روزها شارژرهای بی‌سیم به شکل روزافزون در حال توسعه و معرفی هستند، اما معمولاً آنها با یک پد یا پایه همراه هستند که نیاز به اتصال به منبع برق دارند. در حالی که اکنون یک استارتاپ اسپانیایی به نام "پروتون نیو انرژی فیوچر"(Proton New Energy Future) یک میز هوشمند موسوم به "ایبورد"(Ebörd) توسعه داده است که دارای یک شارژر بی‌سیم به وسعت تمام سطح میز است.
سطح تمام خورشیدی این میز اجازه می‌دهد تا چندین دستگاه را به صورت همزمان شارژ کند.
مهمتر از همه این است که این میز، انرژی خود را از نور خورشید و یا حتی نورهای مصنوعی می‌گیرد.
"ایبورد" با سطح شیشه‌ای تیره و قاب و پایه فلزی یک میز مدرن به نظر می‌رسد، در حالی که حامل یک فناوری پیشرفته تعبیه شده در سطح خود نیز هست.
برای شارژ کردن موبایل با وسایل دیگر دارای سطوح شارژ بی‌سیم داخلی معمولاً باید موبایل را روی یک نقطه خاص ثابت گذاشت، اما "ایبورد" به کاربران اجازه می‌دهد همزمان تا چهار دستگاه را در هر نقطه دلخواه از سطح میز شارژ کنند.
"ایبورد" از پلتفرم استاندارد شارژ بی‌سیم موسوم به "چی"(Qi) استفاده می‌کند، به این معنی که نسل‌های گذشته آیفون و گلکسی‌های سامسونگ و همچنین گوگل پیکسل ۳ و ۳ XL و گوشی‌های پرچمدار سونی، نوکیا، ال‌جی و دیگر برندها را شارژ می‌کند.

همچنین ساعت‌های هوشمند، تبلت‌ها، ایرپادها و دیگر دستگاه‌هایی که از پلتفرم استاندارد Qi استفاده می‌کنند با این میز شارژ خواهند شد.
ضمن اینکه این میز هوشمند برای دستگاه‌هایی که به طور مستقیم پشتیبانی نمی‌شوند دارای دو آداپتور است تا به صورت اتصال با سیم شارژ شوند.
"ایبورد" به پریز برق وصل نمی‌شود، در عوض سطح میز فتوولتائیک است و یک پنل نواری نازک اجازه می‌دهد نور خورشید و نورهای مصنوعی را در یک باتری ۱۰ آمپرساعتی ذخیره کند.
شرکت سازنده ادعای اختراع یک غشای ساخته شده با پروتئین گرفته شده از باکتری‌های دریایی را دارد که می‌گوید عملکرد ماژول‌های خورشیدی را تا ۶۰ درصد در شرایط کم‌نور افزایش می‌دهد.
البته قرار دادن میز در یک محیط کم نور یا قرار دادن آن تنها در معرض نور مصنوعی نمی‌تواند کارایی لازم را برآورده کند، اما اگر در یک اتاق نورگیر قرار داده شود می‌توان نهایت کارایی را انتظار داشت.
برای اطمینان از اینکه با خیال راحت می‌توان از این میز هوشمند به عنوان یک میز معمولی نیز استفاده کرد باید گفت که "ایبورد" ضد آب است، بنابراین نیازی به نگرانی در مورد گذاشتن نوشیدنی روی آن وجود ندارد.
این میز هوشمند در سه مدل معمولی، دارای چراغ‌های ال‌ای‌دی تزئینی و دارای اسپیکرهای بلوتوثی عرضه می‌شود.
اگر همه چیز طبق برنامه پیش رود، عرضه این میز هوشمند از ماه نوامبر سال جاری آغاز می‌شود.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
