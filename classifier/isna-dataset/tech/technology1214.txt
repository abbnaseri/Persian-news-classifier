بفرمائید سر سفره فضایی!
شاید بتوان گفت شلوغ ترین و البته کثیف‌ترین بخش ایستگاه‌ها و سفینه‌هایی مثل شاتل فضایی، بخش غذاخوری آن است! میز غذا در فضا، نقطه گردهمایی همه فضانوردان بشمار می‌رود جایی که در آنجا حاضر می‌شوند تا ضمن غذا خوردن، با هم گپ و گفتی داشته باشند. طبیعی است جمع شدن ۵-۶ نفر دور میز غذاخوری در حالی که خیلی از غذاها، نوشابه‌ها و ظرف‌های خالی ممکن است در هوا معلق شوند، نظم و ترتیبی به جا نمی‌گذارد.
به گزارش ایسنا، بر سر این سفره غذا، مواد غذایی آب گرفته شده، تیوب های حاوی مواد غذایی، انواع کنسروها، مواد غذایی داخل پاکت‌های نایلونی و یا آلومینیومی و غیره وجود دارد.
خیلی از غذاهای فضایی به صورت "خشک" نگهداری می‌شوند. بر روی هر بسته برچسبی زده شده است که نشان می‌دهد، چقدر آب باید به آن اضافه شود تا قابل مصرف شود.

غذاها در ظرف‌های پلاستیکی قرار دارند. این غذاها در نگاه اول سفت و خشک به نظر می‌رسند و چندان اشتهاآور نیستند جهت آماده سازی شأن برای خوردن، آن‌ها را با استفاده از دستگاه تزریق آب نرم می‌کنند.
طرز کار آن بسیار ساده است. اول اهرمی را جهت ایجاد یک سوراخ ریز در ظرف فشار می‌دهند، سپس دکمه‌ای را که مربوط به میزان آب مورد نیاز جهت رقیق سازی است، می‌فشارند، آب به طور خودکار وارد ظرف می‌شود، دقایقی بعد غذای حاضر است!

بعد از صرف نهار و یا شام، فضانوردان باید محوطه را کاملاً پاکسازی و همه ظرف‌های خالی شده را در کیسه جمع آوری کنند.



انتهای پیام
