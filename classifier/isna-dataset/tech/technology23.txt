این پوشش ماوراءبنفش باکتری‌ها و حتی ابرویروس‌ها را از بین می‌برد
پژوهشگران آمریکایی، نوعی پوشش مبتنی بر نور ماوراءبنفش ابداع کرده‌اند که می‌تواند باکتری سطوح را از بین ببرد و آنها را ضدعفونی کند.
به گزارش ایسنا و به نقل از فوربس، پژوهشگران "دانشگاه پردو"(Purdue University)، فناوری جدیدی ابداع کرده‌اند که می‌تواند سطوح را با استفاده از یک پوشش مافوق باریک که از دیودهای منتشرکننده نور ماوراءبنفش ساخته شده، در کمتر از پنج دقیقه ضدعفونی کند.
این پوشش که ضخامت آن کمتر از میکرومتر است، می‌تواند کف اتاق، دیوارها، دستگیره‌های در و دستشویی را بپوشاند. این پوشش با استفاده از یک میدان الکتریکی کار میکند که آن را روشن می‌کند و باکتری‌های مضر را از بین می‌برد.
شاید بتوان این روش را جایگزین نورهای ماوراءبنفش و مواد شیمیایی کرد که در بیمارستان‌ها مورد استفاده قرار می‌گیرند و امکان پنهان شدن در سایه و مقاومت در برابر درمان را برای باکتری‌ها فراهم می‌کنند.
این پوشش جدید، سایه ندارد، انعطاف‌پذیر است و با استفاده از آن، نیازی نیست که نگران مقاومت ضد میکروبی باشید زیرا طی مراحل ضدعفونی، هر نوع DNA که به مقاومت باکتری‌ها کمک می‌کند، از بین می‌رود.
شاید این فناوری بتواند به صرفه‌جویی میلیاردها دلار هزینه در بیمارستان‌ها منجر شود و در اتاق‌های بیمارستان، رستوران‌ها، وسایل حمل و نقل عمومی و دستشویی‌ها مورد استفاده قرار گیرد.

"تیلمان کوبیس"(Tillmann Kubis)، استادیار برق و علوم رایانه دانشگاه پردو و سرپرست این پژوهش گفت: این فناوری هنوز به بازار ارائه نشده و ما قصد داریم نحوه کاربرد آن را بررسی کنیم. ما امیدواریم که بتوان استفاده عمومی از این فناوری را امکان‌پذیر کرد اما به کار بردن آن، نیازمند مراقبت‌هایی است زیرا نور ماوراءبنفش می‌تواند برای پوست و چشم‌ها مضر باشد. برای استفاده از این پوشش، ابتدا باید سطوح کاملاً از غبار و آلودگی پاک شوند؛ در غیر این صورت نور را پیش از رسیدن به میکروب‌ها جذب خواهند کرد. ما قصد داریم این فناوری را در محیط‌های تجاری و سازمان‌ها به کار ببریم.
وی افزود: کسانی که لامپ‌های مجهز به نور ماوراءبنفش را به کار می‌برند، طوری از آنها استفاده می‌کنند که امکان چرخش آنها در نقاط گوناگون فراهم باشد و تنظیمات آنها را تقریباً روی ۳۰ دقیقه قرار می‌دهند. این افراد مجبور هستند هر بار پس از روشن کردن لامپ‌ها، اتاق را ترک کنند. فناوری ما به جای اقدام برای چرخش لامپ‌ها و از بین بردن سایه آنها، طوری عمل می‌کند که سایه‌ای وجود نداشته باشد؛ بنابراین کسانی که این فناوری را به کار می‌برند، تنها کافیست پس از زدن کلید مربوط، اتاق را ترک کنند تا سطوح ضدعفونی شوند. این روش، کارایی بسیاری در زمینه ذخیره انرژی دارد و نیروی مورد نیاز آن، از نیروی مورد نیاز لامپ‌های ماوراءبنفش کمتر است. کسانی که از این فناوری استفاده می‌کنند، تنها کافیست حافظه خود را با آن حفظ کنند تا تحت تأثیر اشعه قرار نگیرند.
این فناوری، حدود یک سال مورد آزمایش قرار گرفته و حداقل تا یک سال دیگر باید آزمایش شود. پژوهشگران در حال حاضر مشغول بررسی برای ساخت نخستین نمونه این فناوری و یافتن شریک تجاری هستند.
انتهای پیام
