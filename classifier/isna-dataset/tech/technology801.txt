مغز میمون‌ها چگونه عمل می‌کند؟
در یک آزمایش جالب، دانشمندان توسط یک الگوریتم توانستند دریابند نورون‌های بصری میمون‌ها چگونه عمل می‌کند و اجسام را چگونه می‌بینند. 
به گزارش ایسنا و به نقل از تک تایمز، به رغم پیشرفت علم هنوز چیزهای زیادی درباره بدن وجود دارد که ما نمی‌دانیم و یکی از آنها این است که چه چیزهایی هر نورون مغز را به ویژه در قشر بصری تحریک می‌کنند. سالیان گذشته درک چنین موضوعاتی به دلیل امکانات محدود، دشوار بود اما امروزه، با استفاده از یک دستگاه با قابلیت‌های "یادگیری عمیق"(deep learning)، می‌توان به پاسخ این سوال‌ها پی برد.
پژوهشگران موفق به توسعه یک الگوریتم شده‌اند که توسط آن می‌توان تصاویری را که در چشمان میمون‌ها به هنگام دیدن یک تصویر شکل می‌گیرد، ثبت کرد.
تصاویر انتزاعی میمون‌ها
برای پاسخ به این سوال، محققان الکترودهایی را در پایین قشر گیجگاهی میمون‌ها قرار دادند و سپس کل تنظیمات را به یک رایانه متصل کردند. قشر گیجگاهی بخشی از مغز است که می‌تواند اشیا را شناسایی کند.
این دستگاه یک الگوریتم هوش مصنوعی به نام "ایکس دریم"(XDREAM) داشت. الگوریتم مذکور می‌توانست تصاویر را بسته به پاسخ‌های نورون‌های مورد نظر تنظیم کند. در ابتدا الکترودها تصویر واضحی از مغز میمون‌ها ثبت نکردند و تنها تصاویر خاکستری و فاقد شکلی دریافت شد اما به تدریج با شروع فعالیت نورون‌ها، مغز میمون نیز شروع به تصویرسازی کرد. اینجا بود که دانشمندان اشکال و رنگ‌ها را در تصاویر دیدند.
به عنوان مثال، آنها متوجه یک پچ قرمز که دقیقاً شبیه به یک یقه به دور گردن میمون‌ها بود، شدند. در آنجا همچنین یک تصویر که همانند یک فرد با یک ماسک سفید بود نیز قرار داشت. دانشمندان بر این باور بودند که آن تصویر، "دایان" (Diane)، سرپرست حیوانات بود.
تصاویر چهره میمون‌ها برخی از نورون‌هایشان را تحریک کرد. دانشمندان نمی‌دانند چرا مغز میمون این نوع تصاویر انتزاعی و گاه ناراحت کننده را تولید می‌کند. دلیل آن می‌تواند این باشد که قدرت درک تصویر مغز پیچیده‌تر از آن چیزی است که در ابتدا تصور می‌شد. آنها همچنین دریافتند که محرک‌های مورد نظر مغز ممکن است بر یادگیری تجربی تأکید داشته باشند.
در حالی که این آزمایش بر روی میمون‌ها موفقیت آمیز بود اما اینکه این آزمایش بر روی انسان‌ها چه تأثیری دارد هنوز مشخص نیست، بنابراین پژوهشگران قصد دارند در آینده این آزمایش را بر روی افراد مبتلا به صرع نیز امتحان کنند. با انجام این کار آنها بیشتر می‌توانند درباره ساختار مغز انسان بیاموزند.
یافته‌های این مطالعه در مجله "Cell" منتشر شد.

انتهای پیام
