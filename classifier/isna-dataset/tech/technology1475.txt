ویتامین D خونتان را با موهایتان بسنجید
دانشمندان به تازگی دریافته‌اند که ممکن است ویتامین "دی"(‌D) از طریق موهای انسان اندازه‌گیری شود. 
به گزارش ایسنا و به نقل از تک‌ساینس، این یافته جدید محققان منجر به اندازه‌گیری این ویتامین به روشی غیرتهاجمی خواهد شد.
کمبود ویتامین دی به یک مشکل جهانی تبدیل شده است. دانشمندان تخمین زده‌اند که بیش از یک میلیارد نفر در سراسر جهان دچار کمبود ویتامین دی هستند.
کمبود این ویتامین با سلامت استخوان مرتبط است و یکی از آسان‌ترین و مهم‌ترین روش‌های جذب آن، آفتاب گرفتن است.
این کمبود می‌تواند به عنوان عاملی خطرناک برای افسردگی، بیماری‌های قلبی و عروقی، دیابت و سرطان تلقی شود.
در حال حاضر بهترین روش برای اندازه‌گیری ویتامین دی با استفاده از آزمایش خون انجام می‌شود.
با این حال این روش ممکن است دردناک باشد و شرایط بهداشتی در آن رعایت نشود.
علاوه بر آن انجام آزمایش خون نیازمند تجهیزات و تخصص است.
بنابراین می‌توان نتیجه گرفت که انجام آزمایش خون همیشه و در همه‌جا عملی نیست.
محققان کالج "ترینیتی دوبلین"(Trinity Dublin) که این پژوهش جدید را انجام دادند، دریافته‌اند که زمانی‌که مو رشد می‌کند، ویتامین دی نیز در مو تجمع می‌یابد.
وقتی غلظت ویتامین دی در خون بالا می‌رود، میزان بیشتری از این ویتامین هم در خون جمع می‌شود. زمانی هم که میزان ویتامین دی در خون پایین می‌آید، اجتماع آن در موها نیز کاهش می‌یابد.
بنابراین این آزمایش بر اساس نمونه‌گیری از موها انجام می‌شود و ممکن است به پزشکان اجازه دهد که به مرور زمان میزان ویتامین دی را از طریق موها اندازه‌گیری کنند.
"لینا زگاگا"( Lina Zgaga) از محققان این پژوهش اظهار کرد، اگر موی فرد به اندازه کافی بلند باشد، ممکن است طی چند سال بتوان این آزمایش را پیگیری کرد.
وی افزود، البته ما نیازمند تحقیقات بیشتری هستیم که ارتباط دقیق غلظت ویتامین دی با موها را به مرور زمان بسنجیم.
ما همچنین باید عوامل مختلفی که ممکن است سطح ویتامین دی را تحت تأثیر قرار دهند، بررسی کنیم که از میان بارزترین آن‌ها می‌توان به رنگ و ضخامت مو و یا استفاده از رنگ مو اشاره کرد.
نتایج این پژوهش در مجله " Nutrients" انتشار یافت.
انتهای پیام
