ناسا روش‌های گوناگون بازگشت به ماه را بررسی می‌کند
ناسا با انتخاب 12 شرکت و فناوری‌های مختلف در حال بررسی روش‌های گوناگون برای بازگشت انسان به ماه است.
به گزارش ایسنا و به نقل از دیلی‌میل، ناسا قصد دارد در سال ۲۰۲۴ میلادی با انجام مأموریتی تحت عنوان "آرتمیس" انسان‌ها را به ماه بازگرداند.
در این راستا ۱۲ شرکت را انتخاب کرده تا به طراحی و ساخت ابزارهایی علمی برای مطالعه ماه بپردازند.
در این مأموریت محموله‌هایی به ماه برده خواهند شد و همچنین اولین زنی که به ماه قدم خواهد گذاشت هم با این مأموریت اعزام خواهد شد.
در میان فناوری‌های جدیدی که ناسا برای رسیدن به این مهم پیش گرفته است، یک کاوشگر قمری جدید به نام "مون رنجر"('Moon Ranger) است.
این وسیله که توسط شرکت "استروباتیک"(Astrobotic) مطالعه خواهد شد، به نحوی طراحی شده که کوچک و سریع باشد تا خارج از محدوده ارتباطی رفته و بازگردد.
محققان می‌گویند که این کاوشگر قادر خواهد بود ۰.۶ مایل دورتر از محدوده فرودگر به تحقیق و بررسی بپردازد و نقشه‌ای سه‌بعدی از سطح ماه بگیرد.
بودجه اولیه این پروژه ۵.۶ میلیون دلار اعلام شده است.
فناوری دیگری که در پروژه‌های اخیر سرمایه‌گذاری شده، یک دوربین بسیار قدرتمند با رزولوشن بالا است که "Heimdall" نام گرفته و به مطالعه "سنگ‌پوشه"، خاک ماه خواهد پرداخت.
سطح کره ماه تقریباً به طور کامل از سنگ‌پوشه پوشیده شده است که خاک ماه نیز نامیده می‌شود. خاک ماه لایهٔ خاکستری نازکی در سطح ماه با عمق احتمالی چند متر است که از مواد خردشدهٔ کمابیش متراکم و سیمانی تشکیل شده است.
انتهای پیام
