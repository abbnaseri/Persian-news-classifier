دستگاه خارق‌العاده شیمیدان آمریکایی برای کنترل دیابت در خانه
دکتر "اورلا ویلسون"(Orla Wilson)، شیمیدان و استاد دانشگاه "جانز هاپکینز"(Johns Hopkins University) ایالات متحده آمریکا به دیابت نوع یک مبتلا است اما اخیراً هنگامیکه باخبر میشود دختر او نیز به این بیماری مبتلا است، کار خارق العاده ای انجام می‌دهد.
به گزارش ایسنا و به نقل از دیلی میل، این مادر آمریکایی همانند دیگر مادرهای فداکار با مطلع شدن از بیماری فرزند ۹ ساله اش یک دستگاه خانگی را توسعه داد که از بعضی جهات بهتر از دستگاه‌های تست قند خون و انسولین عمل می‌کند.
دیابت نوع یک در گذشته دیابت وابسته به انسولین نامیده می‌شد. بدن افراد مبتلا به دیابت نوع یک قادر به تولید انسولین کافی نمی‌باشد. در این نوع از دیابت تخریب سلولی سلول‌های بتا در پانکراس اتفاق می‌افتد. در دیابت نوع یک، پانکراس هیچ انسولینی ترشح نمی‌کند، انسولین هورمونی است که بدن را قادر می‌سازد تا گلوکز موجود در غذا را به انرژی تبدیل کند. چنانچه قند موجود در خون نتواند وارد سلول‌ها شود، در رگ‌ها انباشته شده و نتیجه آن افزایش قند خون است. قند خون بالا به مرور زمان می‌تواند تأثیرات جبران ناپذیری را بر روی اعضای مختلف بدن داشته باشد. با وجود اینکه از دیابت نوع ۱ اغلب به عنوان دیابت دوره نوجوانی یاد می‌شود ولی امکان ابتلای به آن در هر سنی وجود دارد.
در سال ۲۰۱۵ برخی از برنامه نویسان یک دستگاه به نام"DIY" توسعه دادند که به طور خودکار میزان قند خون و انسولین را اندازه‌گیری می‌کند.
دکتر ویلسون این بار برای نخستین بار تنها با ۱۵۰ دلار هزینه، این دستگاه را در آشپزخانه خانه خود ساخت.
او برای ساخت این دستگاه در خانه از یک گلوکزمتر، پمپ انسولین و یک صفحه نمایش برای نمایش سطح گلوکوز استفاده نمود.
افراد مبتلا به دیابت نوع یک می‌بایست قند خون خود را چهار تا ۱۰ مرتبه در روز بررسی کنند و مطمئن شوند که پمپ انسولین آنها دوز مناسب این هورمون حیاتی را تزریق می‌کند.
این موضوع همیشه برای دکتر ویلسون نگران کننده بود چرا که او نگران بود که شاید دختر او فراموش کند که در طول روز این موضوع را بررسی کند.
او با جستجو در اینترنت متوجه شد که دستگاهی به نام DIY یا OpenAPS وجود دارد اما از آنجایی که این دستگاه تاییدیه سازمان غذا و دارو آمریکا را دریافت نکرده است بنابراین او تصمیم گرفت تا دستگاه DIY خانگی خود را بسازد. وی گفت من تنها در زمینه علم شیمی اطلاعات گسترده‌ای دارم و درباره برنامه نویسی کامپیوتر چیزی نمی‌دانم. با این وجود من تصمیم گرفتم با دانش برنامه نویسی یک دستگاه کوچک که توسط آن می‌توان دیابت را کنترل کرد، توسعه دهم. با وجود برخی مشکلات ، او موفق به توسعه دستگاه خود شد. این دستگاه داده‌های سطح خون او را توسط یک گلوکزمتر کوچک جمع‌آوری می‌کرد و این اطلاعات را به پمپ انسولین و مانیتور می‌فرستاد و سپس سطح قند خون او را نشان می‌داد. او بر این باور است که دستگاه DIY خانگی او سطح گلوکز را ثابت نگه می‌دارد و عملکرد خوبی دارد.
انتهای پیام
