دستیار گوگل ۱۰ برابر سریع‌تر شد
 دستیار هوش مصنوعی گوگل به نام "گوگل اسیستنت"(Google Assistant) پس از سه سال با بزرگترین آپدیت مواجه شده که سرعت آن را به طور قابل توجهی افزایش داده است.
به گزارش ایسنا و به نقل از سی‌نت، یکی از بهترین روش‌های فهمیدن این که یک دستیار هوش مصنوعی چقدر کاربردی است سنجش سرعت واکنش آن است. این که از زمان دریافت دستور تا ارائه پاسخ چقدر طول می‌کشد.
دستیارهای صوتی می‌توانند هر کاری را که شما با گوشی خود انجام می‌دهید با دستورات صوتی برای شما انجام دهند. کارهایی از قبیل باز و بسته کردن برنامه‌ها، تنظیم ساعت هشدار، اعلام وضعیت آب و هوا و باز کردن پیج سلبریتی‌ها روی شبکه‌های اجتماعی.
پس از گذشت سه سال از رونمایی از گوگل اسیستنت توسط "سوندار پیچای" مدیر گوگل، اکنون بزرگترین آپدیت آن عرضه شده است که ۱۰ برابر سریع‌تر از قبل پاسخ می‌دهد.
در نمایش نسخه جدید دستیار هوشمند گوگل در کنفرانس ۲۰۱۹ گوگل علاوه بر نمایش سرعت فوق العاده این دستیار هوشمند، ویژگی‌های دیگری نیز به نمایش گذاشته شد. به عنوان مثال وقتی "مگی هولنجر" مدیر برنامه گوگل یک تاکسی اینترنتی درخواست کرد، دستیار هوشمند گوگل مکان فعلی وی را می‌دانست و بین هر درخواست نیز مجبور به صدا کردن گوگل اسیستنت برای فعال شدنش نبود.
ضمن این که این افزایش سرعت نه تنها از دقت و درک آن کم نکرده است بلکه به آن افزوده است.
این یک گام مهم در مسیر ترویج دستیارهای هوشمند است که شرکت‌های نظیر گوگل و آمازون آن را در افق خود قرار داده‌اند.
گوگل به عنوان بزرگترین سرویس جستجوی جهان سالیانه بیش از یک تریلیون جستجو انجام می‌دهد. بسیاری از مردم در حال گذار از جستجوی متنی به صوتی هستند و می‌توان گفت با این حساب گوگل به آپدیت دستیار هوشمند خود نیاز مبرم داشت تا بتواند با دستیار هوشمند آمازون موسوم به "الکسا"(Alexa) و دستیار اپل به نام "سیری"(Siri) رقابت کند.
یکی از کارشناسان حاضر در رویداد این گونه واکنش نشان داد: خیلی جذاب و یک کم ترسناک است.
اما چرا ترسناک؟ چون دستیارهای مجازی اطلاعات زیادی از شما می‌گیرند و می‌توان گفت هوش مصنوعی پس از مدتی شما را کاملاً خواهد شناخت. ضمن اینکه خطر تعرض به حریم خصوصی افراد توسط شرکت‌های پشتیبان نیز احساس می‌شود.

گوگل با توسعه شبکه عصبی دستیار هوشمند خود و فناوری تشخیص صدا طی ۵ سال اخیر همواره سعی کرده است تا خود را از رقبا متمایز کند.
از دیگر ویژگی‌های این دستیار می‌توان به توانایی پر کردن فرم‌هایی نظیر فرم اجاره خودرو، خرید بلیت سینما، سفارش غذا و به طور کلی هر جایی که نیاز به وارد کردن اطلاعات شخصی است اشاره کرد. همچنین می‌توان اعضای خانواده و دوستان نزدیک را به فهرست مخاطبان نزدیک اضافه کرد. بدین ترتیب هر زمان که نیاز به تماس با آنها باشد دستیار گوگل می‌داند که آنها که هستند و کجا زندگی می‌کنند.
یکی دیگر از ویژگی‌های محبوب این دستیار هم توانایی تبدیل گفتار به متن و نوشتن ایمیل و یادداشت‌ها است.
دستیار هوشمند گوگل به دلیل این که اندروید محبوبترین سیستم عامل دنیا است و قبل از عرضه بر روی گوشی‌های هوشمند دارای این سیستم عامل نصب می‌شود، هم اکنون بر روی حدود یک میلیارد گوشی در سراسر دنیا نصب است.
علاوه بر این، سرویس‌هایی نظیر جی‌میل، یوتیوب، نقشه گوگل و مرورگر کروم ماهیانه به بیش از یک میلیارد نفر سرویس می‌دهند که هوش مصنوعی با استفاده از این اطلاعات می‌تواند از ما به خوبی شناخت پیدا کند.
دانشمندان گوگل می‌گویند در نسخه جدید گویی گوگل اسیستنت را دوباره اختراع کردیم چرا که به شدت بر روی فناوری‌های تشخیص صدا، گفتار، زبان و کنترل صوتی آن کار کردیم و به پیشرفت‌های قابل ملاحظه‌ای رسیدیم.
یکی از آنها می‌گوید: کاری که ما کردیم، اختراع دوباره این دستیار هوشمند بود. ما از یک شبکه عصبی استفاده کردیم که همه کارها را انجام می‌دهد.
انتهای پیام
