هوش مصنوعی به کمک نوازندگان ویولون می‌آید
محققان اسپانیایی یک سیستم هوش مصنوعی ساخته‌اند که می‌تواند به آموختن بهتر ویولون کمک کند. 
به گزارش ایسنا و به نقل از گیزمگ، محققان به تازگی یک سیستم رایانه‌ای ساخته‌اند که به زودی به کمک ویولونیست‌ها خواهد آمد و با استفاده از "هوش مصنوعی" تکنیک‌های آرشه‌کشی نوازنده را تشخیص خواهد داد.
این سیستم شاید قادر باشد طریقه بهبود نواختن ساز را هم به نوازنده بگوید.
سیستم مذکور که توسط محققان دانشگاه "Pompeu Fabra" اسپانیا طراحی شده است، با یک باند ماهیچه‌ای بازو آموزش دیده شده است تا نحوه صحیح حرکت دست راست که وظیفه آرشه کشیدن را دارد، درست تشخیص دهد تا نوازنده بتواند تکنیک‌های گوناگون آرشه کشی را به درستی انجام دهد.
گفتنی است سیستم ساخت محققان اسپانیایی می‌تواند به طور همزمان آهنگ نواخته شده توسط نوازنده را نیز ضبط کند.
سپس الگوریتم‌های مبتنی بر یادگیری ماشین نیز حرکت دست راست را با صدای ضبط شده مقایسه می‌کنند و تشخیص می‌دهند که در هر تکنیک کدام حرکت دست، کدام صدا را تولید کرده است.
نتایج این تحقیق در مجله "Frontiers in Psychology" انتشار یافت.
انتهای پیام
