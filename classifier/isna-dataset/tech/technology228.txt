"تسلای دریایی" هم رونمایی شد
 شرکت سوئدی سازنده قایق‌های الکتریکی "ایکس شُر"(X Shore) اخیراً یک قایق ۱۰۰ درصد الکتریکی توسعه داده است که برخی لقب "تسلای دریا" را به آن داده‌اند.
به گزارش ایسنا، قایق‌های الکتریکی نه تنها آلودگی صوتی ندارند بلکه سبب کاهش آلودگی هوا نیز می‌شوند.
در مقایسه با حمل و نقل هوایی و خودروها، اثرات کربن صنعت حمل و نقل دریایی، اغلب نادیده گرفته می‌شود. در سال جاری مشخص شد که صنعت حمل و نقل دریایی سوئد، گاز گلخانه‌ای و آلودگی هوایی بیشتری نسبت به حمل و نقل هوایی این کشور تولید می‌کند.
برای مقابله با این مسئله، شرکت سوئدی سازنده قایق‌های الکتریکی "ایکس شُر"(X Shore) قایقی تمام الکتریکی به نام "الکس"(Eelex) را توسعه داد. قایق مذکور مجهز به پیشرانه رولز-رویس و "رانشگر هیدرودینامیک پیمانه‌ای" (hydrodynamic drivetrain modularity) است.
قایق الکس علاوه بر مقابله با مشکل انتشار کربن، یک سفر دریایی آرامش بخش را برای افراد به ارمغان می‌آورد چرا که سیستم پیش رانش این قایق به گونه‌ای طراحی شده است که باعث می‌شود این قایق هنگام حرکت در سطح دریا هیچ صدایی از خود منتشر نکند.
"کونارد برگستورم"(Konrad Bergström) مؤسس شرکت "ایکس شُر" در گفتگو با مجله "فوربس" گفت: من تاجر هستم و مشغله زیادی دارم بنابراین هنگامیکه برای تفریح از قایق استفاده می‌کردم صدای موتور باعث آزار من می‌شد چرا که نمی‌توانستم در قایق آرامش داشته باشم بنابراین تصمیم گرفتم قایقی طراحی کنم که موتور آن هیچ صدایی نداشته باشد و تنها بتوان در قایق صدای آب دریا را شنید و آرام شد.
الکس ۲۵۰ هزار یورویی می‌تواند با هر بار شارژ ۱۰۰ مایل دریایی و با سرعت ۴۰ گره طی کند. گره که به آن گره دریایی نیز می‌گویند واحدی برای سنجش سرعت است. علامت مخفف آن در مکاتبات kn یا kt است.
کونارد با سرمایه شخصی خود و بدون حمایت مالی دولت این قایق ۱۰۰ درصد الکتریکی را توسعه داده است. ارزش سهام این شرکت در حال حاضر ۵۰ میلیون یورو است اما مؤسس این شرکت اظهار کرده است با قرار دادن این قایق در سایت سوئدی FundedByMe دو و نیم میلیون یورو به ارزش سهام افزوده خواهد شد.
انتهای پیام
