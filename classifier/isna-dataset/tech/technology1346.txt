برخورد ۲ کهکشان از نگاه هابل
 در تصویر اخیر تلسکوپ فضایی هابل می‌توان برخورد دو کهکشان با یکدیگر را مشاهده کرد.
به گزارش ایسنا و به نقل از تک تایمز، در تصویر اخیری که توسط تلسکوپ فضایی هابل منتشر شده است، برخورد دو کهکشان صورت فلکی "زانوزَده یا هرکول" (Hercules) قابل مشاهده است.
این برخورد موضوع عجیبی نیست چرا که این اتفاق بین "کهکشان راه شیری" و "کهکشان آندرومدا" نیز در آینده رخ خواهد داد.
در تصویر اخیری که تلسکوپ فضایی هابل منتشر کرده است، می‌توان برخورد دو کهکشان "ان‌جی‌سی ۶۰۵۲" (NGC۶۰۵۲) را مشاهده کرد. کهکشان‌های مذکور نخستین بار در سال ۱۷۸۴ توسط "ویلیام هرشل" (William Herschel) کشف شد.
این دو کهکشان توسط نیروی گرانش به یکدیگر متصل شده‌اند و ستارگان این دو کهکشان نیز اکنون به دلیل اثرات جدید گرانش، مسیر جدیدی را در پیش گرفته‌اند. جاذبه گرانشی زمانی اتفاق می‌افتد که دو کهکشان به اند ازه کافی به یکدیگر نزدیک می‌شوند و به سمت یکدیگر جذب می‌شوند.
این تصویر جدید توسط "دوربین میدان باز ۳ " (Wide Field Camera ۳) تلسکوپ فضایی هابل ثبت شده است.
این اتفاق برای کهکشان‌های بزرگ نظیر کهکشان راه شیری و کهکشان آندرومدا نیز رخ می‌دهد. هنگامی که این دو کهکشان مارپیچ بزرگ، به طور مستقیم با یکدیگر برخورد کنند، ابرهای مولکولی فشرده می‌شوند و میلیون‌ها ستاره جدید متولد خواهند شد. کهکشان آندرومِدا (Andromeda Galaxy)، امرأه المسلسله یا کهکشان زنِ بر زنجیر یک کهکشان مارپیچی واقع در صورت فلکیِ آندرومدا است که حدود ۲٫۵ میلیون سال نوری از کهکشان راه شیری فاصله دارد. با این‌که آندرومدا نزدیک‌ترین کهکشان مارپیچی به کهکشان راه شیری است، ولی نزدیک‌ترین کهکشان نیست. آندرومدا بزرگ‌ترین کهکشان از گروه کهکشانیِ محلی است که شامل راه شیری، آندرومدا، سه‌تکه و ۳۰ کهکشان کوچک‌تر است.
پژوهشگران پیش تر بر این باور بودند که برخورد کهکشان راه شیری و کهکشان آندرومدا ۳.۹ میلیارد سال دیگر رخ خواهد داد اما تحقیقات جدید که بر اساس مطالعه داده‌های فضاپیمای گایا بود، نشان داد که این اتفاق ممکن است در ۴.۵ میلیارد سال آینده رخ دهد. در مطالعه اخیر، پژوهشگران ستارگان کهکشان راه شیری، کهکشان آندرومدا و کهکشان مثلث را ردیابی کردند. به گفته پژوهشگران، این دو کهکشان حدود ۲.۵ الی ۳ میلیون سال نوری از کهکشان راه شیری فاصله دارند اما فاصله آنها با یکدیگر کم است و بنابراین احتمال برخورد آنها با یکدیگر نیز زیاد است. با ردیابی یک به یک ستاره‌های این سه کهکشان، محققان توانستند میزان چرخش کهکشان آندرومدا و کهکشان مثلث را ردیابی کنند. پس از آن با تجزیه و تحلیل حرکت کهکشان‌ها در گذشته توانستند دریابند که این دو کهکشان در میلیاردها سال آینده نیز چگونه حرکت خواهند کرد و بنابراین موفق شدند تخمین بزنند که این برخورد احتمالاً ۴.۵ میلیارد سال آینده رخ خواهد داد.
انتهای پیام
