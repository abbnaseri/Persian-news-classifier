فیلمبرداری در مقیاس اتمی محقق شد
 دانشمندان آزمایشگاه ملی انرژی "لارنس برکلی" یک میکروسکوپ الکترونی ابداع کرده‌اند که می‌تواند از رفتار اتم‌ها فیلمبرداری کند.
به گزارش ایسنا و به نقل از انگجت، آزمایشگاه ملی انرژی لارنس برکلی(Lawrence Berkeley) یک آشکارساز الکترون جدید ساخته است که می‌تواند تصاویر را در مقیاس اتمی با سرعت بسیار بیشتر از همیشه ضبط کند.
یک کاربرد احتمالی این فناوری درک بهتر آن چیزی است که در کوچک‌ترین مقیاس باطری‌ها و اجزای میکروتراشه اتفاق می‌افتد تا بتوان آنها را نظارت و از آسیب‌رسی به آنها جلوگیری کرد. چرا که یک میکروسکوپ الکترونی می‌تواند نقص‌ها را در سطح اتمی پیدا کند.
این سریع‌ترین آشکارساز عملیاتی حال حاضر در جهان است و درهای جدیدی را در میکروسکوپ الکترونی به روی بشر باز خواهد کرد.
این آشکارساز می‌تواند تصاویر را در مقیاس اتمی ۶۰ برابر سریع‌تر از هر آشکارساز موجود ضبط کند. این امر دانشمندان را قادر می‌سازد تا از آزمایشات خود به جای عکسبرداری و استفاده از تصاویر جداگانه، به طور کامل فیلمبرداری کنند.
این آشکارساز الکترونی به نام "دوربین 4D مقدار زیادی از اطلاعات را تولید می‌کند و می‌تواند حدود ۴ ترابایت اطلاعات در دقیقه ثبت کند.
"پیتر ارسیوس" یکی از اعضای آزمایشگاه لارنس برکلی گفت: میزان داده تولیدی این آشکارساز معادل با تماشای ۶۰ هزار فیلم با کیفیت HD به طور همزمان است.
برای استفاده از این آشکارساز نیاز به یک شبکه بین میکروسکوپ و ابررایانه نیاز است تا بتوان داده‌ها را به صورت منظم اداره کرد.
توانایی ضبط اطلاعات زیاد بدین معنی است که محققان قادر خواهند بود در طول یک آزمایش رفتار هر الکترون را ضبط کنند.
"جیم کیستون" یکی دیگر از دانشمندان آزمایشگاه لارنس برکلی گفت: از طریق این مجموعه از داده‌های واقعاً زیاد ما قادر خواهیم بود که آزمایش‌های تئوری را به صورت واقعی بر روی نمونه‌ها انجام دهیم و دیگر مجبور نیستیم به عقب برگردیم و از داده‌های جدید در شرایط مختلف عکس بگیریم.
انتهای پیام
