درهای ایستگاه مداری چین به روی تمامی کشورهای جهان باز است
هائو چون(Hao Chun) رئیس برنامه فضایی چینی طی مصاحبه با خبرنگاران در وین اعلام کرد در های ایستگاه مداری چین برای تمامی کشورهای جهان باز است و همه می‌توانند از این امکان استفاده کنند.
به گزارش ایسنا؛ وی افزود: آزمایش‌های ۱۷ کشور بلافاصله پس از پرتاب ایستگاه فضایی بعدی چین موسوم به تیانهه(Tianhe) انجام خواهد گرفت.
در ماه مه ۲۰۱۸ چین از تمام کشورهای عضو سازمان ملل دعوت کرد تا در برنامه ایستگاه فضایی تیانهه مشارکت کنند.
به گفته وی، اولین بسته برنامه‌های بین‌المللی که در ایستگاه جدید اجرا می‌شود شامل ۹ مطالعه با مشارکت متخصصان ۱۷ کشور است. همه قراردادهای مربوطه تا پایان سال ۲۰۱۹ امضا خواهند شد. این آزمایش‌ها در زمینه‌هایی مانند میکروبیولوژی، نجوم و فیزیک میکروگرانشی اجرا خواهد شد.
رئیس برنامه فضایی چین همچنین گفت: ایستگاه مداری چین نه تنها برای چین بلکه کل دنیا در دسترس خواهد بود و هر کشوری صرف‌نظر از اندازه و سطح پیشرفت علمی‌اش، قادر خواهد بود در برنامه آزمایش‌های آن شرکت کند.
وی افزود، چین به زودی پذیرش برنامه‌های کاربردی برای بسته دوم پروژه‌های بین‌المللی در فضا را آغاز خواهد کرد.
تیانهه ایستگاه مداری چینی در سال ۲۰۲۰ پرتاب و تا سال ۲۰۲۲ تکمیل خواهد شد. احتمالاً در سال ۲۰۲۴ با انحلال ایستگاه فضایی بین‌المللی، تنها ایستگاه در مدار زمین خواهد بود. کارشناسان سازمان فضایی چین می‌گویند عمر ایستگاه مداری تیانهه ۱۵ سال است.
این پایگاه مداری شامل سه قسمت، واحد پایه و دو واحد آزمایشگاهی خواهد بود که وزن هر یک از آنها به حدود ۲۰ تن می‌رسد. واحد پایه دارای پنج دریچه اتصال برای پهلوگیری دو آزمایشگاه فضایی، سفینه‌های سرنشین‌دار و یکی برای ناوهای باربری بدون سرنشین است.
سازمان فضایی چین تجربه ساخت و پرتاب دو ایستگاه فضایی را در پرونده دارد. این سازمان در سال ۲۰۱۱ ایستگاه مداری تیانگون -۱(Tyangun-۱) را پرتاب کرد که دو گروه فضانورد در آن فعالیت داشتند. در سال ۲۰۱۶ نیز ایستگاه تیانگون -۲(Tyangun-۲) به مدار پرتاب شد که یک گروه در آن کار کردند.
انتهای پیام
