تبریک "ایلان ماسک" و "دیمیتری راگوزین" به یکدیگر در توییتر
"دیمیتری راگوزین" رئیس آژانس فضایی روسیه(روسکاسموس) و "ایلان ماسک" مدیرعامل شرکت فضایی خصوصی اسپیس‌ایکس این روزها در حال تبریک گفتن و تعریف و تمجید از هم در توییتر هستند.
به گزارش ایسنا و به نقل از تک‌تایمز، دیمیتری راگوزین رئیس آژانس فضایی روسیه در حساب کاربری توئیتر خود آزمایش و رفت و برگشت موفق کپسول دراگون شرکت اسپیس‌ایکس به ایستگاه فضایی بین‌المللی را به ایلان ماسک مدیرعامل اسپیس‌ایکس تبریک گفت.
این در حالی است که اوایل این هفته هم ایلان ماسک، روسیه را برای مهندسی عالی موشک و ساخت بهترین موتوری که اکنون در حال پرواز است (موتور سوخت مایع RD-180) ستایش کرد.
این موتور برای تأمین نیروی مرحله اول موشک "اطلس V" متعلق به آمریکا استفاده شده است.
ماسک همچنین گفت که اگر یک نسخه قابل استفاده مجدد از موشک "آنگارا"(Angara) ساخته شود عالی خواهد شد.
دیمیتری راگوزین رئیس آژانس فضایی روسیه موسوم به "روسکاسموس"(Roscosmos) است که پس از آزمایش موفقیت‌آمیز کپسول تجاری دراگون که قابلیت حمل فضانوردان را نیز دارد، به ایلان ماسک تبریک گفت.
این کپسول فضایی هفته گذشته اولین پرواز آزمایشی بدون سرنشین خود را به ایستگاه فضایی بین‌المللی انجام داد و با یک فرود ایمن در اقیانوس اطلس در نزدیکی فلوریدا به زمین بازگشت.
راگوزین به ایلان ماسک و جیم برایدنستاین رئیس ناسا این گونه در توئیتر تبریک گفته است: همکاران عزیز… من از طرف روسکاسموس اولین آزمایش موفقیت‌آمیز یک فضاپیمای جدید را به شما تبریک می‌گویم.
ایلان ماسک هم در جواب راگوزین نوشت: از طرف اسپیس‌ایکس سپاسگزاریم! ما همیشه فناوری موشکی و فضاپیماهای شما را تحسین کرده‌ایم.
راگوزین معتقد است که ساخت سیستم‌های حمل و نقل قابل جایگزینی که بتواند محموله‌ها و فضانوردان را حمل کند ایمنی و ثبات همکاری تیم‌های بین‌المللی در ایستگاه فضایی بین‌المللی(ISS) را تضمین می‌کند.
توییت ماسک در واقع پاسخ به یک مقاله منتشر شده در مورد واکنش روسیه به پرواز آزمایشی موفق کپسول دراگون و اتصال آن به ISS بود.
این مأموریت بدون سرنشین اولین پرواز یک فضاپیمای آمریکایی از زمان اتمام "برنامه شاتل فضایی" در سال ۲۰۱۱ به ایستگاه فضایی بود.
از آن زمان تاکنون فضانوردان آمریکایی با فضاپیمای سایوز از پایگاه بایکونور در قزاقستان به فضا فرستاده شده‌اند. کپسول دراگون تحت هدایت اداره ملی هوانوردی و فضایی آمریکا توسط اسپیس‌ایکس برای استقلال آمریکا در زمینه ارسال فضانوردان به فضا ساخته شده است.
خانواده موشک‌های "آنگارا" برای حمل ۳.۸ تا ۲۴.۵ تن بار به مدار پایین زمین طراحی شده است. این موشک نخستین موشکی بود که توسط مرکز تحقیقات و تولید فضایی خرونیچف(Khrunichev) در مسکو ساخته شد.
راگوزین در اوت سال گذشته گفت که سومین پرتاب موشک آنگارا برای وزارت دفاع روسیه در سال جاری انجام خواهد شد.
انتهای پیام
