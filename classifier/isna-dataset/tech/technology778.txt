تشخیص فاسد بودن شیر تنها با یک حسگر
پژوهشگران "دانشگاه ایالتی واشنگتن"(Washington State University) در مطالعه اخیرشان موفق به توسعه یک حسگر برای شناسایی شیر فاسد پیش از باز کردن درب آن شدند.
به گزارش ایسنا و به نقل از ساینس‌دیلی، دیگر نیازی نیست هنگام خرید شیر، به تاریخ انقضای آن توجه کنید چرا که حسگری که پژوهشگران آمریکایی توسعه داده‌اند، این کار را برای شما انجام می‌دهد و به شما می‌گوید که آیا شیر فاسد است یا خیر.
گروهی از پژوهشگران مهندسی سیستم‌های زیست شناسی(BSE)، دانشکده علوم غذایی"دانشگاه ایالتی واشنگتن" یک حسگر طراحی و توسعه داده‌اند که می‌تواند تنها با بوییدن شیر تشخیص دهد شیر سالم است یا فاسد.
"شیام سبلانی"(Shyam Sablani)، استاد دانشکده مهندسی سیستم‌های زیست شناسی گفت: این حسگر دارای پوششی از مواد نانوذرات شیمیایی است که به گاز تولید شده توسط شیر و رشد باکتری‌هایی که نشان دهنده فاسد بودن شیر است، واکنش نشان می‌دهند. نکته قابل ذکر این است که حسگر مذکور، شیر را لمس نمی‌کند.

حسگر تشخیص شیر فاسد

وی ادامه افزود: اگر شیر فاسد شود با ترکیبات شیمیایی که درون آن رخ می‌دهد و با انتشار "گاز فرار"(volatile gasses)، شیر بوی بدی به خود می‌گیرد که این بو اغلب نمایانگر رشد باکتری در مواد غذایی است، اما افراد نمی‌توانند تا زمانی که درب بطری را باز کنند آن را تشخیص دهند اما حسگر ما برای این کار ساخته شده است.
حسگر مذکور این گازهای فرار را تشخیص می‌دهد و رنگ ماده غذایی را تغییر می‌دهد. اکنون این حسگر تنها فاسد بودن یا نبودن شیر را نشان می‌دهد و بنابراین گام بعدی پژوهشگران توسعه حسگری است که توسط آن بتوان دریافت چه مدت از فاسد بودن شیر گذشته است.
پژوهشگران اکنون با همکاری "سازمان علوم و صنایع غذایی" آمریکا قرار است حسگر خود را بر روی درب پلاستیکی بطری‌های شیر قرار دهند تا مصرف کنندگان بتوانند از فاسد یا سالم بودن این محصول آگاه شوند.
یافته‌های این مطالعه در مجله "Food Control" منتشر شد.
انتهای پیام
