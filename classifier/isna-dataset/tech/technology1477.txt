همکاری لایت و سونی برای ساخت گوشی هوشمند با چند لنز
دو شرکت "لایت" و "سونی" برای ساخت یک گوشی هوشمند با چند لنز دوربین با یکدیگر قرارداد همکاری امضا کردند. 
به گزارش ایسنا و به نقل از انگجت، یک استارتاپ به نام "لایت"(Light) که در حوزه دوربین فعالیت می‌کند، همواره به ساخت دوربین‌هایی با چند لنز مشهور بوده است.
این شرکت به تازگی اعلام کرده که با شرکت "سونی" همکاری می‌کند تا فناوری خود را با روش‌های جدیدتری به بازار عرضه کند.
این همکاری روی توسعه نسخه جدیدی از حسگرهای چند تصویربردار لایت با استفاده از لنزهای سونی تمرکز خواهد داشت.
دو شرکت "لایت" و "سونی" همچنین به دنبال کاربردهای دیگری برای فناوری "لایت" هستند. از میان این کارها می‌توان به ساخت گوشی هوشمندی اشاره کرد که از چهار دوربین یا بیشتر استفاده می‌کند.
با این‌که این شرکت‌ها جزئیات زیادی از این محصول ارائه نداده‌اند، اما قطعاً همکاری آنها به تولید محصولی خوب منجر خواهد شد.
استارتاپ لایت در حوزه فناوری چند دوربین در یک دستگاه متبحر است و شاید بتوان مهم‌ترین فناوری آن را دوبینی حاوی ۱۶ لنز دانست. این دوربین که " L16" نام دارد، ۵۲ مگاپیکسل است.
شرکت سونی نیز به طور همزمان حسگرهای تصویربرداری تولید می‌کند که می‌توانند با محصولات شرکت "لایت" سازگار شوند.
استارتاپ لایت خود به تنهایی در تلاش بوده است تا فناوری خود را روی گوشی‌های هوشمند پیاده کند که تاکنون این امکان میسر نشده است.
ولی همکاری با شرکت بزرگی مانند سونی که در حوزه تولید گوشی‌های هوشمند بسیار موفق است، آینده‌ای متفاوت را برای "لایت" به ارمغان خواهد آورد.
انتهای پیام
