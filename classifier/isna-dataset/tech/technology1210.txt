سلفی‌های فضایی!
این روزها، اصطلاح بیگانه "سلفی" متأسفانه به عنوان یک کلمه عادی توسط همه ما بکار برده می‌شود. با وجود دوربین‌های دیجیتال بکار رفته در گوشی‌های تلفن همراه، این "خود تصویربرداری" به یک رسم همگانی تبدیل شده است.
به گزارش ایسنا، این کار نه فقط در زمین بلکه در فضا هم رسم شده و حتی به کاوشگرهای فضایی هم سرایت کرده است! جالب است بدانید نخستین "خود تصویربرداری" در فضانوردی به ادوین آلدرین تعلق دارد که طی راهپیمایی فضایی در مأموریت جمینی -۱۲ و به بیش از نیم قرن قبل آن را با یک دوربین مخصوص برداشت. در جریان سفر به ماه، چون نقاب کلاه ایمنی فضانوردان با پوشش ضد نور پوشانده شده بود، عکس عکاسان در آنها دیده می‌شد و می‌شود گفت فضانوردی که دوربین عکاسی روی سینه اش نصب شده بود، خود تصویربرداری هم می‌کرد. از معروف ترین آنها عکس نیل آرمسترانگ بر روی نقاب کلاه ایمنی ادوین آلدرین همچنین تصویر چارلز کنراد بر روی نقاب کلاه آلن بین است.
اما امروز و در ایستگاه فضایی بین المللی، سلفی گرفتن کاملاً عادی است و فضانوردان به این کار دست می‌زنند. جالب است بدانید در چند عکس سلفی که فضانوردان گرفته اند، اشیای ایرانی هم وجود دارد!

مجموعه ۱۰ کارت پستال از آثار استاد محمود فرشچیان و کتاب نخستین‌های فضانوردی تألیف سیروس برزو روز ۲۴ آوریل ۲۰۰۶ با ناو پروگرس ام -۵۶ به ایستگاه فضایی بین المللی فرستاده شد و پاول وینوگرادوف نخستین نمایشگاه هنری در این ایستگاه برگزار کرد و نیز قرآن مجید چاپ ایران که به همت الکساندر کالری فضانورد نام آور روسیه در ۷ اکتبر ۲۰۱۰ با ناو کیهانی سایوز به ایستگاه فضایی بین المللی حمل شد. وینوگرادوف و کالری فضانوردان روس, برای مستند کردن حمل آنها به فضا، عکس‌هایی به یادگار در بخش روسی ایستگاه گرفتند که به صورت سلفی است.

اما می‌توان گفت که زیباترین "خود تصویربرداری" ها در جریان راهپیمایی‌های فضایی در ایستگاه فضایی بین المللی توسط سرنشینان مختلف این مجتمع مداری گرفته شده اند.
در این مجموعه در کنار تصویری از مریخ نورد کیوروسیتی, عکس‌هایی از آلدرین و بین مهنوردان آمریکا، فضانورد ژاپنی آکیهیکو هوشیدو، فضانورد فرانسوی توماس پسکه و فضانورد آمریکایی استفن روبینسون را می‌بینید.






انتهای پیام
