روش کم‌هزینه‌ای برای متحول کردن آینده خودروهای خودران
پژوهشگران آمریکایی، روش جدید و کم‌هزینه‌ای برای شناسایی اشیای اطراف ابداع کرده‌اند که می‌تواند آینده خودروهای خودران را متحول کند.  
به گزارش ایسنا و به نقل از ساینس‌دیلی، پژوهشگران "دانشگاه کرنل"(Cornell University) آمریکا، روش ساده و کم‌هزینه‌ای یافته‌اند تا خودروهای خودران را به ابزاری مجهز کنند که بتوانند اشیا را درک کنند.
حسگرهای لیزری که در حال حاضر به کار می‌روند و می‌توانند اشیای سه‌بعدی که در مسیر خودروهای خودران قرار می‌گیرند، شناسایی کنند، بزرگ و پرهزینه هستند و دقت کافی را ندارند.
حسگرهای مبتنی بر فناوری لیدار که معمولاً به سقف اتاقک خودرو نصب می‌شوند، حدود ۱۰ هزار دلار هزینه دارند. بیشتر متخصصان به رغم وجود مشکلات بسیار، حسگرهای لیدار را تنها راه ممکن برای درک خودروها، عابران و موانعی می‌دانند که بر سر راه خودروهای خودران قرار دارند.
پژوهشگران دانشگاه کرنل با استفاده از دو دوربین ارزان قیمت که در دو طرف سپر خودرو قرار می‌گیرند، روش ساده‌تری ارائه داده‌اند تا خودروهای خودران بتوانند با دقتی در حد دقت فناوری لیدار و هزینه کمتر، اشیایی که بر سر راهشان قرار دارد، شناسایی کنند.
"کیلیان وینبرگر"(Kilian Weinberger)، استادیار علوم رایانه دانشگاه کرنل و از نویسندگان این پژوهش گفت: یکی از مشکلات اصلی خودروهای خودران، شناسایی اشیای اطراف آنهاست. این توانایی، یک قابلیت ضروری برای حرکت ایمن خودرو به شمار می‌رود.
وی افزود: باور عمومی این است که خودروهای خودران نمی‌توانند بدون فناوری لیدار حرکت کنند اما ما در این پژوهش نشان داده‌ایم که چنین باوری درست نیست و امکان حرکت خودروها بدون فناوری لیدار وجود دارد. شاید بتوان دوربین‌های استریو را برای شناسایی اشیا در خودروهای ارزان قیمت به کار گرفت تا زمینه استفاده از آنها در خودروهای پیشرفته و گران قیمت فراهم شود.
انتهای پیام
