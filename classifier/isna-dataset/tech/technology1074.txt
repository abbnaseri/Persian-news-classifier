جنگ آمازون و مایکروسافت بر سر قرارداد ۱۰ میلیارد دلاری پنتاگون
پروژه محاسبه ابری پنتاگون موسوم به "JEDI" با سرمایه هنگفت ۱۰ میلیارد دلاری خود، نام‌های بزرگ دنیای فناوری را به خود جلب کرده است و بزرگانی همچون مایکروسافت و آمازون در حال رقابت برای تصاحب آن هستند.
به گزارش ایسنا و به نقل از انگجت، آمازون و مایکروسافت دو شرکت نهایی هستند که در حال تقلا برای تصاحب قرارداد ۱۰ میلیارد دلاری محاسبه ابری وزارت دفاع آمریکا هستند.
مهاجرت پنتاگون به محاسبه ابری که به نام پروژه "JEDI" شناخته می‌شود، در سال ۲۰۱۷ اعلام شد و برخی از بزرگترین شرکت‌های دنیا از آن زمان در رقابت برای اجرای آن بوده‌اند.
برنده شدن در تصاحب این قرارداد درست مثل مسابقات تلویزیونی شده است. به طوری که بزرگترین شرکت‌های فناوری دنیا نظیر آی‌بی‌ام، اوراکل، مایکروسافت، گوگل و آمازون پیشنهادات خود را برای تصاحب آن ارائه داده‌اند و در آخر این مایکروسافت و آمازون بودند که فینالیست شدند.
حتی در این فرآیند، اوراکل از یکی از کارمندان آمازون که قبلاً روی JEDI کار می‌کرد به دلیل تأثیر منفی وی روی فرآیند انتخاب، شکایت کرد. با این حال پنتاگون این ادعا را رد می‌کند.
آمازون و مایکروسافت هر دو در حال حاضر به شدت بر محاسبات ابری تمرکز کرده‌اند و تصاحب یک قرارداد دولتی آن هم در این اندازه به نفع هر دو خواهد بود و در واقع یک معامله دو سر سود برای آنها است.
برنده این قرارداد اواسط ماه ژوئیه اعلام خواهد شد.
انتهای پیام
