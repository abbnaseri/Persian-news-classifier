عکس خیره‌کننده ناسا از شکست دیوار صوتی
آژانس فضایی آمریکا(ناسا) عکس جذابی از ترکیب امواج تحریک شده هواپیماهای مافوق صوت که با یک روش جدید عکسبرداری ثبت شده منتشر کرده است.
به گزارش ایسنا و به نقل از انگجت، ناسا یک تکنیک جدید تصویربرداری را توسعه داده است که اجازه می‌دهد تا برای اولین بار تعامل موج‌های متصاعد شده از دو جت مافوق صوت را ثبت کند.
این تصاویر توسط یک دوربین جدید با سرعت بالا گرفته شده است که به ناسا در طراحی یک هواپیمای مافوق صوت با تولید موج‌های صوتی بسیار آرام‌تر کمک می‌کند.
"هینیک" یکی از دانشمندان فیزیک ناسا می‌گوید: ما هرگز تصور نمی‌کردیم که این واقعه تا این اندازه واضح و زیبا باشد.
جت‌های نشان داده شده در تصاویر جت‌های T-38 هستند که در ارتفاع حدود ۲۸ هزار فوتی پرواز می‌کنند و عکس‌ها توسط هواپیمای B200 King Air مجهز به دوربین‌های ۱۴۰۰ فریم در ثانیه نصب شده بر روی یک بازوی ویژه واقع در ۲۰۰۰ فوت بالاتر از جت‌ها گرفته شده است.
این تصویر نشان دهنده امواج شوک و یا تغییرات سریع فشار است که در نتیجه پرواز یک هواپیما با سرعتی بیشتر از سرعت صوت که در ارتفاع ۳۰ هزار فوتی حدود ۱۱۰۰ کیلومتر بر ساعت است به وجود می‌آیند.
تصویر فوق به شکل سیاه و سفید گرفته شده است، اما بعداً رنگ‌آمیزی شده تا فشار هوا را در اطراف امواج نشان دهد.
"نیل اسمیت" مهندس ناسا گفت: جالب اینجاست که اگر شما به پشت جت نگاه کنید شاهد انحنای امواج هستید. این به این دلیل است که هواپیماها کنار هم حرکت نمی‌کنند و یکی جلوتر از دیگری است. بنابراین شوک‌ها به طور متفاوتی شکل می‌گیرند. این اطلاعات واقعاً به ما کمک می‌کند تا در شناخت اینکه چگونه این شوک‌ها در تعامل هستند پیشرفت کنیم.

ناسا مدتی است که توانسته است امواج حاصل از شکست دیوار صوتی را ثبت کند، اما زمانیکه این امواج با یکدیگر ادغام می‌شوند، واقعاً صدای مهیبی تولید می‌شود. بنابراین توسعه سیستم تصویربرداری جدید برای ناسا و بخش توسعه لاکهید مارتین بسیار مهم است. این دوربین برای کاهش صدای مهیب حاصل از شکستن دیوار صوتی که موجب آسیب زدن به مناطق مسکونی می‌شود طراحی شده است.
اگر پروازهای مافوق صوت برای حمل مسافر قانونی شود، با کاهش زمان سفرهای هوایی تا نصف مواجه می‌شویم. هم اکنون چندین شرکت در حال کار بر روی طرح جت‌های مافوق صوت کم‌صدا هستند و یکی از این طرح‌ها موسوم به "بوم"(Boom) حتی مجوز استفاده در خطوط هوایی را نیز دریافت کرده است.
با این حال قبل از انجام هرگونه پرواز مافوق صوت مسافری، ناسا باید سازمان هوانوردی فدرال آمریکا(FAA) و دیگر سازمان‌های مسئول را متقاعد کند که چنین هواپیماهایی موجب آسیب به مناطق مسکونی یا ترساندن ساکنان نمی‌شود.
سیستم دوربین جدید با تولید تصاویری که به طور چشمگیری داده‌های مفیدی از امواج حاصل از شکست دیوار صوتی را نشان می‌دهد، یک گام بزرگ برای رسیدن به این هدف است.
"دن بنکز" مهندس ارشد ناسا گفت: ما سطح جزئی و دقیق فیزیکی را در این تصویر مشاهده می‌کنیم که من فکر نمی‌کنم هرگز تاکنون کسی دیده باشد. این یک قدم بسیار بزرگ برای توسعه خطوط هوایی مافوق صوت است.
انتهای پیام
