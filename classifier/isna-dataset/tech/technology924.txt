مقاومت آنتی‌بیوتیکی تا سال ۲۰۵۰ بیشتر از سرطان قربانی می‌گیرد
مطالعه‌ای که توسط دولت انگلیس انجام شده است پیش‌بینی کرده است که بیماری‌های مقاوم در برابر آنتی‌بیوتیک تا سال ۲۰۵۰ می‌تواند ۱۰ میلیون نفر را در سراسر جهان به کام مرگ بکشاند و هزینه حدود ۱۰۰ تریلیون دلار روی دست دولت‌ها بگذارد.
به گزارش ایسنا و به نقل از تک‌تایمز، یک مطالعه جدید می‌گوید که ۱۰ میلیون نفر در سراسر جهان احتمالاً تا سال ۲۰۵۰ به علت بیماری‌های مقاوم در برابر دارو جان خود را از دست خواهند داد.
طبق گزارشی که توسط دولت انگلیس تهیه شده است، انتظار می‌رود که مقاومت آنتی‌بیوتیکی در آینده یکی از علل اصلی مرگ و میر در سطح جهان باشد و حتی در عرض ۳۰ سال آینده از تلفات سرطان نیز پیشی بگیرد. ضمن اینکه ۱۰۰ تریلیون دلار هزینه روی دست دولت‌ها خواهد گذاشت.
"جیم اونیل" یکی از اقتصاددانان پیشرو در بریتانیا و نویسنده این مطالعه توضیح داد که چگونه چنین رویدادی می‌تواند بر دولت‌های جهان تأثیر بگذارد.
وی به بی‌بی‌سی گفت: این را در نظر داشته باشید که مثلاً تولید ناخالص داخلی سالیانه بریتانیا حدود ۳ تریلیون دلار است، بنابراین هزینه‌ای که از مقاومت آنتی‌بیوتیکی ناشی خواهد شد معادل حدود ۳۵ سال سهم انگلیس در اقتصاد جهانی خواهد بود.
با توجه به اینکه بسیاری از جمعیت جهان در آن سال از بیماری‌های جدی رنج خواهند برد، درآمد اقتصادی جهان ۲ تا ۳.۵ درصد کاهش خواهد یافت.
البته همه این‌ها در صورت عدم اتخاذ هیچ تدبیری برای مقابله با بیماری‌های مقاوم در برابر آنتی‌بیوتیک اتفاق خواهد افتاد.
بررسی مقاومت آنتی‌بیوتیکی
"دیوید کامرون" نخست وزیر سابق بریتانیا در دوران تصدی اش درخواست بازنگری در مورد مقاومت ضد میکروبی یا AMR را داد. برای انجام این کار "اونیل" با متخصصان تحقیقاتی "Rand Europe" و "KPMG" همکاری کرد.
هر ساله ۷۰۰ هزار نفر در سراسر جهان به علت عفونت مقاومت آنتی‌بیوتیکی می‌میرند. سالیانه تنها در ایالات متحده و اروپا حداقل ۵۰ هزار نفر به این دلیل کشته می‌شوند.
به اعتقاد محققان اگر اقدامات مناسب صورت نگیرد، گسترش بیماری‌های مقاوم تا سال ۲۰۵۰ می‌تواند باعث مرگ ۱۰ میلیون نفر شود. مدل‌ها نشان می‌دهد که آسیا و آفریقا آسیب‌پذیرترین مناطق جهان هستند که به ترتیب ۴.۷ میلیون و ۴.۱ میلیون مورد مرگ در آنها به ثبت خواهد رسید.
"اونیل" می‌گوید که هند می‌تواند سالانه متحمل ۲ میلیون مورد مرگ بر اثر این مقاومت شود، در حالی که نیجریه می‌تواند پذیرای بیش از یک مورد از هر چهار مورد مرگ باشد.
احتمالاً عفونت‌هایی مانند سل، مالاریا و آنهایی که بر اثر باکتری "ای.کولی"(E.coli) ایجاد می‌شوند بیشترین تأثیر را بر جمعیت جهانی داشته باشند.
درمان‌های پزشکی متأثر از AMR
بسیاری از روش‌های پزشکی به آنتی‌بیوتیک‌ها وابسته هستند تا بتوانند عفونت را از بین ببرند که شامل بخش‌های سزارین، شیمی درمانی، ایمپلنت‌های مفصلی و جراحی پیوند عضو می‌شود.
اگر آنتی‌بیوتیک‌ها به از دست دادن کارآیی خود ادامه دهند، این بخش‌ها به شکل روزافزون آسیب‌پذیرتر می‌شوند و جان بیماران را تهدید می‌کنند. این مقاومت همچنین می‌تواند بعضی از روش‌ها و درمان‌های پزشکی را به طور کامل غیرممکن سازد.
"اونیل" و تیمش در سال ۲۰۱۴ اعلام کردند که قصد دارند به کشف اقداماتی بپردازند که از گسترش AMR جلوگیری می‌کند. یکی از اولویت‌های آنها چگونگی تغییر نحوه استفاده افراد از داروهای خاص است. این کار می‌تواند مانع افزایش روزافزون مقاومت آنتی‌بیوتیکی شود.
محققان می‌گویند که آنها به دنبال توسعه داروهای جدید نیز هستند. آنها می‌خواهند دولت‌های جهان را برای اقدامات منسجم در مورد استفاده از داروهای آنتی‌بیوتیک هم در حیوانات و هم در انسان‌ها تشویق کنند.
"اونیل" می‌گوید برای انجام چنین استراتژی‌هایی، همکاری کشورهای BRIC(برزیل، روسیه، هند و چین) و MINT(مکزیک، اندونزی، نیجریه و ترکیه) مهم است.
انتهای پیام
