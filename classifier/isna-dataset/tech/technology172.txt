بیل گیتس از بزرگترین پشیمانی خود پرده برداشت
بیل گیتس بنیان‌گذار شرکت بزرگ مایکروسافت و یکی از ثروتمندترین افراد جهان اذعان کرد که بزرگترین اشتباه دوران حرفه‌ای خود را در شاخه تلفن‌های همراه مایکروسافت مرتکب شده که منجر به سرنوشت تباه مایکروسافت در بازار موبایل شده است.
به گزارش ایسنا و به نقل از انگجت، بیل گیتس از بزرگترین پشیمانی خود به عنوان رهبر مایکروسافت سخن گفته است و از تلاش این شرکت برای ساخت یک سیستم عامل برجسته برای تلفن‌های همراه به عنوان مسبب این پشیمانی یاد کرد.
گیتس در یک مصاحبه گفت: بزرگترین اشتباه مدیریتی که من در آن دخیل بودم موجب شد مایکروسافت به چیزی که اندروید هست، نرسد.
هنگامی که اولین گوشی با سیستم عامل اندروید در سال ۲۰۰۸ به بازار آمد، پلتفرم موبایلی گوگل به عنوان یک جایگزین خوب برای آیفون که در سال ۲۰۰۷ منتشر شد، مطرح شد. مایکروسافت نیز برای توسعه سیستم عامل مخصوص خود تلاش کرد اما نهایتاً نتوانست خود را با این رقابت سازگار کند.
همانطور که مایکروسافت در آن زمان بازیگر اصلی در نرم افزار دسکتاپ بود، به دنبال یافتن نقش خود در بازار موبایل بود. مایکروسافت یک پلت‌فرم تلفن همراه به نام "ویندوز موبایل" داشت اما این سیستم عامل بر روی صفحه کلید و ورودی قلم تمرکز داشت.
زمانی که "ویندوز فون ۷" با قابلیت لمسی روان در سال ۲۰۱۰ معرفی شد، دیگر برای مایکروسافت دیر شده بود و نتوانست چشم‌ها را با توجه به حضور انروید و iOS به خود خیره کند.
این شرکت در طول سالیان متمادی با کمترین سهم بازار مواجه بود، تا زمانی که مایکروسافت از سال ۲۰۱۷ پشتیبانی خود از سیستم عامل را لغو کرد و اواخر امسال نیز دست از پشتیبانی "ویندوز موبایل ۱۰" خواهد کشید.
گیتس گفت: اندروید پلت‌فرم استاندارد تلفن‌های همراه غیر اپل است و واقعاً یک برنده تمام عیار است.
البته این اشتباه شخص گیتس نبوده است، زیرا او سال ۲۰۰۰ از سمت خود به عنوان مدیرعامل مایکروسافت کنار کشید و بیش از یک دهه به عنوان عضو پاره وقت هیئت مدیره و معمار اصلی نرم‌افزاری به کار خود در مایکروسافت ادامه داد. سرانجام هم این کار را برای انجام کارهای بشردوستانه و خیرخواهانه به کلی کنار گذاشت.
"استیو بالمر" مدیرعامل وقت شرکت مایکروسافت، به شدت به آیفون برای گران بودنش می‌خندید. در حالی که بسیاری از نقص‌های تلفن‌های همراه مایکروسافت و اشتباهات این شرکت در زمینه موبایل از جمله مشارکت با نوکیا را تقصیر او می‌دانند.
با این حال واضح است که بیل گیتس از شکست مایکروسافت برای تسخیر بازار تلفن همراه متاسف است.
وی گفت: جا فقط برای یک سیستم عامل غیر اپل وجود دارد و اشاره کرد که این سیستم عامل جایگزین ۴۰۰ میلیارد دلار ارزش دارد.
انتهای پیام
