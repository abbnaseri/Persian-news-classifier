حفظ سلامت فضانوردان با گرانش مصنوعی!
ناسا و آژانس فضایی اروپا می‌خواهند روی تأثیر گرانش مصنوعی بر حفظ سلامت فضانوردان به خصوص در سفرهای فضایی طولانی مدت مطالعه کنند.
به گزارش ایسنا و به نقل از انگجت، فضانوردان مقیم ایستگاه فضایی بین‌المللی برای چند ماه تاب آوردن در گرانش نزدیک به صفر (میکروگرانش) باید ورزش کنند و رژیم غذایی خود را تغییر دهند، اما آژانس فضایی آمریکا(ناسا) و آژانس فضایی اروپا(ESA) امیدوارند راهی بهتر برای آنان پیدا کنند.
آنها در شرف آغاز یک مطالعه هستند که توانایی تأثیر جاذبه مصنوعی در تندرستی فضانوردان را بررسی می‌کند.
داوطلبان در مرکز هوافضای آلمان از امروز (۲۵ مارس) به مدت ۶۰ روز روی یک تختخواب با شیبی که موجب جمع شدن خون در سر آنها می‌شود، سپری خواهند کرد. یک بار در روز هم یک گروه از این افراد به صورت انتخابی توسط یک سانتریفیوژ به منظور فرستادن خون به سمت پاهایشان چرخانده می‌شوند.
دانشمندان می‌گویند این آزمایش برای آن است که آنها ببینند کدام اثرات گرانشی برای جلوگیری از تضعیف عضلات ضروری است.
اگر بشر قصد سفر به مریخ یا سفرهای دور و درازتر و اقامت طولانی‌تر در مدار را داشته باشد به احتمال زیاد به نوعی گرانش شبیه‌سازی شده یا همان گرانش مصنوعی برای حفظ آمادگی بدن خود نیاز خواهد داشت و گرانش مصنوعی به حفظ سلامت فضانوردان آینده کمک خواهد کرد.
انتهای پیام
