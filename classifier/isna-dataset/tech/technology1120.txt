سیدنی برنر زیست‌شناس نامی آفریقایی درگذشت
سیدنی برنر(Sydney Brenner) زیست‌شناس اهل آفریقای جنوبی که وی در سال ۲۰۰۲ به‌ همراه "رابرت هرویتس" و "جان سالستن" به دلیل کار بر روی رمز ژنتیکی و دیگر زمینه‌های زیست‌شناسی مولکولی برنده جایزه نوبل فیزیولوژی و پزشکی شد، روز ۵ آوریل در ۹۲ سالگی در گذشت.
به گزارش ایسنا و به نقل از تک تایمز، سیدنی برنر ۱۳ ژانویه ۱۹۲۷ در آفریقای جنوبی دیده به جهان گشود. برنر سهم قابل توجهی در درک رمز ژنتیکی و دیگر زمینه‌های زیست‌شناسی مولکولی در حین کار در واحد شورای پژوهش‌های پزشکی در کمبریج، انگلستان، داشت.
وی مدرک کارشناسی خود را در رشته آناتومی و فیزیولوژی اخذ کرد. سپس چند سال بعد موفق به دریافت مدرک کارشناسی ارشد خود در همان رشته از "دانشگاه Witwatersrand "کشور آفریقای جنوبی شد.
پایان نامه کارشناسی ارشد او در زمینه "سیتوژنتیک" (Cytogenetics) بود. سیتوژنتیک علم مطالعه ساختمان کروموزوم هاست. در این علم کروموزوم‌ها با استفاده از تکنیک‌های باندینگ (نوارگذاری) یا شیوه‌های سیتوژنتیک ملکولی مورد تحلیل و بررسی قرار می‌گیرند.
در سال ۱۹۵۱ او موفق به اخذ مدرک "کارشناسی پزشکی و جراحی" از "دانشگاه Witwatersrand" شد. کارشناسی پزشکی و کارشناسی جراحی یا "MBBS" درجاتی از پزشکی هستند که به دانش آموختگان این رشته‌ها در کشورهایی که از سنت آموزش انگلیس پیروی می‌کنند اعطا می‌شود. این دو مدرک جدا از هم هستند اما معمولاً یکی در نظر گرفته می‌شوند و با هم اعطا می‌شوند. در مقابل، کشورهایی که از روش آموزشی آمریکا پیروی می‌کنند، مدرک پزشکی دکتری حرفه‌ای داده می‌شود.
پس از آن برنر مدرک فوق دکترای خود را از "دانشگاه کالیفرنیا، برکلی" اخذ کرد.
برنر در طول حیات خود مطالعه بسیاری درباره دی.ان.ای انجام داد. وی به درک نقش مولکول آر.ان.ای در انجام "رمز ژنتیکی" کمک زیادی کرد. او همچنین موفق به کشف توالی‌های ۳ کد پایه دی.ان.ای در اسید آمینه که پروتئین‌ها را تشکیل می‌دهند، شد.
اطلاعات درون ژنوم به صورت رشته‌ها یا کلمات سه حرفی موسوم به رمز (Codon) منتقل می‌شوند. هر حرف این کلمه قابل انتخاب از یکی از الفبای چهارتایی اسیدهای نوکلئیک است.
رمزهای شناخته‌شده‌ای وجود دارد که در فرایند رمزخوانی در" ریبوزوم" و تولید اسیدهای آمینه تشکیل‌دهنده پروتئین‌ها کارآیی دارند. در مجموع بیش از ۲۲ اسید آمینه "طبیعی" شناخته نشده است. در بیشتر موارد، رمز ژنتیکی که از روی آن اطلاعات ژنوم به پروتئین تبدیل می‌شود، در جاندارهای گوناگون یکسان یا همانند است.
این زیست شناس نامی در طول حیات موفق به اخذ ۱۶ جایزه شد که جایزه نوبل فیزیولوژی و پزشکی از مهمترین آنها به شمار می‌رود.
انتهای پیام
