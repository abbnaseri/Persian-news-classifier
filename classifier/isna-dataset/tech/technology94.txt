"تویوتا" سرویس اتوبوس‌های خودران راه‌اندازی می‌کند
دو شرکت  "سافت‌بانک" و "تویوتا" برای راه‌اندازی سرویس اتوبوس‌های خودران، با پنج شرکت بزرگ خودروسازی همکاری می‌کنند.
به گزارش ایسنا و به نقل از تک‌کرانچ، "مونت تکنولوژیز"(MONET Technologies)، شرکتی است که با سرمایه‌گذاری مشترک شرکت‌های "سافت‌بانک"(Softbank) و "تویوتا" (Toyota) شکل گرفته تا سرویس‌های حمل و نقل را به اتوبوس‌های ماژول خودران مجهز کند.
پنج شرکت سازنده خودروی خودران از جمله "ایسوزو"(Isuzu Motors)، "سوزوکی"(Suzuki)، "سوبارو"(Subaru)، "دایهاتسو"(Daihatsu) و "مزدا"(Mazda) نیز موافقت خود را برای سرمایه‌گذاری در این پروژه اعلام کرده‌اند و قرار است سرمایه‌گذاری هر یک از آنها دو درصد باشد. سافت‌بانک و تویوتا هر کدام ۳۵ درصد از این شرکت جدید را به خود اختصاص داده‌اند. شرکت‌های "هوندا"(Honda) و "هینو موتورز"(Hino Motors) نیز هر کدام ۱۰ درصد از این شرکت را در اختیار دارند.

هدف از این سرمایه‌گذاری که در ماه سپتامبر آغاز شده، مجهز کردن سرویس حمل و نقل ژاپن به اتوبوس‌ها و خودروهای خودران عنوان شده است. با اجرای این پروژه وسایل نقلیه خودران تویوتا موسوم به "ای- پالت"(e-Palette) که در نمایشگاه CES 2018 از آنها رونمایی شد، یکی از بخش‌های اصلی سرویس حمل و نقل ژاپن در سال آینده خواهند بود.
وسایل نقلیه الکتریکی ای-پالت طوری طراحی شده‌اند که می‌توان از آنها برای خدمات گوناگون از جمله جابجایی مسافران، بسته‌ها و حتی ارسال غذا نیز استفاده کرد.
همکاری شرکت‌های خودروسازی در این پروژه، فراتر از سرمایه‌گذاری است و به اشتراک گذاشتن داده‌ها را نیز شامل می‌شود. این مجموعه داده‌ها، برای ساخت پلتفرم وسایل نقلیه خودران ضروری هستند.
شرکت تویوتا در اوایل سال جاری، یک طرح آزمایشی را برای به کار گرفتن اتوبوس‌های خودران آغاز کرد که به مسافران امکان می‌دهد با کمک یک اپلیکیشن از این خدمات استفاده کنند.
انتهای پیام
