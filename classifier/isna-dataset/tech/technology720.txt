کمک زهر عقرب به تشخیص سرطان مغز
 یک ترکیب در زهر عقرب شناسایی شده است که به صورت انتخابی به سلول‌های تومور مغز می‌چسبد، بنابراین پزشکان با ساخت یک ترکیب از آن به تشخیص سرطان مغز می‌پردازند.
به گزارش ایسنا و به نقل از گیزمگ، یک "پپتید"(peptide) در زهر عقرب موجود است که به طور انتخابی به سلول‌های تومور مغز می‌چسبد، بنابراین یک نسخه ترکیبی از آن برای استفاده در روش‌های تصویربرداری ساخته شده است تا پزشکان سرطان مغز را به راحتی در بیماران تشخیص دهند.
یک روش تصویربرداری جدید که برای کمک به جراحان در تعیین موقعیت تومورهای بدخیم مغز طی عمل جراحی توسعه یافته است نتایج آزمایشگاهی امیدوارکننده‌ای را نشان می‌دهد. این تکنیک ترکیبی از یک دوربین حساس با حساسیت بالا به نور مادون قرمز با یک ماده تصویربرداری خاص است که از اسید آمینه موجود در زهر عقرب ساخته شده است.
درمان "گلیوما"(Glioma) که یک نوع کشنده از تومور مغزی است فوق العاده دشوار است. این تومورها به خوبی به شیمی درمانی یا پرتو درمانی پاسخ نمی‌دهند و تمایل به گسترش در سراسر طیف گسترده‌ای از بافت مغز دارند که تشخیص و جداسازی آن را برای جراحان سخت می‌کند.
این روش تصویربرداری جدید با یک ترکیب بدیع به نام "توزولریستید"(tozuleristide) یا (BLZ-100) که یک نسخه مصنوعی بهینه سازی شده از یک پپتید موجود در زهر عقرب است، توسعه یافته است. این ترکیب به طور طبیعی به سلول‌های سرطانی مغز متصل می‌شود و محققان یک رنگ فلورسنت به آن اضافه کردند تا سلول‌های تومور زیر نور فروسرخ از بافت طبیعی به راحتی قابل تشخیص باشند.
"آدام ماملاک" محقق ارشد این پژوهش توضیح می‌دهد: با این رنگ فلورسنت، تومور را بسیار واضح‌تر می‌بینید، چرا که زیر نور فروسرخ مثل یک درخت کریسمس روشن می‌شود.
آزمایش بالینی BLZ-100 بی‌خطر و غیر سمی است و به خوبی به تومورهای مغزی متصل می‌شود. ۱۷ بیمار بزرگسال مبتلا به سرطان مغز با این روش مورد آزمایش قرار گرفتند و استفاده از این روش هیچ عوارض جانبی در پی نداشت، در حالی که در تشخیص اکثر تومورها مؤثر بود.

در کنار آزمایش ترکیب جدید، یک سیستم دوربین نیز که می‌تواند همزمان تصویرهای فروسرخ و نور مرئی بگیرد آزمایش شد. پیش از این برای دستیابی به این نوع تصویربرداری دوگانه در محیط جراحی، چند دوربین حجیم مورد نیاز بود. اما این فناوری جدید اجازه می‌دهد در یک لحظه بین دو حالت سوئیچ کرد و به جراحان در تعیین موقعیت تومورهای مغز و حذف بافت سرطانی کمک می‌کند.
اکنون این تکنیک تصویربرداری در حال آزمایش روی گروه بزرگ‌تری است تا تأیید سازمان غذا و داروی آمریکا را اخذ کند.
پیش‌بینی می‌شود که ترکیب BLZ-100 در هدف‌گیری و تشخیص انواع دیگر سرطان نیز مؤثر باشد.
یکی دیگر از محققان این مطالعه گفت: روش مورد استفاده در این مطالعه نه تنها برای تومورهای مغزی بلکه برای تشخیص بسیاری از انواع دیگر سرطان نیز مؤثر خواهد بود. هدف نهایی این است که دقت بیشتری در جراحی بیماران حاصل شود.
این پژوهش جدید در مجله Neurosurgery منتشر شده است.
انتهای پیام
