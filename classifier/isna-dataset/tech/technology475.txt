سه انتخاب اول ناسا برای بازگشت انسان به ماه
ناسا با انتخاب سه شرکت اول همکار خود، یک گام به پروژه بازگشت انسان به ماه نزدیک‌تر شد.
به گزارش ایسنا و به نقل از انگجت، ناسا سه همکار اول تجاری خود برای انجام پروژه "آرتمیس" را انتخاب کرد.
آرتمیس، مأموریت بازگشت انسان به ماه است و قرار است ناسا طی آن، فضانوردان را تا سال ۲۰۲۴ میلادی به نزدیکی قطب جنوب ماه اعزام کند.
هر کدام از این سه شرکت مأموریت ارسال محموله‌های علمی و فناوری ناسا در آرتمیس را بر عهده خواهند گرفت.
اولین شرکت " اوربیت‌بیاند" (OrbitBeyond) است که در سپتامبر ۲۰۲۰ میلادی چهار محموله باری را به یکی از دریاوارهای کره ماه به نام "دریای رگبارها" تحویل خواهد داد.
دریای رگبارها در اثر روان شدن گدازه‌ها به درون یک گودال برخوردی به وجود آمده است. این گودال، خود در اثر برخورد یک جسم بسیار عظیم به سطح ماه در گذشته‌های دور پدید آمده است.

شرکت‌های دیگر هم "استروباتیک"(Astrobotic) و "اینتیوتیو ماشینز"(Intuitive Machines) هستند که قرار است فرودگرهای خود را در تابستان ۲۰۲۱ میلادی به ماه ارسال کنند.
ناسا برای هرکدام از این شرکت‌ها بودجه‌ای را فراهم کرده است تا مأموریت‌های خود را به سرانجام برسانند و فرودگرهای خود را بسازند.
شرکت "استروباتیک" ۷۹.۵ میلیون دلار، "اینتیوتیو ماشینز"، ۷۷ میلیون دلار و " اوربیت‌بیاند" هم ۹۷ میلیون دلار بودجه از ناسا دریافت می‌کنند.
ناسا هنوز تصمیم نگرفته که هر محموله توسط کدام فرودگر به ماه ارسال شود، ولی " استروباتیک" ۱۴ محموله، " اینتیوتیو ماشینز" ۵ محموله و " اوربیت‌بیاند" هم ۴ محموله را به نقاط مختلف ماه خواهند برد.



هر کدام از این همکاران ناسا تمام مراحل کار را خودشان انجام خواهند داد.
این تازه ابتدای راه بزرگی است که ناسا در پیش گرفته و شرکت‌های بزرگ دیگر از قبیل "بلو اوریجین" و "اسپیس ایکس" هم در این پروژه همکاری خواهند کرد و فرودگرهای قمری خود را خواهند ساخت.
انتهای پیام
