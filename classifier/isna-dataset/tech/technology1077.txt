 پای اسرائیل از ماه بریده شد
ماه‌نورد خصوصی "بریشیت"(Beresheet) متعلق به رژیم صهیونیستی در تلاش خود برای فرود روی سطح کره ماه با شکست مواجه شد و در آن سقوط کرد.
به گزارش ایسنا و به نقل از گیزمگ، نخستین تلاش اسرائیل برای فرود یک فضاپیما در ماه شکست خورد.
اسرائیل شب گذشته قصد داشت ماه‌نورد خود موسوم به "بریشیت" را بر سطح ماه فرود بیاورد اما در حین عملیات ارتباط خود با این فرودگر را از دست داد و یک اختلال در موتور "بریشیت" باعث شد تا نتواند سرعت خود را به اندازه کافی کاهش دهد و نهایتاً با سطح ماه برخورد کرد و نابود شد.
گویا این فضاپیمای خصوصی برای رقم زدن یک پیشرفت دیگر آماده نبوده است. بدین ترتیب فرودگر "بریشیت" متعلق به شرکت "SpaceIL" بر روی ماه سقوط کرد. اما در لحظات قبل از سقوط موفق شد یک سلفی بگیرد. هرچند که آزمایشاتی که انجام داده بود با برخوردش به سطح ماه از بین رفت و فقط همین عکس از این برنامه باقی ماند.

قرار بود "بریشیت" میدان مغناطیسی ماه را اندازه‌گیری کند و از یک مجموعه از پس‌بازتابگر لیزری ساخته شده توسط ناسا متشکل از هشت آینه با گوشه‌های الماسی استفاده کند تا با استفاده از نور موقعیت خود را به مدارگرد شناسایی قمری نشان دهد.
این شرکت یکی از فینالیست‌های رقابت برای جایزه قمری گوگل(Lunar Xprize) بود. هرچند که این چالش بدون برنده به پایان رسید.
به هر حال اگر این سقوط را یک فرود نصفه و نیمه در نظر بگیریم، رژیم صهیونیستی را می‌توان پس از شوروی، آمریکا و چین، چهارمین دارنده فناوری ارسال فضاپیما به ماه دانست.
این مأموریت از لحاظ هزینه یک دستاورد برای پرواز فضایی ارزان بود، چرا که کل مأموریت هزینه‌ای بالغ بر ۱۰۰ میلیون دلار دربرداشت.
انتهای پیام
