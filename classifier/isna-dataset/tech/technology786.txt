دانشجویان می‌توانند در بهبود روش‌های آموزشی مؤثر باشند
بنا بر اظهارات یکی از مسئولان دانشگاه "ادینبرو"، دانشجویان می‌توانند به خوبی در بهبود روند آموزشی و انتخاب روش‌های بهتر یادگیری مؤثر باشند.
به گزارش ایسنا و به نقل از یودبلیو نیوز،" آن ماری اسکات"(Anne-Marie Scott) قائم مقام مدیریت بخش آموزش و خدمات وب دانشگاه "ادینبرو" به تازگی راجع به خط مشی این دانشگاه اظهار کرده که تاکنون نمونه‌های بسیار مؤثری از همکاری دانشجویان با دانشگاه را شاهد بوده‌ایم تا منابع غنی و جذاب یادگیری را ایجاد کنند و یا محیط آموزشی هیجان‌انگیزتری را تشکیل دهند.
وی افزود: شنیدن و اهمیت به صدای دانشجو برای دانشگاه ضروری است و باید از بحث‌های مشترک دانشجویان استفاده شود تا موضوعات اصلی که باید در دوره‌های آموزشی مطرح شوند، شناسایی شوند. از میان این مسائل پیشنهادی می‌توان به انتخاب روش‌های تدریسی جدید اشاره کرد.
اسکات ادامه داد، دادن این فرصت به دانشجویان که در تصمیم‌گیری روش‌های آموزشی بهتر نقش داشته باشند، راهی مناسب برای ایجاد ایده‌های مبتکرانه است. قطعاً می‌توان گفت انجام این کار هم به نفع دانشجو است و هم به نفع دانشگاه.
وی گفت: همانطور که در دانشگاه "ادینبرو" اسکاتلند شاهد هستیم، فرصت دادن به دانشجویان که بیشتر در دانشگاه‌های فناوری صحبت کنند، رضایت آن‌ها را بیشتر می‌کند و می‌تواند نتایج یادگیری آنها را بهبود ببخشد. به این ترتیب بازدهی آموزش نیز بیشتر می‌شود.
گفتنی است دانشگاه ادینبرو عنوان سومین دانشگاه محبوب بریتانیا را با توجه به تعداد متقاضی دارد و همواره در رتبه‌بندی‌های گوناگون از جایگاه بالایی برخوردار بوده است.
انتهای پیام
