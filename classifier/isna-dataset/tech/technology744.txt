ساخت گجت جیبی ارزان قیمت که توانایی خواندن متون دیجیتالی را به نابینایان می‌دهد
قرار است تا آخر امسال گجتی که به افراد نابینا توانایی خواندن می‌دهد، روانه بازار شود. 
به گزارش ایسنا و به نقل از دیلی‌میل، امروزه ما شاهد آن هستیم که بسیاری از افراد نابینا از خطوط بریل برای خواندن استفاده می‌کنند.
امروزه چند دستگاه در بازار موجود است که محتواهای دیجیتالی را به خطوط بریل تبدیل می‌کنند ولی از آنجا که بسیار گران هستند، تعداد زیادی از نابینایان قادر به خریدن آن‌ها نیستند.
در این راستا سه مهندس با رشته‌های الکترونیک، مکانیک و رایانه گجتی به اندازه موس رایانه ساخته‌اند که به افراد نابینا اجازه می‌دهد در لپ‌تاپ، آیپد و یا آیفون خود توانایی خواندن متون را پیدا کنند.
کاربران می‌توانند از طریق دو و یا سه بار ضربه زدن به پایین دستگاه، از برخی از خطوط و پاراگراف رد شوند.
اختراع سه مهندس این پروژه با انتقال محتوای دیجیتال به یک دستگاه کوچک که محتوا را به خطوط بریل تبدیل می‌کند کار می‌کند.
به این ترتیب افراد نابینا می‌توانند در هر جا با استفاده از این دستگاه پیام‌های خود را خوانده و مرور کنند.
پیش از این دستگاه‌هایی که محتوای دیجیتالی را با استفاده از بلوتوث به خطوط بریل تبدیل می‌کردند، مبلغی حدود ۱۰۰۰ تا شش هزار دلار قیمت داشتند ولی این دستگاه جدید که "Bonocle" نام دارد، تنها ۳۰۰ دلار قیمتگذاری شده است که هدف سازندگان آن افزایش قدرت خرید در میان تمام اقشار جامعه بوده است.
تیم سازنده این دستگاه در سال ۲۰۱۷ صد هزار دلار جایزه برای توسعه دستگاه برنده شد.
قرار است تا اواخر امسال این دستگاه به فروش برسد.

انتهای پیام
