تاریخ نهایی پرتاب آزمایشی "دراگون" اعلام شد
ناسا طی بیانیه‌ای تاریخ نهایی پرتاب آزمایشی کپسول دراگون را اعلام کرد.
به گزارش ایسنا و به نقل از فیز، قرار است اگر شرایط آب و هوایی مناسب باشد، کپسول دراگون توسط موشک فالکون ۹ شرکت اسپیس در روز ۲ مارس به ایستگاه فضایی بین‌المللی فرستاده شود.
" ویلیام گرسن مایر"(William Gerstenmaier) مدیر اجرایی بخش اکتشاف و عملیات انسانی ناسا، گفت: ما آماده بارگیری و پرتاب این موشک هستیم.
تاکنون دو بار پرواز آزمایشی کپسول "دراگون" به تعویق افتاده است اما این بار روز گذشته ناسا و شرکت "اسپیس ایکس" اعلام کردند که قصد دارند این کپسول را ۲ مارس به فضا ارسال کنند.
اولین تاریخی که آنها قرار بود کپسول دراگون را پرتاب کنند و به تعویق افتاد ۷ ژانویه و دومین بار نیز ۱۷ ژانویه بود.
ناسا اعلام کرد اگر پرواز آزمایشی با موفقیت انجام شود، چند فضانورد در ماه ژوئیه همراه با این کپسول به فضا خواهند رفت.
دراگون(Dragon) یک فضاپیمای تجاری قابل استفاده مجدد با قابلیت حمل ۶٬۰۰۰ کیلوگرم، ساخت شرکت اسپیس‌ایکس است. این شرکت در ایالت کالیفرنیا مستقر است.
انتهای پیام
