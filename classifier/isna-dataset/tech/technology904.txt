تولید داروی کاهش وزن با کشف یک ژن جدید ضدچاقی
محققان دانشگاه کمبریج که یکی از آن‌ها یک بانوی ایرانی است گونه ژنتیکی خاصی کشف کردند که اثرات ضدچاقی دارد. 

به گزارش ایسنا و به نقل از گیزمگ، محققان دانشگاه کمبریج گونه‌های خاصی از یک تک ژن را شناسایی کردند که به چاقی و یا لاغری در افراد کمک می‌کند.
این تحقیقات نشان می‌دهد که برخی از انواع طبیعی گونه‌های موجود در ژن " MC۴R" می‌تواند در برابر چاقی از بدن محافظت کند.
دریافتن این موضوع می‌تواند محققان را امیدوار کند که یک داروی جدید ضد چاقی تولید کنند که از این گونه‌های ژنتیکی تقلید می‌کند.
چندین سال است که محققان بر این باور بوده‌اند که ژن MC۴R نقش مهمی در تنظیم اشتها و متابولیسم بدن دارد و علاوه بر آن از بدن در برابر بروز فشار خون ناخواسته هم محافظت می‌کند.
محققان دانشگاه کمبریج برای درک بهتر کشف خود اطلاعات حاصل از حدود نیم میلیون نفر در انگلیس را مورد بررسی قرار دادند که نتیجه آن شناسایی ۶۱ گونه مختلف در ژن MC۴R شد که ۹ تا از آن‌ها با افزایش فعالیت‌های ژنتیکی مرتبط بودند.
۶ درصد از این افراد مورد مطالعه نیز یکی از این ۹ گونه ژنتیکی را داشتند که چاقی، دیابت و بیماری‌های قلبی و عروقی در آن‌ها شیوع کمتری داشت.
پروفسور "صدف فاروقی"(Sadaf Farooqi)، استاد متابولیسم و پزشکی دانشگاه کمبریج و یکی از محققان این پروژه گفت: این مطالعه نشان از این واقعیت دارد که ژنتیک نقشی مهم در چاقی دارد. این در حالی است که برخی از افراد هم خوش شانس هستند و ژن‌هایی دارند که از بدن در برابر چاقی محافظت می‌کند.
"لوکا لوتا"( Luca Lotta) از دیگر محققان پروژه اظهار کرد، یافته‌های ما منجر به تولید نسل جدید داروهای ضدچاقی خواهد شد.
نتایج این پژوهش در مجله "Cell" انتشار یافت.
انتهای پیام
