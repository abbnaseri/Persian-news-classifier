زنبورهای رباتیک ناسا یار فضانوردان در ایستگاه فضایی بین‌المللی
ناسا قصد دارد تا اواخر ماه آوریل ۲۰۱۹ دو "زنبور فضایی رباتیک" را برای پیوستن به خدمه ایستگاه فضایی بین‌المللی برای کمک در انجام آزمایشات ویژه ارسال کند.
به گزارش ایسنا و به نقل از تک تایمز، زنبورها به عنوان یکی از پرمشغله‌ترین و سخت کوش‌ترین حیوانات روی کره زمین شناخته می‌شوند. بنابراین جای تعجب نیست که ناسا در مأموریت اخیر خود از آنها به عنوان دستیاران رباتیک تازه کار در فضا استفاده کند.
این ربات‌ها "زنبورهای فضایی"(Astrobees) نام دارند و اندازه زنبورهای رباتیک مذکور یک فوت مربع است و بنابر گفته‌ها این ربات‌ها می‌توانند در انجام کارهای روزمره و توسعه و آزمایش فناوری گرانش صفر به خدمه ایستگاه فضایی بین المللی کمک کنند.
به گفته ناسا، زنبورهای فضایی رباتیک می‌توانند بدون نظارت فضانورد وظایف خود را انجام دهند. بدین ترتیب با ورود این زنبورهای رباتیک به ایستگاه فضایی بین‌المللی، فضانوردان می‌توانند به راحتی برخی کارها را به آنها محول کنند و خود بر سایر وظایف مهم دیگر تمرکز کنند.
ناسا قصد دارد با نصب ماژول پیش رانش مغناطیسی بر روی این زنبورهای رباتیک از آنها برای تست فناوری پیش‌رانش مغناطیسی در محیط جاذبه صفر ایستگاه فضایی بین‌الملی استفاده کند. این نوع فناوری یک گام مهم در توسعه تلسکوپی که می‌تواند نشانه‌های زندگی در کهکشان‌های دور را تشخیص دهد، به شمار می‌رود.
زنبورهای یاد شده مجهز به چند دوربین، سنسور، صفحه نمایش لمسی، بلندگو و میکروفن هستند و هر زنبور رباتیک با بازوهای مکانیکی خود می‌تواند مجموعه‌ای از کارها را انجام دهد.
دانشمندان ناسا این زنبورهای فضایی رباتیک را در مرکز تحقیقات ایمز(Ames Research Center) در ایالت کالیفرنیا آمریکا توسعه داده اند.
هر ربات مکعبی شکل می‌تواند با پیش ران‌هایی پنکه‌ای در هر جهت پرواز کند. درون ربات‌های مذکور باتری‌هایی نیز تعبیه شده است و هر زمان که شارژ این باتری در حال اتمام باشد این زنبورهای رباتیک به صورت خودکار به یک نیروگاه متصل می‌شوند و شارژ می‌شوند.
انتهای پیام
