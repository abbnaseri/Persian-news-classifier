اولین کشتی تفریحی تمام برقی به دل آبشار نیاگارا می‌زند
اولین کشتی توریستی کاملاً الکتریکی موسوم به "دوشیزه مه" که از باتری‌های لیتیوم-یون و یک سیستم شارژ ساحلی بهره می‌برد تا به دل آبشارهای نیاگارا بزند، ساخته می‌شود.
به گزارش ایسنا و به نقل از گیزمگ، شرکت "دوشیزه مه"(Maid of the Mist) سالهاست که گردشگران را با کشتی‌های خود به بازدید از آبشارهای نیاگارا می‌برد. اما به زودی بازدیدکنندگان می‌توانند با یک کشتی تمام برقی به نزدیک ترین فاصله ممکن با این آبشارهای بروند.
این شرکت گردشگری در حال ساخت یک جفت کشتی کاملاً برقی که نه تنها آلودگی ایجاد نمی‌کند بلکه به بازدیدکنندگان اجازه می‌دهد تا یک سفر بدون صدای مزاحم موتور کشتی و ایجاد مزاحمت دیداری توسط دود حاصل از گازهای خروجی از موتور کشتی را تجربه کنند.
گفته می‌شود که این کشتی‌ها که در حال حاضر در ایالت ویسکانسین در حال ساخت هستند، نخستین کشتی‌های کاملاً الکتریکی ساخته شده در ایالات متحده آمریکا هستند.
باتری‌های این کشتی در ایستگاه شارژ ساحلی تنها ظرف ۷ دقیقه می‌توانند به ظرفیت ۸۰ درصد برسند. این باعث می‌شود که زمان توقف کشتی در هر کورس بسیار کم باشد و هر ساله میلیون‌ها نفر از بازدیدکنندگان را به دیدن نیاگارا ببرد.
"کریستوفر گلین" مدیر شرکت "دوشیزه مه" گفت: احساس خوبی داریم که در اجرای این تکنولوژی سبز پیشگام هستیم. کشتی‌های جدید ما گردشگران را به پایین آبشارهای نیاگارا که یکی از بزرگترین منابع انرژی برق‌آبی جهان است می‌برند.

قایق‌ها در چند ماژول ساخته می‌شوند و تا پایان همین ماه به مقر این شرکت در نزدیکی آبشارهای نیاگارا منتقل می‌شوند تا سرهم بندی شوند.
انتظار می‌رود که آنها را از ماه سپتامبر به آب بیاندازند و جایگزین دو کشتی قدیمی این شرکت شوند که در سال‌های ۱۹۹۰ و ۱۹۹۷ ساخته شده‌اند.
آبشارهای نیاگارا به مجموعه سه آبشار گفته می‌شود که در مرز آمریکا و کانادا در استان انتاریو از قلمروی کانادا و در ایالت نیویورک از قلمروی آمریکا قرار دارد. این آبشارها در سر جنوبی گلوگاه رود نیاگارا قرار دارند.
این آبشارها از بزرگ به کوچک به ترتیب عبارتند از: آبشار نعل اسب، آبشار آمریکایی و آبشار نقاب عروس. آبشار نعل اسب در بخش کانادایی و آبشار آمریکایی در بخش آمریکایی جای دارند که به وسیله "جزیره بز"(Goat Island) از هم جدا شده‌اند. آبشار کوچک‌تر یا همان "نقاب عروس" هم در سوی آمریکایی این مجموعه آبشار است که از دیگر آبشارها به وسیله "جزیره لونا" جدا شده است.
انتهای پیام
