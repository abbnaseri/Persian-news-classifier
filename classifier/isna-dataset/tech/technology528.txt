استخر تمرین کار در فضا را ببینید+تصاویر
درباره راهپیمایی فضایی کیهان نوردان ساکن ایستگاه‌های مداری، خبرهای زیادی مرتبا در رسانه‌ها منتشر می‌شود اما کمتر پیرامون مراحل رسیدن به این عملیات خبر یا مطلبی می‌خوانیم. 
به گزارش ایسنا، هر عملیات خارج از ناو کیهانی یا ایستگاه فضایی که توسط کیهان‌نوردان انجام می‌شود و ما آن را به عنوان "راهپیمایی فضایی" می‌شناسیم بر پایه ماه‌ها آموزش و تمرین فضانوردان در زمین صورت می‌گیرد. برای آنکه این عملیات را دقیقاً و به درستی انجام شود، باید ساعات و روز‌های زیادی، عین آن عملیات را در استخرهای مرکز فضایی جانسون و یا شهرک ستاره‌ای در حومه مسکو آموزش ببینند و تکرار کنند.
در این استخرها نمونه بخش‌های مختلف ایستگاه فضایی قرار دارد و فضانوردان باید با حضور کارشناسان، عملیات را انجام دهند تا کاملاً بر چگونگی کارهای مورد نظر، از تعمیر و تعویض قطعات گرفته تا نصب و راه‌اندازی دستگاه‌ها تسلط پیدا کنند زیرا در فضا، فرصت برای اشتباه نیست و راهپیمایی فضایی در عین خطرناک بودن، بسیار دشوار و هزینه بر است.

از تمامی مراحل فیلمبرداری هم می‌شود تا هم اگر اشتباهی رخ داده، مورد بررسی قرار گیرد و رفع گردد و هم در آموزش اولیه فضانوردان بعدی استفاده شود.
شاید برای برخی این سوال پیش بیاید که چرا تمرین‌ها در استخر صورت می‌گیرد. البته تمرین و آموزش راهپیمایی فضایی در استخر، یکی از شیوه‌های آموزش است و فضانوردان تمرین‌های دیگری هم انجام می‌دهند اما دلیل آموزش و تمرین در آب، استفاده از قانون ارشمیدس است.
بر اساس این قانون، شناوری هر جسمی در آب، برابر وزن آب هم حجم آن جسم، از وزنش کم می‌کند. وقتی فضانوردی به آن لباس‌های حجیم وارد استخر می‌شود، مقدار زیادی از وزنش کم می‌شود. کارشناسان و آموزشگران در برخی موارد، برای آنکه فضانورد احساس بی‌وزنی را بیشتر درک کند از اتصال وزنه و یا اجسام سبک‌تر به لباس فضایی استفاده می‌کنند. به این ترتیب فضانورد در وضعیتی شبیه به بی وزنی در آب غوطه‌ور می‌شود.



انتهای پیام
