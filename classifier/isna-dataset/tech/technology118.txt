عینک جدید پژوهشگران استنفورد پیرچشمی را درمان می‌کند
پژوهشگران "دانشگاه استنفورد"، عینک جدیدی ابداع کرده‌اند که می‌تواند به بهبود بینایی افراد مبتلا به پیرچشمی کمک کند.
به گزارش ایسنا و به نقل از وب سایت رسمی دانشگاه استنفورد، مهندسان با استفاده از فناوری ردیابی چشم، نوعی عینک اتوفوکال طراحی کرده‌اند تا بتوانند بینایی کامل را به افرادی که باید روزانه از عدسی تدریجی استفاده کنند، بازگردانند. عدسی تدریجی، نوعی عدسی دو دید است که قسمت بالای آن برای دید دور و قسمت پایین آن برای دید نزدیک به کار می‌رود.
پیرچشمی، عارضه‌ای است که با افزایش سن، به سراغ افراد می‌آید. این نقص بینایی که حدود ۴۵ سالگی خود را نشان می‌دهد، موجب می‌شود که فرد، قدرت تمرکز بر اجسام نزدیک خود را نداشته باشد. برخی افراد می‌توانند با استفاده از عینک مطالعه، بر این مشکل غلبه کنند اما برای بیشتر افراد، استفاده از عدسی تدریجی ضروری است.
"گوردون وتزشتاین"(Gordon Wetzstein)، مهندس برق "دانشگاه استنفورد"(Stanford University) گفت: در حال حاضر بیش از یک میلیارد نفر، به پیرچشمی مبتلا هستند؛ در نتیجه ما یک عینک اتوفوکال ابداع کرده‌ایم که شاید روزی بتوانند بهتر از عینک‌های قدیمی، بینایی را اصلاح کنند. نمونه ابتدایی این کار، مانند یک عینک واقعیت مجازی به نظر می‌رسد اما ما امیدواریم نسخه‌های آینده را در طرح‌های ساده‌تری ارائه دهیم.
عینک اتوفوکال می‌تواند مشکلات اصلی عدسی تدریجی را رفع کند. کاربر برای استفاده از عینک مجهز به عدسی تدریجی مجبور است برای نگاه کردن به آینه بغل خودرو و دیدن جاده، زاویه سر خود را تغییر دهد اما با این عینک جدید، دیگر چنین مشکلاتی وجود نخواهند داشت. "رابرت کنراد"(Robert Konrad)، از نویسندگان این پژوهش گفت: افرادی که از عدسی تدریجی استفاده می‌کنند، بیشتر در معرض خطر افتادن و یا آسیب رساندن به خود هستند.
عینک پژوهشگران استنفورد، لنزهایی پر از مایع دارد که برآمده و باریک است. این عینک، حسگرهایی با قابلیت ردیابی چشم دارد که محل نگاه کردن فرد و زاویه دید او را دنبال می‌کنند. پژوهشگران استنفورد، این لنزها و یا ردیاب‌ها را ابداع نکرده‌اند بلکه نرم‌افزاری ابداع کرده‌اند که داده‌های حاصل از ردیابی چشم را کنترل می‌کند تا لنزها را در تمرکز کامل نگه دارد.
وتزشتاین افزود: این فناوری می‌تواند بر زندگی میلیاردها نفر انسان مؤثر باشد و کیفیت زندگی آنها را متحول کند.
این پژوهش، در مجله "Science Advances" به چاپ رسید.
انتهای پیام
