پرتاب فضاپیمای بوئینگ مجددا به تعویق افتاد
فضاپیمای "استارلاینر" بوئینگ که "تاکسی" جدید فضانوردی بوئینگ است و در خدمت ناسا خواهد بود تا برای اعزام فضانوردان آمریکایی به ایستگاه فضایی بین‌المللی استفاده شود، اولین پرواز آزمایشی خود به فضا را دوباره به تعویق انداخت. 

به گزارش ایسنا و به نقل از انگجت، ناسا چندی پیش یک قرارداد رسمی با شرکت‌های اسپیس‌ایکس و بوئینگ برای انتقال فضانوردان آمریکایی به ایستگاه فضایی بین‌المللی از خاک آمریکا به امضا رساند تا این دو شرکت سفینه‌هایی را بدین منظور طراحی کرده و بسازند.
در این راستا چند وقتی است که شرکت‌های بزرگ "بوئینگ" و "اسپیس ایکس" با یکدیگر در حال رقابت هستند تا اولین پرواز تجاری خود به فضا را انجام دهند.
حال ناسا و بوئینگ اعلام کرده‌اند که اولین پرواز آزمایشی سفینه "استارلاینر"(Starliner) بوئینگ به فضا به تعویق افتاده است.
فضاپیمای "استارلاینر" بوئینگ با نام کامل "CST-۱۰۰ Starliner"، اولین پرواز آزمایشی خود را به ایستگاه فضایی بین‌المللی خواهد داشت و طی این مأموریت موسوم به "پرواز آزمایشی مداری"(Orbital Flight Test) این کپسول سوار بر موشک فضایی "اطلس وی"(Atlas V) از پایگاه نیروی هوایی کیپ کاناورال در فلوریدای آمریکا پرتاب خواهد شد.
این فضاپیما قرار است پرواز خود را در ماه اوت سال جاری انجام دهد. دقیقاً یک سال پس از زمانی که پرتاب آن برنامه‌ریزی شده بود.
ناسا و بوئینگ در ابتدا اعلام کرده بودند که پرواز "استارلاینر" در اوت ۲۰۱۸ انجام خواهد شد که یک سال عقب افتاد.
مقامات ناسا در یک نشست مطبوعاتی علت تأخیر را آماده‌سازی بهتر فضاپیما برای انجام آزمایشات مجدد اعلام کردند.
قرار است اولین پرواز سرنشین‌دار استارلاینر در اواخر ۲۰۱۹ میلادی صورت گیرد و تعدادی فضانورد، زمین را به مقصد "ایستگاه فضایی بین‌المللی"(ISS) ترک کنند.
گفتنی است ظاهراً در این رقابت فضایی "بوئینگ" از "اسپیس ایکس" عقب مانده زیرا "اسپیس ایکس" برنامه دارد اولین پرواز آزمایشی فضاپیمای بدون سرنشین خود را در ماه "مارس" انجام دهد.
البته باید گفت اسپیس ایکس نیز تاکنون بارها پرواز فضاپیمای خود را به تأخیر انداخته است. بنابراین هنوز زود است که برنده این میدان رقابت تعیین گردد.
انتهای پیام
