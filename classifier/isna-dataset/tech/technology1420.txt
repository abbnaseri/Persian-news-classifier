ابداع دست رباتیک با ادغام فشار هوا و هوش مصنوعی!+فیلم
مهندسان شرکت آلمانی "فستو"(Festo) یک دست نرم رباتیک طراحی کرده است که از فشار هوا و هوش مصنوعی برای تقلید هر چه شبیه‌تر به حرکات دست انسان بهره می‌گیرد.
به گزارش ایسنا و به نقل از انگجت، ما نمونه‌هایی از ربات‌هایی را که حرکات انسان را تقلید می‌کنند دیده‌ایم، اما اکنون ما با ربات‌هایی روبرو هستیم که می‌توانند به طور خودکار نحوه رفتار با اشیا را بیاموزند.
شرکت آلمانی "فستو"(Festo) یک دست رباتیک انعطاف‌پذیر ساخته است که از هوش مصنوعی برای کشف نحوه کنترل یک شیء استفاده می‌کند.
این فناوری خودآموز برای ربات‌های مختلف که در کارخانه‌ها و خانه‌ها و امروزه تقریباً در هر کجا استفاده می‌شوند، حیاتی است و می‌تواند پیشرفت چشمگیری را در دنیای رباتیک حاصل کند.
این دست رباتیک موسوم به "BionicSoftHand" چگونگی انجام کارها را از طریق آزمون و خطا درمی‌یابد، اما هیچ گاه خسته نمی‌شود.
هنگامی که مهندسان یک شیء را در اختیار ربات قرار می‌دهند، دوربین‌های سه بعدی و حسگر عمق آن یک کپی مجازی از شیء تهیه می‌کند. سپس هوش مصنوعی آن شروع به کار می‌کند و شبیه‌سازی‌های بی‌شماری را برای کمک به ربات در دریافتن نحوه کار با شیء فراهم می‌کند.
مهندسان در یک ویدئو نحوه تعامل این دست رباتیک با یک شیء دوازده سطحی و غلتاندن آن بین انگشتانش را بدون اینکه رها شود نشان داده‌اند.
این در حالی است که فرآیند یادگیری ربات‌هایی از این دست بدون هوش مصنوعی می‌تواند چند ماه به طول بی انجامد.
البته فناوری هوش مصنوعی تنها یک بخش از پروژه است. این ربات دارای یک دست نرم است، به این معنی که می‌تواند به شکل ایمن با انسان‌ها ارتباط برقرار کند.
انگشتان این دست رباتیک با استفاده از الیاف الاستیک و با مقاومت بالا از پارچه‌های سه بعدی ساخته شده و با حسگرهای تداعی کننده حس لامسه و یک صفحه مدار انعطاف‌پذیر تکمیل می‌شود. این در حالی است که جریان هوا با پر و خالی شدن موجب حرکت انگشتان و مفاصل می‌شود.
مفاصل نیز همگی به گونه‌ای طراحی شده‌اند که اجازه حرکت به شکل یک دست واقعی را به ربات می‌دهد.
ممکن است با مشاهده این فناوری در کارخانه‌ها و کلاس‌های درس کمی فاصله داشته باشیم. در هر صورت فناوری یادگیری ماشین در طول زمان بیشتر و بیشتر بهبود می‌یابد. هوش مصنوعی و پیشرفت‌های سخت‌افزاری به ربات‌هایی مانند "BionicSoftHand" چگونگی کار با وظایف حساس را به طور خودکار می‌آموزند.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
