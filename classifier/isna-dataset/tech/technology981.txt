تشخیص سرطان روده بزرگ فقط با یک آزمایش خون!
پزشکان "دانشگاه استنفورد"، نوعی روش جدید برای آزمایش خون ابداع کرده‌اند که می‌تواند علائم ابتدایی سرطان روده بزرگ را مشخص کند.
به گزارش ایسنا و به نقل از وبسایت رسمی دانشگاه استنفورد، تقریباً نیمی از افرادی که باید در رابطه با سرطان روده بزرگ تحت نظر باشند، به برنامه روزانه لازم برای این کار عمل نمی‌کنند. پزشکان "دانشگاه استنفورد"(Stanford University) آمریکا برای تشخیص سرطان روده بزرگ، نوعی آزمایش خون ابداع کرده‌اند تا این بررسی‌ها به شکل ساده‌تری صورت بگیرد.
سرطان روده بزرگ، یکی از دلایل اصلی مرگ و میر در جهان به شمار می‌رود اما مشکل اصلی، دشواری در تشخیص آن نیست. به گفته پزشکان و پژوهشگران، مشکل این است که بیشتر مردم برای تشخیص نشانه‌های ابتدایی این بیماری مورد بررسی قرار نمی‌گیرند، توصیه‌های لازم را پیگیری نمی‌کنند و به انجام دادن آزمایش "کولونوسکوپی" تمایلی ندارند.
پزشکان در حال حاضر توصیه می‌کنند همه افرادی که بین ۵۰ تا ۷۵ سال هستند، کولونوسکوپی را انجام دهند اما بررسی‌ها حاکی از این هستند که تنها حدود ۶۰ تا ۶۵ درصد مردم این آزمایش را انجام می‌دهند.
پروفسور "شأن وانگ"(Shan Wang)، استاد مهندسی و علوم مواد دانشگاه استنفورد گفت: روش‌های جایگزین کنونی به اندازه کافی رضایت‌بخش نیستند و به جمع‌آوری و آزمایش نمونه مدفوع نیاز دارند.
وانگ و همکارانش برای حل این مشکل، یک راه احتمالی پیشنهاد دادند. آنها نوعی آزمایش خون را برای شناسایی سرطان روده بزرگ ارائه کردند که هزینه کمتری دارد، ساده‌تر انجام می‌شود و به اندازه روش‌های دیگر تهاجمی نیست. این آزمایش که در شرایط کنترل شده آزمایشگاهی نتیجه خوبی داشته است، اکنون برای استفاده در پزشکی بالینی مورد بررسی قرار دارد.
شاید آزمایش جدیدی که پژوهشگران استنفورد ارائه داده‌اند، بتواند قدرت بررسی را افزایش دهد. آنها باور دارند که این آزمایش می‌تواند موفقیت‌آمیز باشد زیرا حتی در مراحل ابتدایی پیشرفت سرطان روده بزرگ، ژن‌های سلول مرده تومور، خود را در جریان خون نشان می‌دهند.
وانگ و گروهش، ایده خود را در آزمایشگاه مورد بررسی قرار دادند و از عملکرد موفقیت‌آمیز آن مطمئن شدند. آنها اکنون برای بررسی‌های بالینی، آزمایش نمونه‌های خونی بیماران واقعی را آغاز کرده‌اند.
این آزمایش در صورت موفقیت‌آمیز بودن در بررسی‌های بالینی، یک پیشرفت قابل توجه به شمار می‌رود. وانگ در این باره گفت: من امیدوارم این آزمایش، پس از یک بررسی پنج تا ۱۰ ساله، آماده استفاده باشد.
انتهای پیام
