انسان‌ها می‌توانند با زبان خود بو بکشند
یک مطالعه جدید از محققان مرکز مونل(Monell) در فیلادلفیا نشان داد که انسان می‌تواند بوها را با استفاده از زبان خود و به دلیل دارا بودن گیرنده‌های خاص تشخیص دهد.
به گزارش ایسنا و به نقل از تک‌تایمز، از هلو گرفته تا خیارشور، انسان از خوردن آنها به دلیل وجود گیرنده‌های خاص روی زبان که طعم غذا را تشخیص می‌دهند لذت می‌برد.
اکنون یک مطالعه جدید نشان داده است که زبان نه تنها طعم مواد غذایی را درمی‌یابد، بلکه می‌تواند بوی آنها را نیز درک کند.
گروهی از محققان مرکز شیمی مونل در فیلادلفیا موش‌های اصلاح شده ژنتیکی را برای تعیین محل استقرار گیرنده‌های بویایی روی زبان مورد مطالعه قرار دادند و دریافتند که این گیرنده‌ها بر روی سلول‌های تشخیص طعم ظاهر می‌شوند.
سپس تیم تحقیقاتی به سلول‌های تشخیص طعم روی زبان انسان رجوع کرد و دریافت که این سلول‌ها شامل پروتئین‌هایی هستند که در سلول‌های بویایی نقش حیاتی دارند.
در واقع سلول‌های تشخیص طعم در انسان به رایحه‌های رایج مانند بوی گل میخک موجود در یک ماده به نام یوجنول(Eugenol) واکنش می‌دهند، حتی اگر غلظت این مواد کمتر از میزان لازم برای ایجاد یک واکنش طعمی باشد.
شواهدی وجود دارد که نشان می‌دهد که سلول‌های تشخیص طعم حاوی هر دو گیرنده طعم و بو هستند که با مولکول‌های مشابه ارتباط برقرار می‌کنند که نهایتاً نشان می‌دهد که سیگنال‌های گیرنده‌های طعم و بو با یکدیگر در ارتباط هستند.
یافته‌های این مطالعه این ایده را مطرح می‌کند که مغز طعم غذا و بوی آن را جداگانه در دهان و بینی تشخیص می‌دهد.
این مطالعه نشان می‌دهد که مولکول‌های بو ممکن است واکنشی در دهان ایجاد کنند. با این حال محققان تأکید کردند که نتایج این مطالعه چیزی از اهمیت یا نقش بینی در احساس بوها کم نمی‌کند.
دکتر "مهمت هاکان ازدنر" پژوهشگر ارشد این مطالعه گفت: من نمی‌گویم که اگر شما دهان خود را باز کنید می‌توانید بو بکشید.
وی توضیح داد که این یافته‌ها امکان استفاده از بو را برای تشویق مردم به خوردن غذای سالم‌تر فراهم می‌کند.
به عنوان مثال غلظت کمی از بو می‌تواند به غذایی اضافه شود تا مردم فکر کنند که شیرین‌تر از حد واقعی خود است. این کار در واقع می‌تواند نیاز و استفاده از شکر را کاهش دهد و به کاهش چاقی کمک کند.
پروفسور "چارلز اسپنس" از دانشگاه آکسفورد که در این مطالعه شرکت نداشته است از یافته‌های این مطالعه استقبال کرد. هر چند که می‌گوید برای بحث در مورد کمک این یافته‌ها به مبارزه با چاقی هنوز خیلی زود است.
وی گفت که این مطالعه می‌تواند برخی از پدیده‌های ناشناخته در مورد احساس طعم را روشن کند.
محققان می‌گویند مردم می‌توانند حتی اگر بینی‌شان را بگیرند غذاها را با زبانشان تمیز دهند و گیرنده‌های بویایی به بینی محدود نمی‌شوند.
پروفسور "فرنسلی" از دانشگاه کبک(Quebec) می‌گوید گیرنده‌های بویایی را می‌توان در بسیاری از بافت‌های دیگر از جمله سلول‌های اسپرم یافت که به نظر می‌رسد در هدایت سلول‌های اسپرم به سمت تخمک نقش داشته باشد.
یافته‌های این مطالعه در نشریه Chemical Senses منتشر شده است.
انتهای پیام
