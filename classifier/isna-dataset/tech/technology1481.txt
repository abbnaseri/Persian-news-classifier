حساسیت به تخم‌مرغ درمان می‌شود
پژوهشگران آمریکایی در بررسی جدیدی موفق شدند روشی برای درمان حساسیت به تخم‌مرغ پیشنهاد دهند.
به گزارش ایسنا و به نقل از ان‌سی‌بی، پژوهشگران "دانشگاه کارولینای شمالی"(UNC) پس از چهار سال پژوهش در مورد "حساسیت به تخم‌مرغ" (Egg allergy)، در آزمایش جدید خود موفق شدند تخم‌مرغ را به رژیم غذایی افراد مبتلا به این نوع حساسیت وارد کنند.
"ادوین کیم"(Edwin Kim)، استادیار پزشکی و نویسنده ارشد این پژوهش گفت: حساسیت به تخم‌مرغ، یکی از متداول‌ترین انواع حساسیت است و معمولاً در اوایل دوره کودکی ظاهر می‌شود. کودکان مبتلا به این نوع حساسیت، در معرض خطر واکنش‌های شدید آلرژیک قرار دارند که بر کیفیت زندگی آنها اثر منفی می‌گذارد. اگرچه به نظر می‌رسد حساسیت‌های غذایی با بالا رفتن سن رفع شوند اما در بیشتر افراد می‌توانند تا دهه دوم زندگی هم به طول بیانجامند. هر درمانی که بتواند امکان مصرف تخم‌مرغ را برای افراد مبتلا به این حساسیت فراهم کند، برای آنها فوایدی به همراه خواهد داشت.

پژوهش دانشگاه کارولینای شمالی، روی ۵۵ شرکت‌کننده مبتلا به حساسیت نسبت به تخم‌مرغ صورت گرفت که بین پنج تا ۱۱ سال بودند. در این بررسی، ۴۰ شرکت‌کننده با روش "ایمن‌درمانی دهانی با تخم‌مرغ" (eOIT) و ۱۵ شرکت‌کننده را با روش "پلاسیبو" (placebo) تحت درمان قرار دادند. پلاسیبو، به روش‌های درمانی صوری و تلقینی گفته می‌شود که می‌توانند با فریب بیمار، اثر مثبتی در روند بهبودی وی ایجاد کنند.
پژوهشگران طی چهار سال، وضعیت شرکت‌کنندگان مبتلا به این حساسیت را بررسی کردند. افرادی که میزان حساسیت آنها کمتر بود، برای نشان دادن واکنش آلرژیک، به مقدار بیشتری از تخم‌مرغ نیاز داشتند. آنها در طول بررسی می‌توانستند ۱۰ گرم یا در حدود دو قاشق چایخوری تخم‌مرغ مصرف کنند. این گروه پس از ایمن‌درمانی، دوباره مورد آزمایش قرار گرفتند.
شرکت‌کنندگانی که با روش ایمن‌درمانی تحت درمان بودند، پس از اتمام این دوره، تخم‌مرغ را با شیوه‌های گوناگون پخت به رژیم غذایی خود اضافه کردند. پژوهشگران از شرکت‌کنندگان خواستند در دوره درمان، میزان تخم‌مرغی که مصرف می‌کنند، شکل مصرف آن، زمان‌های مصرف و احساس خود را پس از مصرف تخم‌مرغ را گزارش دهند. شرکت‌کنندگان در پایان این دوره درمانی توانستند تخم‌مرغ را در شکل‌های گوناگون مصرف کنند.
گروه‌هایی که با روش پلاسیبو درمان می‌شدند، هضم گوناگونی داشتند و واکنش آنها نسبت به مصرف تخم‌مرغ، متفاوت بود.
کیم افزود: نتایج این بررسی، تأثیر روش ایمن‌درمانی را بر کودکان و جوانان مبتلا به این نوع حساسیت نشان می‌دهند و آن را به عنوان یک روش درمانی ایمن تأیید می‌کنند.
نتایج این پژوهش، در نشست سالانه " AAAAI" در سن‌فرانسیسکو ارائه شد.
انتهای پیام
