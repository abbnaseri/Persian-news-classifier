تغییر لوگوی گوگل به افتخار "همه‌چیزدان" ایرانی
گوگل امروز لوگوی خود را به مناسبت زادروز تولد عمر خیام نیشابوری تغییر داد.
به گزارش ایسنا، امروز ۲۸ اردیبهشت زادروز تولد حکیم "عُمَر خَیّام نیشابوری" همه‌چیزدان، فیلسوف، ریاضی‌دان، ستاره‌شناس و رباعی‌سرای ایرانی است که در دوران سلجوقی می‌زیست و در سال ۴۲۷ شمسی چشم به جهان گشود.
گرچه پایگاه علمی خیام برتر از جایگاه ادبی اوست و لقبش "حجّةالحق" بوده است، ولی آوازه وی بیشتر به دلیل نگارش رباعیاتش است که شهرت جهانی دارد.
یکی از برجسته‌ترین کارهای وی را می‌توان سر و سامان دادن و سرپرستی محاسبات گاه‌شماری ایران در دورهٔ پادشاهی ملک‌شاه سلجوقی دانست.
محاسبات منسوب به خیام در این زمینه، هنوز معتبر است و دقتی به مراتب بالاتر از تقویم میلادی دارد. وی در ریاضیات، نجوم، علوم ادبی، دینی و تاریخی استاد بود.
گفتنی است تاکنون نامگذاری‌های متعددی به افتخار خیام انجام شده است که از میان آن‌ها می‌توان به نامگذاری یکی از حفره‌های ماه و یک سیارک اشاره کرد.
خیام در زمره دانشمندانی است که مجسمه وی در "چهارطاقی دانشمندان ایرانی" در سازمان ملل متحد بنا نهاده شده است.


"چهارطاقی دانشمندان ایرانی" بنایی مجسمه‌ای، به شکل چهارطاقی است که ترکیبی از سبک‌های معماری و تزئینات هخامنشی به حساب می‌آید و در آن مجسمه‌هایی از چهار فیلسوف ایرانی "عمر خیام"، "ابوریحان بیرونی"، "محمد زکریا رازی" و "ابوعلی سینا" قرار دارد. دولت جمهوری اسلامی ایران در ۵ ژوئن ۲۰۰۹ مصادف با ۱۵ خرداد ۱۳۸۸ به عنوان نشانی از پیشرفت علمی صلح‌آمیز این بنا را به دفتر سازمان ملل متحد در وین هدیه داد که این بنا هم‌اکنون در محوطهٔ این سازمان در سمت راست ورودی اصلی قرار داده شده‌است.
این دانشمند نیشابوری آثار برجسته‌ای در علوم گوناگون از خود به جا گذاشت و در نهایت عمر ارزشمند وی در ۱۲ آذر ۵۱۰ در نیشابور به سرآمد.
گوگل هم به خاطر این مناسبت لوگوی خود را تغییر داد.

انتهای پیام
