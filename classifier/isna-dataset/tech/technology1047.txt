با آموزش مغز آن را تغییر دهید
پژوهشگران برزیلی در بررسی جدیدی نشان دادند که می‌توان برخی اختلالات را با آموزش مغز درمان کرد.
به گزارش ایسنا و به نقل از نوروساینس نیوز، کمتر از یک ساعت آموزش مغز با کمک "بازخورد عصبی" یا "نوروفیدبک"(neurofeedback) می‌تواند اتصالات و ارتباطات نورونی را میان مناطق گوناگون مغز تقویت کند.
پژوهش جدیدی که در مؤسسه آموزشی و پژوهشی "IDOR" برزیل انجام شده، راهی را برای پیشرفت رویکردهای درمانی در برابر بیماری‌هایی مانند سکته و پارکینسون نشان می‌دهد.
"تئو مارینز"(Theo Marins)، دانشمند زیست‌پزشکی این مؤسسه گفت: ما می‌دانیم که مغز، توانایی شگفت‌آوری در سازگاری دارد اما نمی‌توانیم تغییرات آن را به سرعت کشف کنیم. درک نحوه تأثیر ما بر عملکرد مغز، کلید اصلی درمان اختلالات عصبی به شمار می‌رود.
بازخورد عصبی، روش امیدوارکننده‌ای برای تنظیم نواحی ناکارآمد مغز است که با اختلالاتی مانند درد و افسردگی مزمن در ارتباط هستند. با استفاده از این روش، می‌توان فعالیت مغز را در زمان حقیقی ارزیابی کرد و به سرعت آن را تحت کنترل درآورد.
در این پژوهش، ۳۶ فرد سالم مورد بررسی قرار گرفتند تا افزایش آن دسته از نواحی مغز که با حرکت دست در ارتباط هستند، بررسی شود. پژوهشگران از شرکت‌کنندگان خواستند تا به جای حرکت طبیعی دست، فقط حرکت را تصور کنند.
۱۹ نفر از شرکت‌کنندگان، آموزش واقعی مغز را دریافت کردند و ۱۷ نفر با روش بازخورد عصبی آموزش دیدند. شبکه‌های عصبی مغز بیماران بلافاصله قبل و بعد از آموزش مغزی که حدود ۳۰ دقیقه به طول انجامید، اسکن شد تا تأثیر بازخورد عصبی بر ارتباطات مغزی بررسی شود.
این پژوهش نشان داد که "جسم پینه‌ای"(corpus callosum) مغز، سازگاری را افزایش می‌دهد و شبکه عصبی کنترل‌کننده حرکات بدن را تقویت می‌کند. جسم پینه‌ای، بخشی از مغز پستانداران است که دو نیمکره مغزی راست و چپ را به هم متصل می‌کند.
روش بازخورد عصبی، طی آزمایش توانست همه این سیستم را تقویت کند. آموزش نیز تأثیر مثبتی بر شبکه مغزی شرکت‌کنندگان داشت و توانست بخشی از مغز که آسیب به آن، موجب سکته، پارکینسون و افسردگی می‌شود، تحت تأثیر قرار دهد.
"فرناندا تاور مول"(Fernanda Tovar Moll)، سرپرست این پژوهش گفت: ما در این بررسی نشان دادیم که بازخورد عصبی می‌تواند ابزار خوبی برای تحریک تغییرات مغزی با سرعت بالا باشد. هدف کنونی ما، انجام پژوهش‌های جدیدی برای بررسی بیمارانی است که به اختلالات عصبی دچار می‌شوند.
این پژوهش، در مجله "Neuroimage" به چاپ رسید.
انتهای پیام
