کمک ماهواره‌ها برای بهبود واکنش در برابر زلزله
پژوهشگران "دانشگاه آیووا"(University of Iowa) ایالات متحده آمریکا گزارش دادند داده‌های جمع‌آوری شده توسط ماهواره‌های در حال گردش به دور زمین می‌توانند اطلاعات زیادی در مورد زمین لرزه‌های مخرب ارائه دهند.
به گزارش ایسنا و به نقل از ساینس دیلی، پژوهشگران "دانشگاه آیووا" با همکاری "سازمان زمین‌شناسی آمریکا"(USGS) طی این مطالعه داده‌های ماهواره‌ای از چندین زلزله اخیر را مورد بررسی قرار دادند.
محققان دانشگاه آیووا و سازمان زمین شناسی ایالات متحده دریافته‌اند که داده‌های جمع آوری شده از ماهواره‌های در حال گردش به دور زمین می‌توانند اطلاعات دقیق‌تری را در مورد زلزله‌های بزرگ ارائه دهند.
تصاویر ماهواره‌ای اطلاعات دقیقی در مورد مکان وقوع زمین لرزه، میزان تغییر شکل سطح زمین و اینکه چه تعداد افراد در نزدیکی محل وقوع زلزله سکونت دارند در اختیار دانشمندان قرار می‌دهد. این اطلاعات سپس با مجموعه‌ای از راهنمایی‌های پاسخ عملیاتی تحت مدیریت مرکز ملی اطلاعات زلزله(USNG) که به تصمیم گیرندگان، عملیات جستجو و نجات و سایر گروه‌ها توزیع می‌شود، ترکیب می‌شود.
طی این مطالعه محققان دریافتند که تصاویر ماهواره‌ای جمع آوری شده از هر زلزله، اطلاعات جدیدی را ارائه می‌دهند که می‌تواند به آنها در درک بهتر تأثیر مخرب زلزله کمک کند.
"بیل بارنهارت"(Bill Barnhart)، استاد گروه علوم زمین و محیط زیست و رهبر این مطالعه گفت: این به نوبه خود منجر به برآورد دقیق‌تر تعداد تلفات و زیان‌های اقتصادی ناشی از زلزله می‌شود.
کار پژوهشگران به این صورت است که تصاویر رادار یا تداخل‌سنجی از یک زلزله را پردازش می‌کنند. سپس با بررسی این تصاویر به تأثیرات مخرب ناشی از زلزله پی می‌برند. تداخل سنجی(interferometry) دانش ترکیب دو یا چند موج است به نحوی که با بررسی موج حاصل از این ترکیب بتوان اطلاعاتی در مورد موج‌های ورودی به دست آورد.
ابزاری که برای تداخل امواج بکار می‌رود تداخل‌سنج نامیده می‌شود. تداخل‌سنجی روشی مهم برای تحقیق در زمینه‌های اخترشناسی، اندازه‌گیری، فیزیک نور، فیزیک هسته‌ای، فیزیک ذرات، فیزیک پلاسما، فیبر نوری، زمین‌شناسی، زلزله‌شناسی، اقیانوس‌سنجی، مکانیک کوانتومی و سنجش از راه دور است.
یافته‌های این مطالعه در مجله "Remote Sensing" منتشر شد.
انتهای پیام
