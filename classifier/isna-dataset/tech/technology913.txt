سریع‌ترین تشخیص آلزایمر با یک بازی کامپیوتری
گروهی از پژوهشگران بین‌المللی دریافته‌اند که یک بازی به نام "Sea Hero Quest" که هم‌اکنون بیش از ۴ میلیون نفر در سراسر دنیا آن را بازی می‌کنند می‌تواند سریع‌ترین راه برای تشخیص آلزایمر باشد.
به گزارش ایسنا و به نقل از گیزمگ، بیماری آلزایمر معمولاً در ابتدا با اختلال و مشکلات حافظه عیان می‌شود، هرچند این مشکل به طور معمول در مرحله پیشرفته اتفاق می‌افتد. دانشمندان به منظور تشخیص زودهنگام این بیماری یک بازی ویدئویی ساخته‌اند که مهارت‌های ناوبری و مسیریابی فضایی بازیکنان را ارزیابی می‌کند.
این بازی را می‌توان بر روی گوشی‌های هوشمند یا تبلت بازی کرد و با همکاری Deutsche Telekom آلمان، گروه تحقیقاتی CNRS فرانسه، کالج دانشگاهی لندن و دانشگاه آنگلیای شرقی انگلیس توسعه یافته است.
این بازی اولین بار در سال ۲۰۱۶ منتشر شد و از آن زمان بر اساس بازخورد بیش از ۴.۳ میلیون نفر در سراسر جهان که آن را دانلود و بازی کرده‌اند پالوده شده است.
هدف این بازی این است که سریع‌ترین مسیر را به یک سری از شناورها بیابید، در حالی که راه خود را از طریق پیچ و خم آیس‌برگ‌ها و جزایر پیدا می‌کنید. این کار توانایی مسیریابی بازیکن را که تصور می‌شود از علائم اولیه آلزایمر است، آزمایش می‌کند.
در آزمایش‌هایی که بر روی داوطلبان در خیابان‌های پاریس و لندن انجام شد، مشخص شد که توانایی‌های مسیریابی افراد در این بازی با توانایی آنها در محیط‌های واقعی در ارتباط است.

بنابراین محققان بر اساس داده‌های بازی ۲۷ هزار و ۱۰۸ بازیکن بریتانیایی ۵۰ تا ۷۵ ساله یک حداقل عملکرد از عملکرد ناوبری آنها ایجاد کردند. سپس گروهی ۶۰ نفره را در یک آزمایشگاه آزمایش کردند که سن، جنس، تحصیلات و ملیت متفاوتی داشتند.
۳۱ نفر از آنها دارای ژن APOE4 بودند که گفته می‌شود با ابتلاء به آلزایمر مرتبط است، در حالی که ۲۹ نفر دیگر حامل این ژن نبودند.
هنگامی که داده‌های بازی این گروه تجزیه و تحلیل شد مشخص شد که حاملان ژن APOE4 در مسیریابی فضایی عملکرد بدی داشته‌اند و مسیرهای ناکارآمدی را به سمت شناورها پیش گرفته‌اند.
"گیلیان کافلان" از دانشگاه آنگلیای شرقی گفت: تحقیقات نشان می‌دهد که تغییرات این چنینی در مغز با ابتلاء به بیماری‌هایی مانند آلزایمر حتی چند دهه قبل از شروع علائمی مانند از دست دادن حافظه مرتبط است و به توسعه درمان‌های مؤثر آلزایمر در آینده کمک می‌کند.
وی افزود: این علائم در مراحل اولیه توسعه این بیماری و قبل از اینکه بیش از حد به مغز آسیب برسد آشکار می‌شوند. این بازی ویدئویی یک نمونه شگفت انگیز از این است که چگونه چنین عواملی می‌توانند به دانشمندان کمک کنند یک قدم به یک پیشرفت و تغییر در زندگی بسیاری از مردم نزدیک شوند.
انتهای پیام
