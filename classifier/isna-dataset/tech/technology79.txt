"وایمو" آزمایش خودروهای خودران را در کالیفرنیا آغاز می‌کند
شرکت "وایمو" با دریافت مجوز کمیسیون خدمات شهری کالیفرنیا، آزمایش خودروهای خودران خود را در این ایالت آغاز می‌کند.
به گزارش ایسنا و به نقل از تک‌کرانچ، "وایمو"(Waymo)، شرکت خودران گوگل که در حال حاضر تحت نظر شرکت "آلفابت"(Alphabet) فعالیت می‌کند، توانست مجوز کمیسیون خدمات شهری کالیفرنیا"(CPUC) را برای انتقال مسافران با تاکسی‌های رباتیک بگیرد. این مجوز برای وایمو، گامی دیگر به سوی فعالیت‌های تجاری خواهد بود.
وایمو موفق شد مجوز کمیسیون خدمات شهری کالیفرنیا را برای اجرای طرح آزمایشی نقل و انتقال مسافران با وسایل نقلیه خودران دریافت کند. سخنگوی این شرکت در بیانیه جدیدی، دریافت این مجوز را تأیید کرد و به بیان نکاتی درباره آن پرداخت.
در این بیانیه آمده است: ما موفق شدیم مجوز اجرای یک طرح آزمایشی را دریافت کنیم تا امکان جابجایی مسافران با وسایل نقلیه خودران را مورد بررسی قرار دهیم. این طرح آزمایشی، گامی به سوی گسترش فناوری خودران ما و دستیابی ساده‌تر به آن محسوب می‌شود.
وایمو پیش از این موفق شده بود مجوز "دپارتمان وسایل نقلیه موتوری کالیفرنیا"(DMV) را برای آزمایش خودروهای خودران خود دریافت کند اما مجوز کمیسیون خدمات شهری کالیفرنیا با مجوز قبلی تفاوت دارد. تاکنون بیش از ۶۰ شرکت موفق شده‌اند این مجوز را برای اجرای طرح آزمایشی در کالیفرنیا دریافت کنند.
این مجوز، به وایمو امکان می‌دهد تا خودروهای خودران خود را برای حمل و نقل مسافران در ایالت کالیفرنیا به کار بگیرد. وایمو در این آزمایش، با محدودیت‌هایی روبرو خواهد بود؛ از جمله اینکه خودروها نمی‌توانند طی برنامه، دوباره شارژ شوند و باید رانندگان مورد اعتمادی نیز در آنها حضور داشته باشند. همچنین وایمو باید گزارش‌هایی شامل اطلاعات مربوط به سفر و اصول ایمنی آن به کمیسیون خدمات شهری کالیفرنیا ارائه دهد.
وایمو در نامه درخواست خود تاکید کرده که قصد دارد گروهی از رانندگان از جمله کارمندان تمام‌وقت این شرکت را برای طرح آزمایشی به کار بگیرد. همه رانندگان، برنامه آموزشی لازم را پیش از شرکت در طرح آزمایشی پشت سر خواهند گذاشت.
وایمو، تنها شرکتی نیست که این مجوز را دریافت می‌کند. پیش از این، شرکت "زوکس"(Zoox) نیز موفق شد این مجوز را در ماه دسامبر دریافت کند. شرکت‌ها "پونی. آی"(Pony.ai) و "اتوکس"(AutoX) نیز این مجوز را در اختیار دارند.
انتهای پیام
