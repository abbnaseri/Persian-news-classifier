انتقاد از دانشگاه کمبریج به دلیل میزبانی از یک گروه "زن‌ستیز"
دانشگاه "کمبریج" جدیداً به دلیل برنامه میزبانی از یک گروه خودخوانده ضد حقوق زنان مورد انتقاد قرار گرفته است.
به گزارش ایسنا و به نقل از گاردین، دانشگاه کمبریج به دلیل میزبانی از یک گروه ضد زنان که برخی معتقدند باعث آزار و ناراحتی خانم‌ها در دانشگاه شده و فضای دانشگاه را برای مردم ناامن کرده اند، مورد انتقاد قرار گرفت.
بیش از ۳۰۰ نفر از کارکنان، دانشجویان و فارغ‌التحصیلان دانشگاه "کمبریج" طی نامه‌ای خطاب به معاون دانشگاه خواستار لغو مراسم حزب سیاسی موسوم به "عدالت برای مردان و پسران" که قرار است در این دانشگاه برگزار شود شده اند.
این در حالیست که دانشگاه اعلام کرده که به دلیل تعهد به آزادی بیان برگزاری این مراسم لغو نخواهد شد. صدها تن از دانشجویان و کارکنان دانشگاه گفته‌اند که بحث آزادی بیان مطرح نیست و این مراسم برخلاف ارزشها و مأموریت دانشگاه کمبریج است.
حزب عدالت برای مردان و پسران این اتهامات را رد کرده است.
این نشست قرار است در ساختمان دپارتمان سیاسی دانشگاه برگزار شود.
امضا کنندگان نامه با استناد به یکی از مقالات زن ستیزانه این حزب می‌گویند دانشگاه در حال میزبانی از گروهی است که قربانیان تجاوزهای جنسی را مقصر قلمداد می‌کند.
آنها مدعی هستند که اعضای این گروه پیشتر زنان و دختران را در دانشگاه آزار داده اند و اگر نشست آنها برگزار شود این خطر وجود دارد که اعضای دانشگاه هدف آزار بیشتر، تهدید و ارعاب یا حتی خشونت قرار بگیرند.
این ۳۰۰ نفر همچنین خواستار شدند که اگر مراسم لغو نمی‌شود، باید در جایی غیر از دپارتمان‌های دانشگاه همچون یک سالن همایش عمومی برگزار شود.
انتهای پیام
