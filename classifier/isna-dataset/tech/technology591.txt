اسم خود را با "مارس ۲۰۲۰" به مریخ بفرستید
ناسا اعلام کرده است علاقه‌مندان می‌توانند با ورود به پایگاه اینترنتی این آژانس فضایی نام خود را ثبت کنند تا نام آنها روی یک تراشه که روی بدنه مریخ‌نورد "مارس ۲۰۲۰" چسبانده می‌شود به سیاره سرخ سفر کند.
به گزارش ایسنا و به نقل از انگجت، به احتمال فراوان حتی فضانوردان نیز فعلاً خواب سفر به مریخ را می‌بینند چه برسد به مردم عادی. اما ناسا یک کمپین به نام "نام خود را بفرستید" راه انداخته است که نام شما را بر روی یک تراشه که همراه مریخ‌نورد "مارس ۲۰۲۰" خواهد شد به این سیاره می‌فرستد.
البته خواندن این اسامی آسان نخواهد بود چرا که ناسا از یک پرتو الکترونی استفاده می‌کند تا بیش از یک میلیون نام را بر روی یک تراشه به اندازه یک سکه ثبت کند. طول هر خط از متن ۷۵ نانومتر خواهد بود که برابر با یک هزارم عرض یک تار موی انسان است.
به گفته ناسا چاپ در این مقیاس می‌تواند تقریباً یک میلیون نام را روی یک تراشه حک کند. این تراشه یا تراشه‌ها قبل از پرتاب بر روی بدنه کاوشگر نصب شده و با یک قاب شیشه‌ای محافظت می‌شوند.
شما با ورود به سایت ناسا یک پاسپورت مخصوص دریافت خواهید کرد که اثبات می‌کند نام شما همراه "مارس ۲۰۲۰" به سیاره سرخ می‌رود.

این امکان برای همگان در سراسر جهان در دسترس است و نیاز به هیچ اطلاعات شخصی جز آدرس ایمیل شما ندارد.
البته ناسا تاکید کرده است که اسامی دروغین یا آدرس‌های ایمیل که تقلبی باشند مورد قبول نخواهند بود و همه درخواست‌ها مورد بررسی قرار می‌گیرد.
برای شرکت در این کمپین تا ۳۰ سپتامبر (۸ مهر) فرصت هست.
انتظار نمی‌رود که کاوشگر "مارس ۲۰۲" زودتر از ماه ژوئیه سال آینده از ایستگاه نیروی هوایی کیپ کاناورال در فلوریدا سوار بر موشک "اطلس V-541" متعلق به اتحادیه پرتاب آمریکا راهی فضا شود.
اگر همه چیز طبق برنامه پیش برود و این کاوشگر رباتیک ماه ژوئیه پرتاب شود، انتظار می‌رود که در فوریه سال ۲۰۲۱ سطح سیاره سرخ را لمس کند.
این کاوشگر قادر به حفاری سطح مریخ و برداشت نمونه‌هایی است که برای انجام مأموریت احتمالی بازگشت به زمین و تجزیه و تحلیل آزمایشگاهی به درد می‌خورد.
این همچنین اولین مأموریت برای ارسال یک هلیکوپتر برای اکتشاف سطح سیاره سرخ خواهد بود. این قابلیت‌ها همراه با ابزارهای دیگر نصب شده بر روی شاسی کاوشگر این امکان را به دانشمندان می‌دهد تا نه تنها سطح و اتمسفر مریخ را به خوبی بشناسند بلکه قادر به کشف این خواهد بود که آیا مریخ تاکنون میزبان حیات میکروبی بوده است یا نه.
برای ثبت نام کافی است به آدرس اینترنتی https://mars.nasa.gov/participate/send-your-name/mars2020 مراجعه کنید.
انتهای پیام
