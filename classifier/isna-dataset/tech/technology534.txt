از بین بردن مقاومت آنتی‌بیوتیکی با یک ترکیب جدید 
پژوهشگران انگلیسی، ترکیب جدیدی ابداع کرده‌اند که شاید بتواند مقاومت آنتی‌بیوتیکی را از بین ببرد.
به گزارش ایسنا و به نقل از ان‌بی‌سی نیوز، متخصصان "دانشگاه شفیلد"(University of Sheffield) انگلستان، ترکیب جدیدی ابداع کرده‌اند که می‌تواند مقاومت باکتری‌های گرم منفی از جمله باکتری "اشریشیا کلی"(E. coli) را در برابر آنتی‌بیوتیک از بین ببرد.
درمان‌های جدیدی که برای مقابله با باکتری‌های گرم منفی ابداع می‌شوند، بسیار مهم و حیاتی هستند زیرا این باکتری‌ها به سرعت در برابر داروهای کنونی، ایمن می‌شوند. مقاومت آنتی‌بیوتیکی، سالانه به حدود ۲۵ هزار مرگ و میر منجر می‌شود. تخمین زده شده که تا سال ۲۰۵۰، سالانه بیش از ۱۰ میلیون نفر، جان خود را در اثر مقاومت آنتی‌بیوتیکی از دست بدهند.
ترکیب جدیدی که دانشمندان دانشگاه شفیلد ارائه داده‌اند، می‌تواند مقاومت آنتی‌بیوتیکی را شناسایی کند و از بین ببرد. این گروه پژوهشی در حال حاضر ترکیب جدید خود را روی انواع باکتری‌های گرم منفی از جمله اشریشیا کلی آزمایش می‌کنند. به نظر می‌رسد این ترکیب جدید، چندین حالت متفاوت برای واکنش دارد که مقاومت را برای باکتری‌ها دشوار می‌کند.
باکتری‌های گرم منفی می‌توانند عامل بیماری‌های عفونی بسیاری از جمله سینه‌پهلو، عفونت‌های مجرای ادراری و عفونت‌های خونی باشند. مقابله با این باکتری‌ها دشوار است زیرا دیواره سلول باکتری می‌تواند از رسیدن داروها به میکروب پیشگیری کند. پزشکان در ۵۰ سال گذشته، درمان جدیدی برای مقابله با باکتری‌های گرم منفی ارائه نداده‌اند و از سال ۲۰۱۰ نیز آزمایش بالینی خاصی ارائه نشده است.
این داروی جدید، فرصت‌های زیادی را برای درمان فراهم می‌کند. پروفسور "جیم توماس"(Jim Thomas)، استاد بخش شیمی دانشگاه شفیلد و سرپرست این پژوهش گفت: از آنجا که این ترکیب، قابلیت درخشندگی دارد، با قرار گرفتن در معرض نور شروع به درخشیدن می‌کند؛ در نتیجه می‌توان تأثیر دارو بر باکتری را با روش‌های پیشرفته میکروسکوپی بررسی کرد.

این پژوهش می‌تواند به درمان‌های جدیدی برای مقابله با مقاومت آنتی‌بیوتیکی و خطرات ناشی از آن منجر شود و راه را برای ارائه درمان‌های جدید با هدف مقابله با مقاومت آنتی‌بیوتیکی هموار کند.
این پژوهش، در مجله "ACS Nano" به چاپ رسید.
انتهای پیام
