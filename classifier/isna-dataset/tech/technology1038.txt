این نمک جدید، فشار خون را بالا نمی‌برد
پژوهشگران آمریکایی، نوعی نمک ترکیبی ارائه داده‌اند که ضرری ندارد و فشار خون را افزایش نمی‌دهد.
به گزارش ایسنا و به نقل از دیلی‌میل، مصرف بیش از حد سدیم می‌تواند فشار خون را بالا ببرد و خطر ابتلاء به بیماری قلبی و سکته را افزایش دهد. از سوی دیگر، غذاهای کم‌نمک با وجود اینکه سالم‌تر هستند اما به خاطر کمبود سدیم، طعم خیلی خوبی ندارند. در هر حال، دانشمندان به تازگی راهی یافته‌اند تا بدون استفاده بیش از حد نمک مضر در غذا، طعم آن را حفظ کنند.
آنها طعم‌هنده جدیدی ارائه داده‌اند که حدود یک چهارم آن را سدیم کلراید تشکیل می‌دهد و پژوهشگران باور دارند برای سلامتی انسان مضر نیست. سدیم کلراید، نوعی ماده معدنی است که از نسبت‌های معادل سدیم و کلر تشکیل می‌شود. سدیم کلراید، ترکیب اصلی تشکیل‌دهنده نمک طعام است و مردم هر روز از آن استفاده می‌کنند.
"کارولین رأس"(Carolyn Ross)، استاد علوم تغذیه "دانشگاه ایالتی واشینگتن"(WSU) گفت: نمک ترکیبی ما، مشابه طعم‌دهنده‌های کم‌نمکی نیست که در بازار موجود هستند و مردم آنها را دوست ندارند. ما با طی کردن گام به گام این مراحل، می‌توانیم بدون کاهش علاقه مردم به غذا، سلامت آن را افزایش دهیم.
رأس و گروهش در این پروژه، نمک‌هایی که سدیم کلراید کمتری دارند بررسی کردند. آنها ترکیب سدیم کلراید و پتاسیم کلراید را مورد بررسی قرار دادند که هیچ کدام آثار منفی بر سلامت انسان ندارند.

پتاسیم می‌تواند به کاهش فشار خون کمک کند اما تولید کنندگان محصولات غذایی به خاطر اینکه پتاسیم، طعم خوبی ندارد از آن استفاده نمی‌کنند. رأس افزود: پتاسیم کلراید، تلخ است و به همین دلیل مردم آن را دوست ندارند.
پژوهشگران در این بررسی، محلول‌های نمکی گوناگون و آب نمک را به کار بردند و داوطلبان، آنها را با سوپ گوجه‌فرنگی استفاده کردند. هدف پژوهشگران از بررسی این بود که بتوانند جایگزین‌هایی برای نمک معرفی کنند که طعم خوبی به غذا بدهند. آنها دریافتند که ترکیب ۷۸ درصد سدیم کلراید و ۲۲ درصد کلسیم کلراید، مورد علاقه داوطلبان واقع شده است.
رأس ادامه داد: ترکیب این دو نوع نمک، تفاوت قابل توجهی با نمک حاوی صد در صد سدیم کلراید نداشت.
داوطلبان، طعم‌دهنده‌هایی را دوست داشتند که سدیم کلراید کمتری را شامل می‌شوند اما طعمی مشابه نمک عادی دارند. با افزودن پتاسیم کلراید به این ترکیب، میزان علاقه داوطلبان نیز کاهش یافت.
این پژوهش، در مجله "Journal of Food Science" به چاپ رسید.
انتهای پیام
