آسمان مریخ از دید "کنجکاوی"
"مریخ نورد کنجکاوی" (Curiosity Rover) ناسا پس از سوراخ کردن دو سنگ موسوم به "ابرلیدی" (Aberlady) و "کیلماری" (Kilmarie) اکنون به مشاهده ابرها پرداخته است.
به گزارش ایسنا و به نقل از تک تایمز، از ۷ تا ۱۷ مه، "مریخ نورد کنجکاوی" با استفاده از دوربین‌های سیاه و سفید جهت یابی (NavCams) تصاویری از عبور ابرها ثبت کرد.
این مریخ نورد اکنون در حال کاوش در منطقه‌ای پایین‌تر از "کوه ائولیس" (Aeolis Mons) و در مرکز "دهانه گیل " (Gale Crater) است. این منطقه حاوی خاک رس است.
بر اساس بیانیه جدید ناسا، این ابرها که توسط مریخ نورد کنجکاوی عکسبرداری شده‌اند، ابرهای شب‌تاب بودند. ابرهای شب‌تاب یا شب (Noctilucent cloud) پدیده‌ای نازک و ابر مانند، و به اصطلاح لبه‌های پاره پاره‌ای از ابرهای بسیار روشن‌تر و فراگیر قطبی به نام ابرهای مزوسفری قطبی در هواکره (جوّ) بالایی هستند که در سپیده دم دیده می‌شوند و ساختار آنها بلور آب یخ زده‌است. فاصله این ابرها تا سطح زمین معمولاً ۱۹ مایل (۳۰ کیلومتر) است.
این داده‌ها به دانشمندان کمک خواهد کرد تا ارتفاع ابرها را مطالعه کنند. البته پیش از پژوهشگران با داده‌های ارسالی مریخ نورد "اینسایت" (InSight) به مطالعه ابرها پرداخته بودند.
در حالی که مریخ نورد کنجکاوی معمولاً از سنگ‌ها تصاویری را ثبت می‌کند، این اولین بار نیست که مریخ نورد کنجکاوی از آسمان مریخ تصاویری را ثبت کرده است زیرا در ژوئیه ۲۰۱۷، با دوربین‌های خود یک سری تصاویر از عبور ابرها بر فراز دهانه گیل را نیز منتشر کرده بود.
مریخ نورد کنجکاوی
مریخ‌نورد کنجکاوی (Curiosity) خودرو مریخ‌نوردی است که هم‌اکنون در گودال گیل نزدیکی خط استوا مریخ، در حال کاوش است. این کاوشگر پیچیده‌ترین کاوشگری است که سازمان فضایی آمریکا، ناسا، به سیاره سرخ (مریخ) فرستاده است. این خودروی شش-چرخه که ۲٫۹ متر طول و ارتفاعی به اندازه قد یک انسان معمولی و ۹۰۰ کیلوگرم وزن دارد، می‌تواند بر روی سطح سیاره حرکت کند که حدود چند ده متر در روز است و از موانعی تا ارتفاع ۷۵ سانتیمتر بالا رود و دارای یک باتری پلوتونیوم است که به آن اجازه می‌دهد تا بیش از ده سال به حرکت ادامه دهد؛ که برای بازدید از همه کفِ دهانه و حتی صعود به قله کوه شارپ در مریخ زمانی کافی است.
این وسیله که مجهز به انواع تجهیزات علمی است، می‌تواند از خاک نمونه برداری کند و سنگ‌ها را سوراخ کند. یک بازوی روباتیک، نمونه‌ها را برای آنالیز ترکیب شیمیایی به آزمایشگاه درون وسیله منتقل می‌کند . این خودرو مجهز به دو جفت دوربین ناوبری (NavCams) است که با اسکن کردن سطوح پیش رو به مهندسان ناسا در زمین کمک می‌کند تا کاوشگر را در جهت درست هدایت کنند. با کمک دوربین‌های اجتناب از خطر که در پایین خودرو نصب شده‌اند، کاوشگر می‌تواند بدون برخورد با موانع خطرناک به راه خود ادامه دهد. مأموریت این کاوشگر یافتن اثر یا آثار حیات در مریخ به وسیلهٔ آنالیز شیمیایی مواد موجود در خاک و سنگ‌های مریخ است. برنامهٔ این کاوشگر برای حداقل دو سال فعالیت بر روی سطح مریخ طرح ریزی شده است و انتظار می‌رود که در این بازهٔ زمانی ده‌ها نمونه خاکبرداری شده از سطح یا سنگ‌های گودال گیل را آنالیز کند و تا پایان مأموریت اولیه، کاوشگر احتمالاً از مقدار کمی به دامنهٔ کوه شارپ صعود خواهد کرد.
انتهای پیام
