طرح آلمانی‌ها برای خانه‌سازی در ماه با چاپگر ۳ بعدی
شرکت آلمانی "LZH" و "مؤسسه سیستم‌های فضایی"(IRAS) دانشگاه "پلی تکنیک براونشوایگ" در حال آزمایش روش‌هایی برای استفاده از فناوری چاپ سه بعدی هستند تا در ماه پایگاه‌های قمری بسازند.
به گزارش ایسنا و به نقل از گیزمگ، از آنجا که سازمان‌ها و شرکت‌های متعددی قصد بازگرداندن انسان به ماه را دارند و در نظر دارند بشر به مدتی طولانی در ماه مستقر شود، ساخت یک زیستگاه در ماه یکی از مشکلات اساسی این هدف به شمار می‌آید.
از طرفی دیگر، اگر قرار باشد مصالح ساختمانی به ماه ارسال شوند، هزینه ارسال هر کیلوگرم ماده ۷۰۰ هزار یورو (۷۸۲ هزار دلار) خواهد بود.
بنابراین قرار است محققان آلمانی یک سیستم لیزری در برلین بسازند و در سال ۲۰۲۱ به ماه ارسال کنند.
اگر ممکن باشد این کاوشگر قمری بدون سرنشین، از لایه‌های سنگی ماه برای استفاده به عنوان مصالح ساختمانی استفاده خواهد کرد
این سیستم چاپ سه‌بعدی لیزری بهترین جایگزین برای حمل مصالح به ماه خواهد بود و می‌تواند از منابع محلی استفاده کند.
این چاپگر در فاز آزمایشی سه کیلوگرم وزن دارد و برای این طراحی شده که ببیند آیا می‌توان مواد سطحی ماه را ذوب کرد تا مصالح ساختمانی از آنها ساخت؟
دستگاه مذکور "مون‌رایز"(Moonrise) نام دارد و به مدت ۹ ماه در حال توسعه بوده است و باید برای آزمایش در زمین، یک نسخه مصنوعی از آن هم ساخته شود.
این دستگاه لیزری سوار بر یک کاوشگر به ماه سفر خواهد کرد و دوربین‌های قدرتمند آن هم از فرآیند عمل دستگاه، فیلمبرداری خواهند کرد.
انتهای پیام
