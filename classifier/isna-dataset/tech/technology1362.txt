گام محققان برای تشخیص تومورهای کوچک در مراحل اولیه
محققان دانشگاه ام‌آی‌تی موفق به توسعه یک سیستم تصویربرداری شده‌اند که می‌تواند به تشخیص تومورهای کوچک منجر شود. 
به گزارش ایسنا و به نقل از مدگجت، دیدن تومورهای عمیق در بدن کاری دشوار است، زیرا نور تنها می‌تواند به بافت‌ها نفوذ کند.
دستگاه‌های "ام‌آرآی" و "سی‌تی اسکن‌" نیز می‌توانند وجود تومور در بدن را تشخیص دهند، ولی نمی‌توانند وجود تومورهای کوچک‌تر از یک سانتی‌متر را شناسایی کنند.
بنابراین هنوز هم تشخیص تومورهایی که به تازگی در حال تشکیل شدن هستند، امری دشوار است.
در این راستا محققان دانشگاه "ام‌آی‌تی" (MIT) یک سیستم تصویربرداری نوری را توسعه داده‌اند که می‌تواند وجود پروب‌های کوچک در داخل بدن را تشخیص دهد.
"آنجلا بلچر"، محقق ارشد پروژه اظهار کرد: ما قصد داریم به مرحله‌ای برسیم که سرطان را در مراحل ابتدایی تشخیص دهیم و هدف ما این است که تومورهای کوچک را شناسایی کنیم.
در این پروژه تحقیقاتی، محققان از نور مادون قرمز استفاده کردند که طول موجی طولانی دارد و می‌تواند برای نفوذ عمیق‌تر به بدن استفاده شود.
ترفند این محققان نیز این است که چندین طیف مادون قرمز نزدیک را به یک‌باره تصویربرداری کنند.
این فرآیند تحت عنوان فرآیند "تصویربرداری فراطیفی" شناخته می‌شود.
سپس این سیگنال‌ها از خارج از بدن جمع‌آوری می‌شوند و با استفاده از الگوریتم‌های توسعه یافته توسط محققان "ام‌آی‌تی" تجزیه و تحلیل می‌شوند تا محل تومورها و عمق آن‌ها تشخیص داده شود.
سیستم ساخت این محققان توانست در بدن موش‌ها پروب‌های فلوئورسنت به اندازه ۰.۱ میلی‌متر را شناسایی کند؛ کاری که با دستگاه‌های تصویربرداری معمول ممکن نبود.
محققان دانشگاه ام‌آی‌تی در نظر دارند این پروب‌ها را به تومورها تطبیق دهند تا گام بعدی آن‌ها تشخیص تومورهای کوچک در بدن باشد.
اولین هدف آن‌ها نیز تشخیص سرطان تخمدان است که تا حدودی دیر تشخیص داده می‌شود. سرطان‌های پانکراس، مغز و پوست نیز گزینه‌های بعدی آن‌ها هستند.
نتایج این پروژه تحقیقاتی در مجله "Scientific Reports" انتشار یافت.
انتهای پیام
