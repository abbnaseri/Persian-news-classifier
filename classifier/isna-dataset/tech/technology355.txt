نسل پنجم شبکه تلفن همراه کار هواشناسان را کساد می‌کند!
بسیاری از متخصصان هواشناسی، از پیشرفت و گسترش نسل پنجم شبکه تلفن همراه و نقش آن در پیش‌بینی آب و هوا اظهار نگرانی کرده‌اند.
به گزارش ایسنا و به نقل از سایشو، شاید پیش‌بینی آب و هوا، گاهی اوقات مورد اطمینان نباشد اما در بسیاری از موارد نیز واقعاً مؤثر است. متخصصان هواشناسی همیشه در حال پیش‌بینی آب و هوا هستند و بسیاری از پیش‌بینی‌های آنان نیز محقق می‌شوند.
پیش‌بینی‌های آب و هوا در حال حاضر، تفاوت بسیاری با گذشته دارند و هدف آنها فقط آگاه کردن مردم برای بیرون بردن چترشان نیست. پیش‌بینی‌های کنونی، وضعیت آب و هوا را به صورت زنده گزارش می‌دهند و حتی مردم را از رخدادهای طبیعی مانند طوفان‌ها آگاه می‌کنند. در هر حال، با وجود نقش مهم متخصصان هواشناسی، اکنون پیشرفت فناوری به حدی رسیده که شاید به زودی جای این افراد را بگیرد؛ در نتیجه به یک مشکل نگران‌کننده تبدیل شده است.
نسل پنجم شبکه تلفن همراه (5G) می‌تواند تلفن‌های همراه را به ابزاری سریع‌تر و قابل اطمینان‌تر تبدیل کند. تلفن‌های همراه با وجود این قابلیت می‌توانند فرکانس‌های بالاتر و پهنای باند بیشتری را پوشش دهند.
در آمریکا، حق استفاده از هر پهنای باند، توسط "کمیسیون ارتباطات فدرال" (FCC) واگذار می‌شود. این سازمان به تازگی، مزایده‌ای را برای استفاده از یک پهنای باند برگزار کرده که به استفاده متخصصان هواشناسی اختصاص دارد.
این سازمان قصد دارد امکان استفاده از فرکانس‌های رادیویی را فراهم کند که نزدیک به فرکانس‌های اندازه‌گیری شده توسط ماهواره‌های هواشناسی هستند. از آنجا که بررسی‌های هواشناسی باید بسیار دقیق و با حساسیت زیادی صورت بگیرند، بسیاری از متخصصان هواشناسی نسبت به این اقدام اظهار نگرانی کرده‌اند.

یکی از تغییراتی قابل توجهی که انتظار می‌رود با نسل پنجم شبکه تلفن همراه ایجاد شود، حرکت به سوی فرکانس‌های جدیدی است که پیش از این مورد استفاده قرار نگرفته‌اند.
فرکانس‌های رادیویی متفاوت، مزایا و معایب متفاوتی نیز به همراه دارند اما فرکانس‌های رادیویی بالاتر می‌توانند سرعت و اطمینان بیشتری را برای ابزار الکترونیکی مورد استفاده فراهم کنند. از آنجا که هر فرکانس مانند یک لوله آب، به کانال‌های متفاوتی تقسیم می‌شود، هر کانال فقط می‌تواند میزان محدودی از داده‌ها را منتقل کند؛ در نتیجه هرچه ظرفیت یک کانال بیشتر باشد، میزان داده‌های منتقل شده نیز بیشتر خواهد بود. به همین دلیل برای بیان ظرفیت هر کانال، از واژه پهنای باند استفاده می‌شود.
بسیاری از دانشمندان در مورد گسترش این فناوری و ورود آن به حوزه هواشناسی، اظهار نگرانی کرده‌اند و خواستار برقراری محدودیت‌هایی در مورد آن شده‌اند.
انتهای پیام
