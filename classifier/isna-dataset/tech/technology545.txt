استخدام فضانورد جدید در روسیه
رئیس مرکز آموزش فضانوردان در مصاحبه‌ای با خبرگزاری ریانووستی، ضمن اعلام تصمیم سازمان فضایی روسیه، روسکاسموس در زمینه انتخاب گروه جدید فضانوردان، گفت: در استخدام جدید، روسکاسموس گروه جدیدی از پزشکان، خلبانان و مهندسان را مد نظر دارد.
به گزارش ایسنا، "پائول ولاسوف" گفت: "در جذب گروه بعدی، در جستجوی خلبانان، مهندسان و پزشکانی خواهیم بود که مشخصات مورد نظر ما از جمله سلامتی بدنی و تخصص و توانایی بالا داشته باشند."  "سرگئی کریکالف" فضانورد سابق و مدیر اجرایی روسکاسموس در برنامه‌های فضایی سرنشیندار پیش از این در مصاحبه‌ای با ریانووستی گفته بود که شرایط انتخاب جدید فضانورد روسی قبل از تابستان اعلام خواهد شد. در ماه فوریه گذشته نیز یک منبع در صنعت موشکی و فضایی روسیه به ریانووستی اعلام کرده بود که روسکاسموس دستور سازماندهی کارگروه اجرایی برای استخدام فضانوردان جدید را امضا کرده است.  در سال ۲۰۱۸، استخدام فضانوردان که در سال ۲۰۱۷ آغاز شده بود، به پایان رسید و از بین ۴۲۰ درخواست از سراسر روسیه به روسکاسموس، هشت نفر انتخاب شدند. پس از آن، روسکاسموس اعلام کرد که استخدام جدید در بهار ۲۰۱۹ آغاز خواهد شد.  انتخاب فضانوردان نه تنها برای اجرای مأموریت در ایستگاه بین المللی فضایی است که حداقل تا سال ۲۰۲۴ میلادی به فعالیت خود ادامه خواهد داد، بلکه روسیه تصمیم دارد فضانوردان جدید را جهت برنامه‌های بعدی از جمله پروازهای مداری در اطراف ماه و احتمالاً فرود بر این کره آماده کند.  سخنگوی روسکاسموس اعلام کرد: برای انتخاب فضانوردان، محدودیت جنسی وجود ندارد؛ اما با توجه به اظهار نظر دیمیتری راگوزین رئیس این سازمان، روسیه علاقه‌مند است تعداد زنان فضانورد خود را افزایش دهد. لازم به یادآوری است گرچه نخستین و دومین زن فضانورد جهان روس بودند؛ اما به لحاظ کمی و کیفی، روسیه نسبت به آمریکا در این زمینه بسیار عقب است و تعداد زنان فضانورد آمریکایی قابل مقایسه با روسیه که تنها تاکنون ۴ فضانورد زن داشته، نیست.
انتهای پیام
