خوشحالی "ایلان ماسک" از آزمایش موفق "استارهاپر"
فضاپیمای "استارشیپ" اسپیس ایکس نخستین آزمایش موتور خود را هفته گذشته در "مرکز پرتاب Boca Chica "در تگزاس با موفقیت پشت سر گذراند.
به گزارش ایسنا، روز چهارشنبه هفته گذشته شرکت "اسپیس‌ایکس" آزمایش موتور نسخه آزمایشی فضاپیمای "استارشیپ" موسوم به "استارهاپر"(Starhopper) را به منظور ارزیابی عملکرد موتور انجام داد.
اکنون "ایلان ماسک" رئیس و مؤسس شرکت خصوصی فضایی "اسپیس‌ایکس" با انتشار یک ویدئو در حساب کاربری خود در توئیتر اعلام کرد که "استارهاپر" نخستین آزمایش خود را با موفقیت انجام داده است و تمام سیستم آن درست عمل کردند و آنها نیز از این بابت مسرورند.
اطلاعات زیادی در مورد تعداد آزمایش‌های "استارهاپر" موجود نیست، اما بنا بر گزاش‌ها در آینده باز هم شاهد آزمایش‌های بیشتر "استارهاپر" خواهیم بود.
"استارهاپر" وسیله‌ای برای آزمایش قابلیت‌های نسخه نهایی و فناوری‌های به کار رفته در" استارشیپ" است.
سایر آزمایش‌ها شامل تجزیه و تحلیل خواص سرماپژوهی مخازن سوخت، بارگیری اکسیژن مایع و سوخت مایع متان بر روی این فضاپیما و حذف سوخت موشک است.
سرماشناسی یا سرماپژوهی دانش بررسی دماهای پایین یا تولید سرما است.
هدف از طراحی فضاپیمای "استارشیپ" توسط شرکت اسپیس ایکس ارسال انسان‌ها به ماه و مریخ است.
در ماه ژانویه سال جاری هنگامیکه ایلان ماسک تصویری از نسخه آزمایشی "استارشیپ" را منتشر کرد، توجه افراد بسیاری را به این فناوری جلب کرد و اکنون نسخه آزمایشی این فضاپیما با پشت سر گذاشتن نخستین آزمایش سبب گشته تا شرکت اسپیس ایکس یک گام به تحقق رؤیای گردشگری فضایی و ارسال انسان‌ها به ماه و مریخ نزدیک شود.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
