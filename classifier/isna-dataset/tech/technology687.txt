مفهومی خودران سیتروئن ۸۰۰ کیلومتر را با یک بار شارژ می‌پیماید+تصاویر
شرکت خودروسازی سیتروئن(Citroen) از طرح مفهومی خودروی برقی خودرانی که در آینده قصد توسعه آن را دارد رونمایی کرد.
به گزارش ایسنا و به نقل از انگجت، شرکت خودروسازی سیتروئن ماه فوریه گذشته "Ami One" را که یک وسیله نقلیه الکتریکی کوچک برای جایگزینی با دوچرخه و اسکوتر است معرفی کرد.
این وسیله به عنوان یک راه جدید برای طی مسیرهای کوتاه در شهر توسعه داده شده است.
اما اکنون سیتروئن از طرح مفهومی خودروی برقی خودران خود به نام "۱۹_۱۹" رونمایی کرده است که مخصوص سفرهای طولانی‌تر طراحی شده است و برای مشتریانی خواهد بود که مایل به طی کردن مسیرهای فراتر از محدوده شهر هستند.

مفهومی ۱۹_۱۹ تا ۸۰۰ کیلومتر را با یک بار شارژ می‌پیماید و به لطف فناوری رانندگی خودران، کاربران قادر به تجربه سفر با کمترین دخالت در هدایت خودرو هستند.
اتاق این خودرو با الهام از طراحی داخلی هواپیما به نظر می‌رسد که بیشتر شبیه یک اتاق نشیمن است تا یک خودرو.
سیتروئن در کنفرانس مطبوعاتی خود گفت: این خودروی مفهومی جدید راحتی فوق العاده را در خدمت حمل و نقل فردا می‌گذارد.

به نظر می‌رسد این خودرو قیمت بالایی خواهد داشت. سیتروئن همیشه زمانی که طراحی می‌کند مرزها را جابجا می‌کند، اما طراحی ۱۹_۱۹ با کفپوش بنفش و صندلی‌های فوق راحت یک طراحی خاص و حتی عجیب به نظر می‌رسد.
هر عنصر در طراحی داخلی این خودرو به طور هدفمند انتخاب شده است، بنابراین باید در ۱۹_۱۹ نشست تا بتوان گفت که آیا افزودن این همه انحنا به اتاق و صندلی‌ها کارایی لازم را در فراهم کردن راحتی دارد یا نه.

سیستم‌های لیدار (LIDAR) این خودرو روی سقف تعبیه شده است و بعضی چراغ‌های آن در زیر به حالت تعلیق در آمده‌اند تا نمای بهتری به این خودرو ببخشند.
اگر می‌خواهید این خودرو را شخصاً از نزدیک ببینید لازم است بدانید که ۱۹_۱۹ پنجشنبه ۱۶ مه در نمایشگاه "VivaTech" در پاریس به نمایش گذاشته خواهد شد.

انتهای پیام
