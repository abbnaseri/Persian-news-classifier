کشف نوع جدیدی از بیماری که شبیه آلزایمر است
محققان موفق به کشف نوعی جدید از یک بیماری مرتبط با نورون‌ها شدند که علائمی شبیه به آلزایمر دارد.

به گزارش ایسنا و به نقل از گیزمگ، تجمع سمی پروتئین‌های "آمیلوئید" و "تاو" عموماً به عنوان عوامل پاتولوژیک بیماری‌های آلزایمر شناخته می‌شوند. ولی اخیراً فرضیه‌های متعددی از جانب محققان مطرح شده است.
حال محققان مرکز پزشکی دانشگاه "راش" در آمریکا یک اختلال جدید مغزی را شناسایی کرده‌اند که به اسم مخفف " LATE" نامگذاری شده است.
این اختلال منجر به بروز علائم بیماری‌های زوال عقل می‌شود که به طور ویژه علائمی شبیه به بیماری "آلزایمر" دارد.
البته باید گفت علائم پاتولوژیک این بیماری در مغز با آلزایمر کاملاً متفاوت است.
"جولی اشنایدر" پژوهشگر اصلی پروژه اظهار کرد: نشانه‌های این اختلال مشابه با آلزایمر است ولی از طریق پلاک‌ها و پروتئین‌های آمیلوئید که سبب ایجاد آلزایمر می‌شوند، به وجود نمی‌آید.
در عوض اختلال زوال عقل " LATE" به علت رسوب پروتئینی به نام " TDP-۴۳ " در مغز ایجاد می‌شود.
تحقیقات پیشین محققان نشان داده بود که اگر پروتیئن TDP-۴۳ عملکرد صحیحی نداشته باشد، می‌تواند از طریق سلول‌ها از محل طبیعی خود حرکت کرده و در جایی از مغز تجمع یابد که سبب آسیب به حافظه و یا مهارت‌های شناختی فرد شود.
البته محققان به این موضوع هم شک دارند که آسیب‌شناسی غیر طبیعی TDP-۴۳ ممکن است در بیش از یک نفر از هر ۵ فرد بالای ۸۰ سال یافت شود.
برخی از محققان معتقدند که این مطالعه مهم‌ترین مقاله‌ای است که در زمینه بیماری‌های زوال عقل در ۵ سال اخیر منتشر شده است.
بزرگترین چالشی که هم‌اکنون محققان با آن مواجه هستند این است که به سرعت یک نشانگر زیستی توسعه دهند که بتواند افرادی را که از اختلال " LATE" رنج می‌برند، شناسایی کند.
نتایج این پژوهش در مجله "Brain" انتشار یافت.
انتهای پیام
