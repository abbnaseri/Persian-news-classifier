بودجه 100 میلیون دلاری شرکت انگلیسی برای مبارزه با مار گزیدگی در آفریقا
"مؤسسه تحقیقات مهندسی پزشکی ولکام تراست"(Biomedical-research funder the Wellcome Trust) اعلام کرده راه حل جدیدی برای بهبود درمان مارگزیدگی در کشورهای فقیر توسعه داده است. مارگزیدگی سالانه جان دهها هزار نفر را می‌گیرد و بخشی از آن به این دلیل است که پزشکان تنها پادزهر یک گونه مار را دارند و با آن افراد را درمان می‌کنند.
به گزارش ایسنا، مؤسسه ولکام طی یک برنامه با بودجه ۸۰ میلیون پوند قصد دارد درمان‌های موجود را توسعه دهد و از توسعه پادزهرهای مار که می‌توانند سموم موجود در گونه‌های مختلف مار را از بین برده و افراد را درمان کند، حمایت کنند.
"مارک فینبرگ"(Mark Feinberg)، رئیس برنامه ابتکاری بین‌المللی واکسن ایدز گفت: پس از سال‌ها بی‌توجهی نسبت به تهدید مارگزیدگی، اکنون خوشحالم که بالاخره کاری در حال انجام است.
مارگزیدگی، نگرانی روزانه افراد ساکن مناطق نیمه گرمسیری و گرمسیری است. سازمان بهداشت جهانی(WHO) برآورد می‌کند که سالانه بین ۸۱ هزار تا ۱۳۸ هزار فرد به دلیل مارگزیدگی جان خود را از دست می‌دهند. افراد ساکن روستاهای مناطقی چون آفریقای سیاه و هند که دسترسی محدود به بیمارستان‌ها و داروها دارند بیشتر در معرض این خطر هستند. آفریقای سیاه یا زیرصحرایی اصطلاحی است که برای مناطق جنوب صحرای بزرگ آفریقا به‌کار می‌رود. مرز صحرای بزرگ با مناطق سرسبزتر اصطلاحاً ساحل صحرا نامیده می‌شود و آفریقای سیاه در جنوب این ساحل صحرایی قرار گرفته است.اصطلاح آفریقای سیاه به خاطر سیاه‌پوست بودن اکثر ساکنان رواج یافته است.
در طول تاریخ پژوهشگران و سیاست‌گذاران به مارگزیدگی توجه بسیاری نکرده‌اند و به همین دلیل درمان کمی برای آن وجود دارد. "پادزهرهای مار"(antivenoms) موجود مبتنی بر آنتی بادی‌های ساخته شده از تزریق حیوانات بزرگ مانند اسب‌ها و مقدار کمی از زهر مار هستند. آنها علاوه بر اینکه می‌بایست داخل یخچال قرار گیرند، همچنین باید تحت نظارت یک پزشک، تحت درمان با تزریق داخل وریدی قرار گیرند.
پادزهرهای با کیفیت بالا که تنها می‌تواند سم یک نوع مار را از بین ببرد نیز گران هستند. پادزهرها علاوه بر گران بودن، می‌توانند سبب بروز عوارض جانبی خطرناکی مانند واکنش‌های آلرژیک بالقوه مرگبار نیز شوند.
مؤسسه ولکام تراست همراه با مؤسسه خیریه پزشکی "مدیسینز سانز فرانتی‌یرز" (Médecins Sans Frontières) قصد دارند یک "شبکه در سراسر آفریقا"(pan-African network) از کارآزمایی‌های بالینی توسعه دهند.
فینبرگ در انتها افزود: با استفاده از ابزار ژنومیک، ایمونولوژی و زیست شناسی ساختاری می‌توانیم درمان‌های بسیار موثرتری را نسبت به آنچه در حال حاضر در دسترس است ارائه دهیم.
انتهای پیام
