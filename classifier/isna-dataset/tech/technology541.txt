پهپادهای ناسا در آسمان ایالت نوادا
ناسا پس از ۴ سال تلاش پهپادهایی را که به منظور مدیریت زمان، مدیریت ترافیک و ارسال سریع مرسولات توسعه داده بود، آزمایش کرد. 
به گزارش ایسنا و به نقل از دیلی میل، هفته‌ای که گذشت چند پهپاد ناسا به طور همزمان در آسمان شهر رینو ایالت نوادا آمریکا به پرواز درآمدند.
طی این عملیات، چند پهپاد در آسمان شهر رینو به منظور شبیه‌سازی آزمایش فناوری در حال ظهور به پرواز در آمدند. به گفته ناسا در آینده شاهد حضور صدها هزار پهپاد برای ارسال بسته‌، غذا و تجهیزات پزشکی خواهیم بود.
پرنده هدایت‌پذیر از دور یا به‌اختصار پَهپاد که به آن هواپیمای بدون سرنشین نیز می‌گویند، نوعی هواگرد هدایت‌پذیر از راه دور بی خلبان است. پهپادها هم‌اکنون به‌طور گسترده در زمینه‌های مخابرات، ناوبری جهانی، تحقیقات هواشناسی، جغرافیایی و جاسوسی به کار گرفته شده‌اند.
"دیوید کرس مِیر" (David Korsmeyer)، مدیر کل تحقیقات و فناوری "مرکز تحقیقات آمیس" (Ames Research Center) ناسا گفت: عملیات توسعه پهپادهای مذکور، جزو سخت‌ترین چالش‌هایی است که انجام داده‌ایم.
پهپادهای مذکور مجهز به سیستم جی.پی.اس هستند و علاوه بر آن به دلیل داشتن سیستم‌های پیشرفته، هنگام پرواز دست جمعی در هوا با یکدیگر و یا با چراغ راهنمایی و رانندگی هیچ برخوردی نداشتند.
هم چنین هواپیماهای بدون سرنشین مذکور به برنامه‌های فرود، اجتناب از برخورد، سیستم تشخیص و شناسایی، دوربین‌های نوری و سیستم‌های مشابه رادار که با لیزر کار می‌کنند، مجهز هستند.
علاوه بر این آزمایش ناسا چند آزمایش مشابه در مناطق دورافتاده و روستایی نیز انجام شده است.
این نخستین باری است که چند پهپاد همزمان در آسمان به پرواز در می آیند و این در حالی است که "اداره هوانوردی فدرال" (FAA ) تنها پرواز یک پهپاد در آسمان را مجاز دانسته است و تاکنون مجوزی برای پرواز همزمان چند پهپاد صادر نکرده بود.
کرس مِیر در ادامه افزود: ما توسعه این پهپادها را از ۴ سال پیش آغاز کردیم و دور جدید پروازهای آزمایشی ما در تابستان و در شهرهایی چون کورپس کریستی ایالت تگزاس و رینو ادامه خواهد داشت.
ناسا از توسعه این پهپادهای پیشرفته بسیار خوشحال است، اما در این میان شرکتهای نامدار دیگری نیز هستند که از قافله جانمانده‌اند و به توسعه پهپادها فکر کرده‌اند که از این میان می‌توان به ۲ شرکت "آمازون" و "فدکس" (FedEx) اشاره کرد. فدکس شرکت پست آمریکایی است که در سال ۱۹۷۱ توسط فردریک دبلیو. اسمیت در شهر لیتل راک، آرکانزاس تحت نام فدرال اکسپرس تأسیس شد، سپس در سال ۲۰۰۰ نام آن به فدکس تغییر پیدا کرد. آمازون و فدرال اکسپرس در میان شرکت‌هایی هستند که امیدوارند تا سال ۲۰۲۰ محصولات توسط هواپیماهای بدون سرنشین ارسال خواهند شد.


انتهای پیام
