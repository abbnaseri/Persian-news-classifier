با اولین زن رباتیک گوینده خبر آشنا شوید+فیلم
خبرگزاری شینهوا چین اعلام کرد اولین گوینده خبر مبتنی بر هوش مصنوعی با ظاهر زنانه را از ماه مارس در این شبکه به کار می‌گیرد و ویدئویی هم از وی منتشر کرده که در آن به معرفی خود می‌پردازد.
به گزارش ایسنا و به نقل از فیوچریسم، خبرگزاری شینهوا(Xinhua) در چین از آخرین تلاش خود برای ارائه اخبار از طریق هوش مصنوعی با معرفی "شین شیائونگ"(Xin Xiaomeng) اولین مجری خبری هوش مصنوعی زن پرده برداشت.
"شین شیائومنگ" اولین بانوی اخبارگوی هوش مصنوعی جهان است.
این خبرگزاری دولتی در هفته جاری اعلام کرد که طی چند هفته آینده قصد دارد جدیدترین گوینده خبر هوش مصنوعی مونث خود را به نام "شین شیائومنگ" معرفی کند.
توسعه شیائومنگ با همکاری شرکت موتور جستجوی چینی موسوم به "سوگو"(Soguo) انجام گرفته است و از ماه مارس کار خود را آغاز خواهد کرد.
این خبرگزاری دولتی در ماه نوامبر سال گذشته نیز "کیو هائو"(Qiu Hao)، اولین مجری مرد هوش مصنوعی جهان را معرفی کرد که از روی یک مجری واقعی چینی الگوبرداری شده بود.
شینهوا و سوگو همچنین اعلام کرده‌اند که یک سیستم هوش مصنوعی اصلاح شده با جنسیت مذکر به نام "شین شیائوهائو"(Xin Xiaohao) توسعه داده‌اند که توانایی تغییر حالت چهره، ایستادن و حرکت طبیعی‌تر نسبت به شین شیائومنگ و کیو هائو را داراست.
شینهوا گفته است که تاکنون از مجری هوش مصنوعی مرد خود راضی بوده است. تاکنون و پس از گذشت حدود ۵ ماه از اخبارگویی کیو هائو، وی ۳۴۰۰ خبر را ارائه کرده و ۱۰ هزار دقیقه جلوی دوربین بوده است.
چنین سیستمی همچنین می‌تواند دو خبر مختلف را در یک زمان در دو شبکه بازگو کند.
شینهوا امیدوار است از دو مجری هوش مصنوعی فعلی خود برای ارائه اخبار اجلاس "دو نشست"( Two Sessions) استفاده کند.
اغلب گفته می‌شود که کشور چین بیشترین محدودیت در آزادی بیان و آزادی اینترنت را در میان کشورهای بزرگ اعمال می‌کند، بنابراین ممکن است استفاده از مجریان هوش مصنوعی برای دولت چین راحت‌تر از استفاده از افراد واقعی با عقاید و نظرات و تعصبات مختلف باشد.
اجلاس "دو نشست" مهم‌ترین رویداد سیاسی سال چین است که نشستی میان مجلس قانون‌گذاری چین، کنگره ملی مردم، کمیته ملی کنفرانس مشورتی مردم چین (CPPCC) و کمیته‌های مشاورین سیاسی مهم این کشور است.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
