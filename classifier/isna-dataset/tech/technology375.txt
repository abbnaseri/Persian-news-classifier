بررسی احتمال برخورد یک سیارک با زمین
محققان تخمین زده‌اند که یک سیارک به اندازه "زمین فوتبال" در ماه سپتامبر در نزدیکی زمین خواهد بود ولی احتمال بسیار کمی وجود دارد که این سیارک با زمین برخورد کند. 
به گزارش ایسنا و به نقل از تک‌تایمز،"آژانس فضایی اروپا" لیست تمامی اجرام آسمانی را که با احتمال بیش از صفر درصد به زمین برخورد می‌کنند را مشخص کرد.
در این لیست سیارکی به نام " ۲۰۰۶ QV۸۹" قرار دارد. این سیارک به اندازه زمین فوتبال است و انتظار می‌رود که در ماه سپتامبر در نزدیکی زمین حرکت کند. بنا بر تخمین دقیق‌تر محققان، احتمال برخورد این سیارک با زمین ۰.۰۱۴ درصد است.
سیارک "۲۰۰۶ QV۸۹" تقریباً ۴۰ متر قطر دارد و انتظار می‌رود در تاریخ ۹ سپتامبر سال جاری از فاصله ۴.۲۶ میلیون مایلی زمین حرکت کند.

برای شفاف‌سازی بهتر فاصله این سیارک با زمین می‌توان گفت که کره ماه، ۲۳۸ هزار مایل از ما فاصله دارد.
سیارک "2006 QV89" برای اولین بار در سال ۲۰۰۶ میلادی توسط رصدخانه "نقشه‌برداری آسمانی کاتالینا" در آریزونا رصد شد.
پیش از این نیز این سیارک دو بار در دهه ۱۹۵۰ میلادی به زمین نزدیک شده بود. پس از آن، یک بار در دهه ۱۹۶۰ میلادی، یک بار در دهه ۱۹۷۰ میلادی و مجدداً دو بار در دهه ۱۹۸۰ میلادی.
بنابر اعلام آژانس فضایی اروپا، پس از سپتامبر دفعه بعدی که این سیارک به زمین نزدیک خواهد شد، در سال ۲۰۳۲ میلادی خواهد بود.
انتهای پیام
