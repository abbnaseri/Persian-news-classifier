امضای قرارداد "تجارت فضایی" بین آمریکا و لوکزامبورگ!
ایالات متحده آمریکا و لوکزامبورگ یک پیمان همکاری برای تجارت فضایی امضا کرده‌اند که به نظر می‌رسد استخراج منابع سیارک‌ها در صدر این فهرست قرار دارد.
به گزارش ایسنا و به نقل از انگجت، دولت کنونی آمریکا که سکان هدایتش در دست دونالد ترامپ است علاقه وافری به کشاندن تجارت به فضا دارد و به دنبال عقد قراردادهای همکاری با کشورهایی است که رویاهای مشترکی دارند.
ایالات متحده در همین راستا یک یادداشت تفاهم با لوکزامبورگ امضا کرده است تا همکاری بیشتری در زمینه اکتشافات فضایی، تحقیق و یک چارچوب مناسب برای تجارت فضایی داشته باشند.
"اتیان اشنایدر" معاون نخست وزیر لوکزامبورگ هنگام صحبت در مورد این پیمان، توضیحات چندانی نداد و تنها گفت که کشورش مشتاق است که استخراج سیارک‌ها را به واقعیت تبدیل کند و همکاری با ایالات متحده می‌تواند یک گام مهم برای استفاده از این منابع باشد.
اما وزارت بازرگانی ایالات متحده تا حدودی انتظارات را کاهش داد و گفت که این پیمان در نهایت به توسعه یک وسیله نقلیه برای انجام کارهای فضایی لوکزامبورگ منجر خواهد شد و یک معاهده رسمی نیست.
لوکزامبورگ به عنوان عضوی از اتحادیه اروپا بدون همسایگان اروپایی خود نیز کارهای زیادی از دستش برمی‌آید. بنابراین تعجب برانگیز نخواهد بود اگر این پیمان همکاری منجر به پیشرفت قابل ملاحظه‌ای برای این کشور شود، حتی اگر چند سال طول بکشد تا نتایج آن را ببیند.
منابع زمین در پی استخراج بی‌رویه در حال اتمام است و از طرفی سیارک‌ها سرشار از عناصری هستند که به کار بشر امروز می‌آید. بنابراین فرستادن فضاپیما به سیارک‌های نزدیک و استخراج منابع آنها می‌تواند نیازهای بشر را رفع کند.
از همین رو کشورهای دارای فناوری فضایی به دنبال رسیدن به این هدف هستند و این پیمان همکاری بین آمریکا و لوکزامبورگ نیز در همین راستا امضا شده است.
انتهای پیام
