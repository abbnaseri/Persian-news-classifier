وزن کهکشان راه شیری تخمین زده شد
با وجود پیشرفت ستاره شناسان در حل اسرار کهکشان راه شیری اما هنوز هم این کهکشان بسیار اسرار آمیز است و یکی از معماهایی که تاکنون ستاره شناسان موفق به درک آن نشده بودند، وزن کهکشان راه شیری بود اما اکنون ستاره شناسان با استفاده از داده‌های دو تلسکوپ قادر به اندازه گیری وزن کهکشان راه شیری شدند.
به گزارش ایسنا و به نقل از تک‌تایمز، ستاره شناسان با ترکیب داده‌های "تلسکوپ فضایی هابل"(Hubble Space Telescope) و "تلسکوپ فضایی گایا"(Gaia mission) توانستند وزن کهکشان راه شیری را تخمین بزنند.
تاکنون پژوهشگران برای به دست آوردن وزن دقیق آن بسیار تلاش کرده بودند اما اخیراً در مطالعه خود به لطف دو تلسکوپ فضایی مذکور، موفق به اندازه گیری وزن دقیق آن شدند.
در این مطالعه، ستاره شناسان با استفاده از دو تلسکوپ فضایی هابل و گایا، سرعت خوشه‌های ستاره‌ای را که در کهکشان راه شیری در حال چرخش هستند، اندازه گیری کردند و در نهایت موفق به تخمین وزن نهایی کهکشان راه شیری نیز شدند.
پژوهشگران "رصدخانه جنوبی اروپا"(European Southern Observatory) اعلام کردند وزن کهکشان راه شیری تا شعاع ۱۲۹ هزار سال نوری از مرکزش، حدود ۱.۵ هزار میلیارد برابر وزن خورشید است.
از تلسکوپ فضایی گایا برای اندازه گیری خوشه‌های ستاره‌ای که حود ۶۵ هزار سال نوری از زمین فاصله دارند و از تلسکوپ فضایی هابل نیز برای اندازه گیری سرعت خوشه‌های ستاره‌ای که ۱۳۰ هزار سال نوری از زمین فاصله دارند استفاده می‌شود.
اکنون با دانستن وزن کهکشان راه شیری پژوهشگران می‌توانند به برخی سوالات و معماهای پیچیده کهکشان راه شیری پاسخ دهند.
انتهای پیام
