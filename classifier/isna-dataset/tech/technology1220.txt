توسعه یک پوشش محافظ برای ظهور ابرسربازان
ارتش آمریکا اقدام به خرید یک نوع پوشش محافظ جدید موسوم به "Guardian™ XO" برای نیروهای خود کرده است که برای سربازان حرکت سریع‌تر به همراه قدرت و ایمنی بیشتر را فراهم می‌کند.
به گزارش ایسنا و به نقل از فیوچریسم، بسیاری از ما احتمالاً فیلم ابرقهرمانی "مرد آهنی"(Iron Man) را دیده‌ایم که یک پوشش محافظتی فوق العاده به تن دارد و از آن در کارهای مختلف کمک می‌گیرد.
لباس مخصوص مرد آهنی یکی از برجسته‌ترین فناوری‌های فیلم‌های ابرقهرمانی و کمیک محبوب است.
در حالی که چندین تلاش برای ساخت چیزی مشابه با لباس مرد آهنی در بخش‌های نظامی و صنعتی انجام شده است، اکنون شرکت "سارکوس روبوتیکس"(Sarcos Robotics) نزدیک‌ترین و جالب‌ترین پوشش محافظتی ابرقهرمانی قابل استفاده را ساخته است.
شرکت "سارکوس روبوتیکس" یک پیشرو در امر توسعه سیستم‌های رباتی است که وظیفه تقویت و کمک به بدن را دارند. این شرکت معتقد است که به جای این که ربات‌ها جای انسان‌ها را در در بخش‌های صنعتی، امنیت عمومی و نظامی بگیرند، یک راه حل بهتر وجود دارد و آن تقویت انسان‌ها از طریق رباتیک است.
این شرکت به تازگی قراردادی با نیروهای ویژه ارتش آمریکا به امضا رسانده است تا نسخه تولیدی پوشش محافظتی "Guardian ™ XO" را به آنها تحویل دهد. این پوشش همانند چیزی است که در فیلم‌ها دیده‌ایم و یک پوشش کامل بدن و خودکار رباتیک است.

به طور خلاصه این پوشش به شدت قدرت و استقامت انسان را بدون محدود کردن آزادی حرکت وی افزایش می‌دهد.
افرادی که این لباس را بر تن می‌کنند قادرند به راحتی ۹۰ کیلوگرم بار را بدون هیچ‌گونه تحمل فشار بلند و حمل کنند.
این پوشش از ترکیبی از مواد پیشرفته، حسگرها و الگوریتم‌ها ساخته شده است و دارای مجموعه‌ای از کاربردها در زمینه صنایع تولیدی، صنعتی و نظامی است.
شرکت سازنده از همکاری با نیروی دریایی و نیروی هوایی ایالات متحده برای استفاده از این پوشش خبر داد. این پوشش می‌تواند مقدمه ظهور "ابرسربازها" باشد و به آنها اجازه می‌دهد در میدان نبرد از ایمنی لازم برخوردار باشند.
شرکت سارکوس روبوتیکس با ۱۷۵ میلیون دلار سرمایه‌گذاری در تحقیق و توسعه این پوشش تضمین می‌کند که این سیستم ایمن، کاربردی و کارآمد است.
دیدن این که این فناوری چگونه موجب افزایش قدرت انسان‌ها می‌شود جالب خواهد بود.
انتهای پیام
