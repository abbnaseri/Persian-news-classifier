ماساژور پوشیدنی برای کارمندان+تصاویر
 یک ماساژور پوشیدنی به تازگی توسعه یافته است که با تحریک عضلات پا و به جریان انداختن خون به کسانی نظیر کارمندان که در طول روز مدت زیادی را روی صندلی می‌نشینند و پاهایشان رو به پایین است و حرکت ندارد و حتی ورزشکارانی که تمرینات فرسایشی با پا انجام می‌دهند، کمک می‌کند.
به گزارش ایسنا و به نقل از گیزمگ، پاهای کسانی که یک جلسه در باشگاه ورزشی حرکات سخت پا انجام می‌دهند تا کارمندانی که ساعت‌ها روی صندلی می‌نشینند یا رانندگانی که ساعت‌ها پشت فرمان می‌نشینند، همواره در معرض آسیب است و ممکن است در گذر زمان موجب تیر کشیدن، درد و مسائل جدی‌تر شوند.
اکنون یک ماساژور پوشیدنی به نام "اسپرینگ"(Spryng) با هدف تسریع ریکاوری عضلات و بهبود گردش خون طی ۱۵ دقیقه توسعه یافته است.
این ماساژور از تکنیکی به نام فشرده‌سازی بادی استفاده می‌کند که پاها را برای رفع اسید لاکتیک و گردش خون تازه و مغذی ماساژ می‌دهد.
این وسیله طوری طراحی شده‌اند که قابل حمل باشند، بنابراین شما می‌توانید آنها را در هر جایی به آسانی استفاده کنید. کاربران امکان انتخاب بین سه تنظیمات شدت و دو الگوی بادی را دارند.

یکی از کاربردهای مهم "اسپرینگ" اجتناب از کار کردن با عضلات ضعیف است تا منجر به خستگی و احتمال آسیب نشود. یکی دیگر از کاربردهای "اسپرینگ" این است که از جمع شدن خون در پاهای کاربر جلوگیری می‌کند، چیزی که وقتی شما زمان زیادی را نشسته یا ایستاده باشید، اتفاق می‌افتد.
به گفته سازندگان این ماساژور پوشیدنی، این دستگاه می‌تواند موجب افزایش تندرستی شما شود و حتی در زمان افزایش سطح فعالیت ورزشی نیز مناسب است و به بهبود گردش خون در بدن کمک می‌کند.

این وسیله طراحی شده است تا از انقباض طبیعی عضلات تقلید کند و اکسیژن بیشتری به سلول‌های بدن برساند.
ممکن است تا کنون وسایل مختلفی نظیر جوراب‌های فشرنده عضله دیده باشید که کاری مشابه با "اسپرینگ" انجام می‌دهند، اما سازندگان "اسپرینگ" تاکید می‌کنند که این وسایل زمانی که شما ثابت نشسته یا ایستاده‌اید، کار نمی‌کنند. مزیت "اسپرینگ" حرکتی است که به صورت هماهنگ بین هر دو پا ایجاد می‌کند.

این ماساژور پوشیدنی در چهار رنگ مختلف عرضه خواهد شد و عمر باتری آن با یک بار شارژ، ۲.۵ ساعت استفاده فعال است. بنابراین کاربر می‌تواند ۱۰ جلسه ماساژ ۱۵ دقیقه‌ای را با یک بار شارژ دریافت کند.
پدهای این ماساژور قابل شستشو هستند و به گفته سازندگان با پاهای ۹۵ درصد از افراد مطابقت دارند.
انتظار می‌رود این دستگاه در ماه سپتامبر ۲۰۱۹ با قیمت ۱۸۹ دلار در دسترس قرار گیرد.

انتهای پیام
