مدرک کارشناسی در دانشگاه استنفورد چه‌ قدر هزینه برمی‌دارد؟
دانشگاه استنفورد با وجود دریافت هزینه‌ای زیاد از دانشجویان، کمک‌های مالی قابل توجهی به آنها ارائه می‌دهد. 
به گزارش ایسنا و به نقل از میک‌ایت، این روزها درس خواندن و ادامه تحصیلات در سراسر دنیا بسیار پرخرج است. آمریکا نیز از این قائده مستثنی نیست و دریافت مدرک دانشگاهی برای خیلی از خانواده‌های آمریکایی دشوار است.
در چند دهه اخیر نیز شهریه دانشگاه‌ها در این کشور افزایش یافته است.
بر اساس گزارش‌های اعلام شده، تحصیل در مقطع کارشناسی در دانشگاه "استنفورد"(Stanford) حدود ۷۴ هزار ۵۷۰ دلار در یک سال برآورد شده است.
ولی بسیاری از دانشجویان از پس این هزینه‌ها برنمی‌آیند.
به صورت جزئی‌تر می‌توان گفت هزینه خوابگاه ۱۶ هزار و ۴۳۳ دلار در یک سال، هزینه کتاب و دیگر لوازم هزار و ۲۴۵ دلار و هزینه‌های شخصی دانشجو حدود ۲ هزار و ۱۳۰ دلار برآورد شده است. این در حالی است که هزینه‌های دیگر هم برای دانشجو وجود دارد و بدون احتساب هزینه‌های سفر وی، مبلغی حدود ۷۴ هزار ۵۷۰ دلار جمع کل آنها در یک سال خواهد بود.
بنابراین از نظر تئوری، چهار سال تحصیل در دانشگاه استنفورد حدود ۲۹۸ هزار و ۲۸۰ دلار هزینه برمی‌دارد. ولی بسیاری از دانشجویان در شرایط پرداخت چنین مبلغ گزافی نیستند.
به همین جهت دانشگاه استنفورد از یک فرمول سازمان یافته برای محاسبه هزینه‌ها استفاده می‌کند و برای دانشجویان خود کمک‌های مالی در نظر می‌گیرد.
۷۰ درصد دانشجویان از کمک‌های مالی استفاده می‌کنند تا وارد این دانشگاه شوند.
در سال تحصیلی ۲۰۱۹-۲۰۱۸، ۴۷ درصد دانشجویان از این دانشگاه کمک مالی دریافت کردند و در صورتحساب پرداختی‌های خود ۱۳ هزار و ۶۰۰ دلار پرداخت کردند.
بنا بر خبری که در وبسایت دانشگاه استنفورد منتشر شد، ۱۰۰ درصد والدینی که کمتر از ۶۵ هزار دلار در سال در آمد دارند، توانایی کمک کردن به فرزندانشان برای هزینه تحصیل را ندارند.
به همین دلیل دانشجویان نیز حین تحصیل به صورت پاره وقت کار می‌کنند تا از پس هزینه‌های تحصیل خود برآیند.
متوسط کمک هزینه تحصیلی برای دانشجویان از این خانواده‌ها در هر سال ۷۴ هزار و ۹۵ دلار است.
خانواده‌هایی هم که ۶۵ هزار تا ۹۵ هزار دلار در سال درآمد دارند، کمک هزینه‌ای نزدیک به ۶۵ هزار و ۵۰ دلار دریافت می‌کنند.
دانشجویانی نیز که خانواده‌های آن‌ها ۹۵ هزار تا ۱۲۵ هزار دلار در سال درآمد دارند، ۵۷ هزار و ۹۸ دلار کمک هزینه دریافت می‌کنند.
البته باید گفت ۴۴ درصد دانشجویانی هم که بیش از ۲۴۵ هزار دلار درآمد دارند، به نوعی کمک هزینه‌های تحصیلی از دانشگاه دریافت می‌کنند و این میزان به حدود ۱۸ هزار ۹۲۶ دلار در سال می‌رسد.
انتهای پیام
