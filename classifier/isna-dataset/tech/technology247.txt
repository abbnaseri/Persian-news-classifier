گوشی‌های موبایل از خود در برابر سارقین مراقبت می‌کنند!
گوشی‌های موبایل به زودی قادر خواهند بود از طریق شناسایی سارقین و لرزش فوری از خود در برابر جیب‌برها محافظت کنند.
به گزارش ایسنا و به نقل از دیلی‌میل، شرکت تجهیزات مخابراتی "اریکسون"(Ericsson) یک اختراع به ثبت رسانده که قادر است حضور جیب‌برها را شناسایی کند.
این فناوری با استفاده از ضربان قلب سارق کار می‌کند.
اگر فردی به جز صاحب گوشی توسط این فناوری شناسایی شود، حالت اصطکاک گوشی فعال می‌شود و آن را لغزنده می‌کند تا به این ترتیب برداشتن آن از جیب سخت شود.
این شرکت سوئدی در توضیح ثبت اختراع خود گفته که زمانی که گوشی در این وضعیت قرار می‌گیرد، در اختیار گرفتن آن دشوار خواهد بود. پس به این ترتیب کار برای جیب‌بر سخت‌تر می‌شود.
شرکت اریکسون همچنین یک فناوری مشابه به نام "اصطکاک انطباقی" هم ابداع کرده که باعث می‌شود گوشی کاربران به زمین نیفتد و صفحه آن شکسته نشود.
در این وضعیت حالت اصطکاک زیاد گوشی سبب می‌شود که صاحب گوشی به راحتی بیشتری گوشی خود را در دست بگیرد.
شرکت اریکسون امیدوار است که گوشی بتواند با استفاده از فناوری‌های این شرکت مکان خود را هم تشخیص دهد. به عنوان مثال تشخیص دهد که در جیب و یا دست کاربر قرار گرفته است، تا به این ترتیب بتواند بنا به موقعیت، اصطکاک مورد نیاز خود را اعمال کند.

در توضیح این پتنت آمده که اریکسون این فناوری را به این دلیل ابداع کرده که روز به روز گوشی‌ها کوچک‌تر و باریک‌تر می‌شوند و گرفتن آن‌ها دشوارتر شده است.
در مراحل اجرایی این پتنت، چندین حسگر باید روی گوشی تعبیه شود که از میان آن‌ها می‌توان به حسگر "زیست‌سنجشی"، "اثرانگشت" و حسگر "دیداری" برای تشخیص اشاره کرد.
هنوز مشخص نیست که این فناوری چه زمانی در دسترس کاربران قرار خواهد گرفت ولی این پتنت در ماه فوریه سال جاری به ثبت رسید.
بسیاری از مردم امیدوارند که این پتنت به زودی به یک فناوری تبدیل شود زیرا در سال ۲۰۱۶ میلادی ۴۴۶ هزار گوشی موبایل در انگلیس به سرقت رفته است.
این در حالی است که میزان گوشی‌های دزدیده شده در آمریکا در سال ۲۰۱۳ میلادی به ۳.۱ میلیون دستگاه رسید.
انتهای پیام
