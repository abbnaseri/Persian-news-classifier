برخورد 2 کوتوله سفید و ایجاد یک ستاره "زامبی"+عکس
محققان دانشگاه "بن"(Bonn) آلمان و "آکادمی علوم روسیه" موفق شدند یک ستاره غیرمعمول و نادر را در وسط یک ابر گازی رصد کنند.
به گزارش ایسنا و به نقل از سی نت، این ستاره عجیب "J۰۰۵۳۱۱" نامگذاری شده و ۱۰ هزار سال نوری از زمین فاصله دارد.
به نظر می‌رسد که این ستاره پس از برخورد دو ستاره مرده با ستاره‌ای دیگر در صورت فلکی ذات‌الکُرسی، از یک گودال کیهانی برخاسته است.
یافته‌های منتشر شده در این مطالعه ماهیت ستاره‌ی عجیب "زامبی" و ویژگی‌های غیرمعمول آن را بیان می‌کند.
محققان در این پروژه از یافته‌های "کاوشگر نقشه‌بردار فروسرخ میدان وسیع" ناسا و پس از آن از یک تلسکوپ زمینی در رصدخانه تخصصی نجوم روسیه برای رصد ستاره استفاده کردند.
" کاوشگر نقشه‌بردار فروسرخ میدان وسیع"، تلسکوپ فضایی فروسرخ اخترشناسی ناسا است که در دسامبر ۲۰۰۹ به فضا فرستاده شد.
زمانی که عمر یک ستاره کوچک تمام می‌شود و تمام سوخت آن به اتمام می‌رسد، به ستاره "کوتوله سفید" که کوچک، چگال و مرده است، تبدیل می‌شود.
ماده تشکیل دهنده کوتوله‌های سفید به اندازه‌ای به هم فشرده است که یک فنجان از آن صدها تن وزن دارد. کوتوله‌های سفید که تعدادشان در کهکشان ما نسبتاً زیاد است، آخرین مرحله تکامل بسیاری از ستاره‌ها هستند.

محققان دانشگاه "بن" تابش منتشر شده از این ستاره عجیب را آزمایش کردند و دریافتند که "هیدروژن" و "هلیوم" در این ستاره کم است. عناصری که معمولاً در کوتوله سفید وجود دارند.
بنا بر سیگنال‌های غیرمعمولی تابش‌های " J۰۰۵۳۱۱"، محققان دریافتند چیزی که رصد کرده‌اند، نتیجه یک ادغام کیهانی میان دو ستاره "کوتوله سفید" است.
"گاتز گرافنر"(Gotz Gräfener) محقق ارشد پروژه اظهار کرد، چنین پدیده‌ای در کیهان نادر است.
وی ادامه داد، احتمالاً وجود چنین اجرامی در کهکشان "راه شیری" حتی به ۱۲ عدد هم نمی‌رسد که ما یکی از آنها را کشف کردیم.
به طور کلی برخورد ستاره‌های کوتوله سفید با ظهور " ابرنواخترها" به پایان می‌رسد. ولی ستاره‌ی "J۰۰۵۳۱۱" انفجار پیدا نکرده است. در عوض دوباره احیا شده و شروع به سوختن کرده است.
این ستاره تازه کشف شده ۴۰ هزار برابر روشن‌تر از خورشید است، یک میدان مغناطیسی قوی دارد و بادها و جریان‌های ستاره‌ای آن در هر ثانیه با سرعت ۱۶ هزار کیلومتر در حال حرکت هستند.
از ویژگی‌های دیگر ستاره این است که ۳۶۰ هزار درجه فارنهایت حرارت دارد و فوق‌العاده گرم است.
این مطالعه روز گذشته در مجله "نیچر"(Nature) انتشار یافت.
انتهای پیام
