سیستم جدید شورولت که مانع رانندگی بدون کمربند نوجوانان می‌شود+فیلم
شرکت خودروسازی "شورولت" ویژگی جدیدی را در برخی خودروهای خود تعریف کرده که رانندگان نوجوان را از نبستن کمربند ایمنی منع می‌کند.
به گزارش ایسنا و به نقل از انگجت، در این ویژگی زمانیکه راننده، خودرو را از پارک خارج کرد، مجبور است حتماً کمربند ایمنی خود را ببندد. زیرا تا زمان بسته شدن کمربند ایمنی خودرو روشن نمی‌شود.
سیستم "برای رانندگی، کمربند ایمنی را ببند" شامل هشدارهای دیداری و شنیداری است و به گفته این شرکت خودروسازی برای اولین بار است که مورد استفاده قرار می‌گیرد.
البته این سیستم زمانی فعال است که حالت "راننده نوجوان" در خودرو فعال باشد. بنابراین رانندگان بزرگسال می‌توانند خطر رانندگی بدون بستن کمربند ایمنی را به جان بخرند و این حالت را غیرفعال کنند.
گفتنی است این سیستم در مدل‌های "شورولت مالیبو"، "شورولت کلرادو" و "شورولت تراورس" اجرایی خواهد شد.
دلیل "شورلت" برای راه‌اندازی این سیستم این بوده است که بنا بر اعلام "اداره ملی ایمنی ترافیک شهری"، بستن کمربند ایمنی بهترین راهی است که رانندگان می‌توانند به هنگام تصادفات از خود محافظت کنند.
این در حالی است که نوجوانان، کمترین میزان استفاده از کمربند ایمنی را دارند.
گفتنی است این سیستم گزارشاتی را برای ردیابی نوجوانان ارائه می‌دهد. به عنوان مثال فاصله رانندگی و یا تعداد دفعات فعال بودن وضعیت "سیستم ایمنی".
بنابراین قطعاً این فناوری جدید به امنیت بیشتر رانندگان نوجوان کمک می‌کند.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
