افراد مبتلا به دیابت نوع ۲ ورزش‌های سخت داشته باشند
متخصصان دانشگاه "اتاگو" (Otago) دریافته‌اند که ورزش شدید می‌تواند کاهش عملکرد قلب در افراد مبتلا به دیابت نوع ۲ را بهبود بخشد.
به گزارش ایسنا و به نقل از تک‌تایمز، تمرینات ورزشی با شدت بالا شامل ورزش‌هایی همچون دوی سرعت و بالا رفتن از پله‌ها هستند.
تحقیقات محققان نشان می‌دهد که تغییر شیوه زندگی می‌تواند کنترل گلوکز در برخی از افراد مبتلا به دیابت را تغییر داده و بهبود ببخشد.
ولی مشکلات و نارسایی‌های قلبی عروقی یکی از علل مرگ در افراد دیابتی به حساب می‌آید.
متخصصان دانشگاه "اتاگو" دریافته‌اند که سه ماه ورزش شدید می‌تواند عملکرد قلب در افراد مبتلا به دیابت نوع ۲ را بهبود ببخشد. بدون اینکه این افراد در رژیم غذایی و داروهای خود تغییری ایجاد کنند.
این مطالعه همچنین نشان داد که افراد مبتلا به دیابت نوع ۲ تمایل به ورزش کردن دارند. بیش از ۸۰ درصد از شرکت‌کنندگان این پژوهش برنامه مداوم ورزش کردن را پیگیری کردند. برنامه‌ای که در آن، شرکت‌کنندگان در یک دوره بیش از سه ماهه به ورزش کردن پرداختند.
نتایج این پژوهش به افراد مبتلا به دیابت نوع ۲ پیشنهاد می‌دهد که با استفاده از راهی ارزان، سلامت قلب خود را تضمین کنند.
انتهای پیام
