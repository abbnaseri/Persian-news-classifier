ماهی‌ها در حال کوچ کردن هستند!
بررسی جدید پژوهشگران کانادایی نشان می‌دهد که تغییرات اقلیمی، ماهی‌ها را به کوچ کردن مجبور کرده است.
به گزارش ایسنا و به نقل از فیز، پژوهش جدید "دانشگاه گولف" (U of G) کانادا نشان می‌دهد گرم شدن هوا، تأثیر بسیاری بر شبکه‌های غذایی داشته است.
براساس این پژوهش، افزایش دمای آب در دهه گذشته، ماهی‌ها را وادار کرده به آب‌های عمیق‌تر بروند تا بتوانند طعمه‌های خود را برای شکار پیدا کنند. به دنبال کوچ ماهی‌ها به نواحی دیگر، تغییرات گوناگونی در شبکه‌های طبیعی غذا صورت می‌گیرد و میزان انرژی و مواد مغذی موجود در آب‌ها نیز تغییر می‌کنند.
کوچ گونه‌هایی از ماهی‌ها مانند قزل‌آلای دریاچه، هشداری در مورد تأثیر تغییرات اقلیمی بر اکوسیستم‌ها به شمار می‌رود. "تیم بارتلی" (Tim Bartley)، نویسنده ارشد این پژوهش گفت: ما می‌توانیم برای شناسایی و بررسی تغییرات محیطی، ظرفیت طبیعی گونه‌های متفاوت ماهی‌ها را مورد مطالعه قرار دهیم. ماهی‌ها با تغییر رفتار خود، رخدادهای محیط اطراف را به ما نشان می‌دهند و به بررسی اکوسیستم کمک می‌کنند.
پژوهشگران در این پروژه، حرکات و تغذیه قزل‌آلای دریاچه را در صدها دریاچه مورد بررسی قرار دادند. آنها برخی از این ماهی‌ها را صید کردند و برای بررسی غذای آنها، لایه‌های مختلف بدن ماهی‌ها را مورد مطالعه قرار دادند. پژوهشگران از همین داده‌ها برای بررسی عادات غذایی و سکونت‌گاه ماهی‌ها نیز استفاده کردند.

تحلیل لایه‌های بدن قزل‌آلای دریاچه نشان داد که این ماهی، بیشتر زمان خود را در آب‌های عمیق سپری می‌کند. اگرچه پژوهشگران نتوانستند طعمه‌های خاص این ماهی را شناسایی کنند اما دریافتند که اولویت آن در شکار، شاه‌ماهی دریاچه است. به گفته بارتلی، قزل‌آلای دریاچه، انعطاف بالایی در غذا خوردن دارد و گونه‌های بسیاری از ماهی‌ها را برای خوردن انتخاب می‌کند.
وی افزود: گرم شدن آب، شاه‌ماهی دریاچه را به سوی آب‌های سردتر سوق می‌دهد؛ در نتیجه قزل‌آلای دریاچه نیز برای تغذیه کردن از آن، به سوی این نواحی می‌رود. بررسی رفتار این گونه ماهی‌ها، برای بررسی اکوسیستم و منابع طبیعی، بسیار مهم است. تأثیر تغییرات اقلیمی بر اکوسیستم، بسیار پیچیده و متنوع است و شرایط متفاوتی را در طبیعت به وجود می‌آورد. موجودات گوناگون، نسبت به این تغییرات واکنش نشان می‌دهند و واکنش آنها می‌تواند هشداری در مورد اثر تغییرات اقلیمی بر طبیعت باشد. با بررسی این واکنش‌ها، مدیریت منابع طبیعی و اکوسیستم‌ها نیز ساده‌تر خواهد بود.
این پژوهش، در مجله " Nature Ecology and Evolution" به چاپ رسید.
انتهای پیام
