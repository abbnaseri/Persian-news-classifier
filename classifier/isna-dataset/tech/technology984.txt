استفاده از ماهواره‌ها برای ردیابی گازهای گلخانه‌ای
با افزایش تمایل کشورها به کاهش گازهای گلخانه‌ای، سازمان‌ها و شرکت‌های بسیاری تصمیم دارند برای بررسی انتشار این گازها از ماهواره‌ها استفاده کنند.
به گزارش ایسنا و به نقل از دیلی‌میل، با وجود تلاش‌های بسیاری که از سوی دولت‌ها، سازمان‌ها و گروه‌های حامی محیط زیست برای محدود کردن انتشار گازهای گلخانه‌ای صورت گرفته، شاید بتوان گفت بهترین راه برای این کار، استفاده از ماهواره‌ها باشد. بسیاری از ماهواره‌هایی که توسط سازمان‌های گوناگون پرتاب شده‌اند، هدف شناسایی و مشخص کردن انتشار گازهای گلخانه‌ای را با خود دارند. این ماهواره‌ها می‌توانند همه کشورها، شرکت‌ها و تجهیزات فردی را به سادگی ردیابی کنند.
یکی از این ماهواره‌ها، ماهواره "صندوق دفاع از محیط زیست آمریکا"(EDF) موسوم به "متان‌ست"(MethaneSAT) است که در سال ۲۰۲۱ پرتاب خواهد شد. تمرکز اصلی این ماهواره، فقط بررسی انتشار گاز متان است که موجب می‌شود کار آن با سرعت بیشتر و هزینه کمتر صورت گیرد. متان‌ست در صورت موفقیت می‌تواند انتشار متان را با دقت بسیار بالا انجام دهد. "مارک براون‌اشتاین"(Mark Brownstein)، از مقامات صندوق دفاع از محیط زیست گفت: فناوری‌های فضایی به ما امکان می‌دهند که برای نخستین بار، انتشار گازهای گلخانه‌ای را با سرعت بالا و هزینه کم انجام دهیم. دولت‌ها و صاحبان صنایع، معمولاً فرصت‌های پیش آمده برای توقف انتشار گازهای گلخانه‌ای را به طور کامل درک نمی‌کنند اما با داده‌های متان‌ست، هیچ فرصتی از دست نخواهد رفت.

شرکت "GHGSat" که در زمینه تشخیص گازهای گلخانه‌ای از راه دور فعالیت دارد، نخستین ماهواره خود را در سال ۲۰۱۶ پرتاب کرد و اکنون برای پرتاب ماهواره دیگری برنامه‌ریزی می‌کند. نخستین ماهواره این شرکت موفق شد تجهیزات مربوط به نفت و گاز، نیروگاه‌های برق آبی، معادن ذغال‌سنگ و منابع طبیعی را شناسایی کند. GHGSat انتظار دارد که ماهواره جدید، پیشرفت‌های اجرایی بهتری نسبت به ماهواره پیشین داشته باشد.

مهمترین نگرانی شرکت‌ها در چنین پروژه‌هایی، به دست آوردن پول و نحوه سود بردن از این گونه اکتشافات است. "آژانس بین‌المللی انرژی" (IEA) در بیانیه‌ای اعلام کرد که شرکت‌های مربوط به نفت و گاز می‌توانند ۴۰ تا ۵۰ درصد انتشار متان را بدون هیچ هزینه‌ای متوقف کنند. در حال حاضر معمولاً سرمایه‌گذاران، شرکت‌ها را تحت فشار می‌گذارند تا با مصرف کمتر سوخت‌های فسیلی، میزان انتشار گازهای گلخانه‌ای را کاهش دهند و تصمیماتی بگیرند که نفع عمومی را در پی داشته باشند.
این گونه ماهواره‌ها می‌توانند ابزار قدرتمندی برای بررسی دقیق رخدادهای در حال وقوع از جمله نشت و انتشار گازهای گلخانه‌ای باشند و امکان واکنش به موقع را فراهم کنند. به نظر می‌رسد این ماهواره‌ها، قدرت کافی را برای ارائه بینش‌های جدید فراهم کنند و راه امیدوارکننده و مؤثری برای مقابله با انتشار گازهای گلخانه‌ای باشند.
انتهای پیام
