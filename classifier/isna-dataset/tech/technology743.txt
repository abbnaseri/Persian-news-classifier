آزمایش سریع‌ترین قطار جهان در ژاپن شروع شد
ژاپنی‌ها آزمایش قطار آلفا-ایکس(Alpha-X) را که سریع‌ترین قطار دنیا خواهد بود آغاز کرده‌اند تا بتوانند آن را طی چند سال آتی با سرعت ۴۰۰ کیلومتر در ساعت عملیاتی کنند.
به گزارش ایسنا و به نقل از بلومبرگ، مراحل آزمایش سریع‌ترین قطار جهان در ژاپن آغاز شده است. این قطار موسوم به "آلفا-ایکس" قادر به رسیدن به سرعت ۴۰۰ کیلومتر در ساعت است.
انتظار می‌رود که این قطار سریع‌السیر در سال ۲۰۳۰ عملیاتی شود.
آلفا-ایکس دارای یک دماغه بسیار آیرودینامیک شبیه به منقار است که در هنگام ورود به تونل‌ها به آن کمک می‌کند که از پس مقاومت شدید هوا بر آید.
این قطار در ۲۲ متر ابتدایی خود فقط سه پنجره و احتمالاً فضای کوچکی برای مسافرین دارد.
آلفا-ایکس دیشب آزمایش خود را برای حرکت بین شهرهای آئوموری و سندای شروع کرد. این دوره آزمایشی سه سال طول خواهد کشید.
ژاپن برای اولین بار این نوع قطارها را که به قطار گلوله‌ای معروف هستند در سال ۱۹۶۴ برای المپیک توکیو معرفی کرد. این قطارها به نماد بهره‌وری ژاپن تبدیل شده‌اند. قطارهای گلوله‌ای که در زبان ژاپنی به آنها "شینکانسن" گفته می‌شود به ندرت تأخیر دارند و هر چند دقیقه از ایستگاه توکیو به شهرهای سراسر این کشور رهسپار می‌شوند.
سرعت و هزینه بهینه قطار چیزی است که موجب می‌شود به سفر هوایی ترجیح داده شود. آلفا-ایکس برای ارائه خدمات به ساپورو، بزرگترین شهر در شمال جزیره هوکایدو مورد استفاده قرار خواهد گرفت.

شرکت توسعه دهنده این قطار به بلومبرگ گفت: توسعه نسل بعدی شینکانسن بر اساس بهبود عملکرد، سطح بالایی از آسایش، فضای بهتر و نگهداری نوآورانه صورت می‌گیرد.
در حالی که این قطار در حال حاضر عنوان سریع‌ترین قطار در جهان را دارد احتمالاً این تاج افتخار را حتی قبل از عملیاتی شدن از دست خواهد داد. چرا که یک قطار مغناطیسی جدید قرار است از سال ۲۰۲۷ توکیو را به ناگویا وصل کند که عمدتاً از تونل‌ها عبور می‌کند و سرعتی حدود ۵۰۵ کیلومتر بر ساعت خواهد داشت.
آلفا-ایکس سفر بین دو شهر را که اکنون ۱۱۰ دقیقه طول می‌کشد به ۴۰ دقیقه کاهش خواهد داد و اطلاعات قطار به صورت زنده همواره برای اطمینان از عملکرد مطلوب و دقت جدول زمانی هم به مرکز کنترل مرکزی و هم به مرکز تعمیر و نگهداری ارسال می‌شود.

این قطار دارای انواع مختلف ترمز برای کمک به توقف مناسب آن است. ترمزهای هوایی بر روی سقف، صفحات مغناطیسی در نزدیکی ریل‌ها و ترمزهای معمولی سه نوع ترمزی هستند که به این قطار کمک می‌کنند.
انتهای پیام
