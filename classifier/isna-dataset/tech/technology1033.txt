هزینه ۲۰ میلیون دلاری تأمین امنیت زاکربرگ در سال ۲۰۱۸
با اینکه مارک زاکربرگ مؤسس فیسبوک سالیانه تنها یک دلار از این شرکت درآمد دارد، اما در عوض امتیازاتی دریافت می‌کند که هزینه‌های گزافی دارند. به عنوان مثال سال گذشته نزدیک به ۲۰ میلیون دلار صرف تأمین امنیت وی و خانواده‌اش شده است.
به گزارش ایسنا و به نقل از تک‌تایمز، سال گذشته فیسبوک تقریباً ۲۰ میلیون دلار هزینه کرده است تا امنیت مارک زاکربرگ و خانواده‌اش را تأمین کند. این چهار برابر مبلغی است که در سال ۲۰۱۶ برای این کار صرف شده بود.
سال ۲۰۱۸ سالی پر از اتفاق برای فیسبوک و زاکربرگ بود، چرا که با رسوایی نشت اطلاعات و لو رفتن اطلاعات خصوصی کاربران فیسبوک مصادف شد. در حالی که زاکربرگ از این نشت اطلاعات خبر داشت اما ان را علنی نکرده بود و آن را از عموم پنهان کرد.
همچنین گسترش اخبار جعلی، نفرت پراکنی، ترویج خشونت و تبعیض جنسیتی از مسائلی بود که فیسبوک و زاکربرگ در سال ۲۰۱۸ با آن دست به گریبان بودند.
بنابراین تأمین امنیت مارک زاکربرگ مطمئناً هزینه زیادی دربرداشته است.
به گواه پایگاه خبری "تک‌کرانچ"(TechCrunch) زاکربرگ تنها سالی یک دلار از فیسبوک حقوق دریافت می‌کند و حتی پاداش سالیانه را نیز نمی‌گیرد. با این حال، میلیون‌ها دلار در قالب برنامه‌هایی نظیر تأمین امنیت دریافت می‌کند.
یک سند که اخیراً منتشر شده است نشان می‌دهد که زاکربرگ در سال گذشته بیش از ۲۲ میلیون دلار دیگر از فیسبوک دریافت کرده است، در حالی که در سال ۲۰۱۷ این مبلغ ۹ میلیون دلار بوده است.
حدود ۲.۶ میلیون دلار از این مبلغ صرف سفرهای شخصی وی با جت شخصی شده و تقریباً ۲۰ میلیون دلار نیز همانطور که قبلاً ذکر شد مربوط به هزینه‌های تأمین امنیت شخصی و خانوادگی وی شده است.
به طور مشخص فیسبوک به زاکربرگ در سال ۲۰۱۸ مبلغ ۹ میلیون و ۹۵۶ هزار و ۸۴۷ دلار (بدون احتساب مالیات) برای هزینه‌های حفاظت محل سکونت و سفر اعطا کرد. علاوه بر این نیز مبلغ ۱۰ میلیون دلار برای پرداخت هزینه‌های اضافی مربوط به امنیت شخصی وی و خانواده‌اش پرداخت.
در سند مذکور آمده است: با توجه به در معرض دید بودن بالای شرکت ما، تصمیم گرفته شد یک برنامه امنیتی برای آقای زاکربرگ اجرا شود. این مبلغ به منظور رفع نگرانی‌های امنیتی به دلیل تهدیدات خاصی که جان او را به عنوان بنیانگذار، مدیرعامل، رئیس و ناظر بر سهامداران فیسبوک تهدید می‌کند، اختصاص داده شده است.
پیش‌بینی دلیل اینکه چرا هزینه‌های زیادی برای حفاظت از زاکربرگ صرف شده است، سخت نیست. زیرا سال ۲۰۱۸ سال سختی برای فیسبوک بود. در ماه مارس مشخص شد حساب بیش از ۸۰ میلیون کاربر برای تبلیغات سیاسی به کار گرفته شده است.
زاکربرگ هنوز در مورد این هزینه‌های امنیتی اظهار نظر نکرده است.

از سوی دیگر، "شریل سندبرگ" مدیر ارشد اجرایی فیسبوک نیز سال گذشته ۳.۸ میلیون دلار دریافت کرده و ۲.۹ میلیون دلار دیگر نیز صرف هزینه‌های تأمین امنیت وی شده است.
انتهای پیام
