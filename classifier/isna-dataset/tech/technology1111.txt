پهپاد روس که پهپادهای دیگر را با شاتگان ساقط می‌کند!
 مهندسان روس یک نمونه اولیه از یک پهپاد شکارچی ساخته‌اند که با شلیک به پهپادهای دیگر می‌تواند آنها را ساقط کند.
به گزارش ایسنا و به نقل از درون‌دی‌جی، پهپادها یا همان هواپیماهای بدون سرنشین قادر به انجام انواع کارهای شگفت‌انگیز و عجیب از تعطیلی فرودگاه‌ها گرفته تا تحویل دارو و نمونه‌های آزمایشگاهی هستند.
اکنون نیز یک پهپاد جدید در روسیه می‌تواند پهپادهای دیگر را در آسمان مورد هدف قرار داده و آنها را ساقط کند.
یک پیمانکار دفاعی روسی موسوم به "آلماز آنتی"(Almaz Antey) یک پهپاد ساخته است که دارای یک تفنگ شاتگان "Vepr-12" با یک خشاب ۱۰ دور است.
این پهپاد عمود پرواز توسط یک نفر کنترل می‌شود که یک ابزار پوشیدنی دیداری را می‌پوشد و از طریق لینک ویدئویی به دوربین پهپاد متصل می‌شود. این فرد می‌تواند پهپاد را هدایت کند و نشانه‌گیری کند.
این نوع اسلحه با توجه به وزن و الگوی تیراندازی بهترین گزینه برای سوار شدن بر روی چنین پهپادی است.
این اولین پهپاد دفاعی نیست که روسیه در فکر توسعه آن است.
این نوع از پهپادها به طور گسترده توسط ایالات متحده آمریکا و همچنین بسیاری از کشورهای دیگر نیز استفاده می‌شوند که اغلب قادر به پرتاب یک تور برای گرفتار کردن پهپاد دشمن هستند.
فناوری پهپادها در اندازه‌ها و مقیاس‌های متفاوت به طور مداوم در حال توسعه و ارزان‌تر شدن است و روز به روز دسترسی آسان‌تری پیدا می‌کنند. بدون تردید پهپادها نقش مؤثری در جنگ‌های احتمالی آینده خواهند داشت.
با افزایش روزافزون پهپادها، تکنولوژی ضد پهپادی نیز توسعه یافته است. بسیاری از نیروهای مسلح در حال تحقیق روی راه‌های شلیک به پهپادها یا غیرفعال کردن آنها هستند.
این فناوری همانطور که گفته شد اغلب از تور استفاده می‌کند، اگرچه که استفاده از اشعه لیزر برای مختل کردن پهپادهای مزاحم و شلیک گلوله نیز در حال اقزایش است. البته شلیک اشعه لیزر توسط دستگاهای شبیه به یک تفنگ بزرگ انجام می‌شود و این کار را می‌توان از فاصله بیش از ۱ کیلومتری انجام داد.
این کار یا پهپاد متجاوز را به زمین می‌کشد یا کاری می‌کند که بلافاصله به مالک خود برگردد.
انتهای پیام
