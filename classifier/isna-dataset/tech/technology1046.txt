پرده‌های بیمارستان‌ها حامل باکتری‌های کشنده هستند
یک مطالعه جدید نشان داد که پرده‌های جدا کننده تخت‌ها از یکدیگر در بیمارستان‌ها می‌تواند حامل بالقوه باکتری‌های کشنده باشد. ضمن اینکه دیگر تجهیزات بیمارستانی نیز ممکن است آلوده باشند.
به گزارش ایسنا و به نقل از تک‌تایمز، یک مطالعه جدید در دانشگاه میشیگان نشان داد پرده‌های جدا کننده در بخش‌های مختلف بیمارستان‌ها به خصوص اورژانس می‌تواند حامل بالقوه باکتری‌های کشنده و مقاوم در برابر دارو باشند.
این موضوع بسیار مهم است چرا که مقاومت ضدمیکروبی و باکتریایی به عنوان یک مشکل رو به رشد در سراسر جهان شناخته می‌شود. به همین دلیل است که کارشناسان معتقدند که منابع آنها باید شناسایی و بررسی شوند تا با این مسئله حیاتی مبارزه شود. بنابراین نتایج مطالعات این چنینی باید جدی گرفته شود.
دکتر "لونا مودی" یکی از نویسندگان این مطالعه در کنگره بین‌المللی میکروب‌شناسی بالینی و بیماری‌های عفونی در آمستردام گفت: پرده‌های محافظتی و جدا کننده در سراسر جهان مورد استفاده قرار می‌گیرند و این یک مسئله جهانی است.
مودی و همکارانش حداقل ۶۱۱ پرده را در بخش‌های تخصصی در شش واحد درمانی در میشیگان نمونه‌برداری کردند.
آنها یک بار وقتی که بیمار تازه پذیرش شده بود و سپس پس از دو هفته، بعد از یک ماه و سپس تا شش ماه هر ماه نمونه‌برداری کردند. در مجموع ۱۵۲۱ نمونه جمع‌آوری شد.
محققان متوجه شدند که یک پرده از هر پنج پرده حامل باکتری‌های کشنده و ریزموجودات مقاوم در برابر دارو است.
در واقع محققان دریافتند که حداقل ۲۸ درصد از پرده‌ها آلوده به باکتری‌های مقاوم به دارو هستند. آنها همچنین دریافتند که ۵ درصد از پرده‌ها به باکتری کشنده استافیلوکوک اورئوس مقاوم به متیسیلین (MRSA) آلوده شده و ۱۷ درصد از آنها نیز به انتروکوک مقاوم به ونکومایسین (VRE) آلوده شده‌اند.
"VRE" یک باکتری است که باعث عفونت‌های خون می‌شود و بیشترین شیوع را در ۲۱۰ مورد از کشت‌های آزمایشگاهی داشت.
مودی توضیح داد که پاتوژن‌های موجود در پرده‌ها اغلب پتانسیل انتقال به سطوح دیگر را دارند. علاوه بر این، مودی و تیمش متوجه شدند که این باکتری‌ها هم در پرده و هم در تخت بیماران وجود دارند.
محققان می‌گویند در یکی از هر هفت مورد، بیماران و پرده‌های آنها دارای ریزموجودات مقاوم به چند دارو بودند.
ضمن اینکه سایر تجهیزات و ابزار بیمارستانی نیز به این باکتری‌ها آلوده می‌شوند.
در همین حال مطالعه دیگری که در این کنفرانس در آمستردام ارائه شد نشان می‌دهد که شریان‌بندهای مورد استفاده توسط پرستاران نیز به این باکتری‌ها آلوده هستند.
همچنین دانشمندان پرتغالی با بررسی ۲۰ مطالعه متوجه شدند که نوارهای لاستیکی و پارچه‌ای مورد استفاده در بیمارستان‌ها و سوند و کاتتر خون‌گیری از بیماران نیز می‌تواند حامل آلودگی باکتریایی باشد.
حداقل ۴۴۱ مورد از ۱۵۰۰ شریان‌بند قابل استفاده مجدد دارای یک باکتری بود که به طور معمول روی بخشی از پوست انسان موجود است اما می‌تواند باعث عفونت شود.
علاوه بر این، ۱۵ مطالعه از ۲۰ مطالعه که محققان بررسی کردند آلودگی میکروبی را در ۷۰ درصد از شریان‌بندها نشان داد.
دکتر "نادیا اوزوریو" یکی از محققان این مطالعه گفت: اکثر این شریان‌بندها حاوی مقدار زیادی از ریزموجودات بودند.
اما برای جلوگیری از آلودگی به باکتری‌های مقاوم به دارو چه باید کرد؟ مودی می‌گوید: برای محافظت از بیماران و جلوگیری از انتقال این باکتری‌ها از این پرده‌های آلوده، پرده‌ها باید مرتباً تمیز شوند. همچنین کارکنان بیمارستان‌ها باید به طور منظم دست‌های خود را بشویند. راه حل دیگر این است که پرده‌های جداکننده را مجدداً طراحی کنیم.
انتهای پیام
