همکاری "ژاکسا" و "تویوتا" برای ساخت یک ماه‌نورد
آژانس فضایی ژاپن(ژاکسا) قصد دارد در پروژه ساخت جدیدترین ماه‌نورد خود از شرکت خودروسازی تویوتا کمک بگیرد.
به گزارش ایسنا و به نقل از اسپیس، شرکت خودروسازی تویوتا با آژانس فضایی ژاپن(JAXA) همکاری می‌کند تا یک کاوشگر سطح ماه بسازند.
سخنگوی آژانس اکتشافات هوافضایی ژاپن گفت: ما قصد داریم با تویوتا در مأموریت اکتشافی آینده‌ مان در کره ماه همکاری کنیم.
جزئیات بیشتری در مورد این همکاری هفته آینده در یک نشست در توکیو منتشر خواهد شد.
به نظر می‌رسد ژاکسا دنباله‌رو ناسا در کار با شرکای تجاری برای دستیابی به اهداف بلند پروازانه اکتشافی است. طبق اعلام وب‌سایت ژاکسا، مأموریت برنامه‌ریزی شده قمری این آژانس که ممکن است "LUNAR-A" نام‌گذاری شود به طور مستقیم به بررسی درون ماه می‌پردازد و می‌تواند اطلاعات زیادی را درباره مبدا و تکامل این قمر ارائه دهد.
این مأموریت بدون سرنشین بر سطح ماه فرود خواهد آمد. ژاکسا می‌گوید این مأموریت دو هدف دارد و هدف اول آن به دست آوردن اطلاعات مربوط به هسته غنی از آهن ماه است.
این کاوشگر این اطلاعات را با استفاده از لرزه‌سنج بر ماه‌لرزه‌ها(زلزله‌های سطح ماه) نظارت می‌کند.
دومین هدف این مأموریت نیز اندازه‌گیری شار حرارت گدازه‌ها با استفاده از اندازه‌گیرهای جریان گرما است.
این داده‌ها دانشمندان را در مورد فراوانی عناصر رادیواکتیو گرمازا در داخل ماه مطلع می‌کند.
زمان پرتاب این کاوشگر مشخص نیست، اما احتمالاً سوار بر موشک "ژاپن-V" راهی فضا خواهد شد و شش ماه بعد از پرتاب نیز به ماه خواهد رسید.
بر اساس اطلاعات ثبت شده در وب‌سایت ژاکسا این فضاپیما دو مته را در سطح ماه فرو می‌کند و ۱ تا ۳ متر حفر می‌کند.

پنجاه سال پس از اولین مأموریت سرنشین‌دار به ماه و پا گذاشتن اولین انسان به ماه اکنون چندین کشور مشتاق جمع‌آوری داده‌های این قمر برای خود هستند. ناسا می‌گوید که در سال ۲۰۲۴ یک مأموریت بدون سرنشین به ماه خواهد داشت و ماه گذشته هم رژیم صهیونیستی یک فضاپیما را با هدف فرود بر ماه به فضا پرتاب کرد.
تاکنون تنها روسیه، ایالات متحده آمریکا و چین موفق به انجام این سفر ۳۸۴ هزار کیلومتری و فرود آوردن فضاپیما بر سطح ماه شده‌اند.
آژانس فضایی ژاپن اخیراً با مأموریت تاریخی خود برای جمع‌آوری نمونه‌های سنگی از یک سیارک موسوم به "ریوگو"(Ryugu) خبرساز شده است.
فضاپیمای "هایابوسا 2"(Hayabusa2) اکنون جمع‌آوری یک نمونه را تکمیل کرده است و قبل از بازگشت به زمین دوبار دیگر نیز نمونه‌برداری خواهد داشت.
ژاکسا می‌گوید امیدوار است این نمونه‌ها به سوالات اساسی در مورد شکل‌گیری جهان و پیدایش حیات پاسخ دهد.
محققان بر این باورند که با کاوش این سیارک خواهند توانست به سوالاتی در مورد اینکه آیا عناصر فضا باعث پیدایش زندگی در زمین شده‌اند پاسخ دهند.
"ریوگو" بین زمین و مریخ قرار دارد و از نیکل، آهن، کبالت، آب، نیتروژن، هیدروژن و آمونیاک تشکیل شده است.
انتهای پیام
