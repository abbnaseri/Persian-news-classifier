ابداع روشی نوین برای سنجش خطر آلاینده‌های آب شرب در آمریکا
پژوهشگران آمریکایی با کمک یک روش تحلیلی، تاثیر ترکیب آلاینده‌های سمی را بر آب آشامیدنی بررسی کردند. 
به گزارش ایسنا و به نقل از ردیت، آلاینده‌هایی که در آب وجود دارند، می‌توانند به بروز بیماری‌های بسیاری منجر شوند. پژوهش‌ها نشان می‌دهند که این آلاینده‌ها می‌توانند عامل ۱۵ هزار مورد ابتلاء به سرطان باشند. دانشمندان یک سازمان فعال در زمینه محیط زیست موسوم به " EWG" در پژوهش جدید خود، برای نخستین بار راهی برای بررسی آلودگی‌های شبکه‌های آب عمومی ارائه داده‌اند.
دانشمندان EWG در این پژوهش، از یک روش تحلیلی جدید استفاده کردند که تأثیر مواد سرطان‌زا و دیگر آلاینده‌های سمی را بررسی می‌کند. آنها با استفاده از این روش، داده‌های مربوط به ۲۷۳۷ شبکه آب عمومی در کالیفرنیا را طی سال‌های ۲۰۱۱ تا ۲۰۱۵ مورد ارزیابی قرار دادند.
"تاشا استویبر" (Tasha Stoiber)، از دانشمندان EWG و نویسنده ارشد این پژوهش گفت: روش ما، در ارزیابی تأثیر قرار گرفتن در معرض آلاینده‌ها بر سلامتی، متداول است اما پیش از این، هرگز برای ارزیابی آلودگی آب به کار نرفته بود. سیاست‌گذاران باید قوانینی را برای کنترل مواد شیمیایی که در آب وجود دارند، وضع کنند زیرا بررسی‌ها حاکی از این است که آلاینده‌های بسیاری در آب وجود دارند. در حال حاضر، بسیاری از انواع سرطان، ناشی از وجود آلاینده‌های شیمیایی هستند که ترکیب آنها از اثر انفرادی این آلاینده‌ها خطرناک‌تر است.
آب آلوده، معمولاً بیش از یک نوع آلاینده را در بر دارد اما پژوهش‌ها معمولاً آلاینده‌ها را به صورت انفرادی بررسی می‌کنند؛ در نتیجه تأثیر ترکیب چند آلاینده، مشخص نمی‌شود. دانشمندان EWG در بررسی خود، از این روش جدید استفاده کردند تا تأثیر چندین آلاینده ترکیب شده را بر سلامتی بررسی کنند.

"الگا نایدنکو" (Olga Naidenko)، از دیگر پژوهشگران این پروژه گفت: آلودگی آب، یک مشکل مهم و جدی به شمار می‌رود و ما باید چاره‌ای برای پاکسازی آب‌های آلوده پیدا کنیم. این روش جدید ارزیابی در صورتی که به کار گرفته شود، پیشرفت قابل توجهی در زمینه بهبود سلامت عمومی به شمار خواهد رفت. جوامع و سیاست‌گذاران با کمک این روش ارزیابی خواهند توانست بهترین راهبردها را برای پاکسازی آب آشامیدنی پیدا کنند.
وی افزود: آندسته از شبکه‌های آب شرب در کالیفرنیا که بیشترین میزان خطر را دارند عمدتاً در اختیار جوامعی با جمعیت کمتر از ۱۰۰۰ نفر هستند. در این جوامع قرار گرفتن در معرض آرسنیک بیشترین عامل بروز سرطان هست. برای فراهم کردن آب آشامیدنی سالم در این جوامع، نیاز به زیرساخت‌ها و منابع لازم احساس می‌شود.
این پژوهش، در مجله "Environmental Health" به چاپ رسید.
انتهای پیام
