کمک ۱۵۰ میلیون پوندی میلیاردر آمریکایی به دانشگاه آکسفورد
"استفان شوارتزمن"(Stephen Schwarzman) کارآفرین و میلیاردر آمریکایی ۱۵۰ میلیون پوند به دانشگاه آکسفورد کمک مالی کرد.
به گزارش ایسنا و به نقل از بی‌بی‌سی، قرار است این کمک مالی برای احداث یک دانشکده جدید برای مطالعه اخلاق در هوش مصنوعی در دانشگاه آکسفورد هزینه شود.
دولت انگلیس اعلام کرده که این ۱۵۰ میلیون پوند یک سرمایه‌گذاری در سطح جهانی در حوزه بریتانیا است.
در زمانی که دانشگاه‌ها به علت "برگزیت" در بودجه تحقیقاتی خود دچار مشکل شده‌اند، این سرمایه‌گذاری برای دانشگاه "آکسفورد" از ارزش بالایی برخوردار است.
"استفان شوارتزمن" یکی از معروف‌ترین میلیاردرهای آمریکایی و مدیر عامل شرکت "بلک‌استون"( Blackstone) است.
وی اخیراً در حوزه تحصیلات و آموزش مبالغی هنگفتی اهدا می‌کند.
مهر سال گذشته بود که شوارتزمن یک میلیارد دلار به دانشگاه "ام‌آی‌تی"(MIT) اهدا کرد تا یک دانشکده "علوم رایانه و هوش مصنوعی" در این دانشگاه احداث گردد.
شوارتزمن در گفت‌وگو با بی‌بی‌سی اظهار کرد، "هوش مصنوعی" یکی از اصلی‌ترین مسائل عصر امروز است. پس به این دلیل این مبلغ را به دانشگاه "آکسفورد" اهدا کردم تا یک دانشکده در این حوزه افتتاح شود.
توسعه هوش مصنوعی به نحوی سرعت دارد که می‌تواند در جامعه اثراتی منفی داشته باشد. به عنوان مثال، برخی از کار خود بیکار شوند. بنابراین مسئله اخلاق در هوش مصنوعی بسیار مهم است.
مرکزی که با استفاده از کمک شوارتزمن در دانشگاه آکسفورد افتتاح خواهد شد، به مطالعه اخلاق در هوش مصنوعی می‌پردازد و موضوعات را از زبان گرفته تا فلسفه، در این حوزه بررسی می‌کند.
قرار است این ساختمان جدید یک سالن کنسرت و دیگر مکان‌های عمومی هم داشته باشد.
احداث این دانشکده جدید می‌تواند به نفع دانش‌آموزان باشد و چشم‌اندازی برای تغییر جهانی باشد که در آن زندگی می‌کنیم.
انتهای پیام
