مریخ‌نورد "کنجکاوی"، خاک رس پیدا کرد
مریخ‌نورد کنجکاوی پس از اکتشافات بسیار توانست در محل مورد بررسی خود، بیشترین میزان خاک رس را پیدا کند.
به گزارش ایسنا، مریخ‌نورد "کنجکاوی" (Curiosity)، وجود خاک رس را در ناحیه مورد بررسی خود در مریخ موسوم به "واحد زایش خاک رس" (clay-bearing unit) تأیید کرد. این مریخ‌نورد، از دو نمونه حاوی خاک مریخ رونمایی کرده که بالاترین میزان خاک رس را در خود جای داده‌اند.
نمونه‌هایی که این مریخ‌نورد از سوراخ کردن دو سنگ موسوم به "ابرلیدی" (Aberlady) و "کیلماری" (Kilmarie) به دست آورده است، میزان بالایی از خاک رس را در بر دارند که نسبت به نمونه‌های پیشین به دست آمده در این مأموریت بیشتر هستند. این دو سنگ در جدیدترین سلفی مریخ‌نورد کنجکاوی که در ۱۲ مه سال جاری گرفته شد، دیده می‌شوند.
منطقه مورد بررسی کنجکاوی که حاوی خاک رس است، در "کوه ائولیس" (Aeolis Mons) که به صورت غیر رسمی "کوه شارپ" (Mount Sharp) نامیده می‌شود، قرار دارد.

خاک رس معمولاً در مناطقی به وجود می‌آید که دارای آب هستند و آب برای ادامه حیات جانداران ضروری است. هدف از بررسی کوه شارپ توسط کنجکاوی، بررسی این موضوع است که آیا مریخ، قابلیت حمایت از زندگی انسان‌ها را در میلیاردها سال آینده دارد یا این که چنین موضوعی امکان‌پذیر نیست.
یافته‌های جدید کنجکاوی نشان می‌دهند که میزان قابل توجهی از آب در محل کنونی مورد بررسی آن وجود دارد؛ در نتیجه ممکن است صخره‌های شکل گرفته در این محل، ابتدا در دریاچه‌های باستانی شکل گرفته باشند.
ابزار کانی‌شناسی کنجکاوی موسوم به "چمین" (CheMin) توانست نخستین تحلیل را از نمونه سنگ‌های پیدا شده در واحد زایش خاک رس ارائه دهد. این ابزار، نوعی کانی موسوم به "هماتیت" (Hematite) را نیز یافته است که یک کانی حاوری اکسید آهن است.

کنجکاوی، پیچیده‌ترین کاوشگری است که ناسا برای بررسی مریخ به این سیاره فرستاده است. این مریخ‌نورد که انواع تجهیزات علمی را در خود جای داده است، می‌تواند از خاک نمونه‌برداری و سنگ‌ها را سوراخ کند. بازوی رباتیک کنجکاوی نیز نمونه‌ها را برای تجزیه و تحلیل ترکیبات شیمیایی به آزمایشگاه درون آن منتقل می‌کند.
انتهای پیام
