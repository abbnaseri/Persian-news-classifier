مرگ یک دوست نزدیک بیش از آنچه تصور می‌شود بر روحیه تاثیر می‌گذارد
پژوهشگران "دانشگاه ملی استرالیا"(ANU) در مطالعه اخیرشان دریافته‌اند مرگ یک دوست صمیمی می‌تواند تأثیرات بسیار بدی بر سلامت افراد داشته باشد.
به گزارش ایسنا و به نقل از ساینس‌دیلی، تحقیقات جدید پژوهشگران دانشگاه ملی استرالیا نشان می‌دهد شوک و آسیب‌های ناشی از مرگ یک دوست نزدیک، بیشتر از آن چیزی که پژوهشگران پیشتر فکر می‌کردند، بر سلامت افراد تأثیر می‌گذارد.
تا پیش از این دانشمندان بر این باور بودند که افراد تا حدود ۱۲ ماه پس از مرگ دوست صمیمی‌شان دچار شوک هستند اما این در حالی است که مطالعه جدید نشان می‌دهد که مرگ یکی از دوستان نزدیک، به طرز قابل توجهی بر سلامت جسمی، روحی و اجتماعی فرد تا حداقل چهار سال تأثیر می‌گذارد.
در این مطالعه، داده‌های طولی و شاخص‌های سلامت ۲۶ هزار و ۵۱۵ استرالیایی را که ۹ هزار و ۵۸۶ نفر از آنها حداقل یک دوست نزدیک خود را از دست داده بودند مورد بررسی قرار دادند.
دکتر "وای من رایموند لیو"(Dr Wai-Man (Raymond) Liu) نویسنده ارشد این مطالعه گفت: این مطالعه نشان می‌دهد شاخص سلامت جسمی، سلامت روانی، ثبات احساسی و زندگی اجتماعی افرادی که در زندگی مرگ یک دوست را تجربه کرده‌اند، بسیار پایین است.
لیو در ادامه افزود: همه ما می‌دانیم زمانی که یک فرد همسر، والدین یا فرزند خود را از دست می‌دهد، این فرد احتمالاً تا چند ماه یا چند سال زمان سختی را می‌گذراند اما مرگ دوست نزدیک چطور. مرگ یک دوست نزدیک، شاید از نظر برخی پزشکان و افراد جامعه چندان جدی نباشد اما مطالعه ما نشان می‌دهد که مرگ دوست نزدیک به طرز قابل توجهی بر سلامت جسمی و روانی افراد تأثیر می‌گذارد. مرگ یک دوست نوعی غم و اندوه گمشده است این به آن معنا است که این مرگ تأثیر بسیار بدی بر سلامت افراد می‌گذارد اما چندان که باید نه مورد مطالعه قرار گرفته و نه به آن اهمیت می‌دهند. ما باید بدانیم افرادی که دوست نزدیک خود را از دست داده‌اند به حمایت بسیاری نیاز دارند.
دکتر لیو در انتها گفت: ما باید مرگ یکی از دوستان نزدیک را به عنوان یک موضوع مهم به رسمیت بشناسیم تا افراد پس از آن اگر دچار مشکلی شدند بتوانند از خدمات بهداشتی و روانشناختی مناسبی بهره‌مند شوند.
انتهای پیام
