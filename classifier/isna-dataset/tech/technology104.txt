یک داشبورد و یک دریا ویژگی!
"ایلان ماسک" بنیانگذار و مدیرعامل خودروسازی تسلا خبر از روانه شدن ویژگی‌ها و سرگرمی‌های بیشتر برای نمایشگرهای خودروهای تسلا داد که پس از ارائه چند بازی رایانه‌ای، حکایت از تلاش روزافزون تسلا برای توسعه سیستم سرگرمی خودروهای خودران همراه با فراغت بیشتر راننده دارد.
به گزارش ایسنا و به نقل از انگجت، به غیر از چندین بازی رایانه‌ای که روی نمایشگر خودروهای خودران و برقی تسلا موجود شده است، رانندگان در طول این سال‌ها از مزایای فوق العاده دیگر این نمایشگر نیز استفاده کرده‌اند.
تا اینکه دو سال پیش، مسئولان تسلا "اسکچ‌پد"(Sketchpad) را برای سیستم سرگرمی خودروهای تسلا در نظر گرفتند تا وقتی رانندگان به عنوان مثال در حال انتظار برای شارژ شدن باتری خودرو هستند، بتوانند با این برنامه نقاشی و اشکال متفاوت بکشند.
امروز این شرکت اعلام کرده است که در به‌روزرسانی نرم افزاری بعدی خود ویژگی‌های بیشتری را از این برنامه در اختیار رانندگان می‌گذارد.
در حالیکه دقیقاً مشخص نیست که چه چیزی در راه است و چه چیزهایی در دسترس قرار می‌گیرد، اما معمولاً مشتری‌های تسلا در شبکه‌های اجتماعی درخواست‌ها و حتی آرزوهای خود را در حساب کاربری شرکت و مخصوصاً حساب کاربری شخصی "ایلان ماسک" بنیانگذار و رئیس تسلا مطرح می‌کنند. تسلا و ماسک هم معمولاً این خواسته‌ها را محقق می‌کنند.
اکنون نیز احتمال می‌رود ویژگی‌های جدید روی نمایشگر تسلا موسوم به "اسکچ‌پد" درخواست یک یا چند مشتری باشد که تسلا به آن جامه عمل پوشانده است.
به عنوان مثال دارندگان خودروی تسلا طی ماه گذشته درخواست‌های متفاوتی از جمله پشتیبانی از انیمیشن داشته‌اند که ممکن است این ویژگی‌ها به زودی به "اسکچ‌پد" برسد.
به نظر می‌رسد با توجه به گفته‌های ایلان ماسک، ویژگی‌های خلاقانه بیشتری از جمله یک ابزار موسیقی و حتی کارائوکه(سیستم پخش موسیقی و نمایش متن ترانه روی نمایشگر برای خواندن افراد به جای خواننده اصلی) نیز در راه است.
تسلا به تازگی چند بازی رایانه‌ای برای "اسکچ‌پد" ارائه کرده است که برای بازی کردن یکی از آنها که یک بازی ماشینی است، حتی می‌توان از فرمان، پدال ترمز و پدال گاز خودرو برای هدایت خودروی داخل بازی استفاده کرد.
کارائوکه ابزاری سرگرم‌کننده برای دوستداران آوازخوانی است که از طریق یک صفحه نمایش و یک میکروفن این امکان را برای افراد مبتدی فراهم می‌کند تا در حین پخش موسیقی بی‌کلامِ آوازهای مشهور، متن اشعار آنها را بر صفحه نمایش ببینند و از طریق میکروفن به ضبط صدای خود بپردازند.
انتهای پیام
