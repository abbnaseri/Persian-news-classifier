درمان سرطان مثانه با کمک ویروس سرماخوردگی!
پژوهشگران انگلیسی در بررسی جدیدی توانستند برای درمان سرطان مثانه، از نوعی ویروس سرماخوردگی استفاده کنند.
به گزارش ایسنا و به نقل از فوربس، پژوهش جدید "دانشگاه ساری"(University of Surrey) و "بیمارستان سلطنتی ساری"(RSCH) انگلستان نشان می‌دهد که شاید برخی از ویروس‌های سرماخوردگی بتوانند سلول‌های سرطانی را در افراد مبتلا به سرطان مثانه را هدف قرار دهند و آنها را از بین ببرند. پس از درمان با این ویروس، هیچ اثری از سرطان در بیماران دیده نشد.
سرطان مثانه که در بافت داخلی سطح مثانه ظاهر می‌شود، دهمین سرطان شایع است و سالانه تقریباً جان بیش از ۱۰ هزار نفر را می‌گیرد.

پژوهشگران در این پروژه، ۱۵ بیمار مبتلا به سرطان مثانه را در معرض "کوکساکی ویروس‌"(coxsackievirus) که در بروز سرماخوردگی نقش دارد، قرار دادند.
درمان‌های کنونی سرطان مثانه، با بروز مشکلاتی همراه هستند. یکی از این روش‌های درمانی، "تراشیدن پروستات از راه مجرای ادرار"(TURP) است که در آن همه ضایعات قابل دیدن از مثانه برداشته می‌شوند اما در این روش، امکان بازگشت تومور از ۵۰ تا ۷۰ درصد و امکان رشد تومور بین ۱۰ تا ۲۰ درصد وجود دارد و همه این پیامدها بین دو تا پنج سال رخ می‌دهند.
دیگر روش درمان، ایمنی درمانی با کمک واکسن سل است. باکتری این واکسن، نوعی باکتری زنده است که از آن برای درمان سرطان مثانه نیز استفاده می‌شود اما این واکسن، اثرات جانبی جدی نیز به همراه دارد که تاکنون در یک سوم بیماران دیده شده و یک سوم نیز هیچ واکنشی به آن نشان نداده‌اند.
بیماران در این پژوهش، یک هفته پیش از جراحی برای خارج کردن تومورها، کوکساکی ویروس را دریافت کردند. بررسی نمونه بافت مثانه پس از جراحی نشان داد که ویروس، تنها سلول‌های سرطانی مثانه را هدف قرار داده و بقیه سلول‌ها را مورد حمله قرار نداده است.
همچنین در این بررسی مشخص شد که این ویروس می‌تواند بر سلول‌های سرطانی مؤثر باشد و امکان از بین رفتن سلول‌ها را فراهم کند. نمونه‌های ادرار به دست آمده از بیماران پس از دوره درمان، نشان داد که نه تنها سلول‌های سرطانی از بین رفته‌اند، بلکه ویروس، سلول‌های سرطانی جدید را هم مورد حمله قرار داده است.

"هاردو پاندها"(Hardev Pandha)، پژوهشگر ارشد این پروژه گفت: شاید کوکساکی ویروس بتواند تحولی در درمان سرطان مثانه ایجاد کند. ما در این پژوهش، کاهش بار مفید تومور و افزایش مرگ سلول سرطانی را در همه بیماران مورد بررسی قرار دادیم و پس از یک هفته درمان، بافت‌های بیمار را از مثانه خارج کردیم. این روش درمانی، کارایی مؤثری داشت و هیچ عارضه جانبی قابل توجهی به همراه آن نبود.
دکتر "نیکولا آنلز"(Nicola Annels)، پژوهشگر دانشگاه ساری گفت: شاید کوکساکی ویروس بتواند روش درمان سرطان مثانه را تغییر دهد و جایگزینی برای درمان‌های تثبیت شده کنونی مانند شیمی‌درمانی باشد.
این پژوهش، در مجله "Clinical Cancer Research" به چاپ رسید.
انتهای پیام
