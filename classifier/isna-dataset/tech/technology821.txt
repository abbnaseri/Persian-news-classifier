پرتاب "دراگون" باز هم به تعویق افتاد!
شرکت اسپیس ایکس مأموریت "CRS-۱۷" خود را برای چهارمین بار به تعویق انداخت.
به گزارش ایسنا، دقایقی گذشته شرکت اسپیس ایکس اعلام کرد: به دلیل مشکلات الکتریکی پیش آمده، امروز امکان پرتاب کپسول دراگون نیست و این پرتاب قرار است فردا ۴ مه ساعت ۲:۴۸ بامداد به وقت منطقه زمانی شرقی (حدود ساعت ۱۱ صبح شنبه به وقت تهران) انجام شود.
طی این پرتاب دراگون عازم ایستگاه فضایی بین‌المللی خواهد شد تا محموله‌های مورد نظر را به این ایستگاه برساند.
دراگون برای بار چهارم هم نتوانست زمین را ترک کند تا مأموریت "CRS-۱۷" خود را آغاز کند. در ابتدا قرار بود اسپیس‌ایکس کپسول "دراگون" خود را سوار بر موشک "فالکون ۹" روز ۲۶ آوریل از پایگاه هوایی نیروی هوایی کیپ کاناورال در فلوریدا به فضا بفرستد که انجام این کار به دلیل نابودی موتور کپسول دراگون چهار روز عقب انداخته شد و به ۳۰ آوریل موکول شد. ۳۰ آوریل نیز به دلایلی این پرتاب انجام نشد و اسپیس ایکس پس از آن بار دیگر آن را به نخستین روز ماه مه مصادف با چهارشنبه به تعویق انداخت. اما باز هم اول مه این پرتاب انجام نشد.
مأموریت "CRS-۱۷" بخشی از برنامه (Commercial Resupply Services" (CRS" ناسا است که از فضاپیمای تجاری برای حمل بار به ایستگاه فضایی استفاده می‌کند.
در این مأموریت کپسول دراگون سوار بر موشک فالکون ۹ عازم ایستگاه فضایی بین‌المللی خواهد شد و قرار است محموله‌های مورد نظر را به این ایستگاه برساند. بنا بر اعلام اسپیس‌ایکس تست آتش ثابت (static fire) موتور موشک فالکون ۹ تکمیل شده و دراگون آماده است که هفدهمین مأموریت خود به ایستگاه فضایی را انجام دهد. محموله دراگون در این مأموریت ۲ هزار و ۴۹۵ کیلوگرم وزن دارد و شامل مواد تازه، تجهیزات سخت افزاری آزمایشی و سایر تجهیزات مورد نیاز فضانوردان مستقر در ایستگاه فضایی بین‌المللی خواهد بود.
انتهای پیام
