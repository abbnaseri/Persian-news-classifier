اولین فروشگاه بدون متصدی
یکی از فروشگاه‌های بزرگ انگلیس تمهیدی اندیشیده است که دیگر نیاز به ایستگاه‌های کنترل اجناس خریداری شده نیست و وقت مشتریان دیگر در صف تلف نخواهد شد.
به گزارش ایسنا و به نقل از انگجت، به نظر می‌رسد تعداد روزهایی که بریتانیایی‌ها مجبور به ایستادن در صف فروشگاه‌های زنجیره‌ای هستند روبه اتمام است! چرا که فروشگاه‌های زنجیره‌ای "سینزبریز"(Sainsbury's) نخستین فروشگاه بدون صف و اپراتور را راه‌اندازی کرده است.
این طرح در ۸ فروشگاه راه‌اندازی شده است و مشتریان در این فروشگاه‌ها که در لندن واقع است می‌توانند بارکد چاپ شده روی اجناس را با موبایل خود اسکن کنند و مبلغ خریدهای خود را از طریق گوشی‌های هوشمند خود پرداخت نمایند و دیگر نیازی به ایستادن در صف برای اسکن بارکد اجناس توسط متصدی ۸ نیست.
این کار قبلاً توسط آمازون در فروشگاه "آمازون گو"(Amazon Go) انجام شده است.
در فروشگاه سینزبریز مشتریان فقط آنچه را که می‌خواهند انتخاب می‌کنند و مجموعه‌ای از حسگرها و دوربین‌ها اطمینان حاصل می‌کنند که وقتی اجناس از فروشگاه خارج می‌شوند، بهای آنها پرداخت شده باشد.
این طرح با استفاده از تکنولوژی SmartShop Scan و Pay & Go عملی شده است که در حال حاضر در هشت فروشگاه در سراسر لندن اجرا می‌شود.
با این حال مشتریان در این فروشگاه‌ها هنوز هم می‌توانند خرید خود را با پرداخت عادی و اسکن اجناس توسط متصدی انجام دهند.
فروشگاه سینزبریز تلاش می‌کند تا این روش جدید را برای همه فروشگاه‌های خود عملی کند و بر روش سنتی خرید پایان دهد.

انتهای پیام
