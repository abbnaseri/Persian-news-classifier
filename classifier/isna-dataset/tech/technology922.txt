هوش مصنوعی به کمک کارکنان فروشگاه والمارت می‌آید
شرکت فروشگاه های زنجیره‌ای "والمارت" به تازگی از کانسپت فروشگاهی خبر داد که با استفاده از فناوری هوش مصنوعی به کارکنان خود کمک می کند قفسه‌های فروشگاه را پر کنند.   
به گزارش ایسنا و به نقل از انگجت، ظاهراً شرکت "والمارت"( Walmart) قصد ندارد به شرکت "آمازون" اجازه دهد که فروشگاه مجهز به هوش مصنوعی این شرکت بی‌رقیب باقی بماند.
والمارت شرکت خرده‌فروشی آمریکایی است، که دارای بزرگترین شبکه فروشگاه‌های زنجیره‌ای مواد غذایی، سوپرمارکت‌ها و هایپر مارکت‌ها در جهان است.
حال این شرکت اعلام کرده که کانسپت یک فروشگاه را در دسترس عموم قرار داده که در نیویورک است.
در این فروشگاه از دید کامپیوتری و مجموعه وسیعی از دوربین‌ها استفاده می‌شود که به فرآیند خرید کمک نمی‌کنند ولی به جای آن به کارکنان فروشگاه کمک می‌کند که قفسه‌های خالی فروشگاه را شناسایی کرده و پر کنند.
فروشگاه "والمارت" گفته که اطلاعات دریافت شده توسط این فروشگاه مبتنی بر هوش مصنوعی تنها کمتر از یک هفته ذخیره می‌شود بنابراین سابقه فعالیت‌های فروشگاه پس از آن وجود نخواهد داشت.
این فروشگاه که هم‌اکنون برای استفاده مشتریان باز است، بیش از ۳۰ هزار قلم جنس دارد و اسم مخفف آن " IRL" اعلام شده است.
مساحت فروشگاه به بیش از ۵۰ هزار فوت مربع می‌رسد و بیش از ۱۰۰ کارمند هم در آن مشغول به کار هستند. با این سیستم کارمندان متوجه می‌شوند که چه محصولی در کجای فروشگاه و چه زمانی خریداری شده تا جایگزین آن در آن قسمت گذاشته شود.
به این ترتیب مشتریان فروشگاه مطمئن خواهند بود که محصولات خریداری شده آن‌ها همواره تازه است.

انتهای پیام
