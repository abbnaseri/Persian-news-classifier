ناسا همچنان چشم انتظار اسپیس‌ایکس و بوئینگ برای اعزام فضانوردانش
از آنجایی که پس از گذشت چندین سال هنوز شرکت‌های فضایی اسپیس‌ایکس و بوئینگ با مشکلات فنی برای آماده‌سازی کپسول‌های ارسال فضانورد به فضا مواجه هستند به نظر می‌رسد انتظار ناسا بیش از این نیز ادامه داشته باشد.
به گزارش ایسنا و به نقل از انگجت، هنگامی که ناسا قراردادهای توسعه وسایل نقلیه‌ای که بتوانند فضانوردان را به ایستگاه فضای بین‌المللی برسانند به بوئینگ و اسپیس‌ایکس اعطا کرد، امیدوار بود تا سال ۲۰۱۷ آن را انجام دهند، اما هر دو شرکت با چالش‌های فنی مواجه شدند و تاکنون مجبور شده‌اند پرواز عملیاتی کپسول‌های خود را به تعویق بیاندازند.
گزارش جدید دیوان محاسبات آمریکا(GAO) حتی از ناسا خواسته است که خود را برای تأخیرهای بیشتر آماده کند، چرا که هیچکدام از این دو شرکت به برآورده کردن تمام نیازهای ناسا برای ارسال فضانوردان نزدیک نیستند.
در گزارش دیوان محاسبات آمریکا آمده است: دیوان محاسبات همچنان معتقد است که در صورتی که این تاخیرها تا پس از سپتامبر ۲۰۲۰ ادامه یابد، ناسا باید یک برنامه احتمالی را برای اطمینان از دسترسی مستمر به ایستگاه فضایی در نظر داشته باشد. ناسا به طور کلی با یافته‌های GAO موافق است.
ناسا همین الان هم قصد دارد صندلی‌های بیشتری را تا ماه سپتامبر سال آینده در فضاپیمای سایوز روسیه خریداری کند تا دسترسی مستمر به ایستگاه فضایی را تداوم بخشد. اما به نظر می‌رسد دیوان محاسبات از این سازمان خواسته که این خرید را برای پس از سپتامبر نیز تمدید کند.
گزارش دیوان محاسبات می‌گوید هر دو شرکت بوئینگ و اسپیس‌ایکس هنوز باید یک دسته از مشکلات فنی را از جمله نیازهای ایمنی حل کنند تا کپسول‌هایشان بتواند گواهینامه دریافت کند. هر دو شرکت باید چندین آزمایش چتر نجات را انجام دهند تا نشان دهند که کپسول‌هایشان می‌توانند با خیال راحت بر زمین فرود آیند.
در حالی که اسپیس‌ایکس به تازگی در ماه مارس توانست کپسول خود موسوم به "دراگون" را بدون سرنشین به ایستگاه فضایی متصل کند، اما پس از بازگشتش به زمین و در حالی که شرکت در حال آزمایش موتورها و سیستم فرار اضطراری آن بود منفجر شد.
اسپیس‌ایکس گفت که این حادثه به دلیل بروز یک ناهنجاری اتفاق افتاده است اما به جزئیات آن اشاره نکرد.
"جیم برایدنستاین" مدیر ناسا اخیراً تأیید کرد که این حادثه موجب تغییر دوباره در برنامه ناسا و اسپیس‌ایکس شده است.
در ابتدا اسپیس‌ایکس قصد داشت تا یک آزمایش هفت روزه با سرنشین را در همین تابستان انجام دهد، اما سند ناسا نشان می‌دهد که این آزمایش تا ۱۵ نوامبر به تعویق افتاده است.
در عین حال، تاریخ پرتاب آزمایشی بدون سرنشین کپسول بوئینگ موسوم به "استارلاینر" ۱۷ سپتامبر تعیین شده است و اولین پرواز سرنشین‌دار آن نیز بستگی به موفقیت در آزمایش اول دارد.
سخنگوی بوئینگ در واکنش به گزارش دیوان محاسبات آمریکا گفت که این شرکت در همین تابستان اولین پرتاب "استارلاینر" را انجام می‌دهد.
وی افزود: امنیت اولویت شماره یک ما است و بر روی انجام یک پرواز آزمایشی مداری بدون سرنشین ایمن و موفقیت آمیز متمرکز هستیم.
انتهای پیام
