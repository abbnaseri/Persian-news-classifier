امکان ترجمه جی‌بورد گوگل برای کابران آیفون هم مهیا شد
در حالی که کاربران سیستم عامل اندروید از سال ۲۰۱۷ امکان ترجمه بیش از ۱۰۰ زبان زنده دنیا را توسط کیبورد مخصوص گوگل موسوم به Gboard داشته‌اند، از هم‌اکنون این امکان برای کاربران سیستم عامل گوشی‌های آیفون نیز فراهم شده است.
به گزارش ایسنا و به نقل از انگجت، اگر از صفحه کلید گوگل یا همان Gboard در سیستم عامل iOS استفاده می‌کنید، از هم‌اکنون می‌توانید متون را به بیش از ۱۰۰ زبان پشتیبانی شده توسط سرویس ترجمه گوگل(Google Translate) ترجمه کنند.
این سرویس در حال حاضر از ۱۰۳ زبان زنده دنیا پشتیبانی می‌کند.
این امکان به این معنی است که کاربران iOS از این پس می‌توانند با استفاده از کیبورد گوگل هر متن دلخواه را تایپ کرده و به هر زبان مورد پشتیبانی در سرویس ترجمه گوگل در آیفون خود ترجمه کنند.
این ویژگی را به عنوان یک افزونه جدید می‌توان به فال نیک گرفت، اما کمی دیر شده است. چرا که Gboard از سال ۲۰۱۷ این امکان را برای کاربران اندروید فراهم کرده بود.
این افزونه همراه با نسخه 1.42 Gboard و آیفون‌ها و آیپدهای دارای نسخه iOS 9 و بالاتر در دسترس است.
همین طور که در کیبورد گوگل تایپ می‌کنید، ترجمه کلمات را در نوار پیشنهادی یا با فشار دادن دکمه Google خواهید دید. برنامه به طور خودکار زبان نوشتار شما را تشخیص می‌دهد و سپس به شما اجازه می‌دهد که زبان مورد نظر خود برای ترجمه را انتخاب کنید.
شما همچنین قادر به چسباندن متون در کیبورد و دریافت ترجمه آن به زبان‌های تحت پشتیبانی گوگل خواهید بود.
برنامه Gboard علاوه بر ویژگی ترجمه دارای پشتیبانی زبان برای ۶۸۵ زبان زنده است. این برنامه برای کمک به افراد در گفتگو و برقراری ارتباط با زبان اول خود صفحه کلیدهای تنظیم شده را برای هر زبان ارائه می‌دهد.
ویژگی تصحیح خودکار متن و پیش‌بینی کلمات بعدی نیز برای همه زبان‌ها در دسترس است.
گوگل به طور مداوم در حال اضافه کردن زبان‌های مختلف به سرویس ترجمه گوگل است و می‌توان انتظار داشت که این ویژگی در iOS نیز رشد کند.
انتهای پیام
