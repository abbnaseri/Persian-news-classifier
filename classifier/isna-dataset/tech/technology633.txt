اختصاص بودجه 38.5 میلیون دلاری برای تجاری‌سازی ساخت DNA
یک شرکت فرانسوی قصد دارد فناوری ساخت DNA را برای نخستین بار به حوزه تجارت وارد کند.
به گزارش ایسنا و به نقل از تک‌کرانچ، شرکت فرانسوی "DNA Script" موفق شده بودجه‌ای به مبلغ ۳۸.۵ میلیون دلار را برای تجاری‌سازی فرآیندی به دست آورد که نخستین گام مهم در حوزه ساخت ماده ژنتیکی به شمار می‌رود.
تحول در حوزه زیست‌شناسی مصنوعی که علوم گوناگون از پزشکی تا کشاورزی را شامل می‌شود، بر سه رکن مهم استوار است. تجزیه و تحلیل که توانایی نقشه‌برداری از ژنوم و درک عملکرد ژن‌های متفاوت است؛ ترکیب که توانایی ساخت DNA برای رسیدن به عملکردهای خاص را شامل می‌شود و ویرایش ژن، که فناوری‌های مبتنی بر اصلاح ژن کریسپر را در بر دارد و امکان افزایش یا کاهش کدهای ژنتیکی را فراهم می‌کند.
در حال حاضر، فناوری‌های جدیدی برای تغییر تجزیه و تحلیل و ویرایش ژن وجود دارند اما این فناوری‌ها در ۵۰ سال گذشته، پیشرفت کمی در روش ساخت ماده ژنتیکی داشته‌اند. شرکت DNA Script سعی دارد این مشکل را حل کند.
در روش قدیمی ساخت DNA، از ترکیبات شیمیایی برای قرار دادن DNA در زنجیره‌هایی استفاده می‌شود که به حدود ۲۰۰ پایگاه نوکلئوتیدی محدود هستند. این شرکت امیدوار است که بتواند با فناوری خود، زنجیره‌های بلندتری از نوکلئوتید بسازد که خطای کمتری در آنها به چشم می‌خورد و هیچ ماده شیمیایی زایدی وجود ندارد. "کریستوفر وویت"(Christopher Voigt)، زیست‌شناس مصنوعی دانشگاه "ام. آی. تی"(MIT) گفت: هر فناوری که بتواند این کار را سریع‌تر انجام دهد، ارزشمند خواهد بود.
DNA Script تنها شرکتی نیست که در حوزه تولید DNA آنزیمی تلاش می‌کند. استارتاپی موسوم به "Nuclear" نیز با همکاری "جورج چرچ"(George Church)، یکی از متخصصان ژنتیک "دانشگاه هاروارد"(Harvard University) و استارتاپ دیگری موسوم به "Ansa Bio" با همکاری "دانشگاه کالیفرنیا"(UC) برای دستیابی به این فناوری تلاش می‌کنند اما شرکت DNA Script موفق شده به موفقیت‌هایی برسد که امکان تجاری‌سازی این فناوری را برای نخستین بار فراهم می‌کنند. این شرکت موفق شده نظر سرمایه‌گذاران بزرگی را به فناوری خود جلب کند تا سرمایه‌گذاری لازم را انجام دهند. DNA Script اعلام کرده که این بودجه، برای توسعه نخستین محصولات شرکت و به ثبت رساندن آنها در آمریکا به کار خواهد رفت.
انتهای پیام
