یازدهمین پرتاب موفقیت‌آمیز موشک "نیو شپرد"
یازدهمین پرتاب موشک "نیو شپرد" (New Shepard) شرکت خصوصی آمریکایی فعال در زمینه هوافضا "بلواوریجین" با موفقیت انجام شد.
به گزارش ایسنا و به نقل از دیلی میل، شرکت بلو اوریجین "جف بزوس" روز گذشته موفقیت دیگری را در کارنامه خود ثبت کرد.
موشک "نیو شپرد" (New Shepard) روز گذشته ساعت ۹:۳۰ صبح به وقت منطقه زمانی شرقی (ساعت ۶ عصر به وقت ایران) از مرکز پرتاب "West Texas " به سمت فضا پرتاب شد.
حداکثر ارتفاع طی شده در این تست جدید موشک "نیو شپرد" ۳۴۶ هزار فوت (۱۰۵.۴۶۰۸ کیلومتری) سطح زمین بود.
این موشک در یازدهمین پرتاب خود با موفقیت به فضا رفت و بازگشت. تقویت کننده و کپسول موشک مذکور با موفقیت بر زمین فرود آمدند.
"آریان کرنل" (Arianne Cornell) از شرکت بلو اوریجین در طول پخش زنده پرتاب گفت: پرتاب بسیار زیبایی بود، فرود تقویت کننده و کپسول عالی بود.
طی این مأموریت موشک مذکور حامل ۳۸ بار مفید تحقیقاتی ریزگرانشی و تعدادی پروژه‌ از پروژه " Teacher in Space Project" ناسا بود.
علاوه بر این، به گفته آژانس فضایی، این موشک همچنین حامل ۹ بار مفید پشتیبانی شده از ناسا نیز بود.
شرکت بلواوریجین در حساب کاربری خود در توئیتر نوشت: "این یازدهمین فرود موفقیت‌آمیز تقویت کننده موشک "نیو شپرد" بود. به تمامی تیم بلواوریجین تبریک می‌گوییم".
این فضاپیما که برای ۶ مسافر طراحی شده است، کوچک اما قدرتمند است و از یک موتور بیرونی برای جدا شدن و فاصله گرفتن از موشک بهره می‌برد تا در هنگام انفجار احتمالی موشک، دچار حادثه نشود. "نیو شپرد" با هدف حمل توریست به فضا ساخته شده است و شرکت در حال نزدیک شدن به این هدف است.


انتهای پیام
