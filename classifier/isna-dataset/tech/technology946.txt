نظر پژوهشگران انگلیسی درباره سرطانزا بودن گوشت قرمز
چندی پیش خبری مبنی بر سرطان‌زا بودن گوشت قرمز در ایسنا منتشر شد که این خبر بازتاب‌های مختلفی در رسانه‌های مجازی داشت و افراد بسیاری در خصوص عدم صحت این خبر واکنش نشان داده بودند. در آن خبر، یک متخصص رادیوتراپی و آنکولوژی گفته بود بر اساس شواهد محدود از مطالعات، ارتباط مثبتی بین خوردن گوشت قرمز و ایجاد سرطان روده بزرگ با شواهد استنباطی قوی وجود دارد.
به گزارش ایسنا و به نقل از بی بی سی، حال محققان انگلیسی اخیراً دریافته‌اند مصرف گوشت قرمز می‌تواند سبب افزایش ابتلاء به سرطان روده بزرگ شود.
پژوهشگران "دانشگاه آکسفورد"(Oxford University) در مطالعه اخیرشان که با همکاری "مرکز تحقیق سرطان انگلستان"(Cancer Research UK) انجام شد، دریافته‌اند حتی مصرف روزانه مقدار کمی از گوشت قرمز و گوشت فرآوری شده مانند بیکن می‌تواند خطر ابتلاء به سرطان روده بزرگ را افزایش دهد.
تحقیقات محققان "دانشگاه آکسفورد" که بنا بر شواهدی از "سازمان بهداشت جهانی" انجام شده، نشان می‌دهد مصرف گوشت قرمز مضر است.
طی این مطالعه، محققان داده‌های حدود ۵۰۰ هزار نفر را که در بانک اطلاعات پزشکی(Biobank) بریتانیا ذخیره شده، مورد بررسی قرار دادند. پس از انجام شش سال مطالعه آنها دریافتند ۲ هزار و ۶۰۹ نفر به سرطان روده بزرگ مبتلا شده اند. بیوبانک یا بانک اطلاعات پزشکی(Biobank) نوعی بانک اطلاعاتی است که نمونه‌های بیولوژیکی انسان را برای استفاده در تحقیقات و پژوهش‌های مختلف ذخیره می‌کند.
پژوهشگران پس از انجام این بررسی اعلام کردند مصرف سه ورق بیکن در روز می‌تواند خطر ابتلاء به سرطان روده بزرگ را تا ۲۰ درصد افزایش دهد.
هر ۱۰ هزار فردی که در این مطالعه مورد بررسی قرار گرفتند ۲۱ گرم گوشت قرمز و فرآوری شده در روز مصرف می‌کردند که پس از انجام آزمایشات مشخص شد ۴۰ نفر از آنها مبتلا به سرطان روده بزرگ هستند و این در حالی است که این تعداد با مصرف روزانه ۷۶ گرم از گوشت قرمز و فرآوری شده به ۴۸ نفر افزایش یافت.
بنابر یافته‌های مؤسسه ملی سلامت، ۷۶ گرم گوشت قرمز پخته شده معادل حدود نیمی از ۸ اونس گوشت راسته است. یک برش از ژامبون یا بیکن حدود ۲۳ گرم گوشت فرآوری شده است.
بنابر "مرکز تحقیق سرطان انگلستان"، ۵ هزار و ۴۰۰ فرد از ۴۱ هزار و ۸۴ فرد که هر ساله در انگلستان به سرطان روده بزرگ مبتلا می‌شوند، می‌توانند با مصرف نکردن گوشت‌های فرآوری شده، از ابتلاء به این بیماری جلوگیری کنند.
"اما شیلدز"(Emma Shields)، مدیر اطلاعات "مرکز تحقیق سرطان انگلستان" گفت:این مطالعه نشان می‌دهد هرچه افراد بیشتر گوشت قرمز مصرف کنند، خطر ابتلاء به سرطان در آنها افزایش می‌یابد و هرچه گوشت قرمز کمتری استفاده کنند، احتمال خطر ابتلاء به بیماری سرطان روده بزرگ در آنها کمتر است.
وی در ادامه افزود: علاوه بر مصرف گوشت قرمز که احتمال ابتلاء به سرطان را افزایش می‌دهد، سیگار کشیدن نیز یک خطر بسیار بزرگ محسوب می‌شود چرا که هر ساله باعث ابتلاء ۵۴ هزار و ۳۰۰ نفر به سرطان می‌شود.
"مرکز سلامت عمومی انگلستان"(Public Health England) گفت: بنابر نظرسنجی‌های انجام شده، افراد بسیاری گوشت قرمز و گوشت فرآوری شده مصرف می‌کنند که به گفته کارشناسان ما آنها می‌بایست اقداماتی را برای کاهش مصرف آن انجام دهند.
بنابر توصیه "وزارت سلامت"(Department of Health) بریتانیا هر فردی که بیش از ۹۰ گرم گوشت قرمز یا گوشت فرآوری شده در روز مصرف می‌کند، می‌بایست مصرف آن را تا ۷۰ گرم کاهش دهد.
چه مقدار گوشت مصرف کنیم؟
مؤسسه ملی سلامت انگستان گفت از آنجا که گوشت قرمز دارای پروتئین و آهن است بنابراین مصرف آن دارای فوایدی نیز است و بنابراین افراد می‌توانند در حد تعادل از آن استفاده کنند تا همیشه سالم بمانند.
مصرف گوشت فرآوری شده از جمله بیکن، سوسیس، هات داگ و سالامی به این دلیل که در هنگام تولید به آنها مواد نگه دارنده می‌افزایند، خطرناک است. شاید بگویید اگر این گوشت‌ها را بپزیم و یا کبابی کنیم دیگر مضر نیستند اما باید بدانید پخت و پز در درجه حرارت بالا و حتی کبابی کردن آنها نیز سبب تولید مواد شیمیایی سرطانزا می‌شود.
پژوهشگران اخیراً دریافته‌اند پروتئینی که سبب قرمز رنگ شدن گوشت گاو، گوسفند و خوک می‌شود، بعد از پخته شدن و مصرف هنگامی که در بدن شکسته شود، می‌تواند به روده آسیب وارد کند البته لازم به ذکر است این ارتباط هنوز تأیید نشده و پژوهشگران در حال تلاش برای درک این ارتباط هستند.
پروفسور "گونتر کوهل"(Gunter Kuhnle) از" دانشگاه ریدینگ"(Gunter Kuhnle) انگلیس این مطالعه را یک تحلیل جامع از ارتباط میان مصرف گوشت و سرطان روده بزرگ توصیف کرد.
این مطالعه همچنین نشان داد که رژیم غذایی دارای فیبر بالا خطر ابتلاء به سرطان روده بزرگ را کاهش می‌دهد.
درست است که عواملی مانند شیوه زندگی، سن، کمبود فیبر غذایی، عدم فعالیت و مصرف الکل تأثیر قابل توجهی در خطر ابتلاء افراد به سرطان روده بزرگ دارند اما باید بدانیم مصرف گوشت نیز می‌تواند یکی از دلایل مهم ابتلاء به این بیماری خطرناک باشد.
یافته‌های این مطالعه در مجله "International Journal of Epidemiology" منتشر شد.
انتهای پیام
