مهلت ۲ هفته‌ای دولت هند برای برقی شدن اسکوترها و موتورسیکلت
دولت هند در راستای تلاش خود برای استفاده از نیروی الکتریکی در سیستم حمل و نقل کشور، به سازندگان اسکوتر و موتورسیکلت دستور داده تا حداکثر ظرف دو هفته آمادگی خود را برای تغییر به سمت تولید وسایل نقلیه برقی اعلام کنند.
به گزارش ایسنا و به نقل از انگجت، تولید کنندگان اسکوتر و موتورسیکلت به دستور دولت هند باید برای تولید محصولات الکتریکی برنامه‌ریزی کنند و فقط دو هفته فرصت دارند با این مسئله کنار بیایند.
بر اساس گزارش رویترز، مقامات هند با شرکت‌هایی از جمله "باجاج"(Bajaj) و "هیرو موتوکورپ"(Hero MotoCorp) ملاقات کرده‌اند تا از آنها بخواهند در تلاش دولت برای ترویج استفاده از وسایل نقلیه برقی مشارکت کنند.
دولت این کشور چندی است در حال وضع قوانین پیشنهادی برای حمل و نقل پاک است. طبق این قوانین، سرویس‌های حمل و نقل آنلاین مانند "اوبر" باید تا سال ۲۰۲۶ حداقل ۴۰ درصد ناوگان خود را برقی کنند.
همچنین از سال ۲۰۲۵، تمامی اسکوترها و موتورسیکلت‌هایی با ظرفیت موتور بیش از ۱۵۰ سی‌سی در این کشور باید برقی باشند.
اما در این میان تولیدکنندگان اسکوترها و موتورسیکلت انتقاداتی را مطرح کردند و به مقامات هشدار دادند که این قانون در بازار اختلال ایجاد می‌کند و موجب از دست رفتن تعداد زیادی شغل می‌شود.
با این وجود، مقامات بر اهمیت مهاجرت به وسایل نقلیه الکتریکی تأکید کردند. آنها استدلال کردند که این حرکت بسیار ضروری است تا هند در روند حرکت جهانی به سمت وسایل نقلیه پاک عقب نماند.
علاوه بر این، آنها امیدوارند که این تغییر بتواند به کاهش آلودگی در هند کمک کند و همچنین واردات سوخت را برای این کشور کاهش دهد.
انتهای پیام
