دستگاهی که چای و قهوه را لب‌سوز نگه می‌دارد
یک دستگاه جدید و خلاقانه موسوم به "iLIQ" کاربرد جالبی دارد. این دستگاه می‌تواند چای یا قهوه ریخته شده در فنجان و لیوان را در دمای دلخواه نگه دارد تا صاحب آن هر زمان که خواست آن را بنوشد دمای مناسبی داشته باشد.
به گزارش ایسنا و به نقل از گیزمگ، بعضی از ما ممکن است وقتی برای رفع خستگی یک فنجان چای یا قهوه برای خود می‌ریزیم اغلب به خاطر فشار کاری یا حواس‌پرتی یادمان برود آن را به موقع بنوشیم و به سرد نوشیدن آن تن دهیم و یا ممکن است عجله داشته باشیم یا با حواس‌پرتی لب و دهان خود را بسوزانیم.
اما یک استارتاپ آلمانی دستگاه جالبی توسعه داده است تا دیگر کسی نه دهانش بسوزد و نه مجبور به نوشیدن چای و قهوه از دهان افتاده شود.
دستگاه iLIQ این کار را انجام می‌دهد، البته بیشتر در خنک کردن سریع نوشیدنی‌های داغ کاربرد دارد.
کاربران با فشار دادن دکمه‌های iLIQ می‌توانند درجه حرارت مورد نظر خود را وارد کنند. سپس باید دستگاه را روی لیوان یا فنجان خود قرار دهند تا iLIQ نوشیدنی را به دمای مورد نظر برساند و آن را در آن دما نگه دارد.
این دستگاه برای خنک کردن نوشیدنی یک فن دارد که بخار داغ نوشیدنی را بیرون می‌راند و آن را خنک می‌کند.

iLIQ با استفاده از اصل خنک کننده تبخیری ادعا می‌کند که نوشیدنی‌های گرم را پنج برابر سریع‌تر از حالت عادی خنک می‌کند و هنگامی که نوشیدنی به دمای مورد نظر برسد فن خاموش می‌شود و با به صدا درآوردن یک زنگ کاربر را خبر می‌کند که وقت نوشیدن است.
با توجه به گفته طراحان iLIQ این دستگاه می‌تواند نه تنها برای جلوگیری از سوختن لب و دهان، بلکه همچنین برای تهیه چای‌های خوش طعم که باید در یک درجه خاص دم بکشند استفاده شود.
این دستگاه دارای یک باتری لیتیوم یون ۱۱.۱ ولت / ۶۵۰ میلی‌آمپرساعت است که با هر بار شارژ کامل تا یک ساعت قابل استفاده است.
قیمت پیش‌سفارش این محصول ۳۵ یورو (حدود ۳۹ دلار) است و قیمت نهایی آن ۶۹ یورو (۷۸ دلار) خواهد بود.
انتهای پیام
