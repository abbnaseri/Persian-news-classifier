مهندس‌های آینده بخوانند
رشته مهندسی شاخه‌های گسترده‌ای دارد و با به‌ کارگیری علوم و با استفاده از قوانین طبیعت و فیزیک به منظور طراحی مواد، ساختارها، ماشین‌ها، ابزار و سیستم‌ها یا پردازش‌ها استفاده می‌شود.
به گزارش ایسنا و به نقل از یودبلیو نیوز، در آمریکا رشته مهندسی درآمدی بالا دارد و علاوه بر آن امنیت شغلی مهندس‌ها هم بالاست.
برخی از بهترین زیرشاخه‌های رشته مهندسی شامل رشته‌های مهندسی نفت، مهندسی هسته‌ای و یا مهندسی شیمی است.
برخی از قدیمی‌ترین دانشکده‌های مهندسی جهان هم این رشته‌ها را ارائه می‌دهند.
علاوه بر آن، فارغ‌التحصیلی در این رشته‌ها فرصت‌های شغلی متعددی را پیش روی دانشجو فراهم می‌آورد.
یکی از فاکتورهایی که در انتخاب برترین دانشکده‌های مهندسی حائز اهمیت است، بحث "اعتباربخشی" است.
برخی از برترین دانشکده‌های مهندسی آمریکا نیز به دلیل ارائه مدرکی با اعتبارسنجی معتبر معروف هستند.
برخی از این دانشگاه‌ها هم از دوره کارورزی دانشجو حمایت می‌کنند و به دانشجو کمک می‌کنند که با اجتماع مهندسان ارتباط برقرار کنند و مهارت‌های مهندس شدن را در خود ارتقا بخشند.
برترین دانشگاه‌های آمریکا برای رشته مهندسی به ترتیب زیر هستند.
۱- دانشگاه ایالتی آریزونا(ASU)
این دانشگاه یکی از محبوب‌ترین دانشگاه‌های آمریکا برای رشته مهندسی است.
در دانشکده پلی تکنیک دانشگاه ایالتی آریزونا فرصت‌های یادگیری منحصر به فردی به دانشجویان ارائه می‌شود.
دانشجویان رشته مهندسی نیز به دلیل هزینه کم و تمرکز بر رشته مهندسی، دانشگاه آریزونا را برای تحصیل برمی‌گزینند. در این دانشگاه سیستم‌های الکتریکی و رباتیک برای مهندسان در دسترس است.

۲- دانشگاه کالیفرنیا، برکلی(UC)
دانشگاه کالیفرنیا، برکلی علاوه بر حمایت دانشجویان در دوران تحصیل و از نظر آموزشی، کنفرانس‌های مهندسی، رویدادهای شبکه و مشاوره شغلی هم برگزار می‌کند.
دانشگاه کالیفرنیا، برکلی دانشگاهی دولتی در شرق خلیج سان‌فرانسیسکو، حاصل ادغام دو دانشگاه قدیمی در سال ۱۸۶۸ در اوکلند کالیفرنیا است. برکلی بیشتر دارای رشته‌های مختلفی در مقطع کارشناسی بوده و در مقطع دکترا کمی محدودتر است.

۳- مؤسسه فناوری کالیفرنیا(CalTech)
مؤسسه فناوری کالیفرنیا به لطف دسترسی به منابع مختلف برای افزایش یادگیری و تجربه دانشجویان، یکی از برترین دانشگاه‌های آمریکا در رشته مهندسی به حساب می‌آید.
مؤسسه فناوری کالیفرنیا دارای آزمایشگاه‌های متعددی است که برای تمرکز دانشجویان در انواع تخصص‌های مهندسی از قبیل مهندسی شیمی و مهندسی پزشکی ساخته شده‌اند.

۴- مؤسسه فناوری ماساچوست(MIT)
زمانی‌که یک دانشجو برای تحصیل در دانشگاه "ام آی‌تی" پذیرش شود، می‌تواند از مزایای متعددی بهره مند شود.
ام‌.آی‌.تی جزو دانشگاه‌هایی است که به تأیید "هیئت تأیید صلاحیت مهندسی و فناوری"(ABET) رسیده است.
" ABET" یک سازمان غیرانتفاعی است که با اعتبارگذاری برنامه‌های آموزشی بعد از دوره دبیرستان در حوزه علوم کاربردی، کامپیوتر، مهندسی و فناوری به عموم جامعه خدمات ارائه می‌کند.

۵- دانشگاه استنفورد(Stanford)
برخی از بهترین برنامه‌های مهندسی در دانشگاه "استنفورد" ارائه می‌شوند. در این دانشگاه برنامه‌های آموزشی پیشرفته به دانشجویان ارائه شده و همچنین از فرصت‌های تحقیقاتی حمایت به عمل می‌آید.


بهترین دانشگاه‌های مهندسی برای ادامه تحصیل
در حالی که برخی از دانشجویان به تحصیل در مقطع کارشناسی بسنده می‌کنند، برخی دیگر فرصت‌های شغلی بهتری در مقطع کارشناسی ارشد پیدا می‌کنند.
۱- دانشگاه میشیگان(Michigan)
دانشگاه میشیگان قدیمی‌ترین دانشگاه این ایالت و از معتبرترین دانشگاه‌های دولتی آمریکا است. دانشگاه میشیگان دارای یکی از بزرگترین گروه دانش‌آموختگان در بین دانشگاه‌های جهان است.

۲- مؤسسه فناوری جورجیا(Georgia Institute of Technology)
مؤسسه فناوری جورجیا دانشگاهی پژوهش محور و دولتی در ایالت آتلانتا است. در ۱۰ سال اخیر این دانشگاه در رشته‌های فنی-مهندسی شهرت زیادی پیدا کرده به طوری که یکی از بزرگ‌ترین دانشکده‌های مهندسی در میان تمام دانشگاه‌های آمریکا به شمار می‌رود.

۳- دانشکده مهندسی ویتربی یواس‌سی (Viterbi)
یکی از دانشکده‌های دانشگاه کالیفرنیای جنوبی "یو.اس‌.سی" است که دانشکده‌های مهندسی آن به این ترتیب است: دانشکده مهندسی برق، مهندسی مکانیک و هوافضا، مهندسی پزشکی، مهندسی شیمی و علم مواد، مهندسی عمران و محیط زیست، علوم کامپیوتر و مهندسی صنایع و سیستم.

۴- دانشگاه پردو (Purdue)
دانشگاه پردو یکی از دانشگاه‌های بزرگ آمریکا در در ایالت ایندیانا است.
دانشگاه پردو دارای دانشکده‌های متنوعی است که می‌توان به مهندسی برق، مهندسی مکانیک، مهندسی شیمی، علوم کامپیوتر، مهندسی کامپیوتر، مهندسی شهری، اقتصاد کشاورزی و … اشاره کرد.

۵- دانشگاه ایلینوی(Illinois)
دانشگاه ایلینوی در اِربانا—شمپین از معتبرترین دانشگاه‌های آمریکا است که دولتی بوده و در رشته مهندسی جزو برترین‌ها است.

انتهای پیام
