توسعه ابزاری جدید برای اطلاع از بهبودی بیماران در بخش آی. سی.یو
 پژوهشگران" دانشگاه استنفورد" در مطالعه اخیرشان موفق به توسعه ابزاری جدید به منظور اطلاع از بهبودی بیماران در بیمارستان شدند.
به گزارش ایسنا و به نقل از مدگجت، پژوهشگران دانشگاه استنفورد ابزار جدیدی را برای ردیابی بهبودی بیمار در محیط بیمارستان ایجاد کرده‌اند. آنها یک سیستم مبتنی بر یادگیری عمیق ایجاد کرده‌اند تا دریابند آیا بیماران قادر به انجام کارهایی مانند راه رفتن، برخاستن و رفتن به تختخواب یا نشستن بر روی صندلی هستند یا خیر. در بخش آی. سی.یو، تحرک بیمار به این معنا است که بیمار بهبودی خود را به دست آورده است.
یادگیری عمیق (Deep learning) یک زیر شاخه از یادگیری ماشینی و بر مبنای مجموعه‌ای از الگوریتم‌ها است.
محققان با همکاری بیمارستان" Intermountain LDS" ، در یوتا موفق به نصب چند حسگر عمقی بر روی بدن ۸ بیمار بخش آی. سی.یو شدند.
پژوهشگران بهترین حسگرهای عمقی را انتخاب کردند. این حسگرهای خاص می‌توانند از حالات حرکات افراد تصاویری را ثبت کنند. نکته قابل توجه این است که این حسگرها تنها از حالات حرکات افراد تصاویری را ثبت می‌کنند و به منظور حفظ حریم خصوصی، تصویر صورت و صدای افراد ثبت نمی‌شود.
پژوهشگران طی این مطالعه حدود ۱۰۰ هزار فریم تصویر از حالات حرکات افراد را توسط این حسگر عمقی جمع آوری کردند و یک الگوریتم یادگیری عمیق برای تشخیص نوع فعالیت‌های افراد ایجاد کردند.
سیستم جدید قادر به تشخیص فعالیت‌های افراد مانند برخاستن و رفتن به تختخواب با دقت ۸۹ درصد و حساسیت ۸۷ درصد بود.
انتهای پیام
