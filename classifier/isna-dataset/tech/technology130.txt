اسپیس‌ایکس قطعه رها شده موشک خود را با تور از فضا گرفت
فضاپیمای مجهز به تور شرکت فضایی اسپیس‌ایکس موسوم به "Ms Tree" با تور عظیم خود موفق به گرفتن یک محافظ محموله موشک که در مدار زمین در حال گردش بود، شد.
به گزارش ایسنا و به نقل از گیزمگ، شرکت اسپیس‌ایکس(SpaceX) در حال انجام مأموریتی برای بازیابی و استفاده مجدد هرچه بیشتر از سیستم‌های پرتاب خود است و سیستم فرود آن همچنان به شیوه جذاب خود ادامه می‌دهد.
بخشی از این استراتژی نیز شامل گرفتن قطعات رها شده از موشک‌ها در مدار زمین است. این شرکت برای اولین بار توانست پس از پرتاب موشک "فالکون هوی"(Falcon Heavy) که دیروز انجام شد، قطعه رها شده توسط این موشک را شکار کند.
هنگامی که موشک‌های "فالکون ۹" و "فالکون هوی" محموله خود را به فضا پرتاب می‌کنند و خود بازمی‌گردند، از این محموله‌های با ارزش با یک محافظ مخروطی شکل محافظت می‌کنند و هنگامی که مسئولیت محافظتی این محافظ تمام می‌شود، از وسط به دو نیم تقسیم می‌شود و به سمت زمین سقوط می‌کند.
اکنون ایلان ماسک، مدیر عامل شرکت اسپیس‌ایکس که شدیداً به بازیابی قطعات مورد استفاده در پرتاب‌های فضایی علاقه‌مند است به فکر شکار این محافظ‌ها افتاده است، چرا که به گفته خودش آنها حدود ۶ میلیون دلار ارزش دارند و بازیابی آنها تفاوت معنی‌داری در کل هزینه یک پرتاب فضایی در هر دو موشک "فالکون ۹" با هزینه پرتاب ۶۲ میلیون دلار و "فالکون هوی" با ۹۰ میلیون دلار ایجاد می‌کند.
استراتژی این شرکت برای بازیابی و استفاده مجدد از این محافظ‌ها شامل استفاده از چتر است تا سرعتش را هنگام نزدیک شدن به سطح اقیانوس بگیرد و سپس آن را با یک تور بزرگ واقع بر روی قایق "مستر استیون"(Mr Steven) بگیرد.
قایق "مستر استیون" در حال حاضر به نام "میس تری"(Ms Tree) به عملیات می‌رود و دیروز اولین شکار خود را کرد.

پس از آنکه موشک "فالکون هوی" ۲۴ ماهواره را به مدار زمین برد و دو پیشران از سه پیشران موشک با خیال راحت در پایگاه کیپ کاناورال فرود آمدند، محافظ موشک نیز پایین آمد و بر روی تور قایق نشست که موجب رقم خوردن یک موفقیت مهم دیگر برای اسپیس‌ایکس شد.
"ایلان ماسک" پس از این اتفاق در حساب توئیتر خود نوشت: "میس تری" محافظ فالکون را گرفت!!
انتهای پیام
