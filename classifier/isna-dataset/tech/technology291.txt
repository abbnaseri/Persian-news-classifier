جزئیات خودرو برقی جدید "هوندا" منتشر شد
شرکت خودروسازی "هوندا" جزئیات بیشتری از خودرو برقی مدل "Honda E" خود منتشر کرده است. 

به گزارش ایسنا و به نقل از انگجت، اوایل سال جاری میلادی بود که شرکت خودروسازی "هوندا" از یک ماشین برقی کوچک و شگفت‌انگیز به نام "هوندا ای"(Honda E) رونمایی کرد.
ولی جزئیات چندانی از این خودرو منتشر نشد.
از ویژگی‌های منحصر به فرد این خودرو می‌توان به استفاده از دوربین به جای آینه بغل اشاره کرد.
این دوربین‌ها دقیقاً در جای آینه بغل قرار می‌گیرند. همچنین در داخل خودرو و در دو طرف داشبورد، یک صفحه نمایشگر ۶ اینچی تعبیه شده است. در صفحه نمایشگر داخلی خودرو هم قابلیتی وجود دارد که میزان نور را به طور خودکار تنظیم می‌کند.
به تازگی هوندا جزئیات بیشتری از این خودرو منتشر کرده است.

هوندا اعلام کرده که قدرت موتور از طریق چرخ‌های عقبی به خودرو تحویل داده خواهد شد و ویژگی‌های چهار چرخ خودرو به نحوی است که رانندگی را راحت‌تر می‌کند.
باطری در مرکز خودرو و زیر کف، تعبیه شده است. این به این معنا است که مرکز گرانش پایین خواهد بود و وزن خودرو میان قسمت جلو و پشت توزیع خواهد شد. پس به این ترتیب ثبات و کشش بهتری به خودرو داده می‌شود.
باطری لیتیومی ۳۵.۵ کیلووات بر ساعت "Honda E" با استفاده از شارژر سریع "CCS۲ DC" شارژ خواهد شد.
بنابراین عملیات شارژ، سریع خواهد بود و باطری در عرض تنها ۳۰ دقیقه، ۸۰ درصد شارژ می‌شود.
"Honda E" برای مصرف در شهر بسیار مناسب است و در سال جاری به فروش خواهد رسید.
پیش‌فروش این محصول از قبل و تنها برای اروپایی‌ها آغاز گردیده است.

انتهای پیام
