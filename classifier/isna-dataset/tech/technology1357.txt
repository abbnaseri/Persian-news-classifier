"دراگون " به خانه بازمی‌گردد
کپسول دراگون پس از اتصال موفقیت‌آمیز به ایستگاه فضایی بین‌المللی امروز از این ایستگاه جدا شد و به سمت زمین حرکت کرد.
به گزارش ایسنا و به نقل از اسپیس ایکس، کپسول دراگون شرکت "اسپیس ایکس" در ساعت ۱۱:۰۲ امروز جمعه ۸ مارس با موفقیت از "ایستگاه فضایی بین‌المللی" جدا شد تا فاز آخر مأموریت بدون سرنشین " DM-۱" را آغاز کند.
قرار است دراگون عصر امروز و در ساعت ۸:۴۵ به وقت شرقی (۱۷:۱۵ به وقت تهران) به زمین رسیده و در اقیانوس اطلس فرود آید.
گرچه که ممکن است این زمان‌بندی با تغییر شرایط جوی و وزش باد تغییر کند.
کپسول دراگون روز شنبه از سکوی پرتاب ۳۹A در کیپ کاناورال فلوریدا راهی فضا شد و توانست با موفقیت به ایستگاه فضایی بین‌المللی متصل شود.
این یک پرتاب بدون سرنشین بود که توسط موشک فالکون ۹ به پرواز درآمد و این موشک نیز مانند دفعات قبل به سلامت بر روی یک کشتی وسط اقیانوس فرود آمد.
این کپسول همچنین حامل یک مانکن فضانورد بود که "ایلان ماسک" رئیس اسپیس‌ایکس آن را "ریپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است.
در فیلم زیر لحظه جدا شدن دراگون از ایستگاه فضایی بین‌المللی را شاهد هستیم.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
