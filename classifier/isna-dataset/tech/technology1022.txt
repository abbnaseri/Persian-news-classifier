بررسی دی‌.ان‌.ای سرطان برای کشف عوامل شیمیایی تومورها
تحقیقات جدید محققان دانشگاه کمبریج نشان می‌دهد نشانه‌های خاصی از دی‌.ان‌.ای ۴۱ عامل سرطان‌زا را می‌توان در تومورها شناسایی کرد.
به گزارش ایسنا و به نقل از گیزمگ، ما بیش از یک قرن است که می‌دانیم قرار گرفتن در معرض عوامل محیطی خاص می‌تواند جهش‌هایی را در دی‌.ان‌.ای (DNA) ایجاد کند که در نهایت منجر به سرطان می‌شود. با این حال، ارتباط دادن صریح تومورهای خاص به عوامل مشخص مانند نور ماورا بنفش یا دود سیگار پیچیده است.
در حال حاضر یک تیم از دانشمندان دانشگاه کمبریج برای اولین بار راهی را برای شناسایی نشانه‌های خاص جهش در تومورها دریافته‌اند که می‌تواند به عوامل سرطان‌زای مشخص ارتباط داده شود.
"سرنا نیک زینال" یکی از محققان این پروژه می‌گوید: نشانه‌های جهشی در واقع ردپایی هستند که روی دی‌.ان‌.ای ما برجا می‌گذارند و درست مانند اثر انگشت، هر یک از آنها منحصر به فرد هستند. آنها به ما اجازه می‌دهند که تومور را به شکل یک صحنه جرم بررسی کنیم تا مانند پزشکان پزشکی قانونی مقصر و همدستانش که مسئول ایجاد تومور هستند را بیابیم.
محققان برای ایجاد کاتالوگی از این نشانه‌های جهش دی‌.ان‌.ای با قرار دادن سلول‌های بنیادی در معرض عوامل متعدد سرطان‌زای محیطی شروع کردند. آنها با استفاده از توالی کامل ژنوم قادر به شناسایی ردپای مشخصی از ۴۱ عامل سرطان‌زا مانند مواد شیمیایی موجود در دود سیگار، دود سوخت‌های فسیلی یا غذاهای خاص شدند.
این مطالعه همچنین قادر به اندازه‌گیری میزان و چگونگی آسیب رسانی هر عامل سرطان‌زا بود و بر برخی از عوامل شناخته شده مانند ارتباط قرار گرفتن در معرض اشعه ماورا بنفش با سرطان پوست و سیگار کشیدن با سرطان ریه صحه گذاشت.
عوامل سرطان‌زای دیگر اثرات کمتری داشتند و محققان از این مطالعه برای احراز روابط بین برخی از سرطان‌ها و عوامل خاص محیطی استفاده می‌کنند اما در این کار احتیاط می‌کنند و دقت خاصی دارند.
البته این تحقیق قرار نیست یک علت قطعی را برای همه سرطان‌ها پیدا کند. بسیاری از عوامل سرطان‌زا چنان اثر جهشی ضعیفی روی دی‌.ان‌.ای می‌گذارند که نمی‌توان با قطعیت گفت که عامل ایجاد تومور و ابتلاء به سرطان خاصی شده‌اند.
بررسی دقیق‌تر این نشانه‌های جهش دی‌.ان‌.ای برای تکمیل کاتالوگ شناسایی عوامل مختلف انواع سرطان نیازمند کار بیشتری است. این مطالعه می‌تواند برای افرادی که در صنایع مختلف و محیط‌های خاص کار می‌کنند و در معرض عوامل سرطان‌زا هستند بسیار قابل توجه باشد.
این مطالعه یک پیشرفت قابل توجه در کمک به دانشمندان برای درک بیشتر ریشه‌های سرطان‌ها است تا دریابند دقیقاً چه چیزی به تشکیل تومور در بیمار کمک کرده است و به ارائه دهندگان خدمات بهداشتی کمک خواهد کرد تا توصیه‌های بهتری برای جلوگیری از قرار گرفتن در معرض این عوامل سرطان‌زا ارائه دهند.
نیک زینال می‌گوید: کتابخانه مرجع ما اجازه خواهد داد که پزشکان در آینده عواملی را که مسئول ایجاد سرطان هستند، شناسایی کنند. این اطلاعات می‌تواند برای کمک به اطلاع رسانی انجام اقداماتی برای کاهش قرار گرفتن افراد در معرض عوامل خطرناک ابتلاء به سرطان‌های مختلف مفید باشد.
این مطالعه در مجله Cell منتشر شده است.
انتهای پیام
