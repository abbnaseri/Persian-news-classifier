عوارض خواب نامنظم بر بدن افراد چه هستند؟
پژوهشگران در مطالعه اخیرشان دریافته‌اند داشتن یک برنامه خواب منظم می‌تواند به پیشگیری از بروز مشکلات متابولیک افراد کمک کند.
به گزارش ایسنا و به نقل از تک تایمز، افرادی که در یک ساعت خاص به خواب رفته و در یک ساعت مشخص برمی‌خیزند، از خطر ابتلاء به اختلالات متابولیکی در امان هستند.
مطالعات جدیدی که توسط "مؤسسه ملی قلب، ریه و خون" آمریکا(National Heart, Lung, and Blood Institute) انجام شده، نشان می‌دهد افرادی که برنامه خواب نامنظمی دارند بیشتر احتمال دارد به کلسترول بالا، چاقی، فشار خون بالا، قند خون بالا و سایر اختلالات متابولیکی مبتلا شوند.
اختلال متابولیک (Metabolic disorder) زمانی رخ می‌دهد که واکنش‌های شیمیایی غیرطبیعی، فرایند متابولیک طبیعی بدن را به هم بزند. همچنین می‌توان آن را به صورت یک ناهنجاری تک‌ژنی مادرزادی تعریف کرد که در بیشتر موارد، اتوزومال مغلوب هستند. یکی از دلایل اختلال متابولیک، اختلالات متابولیک ژنتیکی هستند و زمانی رخ می‌دهند که یک ژن معیوب باعث بروز نقص آنزیمی شود. این بیماری‌ها که انواع گوناگونی دارند، با نام خطاهای مادرزادی متابولیسم هم شناخته می‌شوند. بیماری‌های متابولیک همچنین ممکن است زمانی بروز کنند که کبد یا لوزالمعده قادر نیستند عملکرد طبیعی و درست خود را داشته باشند.
"تیانیی هانگ"(Tianyi Huang)، اپیدمیولوژیست "بیمارستان زنان بریگهام"(Brigham Women's Hospital) در بوستون، گفت: پژوهشگران در مطالعات پیشین تنها ارتباط میان کم خوابی و خطر ابتلاء به چاقی، دیابت و سایر اختلالات متابولیکی را مورد بررسی قرار داده بودند اما ما طی این مطالعه ارتباط میان برنامه خواب نامنظم و تغییرات برنامه خواب در ابتلاء به اختلالات متابولیک را مورد بررسی قرار دادیم.
طی این مطالعه که در مجله "Diabetes Care" منتشر شد، پژوهشگران داده‌های بیش از ۲ هزار مرد و زن ۴۵ تا ۸۴ ساله را طی یک بازه زمانی شش ساله مورد بررسی قرار دادند. هر یک از شرکت کنندگان ساعت‌های مچی در دست‌شان بود تا توسط آن بتوانند از برنامه خواب خود در طول هفته آگاه شوند. آنها همچنین یک دفتر خواب نیز داشتند و می‌بایست به سوالاتی درباره خواب، شیوه زندگی و سلامت عمومی پاسخ می‌دادند.
محققان دریافتند افرادی که طی این شش سال برنامه خواب منظمی نداشتند خطر ابتلاء به اختلالات متابولیک در آنها بسیار بالا بود و بنابراین محققان نتیجه گرفتند که میان عادت‌های نامنظم خواب و اختلال عملکرد متابولیکی وجود دارد.
این مطالعه افزود که هر ساعت تأخیر در به خواب رفتن باعث بهم خوردن برنامه منظم خواب می‌شود و خطر ابتلاء به بیماری‌های متابولیک را تا ۲۷ درصد افزایش می‌دهد. پژوهشگران در انتها افزودند ما به افراد توصیه می‌کنیم یک برنامه خواب منظم داشته باشند و خواب شبانه آنها کمتر از ۷ تا ۸ ساعت نباشد تا بتوانند در طول روز به بهترین نحو به فعالیت بپردازند.
انتهای پیام
