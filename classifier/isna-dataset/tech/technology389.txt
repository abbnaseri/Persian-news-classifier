کنترل وزن، خطر ابتلا به دیابت نوع ۲ را کاهش می‌دهد 
پژوهشگران آمریکایی در بررسی جدیدی دریافتند که می‌توان با کنترل وزن نوجوانان، خطر ابتلای آنها به دیابت نوع دو را کاهش داد.
به گزارش ایسنا و به نقل از ان‌.بی‌.سی، پژوهشگران می‌دانند که "اگزوسام‌ها"(Exosomes) می‌توانند به همراه جریان خون در بدن منتقل شوند و فرآیندهای گوناگونی از جمله رشد و پیشرفت متابولیسم بدن را تنظیم کنند. اگزوسام‌ها، نانوذراتی هستند که از سلول‌های چربی آزاد می‌شوند و نقش مهمی در پایداری شرایط بدن افراد سالم دارند اما هنگامی که چربی "بیمار" باشد، ویژگی‌های آن تغییر می‌کند؛ در نتیجه ملتهب می‌شود و عملکرد اندام‌های بدن را مختل می‌کند.
پژوهشگران "مرکز ملی پزشکی کودکان آمریکا"(Children's National Medical Center) تصمیم گرفتند این فرآیند را در نوجوانانی که از اضافه وزن رنج می‌برند، بررسی کنند.
اضافه‌وزن، یک عامل خطرناک برای مقاومت در برابر انسولین و ابتلاء به دیابت نوع دو به شمار می‌رود اما این گروه پژوهشی به سرپرستی دکتر "رابرت فریشتات"(Robert Freishtat)، استاد پزشکی "دانشگاه جرج واشنگتن"(GW) و دکتر "شیلا مگی"(Sheela Magge)، استادیار پزشکی "دانشگاه جانز هاپکینز"(Johns Hopkins University) قصد دارند بدانند که دلیل ابتلای برخی نوجوانان به دیابت نوع دو چیست و چرا برخی از نوجوانان در این دوره سنی، از مشکلات متابولیک رنج می‌برند در حالی که برخی دیگر سالم هستند. سوال دیگر پژوهشگران این است که آیا چربی می‌تواند موجب ابتلای افراد دارای اضافه وزن به بیماری شود یا خیر.
فریشتات و مگی، بررسی خود را با ۵۵ نوجوان دارای اضافه وزن انجام دادند که بین ۱۲ تا ۱۷ سال بودند. همه این نوجوانان از نظر سن، جنسیت، نژاد، مرحله بلوغ، شاخص توده بدن و توده کلی چربی، یکسان بودند. عامل تمایز شرکت‌کنندگان، فقط در محل ذخیره چربی بود.
پژوهشگران، سه آزمایش انجام دادند تا متابولیسم بدن شرکت‌کنندگان، ترکیب بدن آنها و اگزوسام‌های در گردش را بررسی کنند. نخستین آزمایش که آزمایش دهانی گلوکز بود، سوخت و ساز کارآمد بدن را بررسی می‌کرد، دومین آزمایش، سنجش تراکم استخوان و سومین آزمایش، گردش سیگنال‌های چربی را در جریان خون تحلیل می‌کرد.

آزمایش‌ها نشان دادند نوجوانانی که قند خون و چربی احشایی آنها بالا است، گردش اگزوسام متفاوتی دارند.
فریشتات در این باره گفت: ما امیدواریم که پزشکان به جای صبر کردن برای دیدن تغییرات زیست‌شیمیایی مرتبط با دیابت نوع دو در افراد، از این اطلاعات استفاده کنند تا زودتر به وجود بیماری پی ببرند. آنها می‌توانند با تشخیص به موقع و دیدن نشانه‌های بیماری، با آن مقابله کنند. برای مقابله با این شرایط، می‌توان از روش‌هایی مانند تغییر رژیم غذایی یا سبک زندگی استفاده کرد و یا در صورت لزوم، درمان دارویی را به کار برد. دلیل کار کردن روی کودکان و نوجوانان این است که سیستم بدن آنها، واکنش بهتری نسبت به این اقدامات نشان می‌دهد.
پژوهشگران در این پروژه، اثرات بین نسلی گردش اگزوسام‌ها را مورد بررسی قرار دادند. آنها در این بررسی‌ها دریافتند که اگزوسام‌ها که به اندازه مولکول‌های لیپوپروتئین هستند، می‌توانند در سراسر جفت حرکت کنند و بر رشد جنین اثر بگذارند.
فریشتات ادامه داد: ما در بررسی‌های ابتدایی خود دریافتیم که اگزوسام‌ها می‌توانند در جفت حرکت کنند و بر رشد جنین مؤثر باشند. بررسی ما روی کشت سلولی، تغییراتی را در عملکرد سلول بنیادی نشان می‌دهد. این موضوع مهم است که خانواده‌ها بدانند چنین پژوهش‌هایی طراحی شده‌اند تا به پژوهشگران و پزشکان در درک بهتر گسترش بیماری در مراحل ابتدایی کمک کنند اما نیازی نیست که والدین منتظر نتایج این پژوهش‌ها باشند. آنها می‌توانند با ترغیب فرزندان خود به ورزش و رسیدن به وزن مناسب، خطر ابتلاء به اضافه وزن و دیابت را در آنها کاهش دهند.
انتهای پیام
