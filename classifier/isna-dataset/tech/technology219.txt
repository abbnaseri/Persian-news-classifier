رنگ استاندارد تسلا مدل ۳ تغییر کرد
"ایلان ماسک"(Elon Musk) اعلام کرد که رنگ سفید به عنوان رنگ استاندارد جدید برای تسلا مدل ۳ استفاده خواهد شد.
به گزارش ایسنا، ایلان ماسک بنیان‌گذار شرکت‌هایی همچون تسلا موتورز و اسپیس‌اکس اخیراً با انتشار پیامی در حساب کاربری‌اش در توئیتر اعلام کرد که با جایگزین کردن رنگ سفید به جای مشکی، اکنون سفید، رنگ استاندارد خودرو الکتریکی تسلا مدل ۳ است.
تسلا مدل ۳(Tesla Model ۳) یک خودرو تمام برقی چهار است که توسط تسلا موتورز طراحی و ساخته شده است. این خودرو در ۳۱ مارس ۲۰۱۶ برای اولین بار معرفی شد. طبق گفته مسئولان شرکت تسلا، این خودرو تمام الکتریکی دامنه پیمایشی دستکم برابر با ۳۴۶ کیلومتری (۲۱۵ مایل) داشته و برای نشستن ۵ نفر جای کافی دارد.
علاوه بر اینها، تسلا مدل ۳ قادر به شتاب‌گیری ۰–۱۰۰ کیلومتر بر ساعت در کمتر از ۶ ثانیه می‌باشد.
شرکت تسلاموتورز رنگ مشکی این خودرو را به عنوان رنگ استاندارد و بقیه رنگ‌ها را ۱۰۰۰ دلار گرانتر می‌فروخت اما اکنون مشکی نیز به جمع رنگ‌هایی همچون نقره‌ای که ۱۰۰۰ دلار گرانتر فروخته می‌شوند اضافه خواهد شد. گمانه زنی‌های مختلفی در مورد تغییر رنگ استاندارد این خودرو وجود دارد اما به نظر می‌رسد علت اصلی این موضوع این است رنگ سفید در برابر خش مقاوم‌تر است.
البته تسلا تنها به فکر رنگ بیرونی این خودرو نیست چرا که قصد دارد با یک طراحی زیبا داخل این خودرو را هم به رنگ سفید در آورد تا رنگ سطح بیرون و درون این خودرو یکی شود.
انتهای پیام
