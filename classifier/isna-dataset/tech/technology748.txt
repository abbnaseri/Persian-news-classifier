سیستمی که می‌تواند تمامی وسایل نقلیه بدون سرنشین ارتش آمریکا را اداره کند
سیستم کنترل از راه دور جهانی جدید ارتش آمریکا می‌تواند طیف وسیعی از وسایل نقلیه بدون سرنشین از جمله هواپیماهای بدون سرنشین را کنترل کند.
به گزارش ایسنا و به نقل از گیزمگ، شرکت "ری‌تیون"(Raytheon) در حال توسعه سیستمی است که به عنوان یک کنترل از راه دور جهانی برای نیروی دریایی ایالات متحده عمل می‌کند و به یک واحد اجازه می‌دهد تا تعداد زیادی از وسایل نقلیه بدون سرنشین را کنترل کند.
این سیستم کنترل مشترک زمینی(CGCS) برای صرفه‌جویی در فضای ناوها و همچنین تسهیل آموزش خلبانی از راه دور طراحی شده است.
سیستم‌های بدون سرنشین(UxS) در حال متحول کردن جنگ‌های دریایی هستند، اما افزایش تعداد و تنوع آنها کنترل آنها را روز به روز سخت‌تر می‌کند.
این سیستم نه تنها به کنترل هواپیماهای بدون سرنشین(UAV) و سوخت‌گیری آنها حین پرواز ختم نمی‌شود، بلکه ناوگان رو به رشدی از وسایل نقلیه سطحی و زیرآبی را نیز کنترل می‌کند.
قبل از توسعه این سیستم، مشکل این بود که هر یک از این وسایل نقلیه نیاز به سیستم‌های کنترل خود داشتند که فضای ارزشمند زیادی را در ناوها می‌گرفت. علاوه بر این، هر سیستم دارای طراحی خاص خود است، بنابراین خلبانان به آموزش‌های متفاوتی نیاز داشتند.
اکنون هدف CGCS این است که تمام این واحدهای کنترل را با یک ایستگاه از راه دور جایگزین و بتواند سیستم‌های بدون سرنشین(UxS) را اداره کند.
"ری‌تیون" می‌گوید نیروی دریایی با استفاده از این سیستم نه تنها قادر خواهد بود به جای شش واحد از یک واحد کنترل استفاده کند بلکه همچنین می‌تواند ویژگی‌های جدیدی را اضافه کند، توسعه‌های نرم افزاری زائد را حذف کند، از خدمات نرم افزاری رایج دوباره استفاده کند و پشتیبانی محصول را با هزینه پایین‌تری در اختیار داشته باشد.
علاوه بر این، معماری باز این سیستم، کار را برای ترکیب آن با سایر سیستم‌ها مانند سیستم‌های مأموریت باز، فرماندهی و کنترل جهانی و هوابرد آسان می‌کند.
"باب بی سی" مدیر سیستم‌های کنترل وسایل نقلیه بدون سرنشین شرکت ری‌تیون می‌گوید: این سیستم واقعاً تفاوت چندانی با پرواز با هواپیماهای مختلف ندارد و خلبانی که در حال کنترل از راه دور وسایل نقلیه است گویی داخل وسیله نقلیه نشسته و می‌تواند همه چیز را مدیریت کند، در واقع بدین ترتیب می‌توان چند وسیله نقلیه را با استفاده از یک لپ‌تاپ یا تبلت هدایت کرد.
ری‌تیون می‌گوید CGCS آماده استقرار است و برخی از قابلیت‌های آن در حال حاضر در برخی از سیستم‌های کنترل زمینی نظامی استفاده می‌شود.
هدف نهایی وزارت دفاع ایالات متحده ایجاد سیستم‌های فرماندهی و کنترل چند جانبه برای وسایل نقلیه سرنشین‌دار، بدون سرنشین، زمینی، آبی، زیر سطحی، هوایی و فضایی برای تمامی شاخه‌های نیروهای مسلح است.
انتهای پیام
