اولین ماهواره‌های 5G برای دسترسی به اینترنت جهانی پرتاب شد
بالاخره پس از چندین تأخیر اولین ماهواره‌های اینترنت 5G شرکت "وان‌وب" بامداد امروز بالاخره به فضا رفت.
به گزارش ایسنا و به نقل از انگجت، شرکت ارتباطات آمریکایی "وان‌وب"(OneWeb) در نهایت بعد از چند بار تعویق اولین مجموعه از ماهواره‌های اینترنت 5G خود را که دسترسی به اینترنت را در کورترین نقاط دنیا نیز فراهم می‌کند، با موشک روسی سایوز در مدار قرار داد.
صورت‌فلکی ماهواره‌ای وان‌وب یک صورت فلکی ماهواره‌ای پیشنهادی است که از مجموعه ۹۰۰ ماهواره احتمالی برای فراهم سازی امکان دسترسی به اینترنت در تمام سطح جهان تشکیل خواهد شد.
نخستین پرتاب این شرکت اولین ساعات بامداد امروز با یک موشک سایوز که توسط "Arianespace" اداره می‌شود از مرکز فضایی گویان فرانسه با حمل شش ماهواره همراه با پخش زنده در یوتیوب انجام شد.
با موفقیت آمیز بودن این پرتاب این اولین مرحله از برنامه شرکت "وان‌وب" برای ساختن یک شبکه بزرگ ماهواره‌ای است که در مدار کم‌ارتفاع زمین نصب خواهد شد و اینترنت جهانی با پهنای باند بالا را به مناطق محروم و نقاط کور می‌رساند.
این شرکت قصد دارد ۶۵۰ ماهواره را تا سال ۲۰۲۰ در مدار قرار دهد و برنامه‌ای نیز را برای گسترش آن به ۹۰۰ ماهواره دارد. این صورت فلکی ماهواره‌ای طی ۲۱ پرتاب مستقر خواهد شد.

"وان‌وب" تنها یکی از چندین شرکتی است که رؤیای راه‌اندازی صورت فلکی ماهواره‌ای برای در دسترس قرار دادن اینترنت جهانی را در سر می‌پروراند.
شرکت اسپیس‌ایکس(SpaceX) نیز طرح مشابهی دارد که قصد دارد بدین منظور از بیش از ۱۲ هزار ماهواره استارلینک استفاده کند. این شرکت اخیراً از FCC اجازه استقرار شبکه خود را گرفته است. البته "وان‌وب" نیز دارای مجوز FCC است.
"وان‌وب" با سازمان‌های روسی به مشکل خورده است، چرا که این شرکت پرتاب‌های خود در خارج از خاک آمریکا و در مناطق تحت نفوذ روسیه انجام می‌دهد و سازمان‌های روسی نیز علاقه‌مند به اجازه دادن به یک شرکت آمریکایی برای پرتاب ماهواره در این منطقه نیستند.
انتهای پیام
