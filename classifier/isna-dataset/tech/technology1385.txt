احتمال برخورد فضاپیمای شوروی سابق به زمین
فضاپیمای "کاسموس 482" یک کاوشگر فضایی شکست خورده است که توسط اتحاد جماهیر شوروی در دهه ۷۰ میلادی به فضا پرتاب شد و حالا پس از پنج دهه به مدار زمین بازگشته است.
به گزارش ایسنا و به نقل از تک‌تایمز، در حالی که اکثر قسمت‌های یک فضاپیما یا ماهواره در برخورد با جو زمین می‌سوزد اما کارشناسان هشدار داده‌اند که فرودگر "کاسموس 482"(Kosmos 482) که برای زنده ماندن در شرایط خشن سیاره زهره طراحی شده است احتمالاً از این اتفاق جان سالم به در خواهد برد و با سطح زمین برخورد کند.
طبق گفته "جاناتان مک‌داول" از مرکز اخترفیزیک هاروارد-اسمیتسونیان این فضاپیما ممکن است زمانی بین امسال تا اواخر سال ۲۰۲۰ دوباره وارد جو زمین شود.
وی گفت: هر بار که این فضاپیما زمین را دور می‌زند مقداری از سرعت خود را از دست می‌دهد و ارتفاعش از سطح زمین کم می‌شود.
"کاسموس ۴۸۲" خواهرخوانده فضاپیمای موفق "ونرا 8"(Venera 8) است که دومین کاوشگر فضایی تاریخ است که تا به امروز روی سطح زهره فرود آمده است. هر دوی این کاوشگرها در ماه مارس سال ۱۹۷۲ از قزاقستان راهی فضا شدند. "ونرا ۸" چهار روز زودتر از "کاسموس ۴۸۲" پرتاب شد.
"ونرا ۸" در ماه ژوئیه سال ۱۹۷۲ پس از یک سفر ۱۱۷ روزه در فضا به زهره رسید. این کاوشگر موفق به فرود شد و قبل از اینکه محیط خشن زهره آن را از پا درآورد به مدت ۶۳ دقیقه داده‌هایی به زمین فرستاد.
در حالی که "کاسموس ۴۸۲" در مسیر دچار اختلال عملکرد موتور شد و در نهایت نتوانست حرکت خود را به سمت زهره ادامه دهد. در نتیجه چندین دهه در مدار زمین اسیر شد.

"کاسموس ۴۸۲" برای مقاومت در برابر دمای داغ زهره که دومین سیاره نزدیک به خورشید است ساخته شده است. طبق گفته‌های ناسا جو ضخیم زهره که عمدتاً از کربن دی‌اکسید تشکیل شده است حرارت خورشید را در خود اسیر می‌کند و باعث می‌شود که درجه حرارت این سیاره به بیش از ۴۷۰ درجه سلسیوس برسد.
"توماس دورمن" ناظر ماهواره‌ای ناسا گفت: بله، این فضاپیما به دلیل طراحی مقاوم خود بدون هیچ مشکلی از سوخته شدن در جو زمین جان سالم به در خواهد برد. اما جالب خواهد شد اگر وقتی به سطح زمین نزدیک شد چتر نجاتش باز شود اما مطمئن هستم که باتری‌های آن مدت‌ها پیش خالی شده‌اند و عملاً چنین چیزی ممکن نیست.
این کاوشگر در حال حاضر با سرعت حدود ۲۷۵ هزار کیلومتر در ساعت در مدار زمین در حال گردش است و هر ۱۱۲ دقیقه یک بار دور زمین می‌چرخد.
این بدین معنی است تعیین نقطه سقوط آن دشوار خواهد بود. با این حال "مک‌داول" می‌گوید که این فرودگر به احتمال زیاد در اقیانوس می‌افتد و یا در زمین‌های خالی از سکنه در حدود ۴۰۰۰ مایلی خط استوا سقوط می‌کند.

اداره ملی اقیانوس‌ها و جو زمین در آمریکا تخمین زده است که هر ساله حدود ۲۰۰ تا ۴۰۰ زباله فضایی به جو زمین برخورد می‌کنند، اما انسان‌ها عموماً تحت تأثیر آنها قرار نمی‌گیرند، زیرا جمعیت جهان درصد کمی از سطح زمین را اشغال کرده است.
تنها یک نفر در تاریخ مورد اصابت زباله فضایی قرار گرفته است که "لوتی ویلیامز" یک زن اهل اوکلاهما بود. در سال ۱۹۹۷ وی در حالی که در یک پارک در حال ورزش بود از ناحیه شانه مورد اصابت یک قطعه متلاشی شده از یک موشک قرار گرفت. البته دچار هیچ آسیب جدی نشد.
انتهای پیام
