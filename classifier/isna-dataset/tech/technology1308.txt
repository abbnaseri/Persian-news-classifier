سایوز ام.اس-12 فردا عازم ایستگاه فضایی بین‌المللی می‌شود
مهندسان مستقر در پایگاه پرتاب‌های فضایی بایکونور ناو کیهانی سایوز ام.اس-12 را برای پرتاب فردا(پنجشنبه) آماده می‌کنند. این سفینه 14 مارس 2019 با سه سرنشین به نامهای آلکسی آوچینین فضانورد سازمان فضایی روسیه روسکاسموس، نیکلاس هیگ و کریستینا کخ فضانوردان سازمان فضایی آمریکا(ناسا) راهی مدار زمین می‌شود.
به گزارش ایسنا؛ آلکسی آووچینین و نیک هیگ قرار بود در ۱۱ اکتبر ۲۰۱۸ به ایستگاه فضایی بین‌المللی سفر کنند اما به دلیل نقص فنی موشک سایوز اف.گ این کار انجام نشد و سیستم نجات اضطراری آنها را از نیمه راه به زمین برگرداند. بر اساس اطلاعیه ناسا و روسکاسموس، پرتاب سایوز ام.اس -۱۲ بطور مستقیم پخش خواهد شد و علاقمندان می‌توانند این مراسم را بطور لحظه‌ای تماشاگر باشند. این ناو قرار است در مسیری ۴ ساعته خود را به ایستگاه فضایی بین المللی برساند.
سایوز ام.اس -۱۲ یکصد و چهل و یکمین ناو سایوز از سال ۱۹۶۷ است که به شکل سرنشین‌دار برای حمل فضانورد به مدار زمین مورد بهره برداری قرار می‌گیرد. این سفینه که بیش از ۷ تن وزن دارد تاکنون با حفظ بدنه و طراحی اصلی، تغییرات زیادی به لحاظ نرم افزاری و سخت افزاری داشته و از سال ۲۰۱۶ کامل‌ترین نوع آن با عنوان "سایوز ام.اس" در خدمت حمل فضانورد به ایستگاه فضایی بین‌المللی است.

آشنایی با سرنشینان ناو سایوز ام.اس -۱۲
آلکسی آوچینین آلکسی آوچینین فرمانده ناو کیهانی سایوز ام.اس -۱۲ متولد ۲۸ سپتامبر ۱۹۷۱ در شهر ریبینسک از منطقه یاروسلاول روسیه است. از سن ۱۵ سالگی عضو باشگاه خلبانی بود و بعد از پایان تحصیلات متوسطه به آموزشگاه نیروی هوایی روسیه روی آورد و آن را با تخصص مهندسی خلبانی به پایان برساند. در سال ۲۰۰۶ داوطلب فضانوردی شد و توانست با طی آموزشی دو ساله در سال ۲۰۰۹ رسماً گواهینامه فضانوردی دریافت کند. در اولین پرواز فضایی در ۱۸ مارس ۲۰۱۶ آوچینین سمت فرماندهی ناو کیهانی سایوز تی.ام -۲۰ ام را بر عهده داشت و به همراه اولگ سکریپوچکا و جفری ویلیامز به فضا پرتاب شد؛ سفری که ۱۷۲ روز طول کشید نام وی را به عنوان پانصد و چهل و هفتمین فضانورد جهان و یکصد و بیستمین کیهان نورد روسیه به ثبت رساند. اما ماموریت دوم او در ۱۱ اکتبر ۲۰۱۸ به دلیل نقص فنی موشک بالا برنده سفینه سایوز ام.اس -۱۰ با فرود اضطراری این ناو ناکام ماند.
نیکلاس هیگ نیکلاس هیگ سرهنگ دوم، نیروی هوایی آمریکا، متولد ۲۵ سپتامبر ۱۹۷۵ در شهر بلویل کانزاس، در سال ۲۰۱۳ به جرگه فضانوردان ناسا پیوست. او فارغ التحصیل آکادمی نیروی هوایی آمریکا در کلرادو اسپرینگز است. همچنین درجه مهندسی خود را از مؤسسه فناوری ماساچوست گرفته است. او در سفر نیمه تمام سایوز ام.اس -۱۰ که با فرود اضطراری این ناو ناکام ماند همراه آوچینین بود.

کریستینا کخ کریستینا کخ متولد ۲۹ ژانویه ۱۹۷۹ در سال ۲۰۱۳ توسط ناسا به عنوان فضانورد انتخاب شد و در ژوئیه ۲۰۱۵ دوره آموزش فضانوردی را تکمیل کرد.
وی فارغ التحصیل دانشکده علوم و ریاضیات دورهام کارولینای شمالی (۱۹۹۷)، کارشناسی علوم مهندسی برق (۲۰۰۱) دانشگاه ایالتی کارولینای شمالی است.
کخ چند سال به عنوان مهندس برق در آزمایشگاه مرکز فضایی گدارد ناسا کار می کرد. او در سالهای ۲۰۰۴ تا ۲۰۰۷ در برنامه تحقیقاتی قطب جنوب فعالیت داشت از سال ۲۰۰۷ تا ۲۰۰۹، به عنوان مهندس برق در بخش فضایی آزمایشگاه فیزیک کاربردی دانشگاه جان هاپکینز به توسعه ابزارهای فضایی مشغول بود.
وی به خاطر کارهای تحقیقاتی مختلف خود موفق به دریافت جوایز مختلفی از جمله مدال خدمات قطب جنوب کنگره آمریکا و جایزه پیشرفت گروه ناسا شده است.

انتهای پیام
