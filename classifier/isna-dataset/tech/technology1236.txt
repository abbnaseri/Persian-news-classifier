آغاز اعتدال بهاری
آژانس فضایی اروپا درشبکه اجتماعی خود در اینستاگرام تصاویری به منظور آغاز لحظه اعتدالین منتشر کرد.
به گزارش ایسنا، تصویر باشکوه فوق که نمایانگر اعتدالین در سیاره زحل است در ۱۲ اوت سال ۲۰۰۹ توسط "مأموریت کاسینی" ثبت شده است. پدیده اعتدالین زحل تقریباً هر ۱۵ سال رخ می‌دهد و اعتدالین بعدی زحل در تاریخ ۶ می ۲۰۲۵ رخ خواهد داد.
"اعتدالین" یا "هموگان" (equinox) در ستاره‌شناسی به لحظه‌ای گفته می‌شود که خورشید از دید ناظر زمینی از صفحه استوای سماوی می‌گذرد که این پدیده در هر سال شمسی دو بار رخ می‌دهد. یکی از آنها اعتدال بهاری شمالی است که در آغاز فروردین و دیگری اعتدال پاییزی جنوبی است که تقریباً اول مهر ماه رخ می‌دهد. حرکت زمین به دور خورشید در هر سال باعث می‌شود تا ناظر زمینی تصور کند خورشید روی یک مدار دایروی که با مدار استوای زمین ۲۳/۵ درجه اختلاف دارد، به دور سیاره ما می‌چرخد. در این میان چهار نقطه از مدار فرضی گردش خورشید به دور زمین بسیار مهم می‌شود. اعتدال بهاری آغاز بهار نجومی در نیم‌کره شمالی است. جشن باستانی نوروز از لحظه اعتدال بهاری (به اصطلاح قرار گرفتن خورشید در نقطه اول حمل) در نیم‌کره شمالی شروع می‌شود و در ایران به لحظه تحویل سال معروف است.

انتهای پیام
