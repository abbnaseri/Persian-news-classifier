داستان دنباله‌دار "گل" کشیدن ایلان ماسک
پس از اینکه چند ماه پیش "ایلان ماسک" رئیس خودروسازی تسلا موتورز و شرکت فضایی اسپیس‌ایکس در یک برنامه پادکست اینترنتی اقدام به استعمال ماده مخدر گل کرد هنوز از ترکش‌های این اتفاق ضربه می‌خورد.
به گزارش ایسنا و به نقل از انگجت، استفاده تفریحی از ماریجوانا ممکن است در ۱۰ ایالت آمریکا قانونی باشد، اما کسانی که در قدرت و صاحب منصب هستند و مدیران اجرایی سطح بالا نمی‌بایست در انظار عمومی مرتکب این عمل شوند.
در ماه سپتامبر بود که ایلان ماسک در یک برنامه پادکست اینترنتی اقدام به مصرف گل کرد و با حواشی و برخوردهای زیادی روبرو شد.
اولین واکنش سیستم سیاسی آمریکا به این کار ماسک توسط آژانس فضایی این کشور(ناسا) صورت گرفت که پس از این اتفاق به دلیل قرارداد مهمی که با شرکت اسپیس‌ایکس تحت هدایت ماسک داشت اقدام به بازبینی امنیتی ارکان این شرکت کرد.
البته ناسا دلیل این کار را رعایت مسائل امنیتی جاری و عادی عنوان کرد اما همه می‌دانستند که این کار نوعی گوش‌مالی به ایلان ماسک است.
بعدها "جیم برایدنستاین" مدیرعامل ناسا گفت که با "ایلان ماسک" مدیر و بنیان‌گذار شرکت فضایی اسپیس‌ایکس توافق کرده است که وی دیگر هرگز جلوی دوربین و در انظار عموم ماریجوانا نکشد و همچنین مشروبات الکلی ننوشد.
پس از گوش‌مالی ناسا گویا حالا نوبت به تنبیه ماسک توسط وزارت دفاع آمریکا رسیده است. یک مقام ناشناس پنتاگون به بلومبرگ گفته است که صلاحیت امنیتی فدرال ماسک به دلیل استفاده از ماریجوانا در انظار عموم در حال حاضر تحت بررسی و بازبینی است.

ایلان ماسک با توجه به نقش رهبری‌اش در شرکت هوافضایی خصوصی اسپیس‌ایکس و به منظور تأمین قراردادهای نظامی از جمله قرارداد اخیر به ارزش ۲۹۷ میلیون دلار برای سه پرتاب در آینده برای وزارت دفاع آمریکا به اطلاعات محرمانه و طبقه‌بندی شده دسترسی دارد.
اکنون پنتاگون در حال بازبینی صلاحیت امنیتی ماسک است و ممکن است تغییراتی در دسترسی وی صورت بگیرد، چرا که به ادعای آن مقام ناشناس پنتاگون، ماسک فرم عدم اعتیاد به هر گونه ماده مخدر را پر کرده است و از آنجایی که بیش از ۲۰ میلیون نفر در یوتیوب شاهد استعمال گل توسط وی بوده‌اند به نظر نمی‌رسد ماسک به تعهد خود پایبند مانده باشد.
واقعیت این است که همانطور که بلومبرگ خاطرنشان می‌کند، استفاده از ماریجوانا همچنان یک جرم فدرال است.
اسپیس‌ایکس به طور رسمی هیچ اظهار نظری درباره این موضوع نکرده است و ماسک نیز ترجیح می‌دهد افکار خود را در توئیتر به اشتراک بگذارد.
انتهای پیام
