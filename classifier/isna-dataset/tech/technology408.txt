اپلیکیشنی که بیماری کودکان را از روی سرفه تشخیص می‌دهد
پژوهشگران یک برنامه تلفن همراه طراحی کرده‌اند که فعلاً برای تشخیص سینه پهلو یا ذات الریه، خروسک، آسم، التهاب نایژک و دیگر بیماری‌های دستگاه تنفسی از روی سرفه کودکان آموزش دیده است.
به گزارش ایسنا و به نقل از گیزمگ، اگر فرزند شما به طور مداوم سرفه می‌کند، بدون تردید باید بررسی کنید که یک مسئله جدی نباشد. در این شرایط بردن کودک نزد پزشک اولین راهی است که به ذهن می‌رسد اما محققان دانشگاه کوئینزلند استرالیا به تازگی یک برنامه هوشمند جدید آنالیز سرفه برای گوشی‌های هوشمند طراحی کرده‌اند که می‌تواند در شرایطی که پزشک در دسترس نیست کمک کننده باشد.
این پروژه به رهبری دکتر "پل پورتر" و پروفسور "اوندانتا ابیراتن" محققان دانشگاه کوئینزلند استرالیا و با جمع‌آوری پایگاه داده‌ای از صدای سرفه‌های مختلف آغاز به کار کرد. این صداها از ۱۴۳۷ کودک بستری شده ۲۹ روزه تا ۱۲ ساله جمع‌آوری شده بود که دارای انواع مختلفی از بیماری‌های تنفسی بودند.
دانشمندان با کمک الگوریتم‌های یادگیری ماشین از ۸۵۲ صدای سرفه برای آموزش این برنامه استفاده کردند تا قادر به تشخیص بیماری‌های سینه پهلو یا ذات الریه، خروسک، آسم، التهاب نایژک و دیگر بیماری‌های دستگاه تنفسی از روی صدای سرفه کودکان شود.
هنگامی که این برنامه روی صدای سرفه ۵۸۵ کودک آزمایش شد با دقت ۸۱ تا ۹۷ درصد موفق به تشخیص دقیق بیماری آنها شد.
محققان امیدوارند که پس از تکمیل این برنامه، والدین مقیم در مناطق دور افتاده که به امکانات پزشکی دسترسی ندارند بتوانند از آن برای مشاوره استفاده کنند یا حتی به عنوان یک سیستم تشخیصی توسط پزشکان در مطب آنها استفاده شود.
پورتر می‌گوید: تشخیص اختلالات تنفسی در کودکان حتی برای پزشکان با تجربه نیز ممکن است دشوار باشد. این مطالعه نشان می‌دهد که چگونه فناوری‌های جدید، مفاهیم ریاضی، یادگیری ماشین و پزشکی بالینی می‌تواند به طور موفقیت آمیز برای تولید آزمایش‌های کاملاً جدید تشخیصی ترکیب شود.
این مطالعه در مجله Respiratory Research منتشر شده است.
دانشمندان ژاپنی قبلاً یک برنامه کاربردی به نام "تحلیل صدای تنفس"( Respiratory Sounds Visualizer) توسعه داده‌اند که با تحلیل صدای تنفس بیماران، اختلالات تنفسی آنها را تشخیص می‌دهد.
به التهاب نایژک‌ها که کوچک‌ترین معابر تنفسی در ریه‌ها هستند، التهاب نایژک یا برونشیولیت (Bronchiolitis) گفته می‌شود. این بیماری بیشتر در کودکان کمتر از دو سال رخ می‌دهد و در بین کودکان سه تا شش‌ماهه بیشتر دیده می‌شود. علائم این بیماری سرفه، خس خس وتنگی نفس است که موجب ایجاد مشکل تغذیه‌ای در برخی از کودکان می‌شود.
آسم یا نفس نفس زدن نیز یک بیماری التهابی رایج مزمن مجاری هوایی است که ویژگی‌های آن عبارتند از علائم متغیر و عودکننده، انسداد برگشت‌پذیر جریان هوا و اسپاسم برونش. نشانه‌های رایج آن عبارتند از خس خس، سرفه و تنگی نفس که به سه‌گانه آسم معروف است.
سینه‌پهلو یا ذات‌الریه یا پنومونی (Pneumonia) نیز وضعیت التهابی ریه است که عمدتاً کیسه‌های میکروسکوپی هوا موسوم به آلوئول‌ها را تحت تأثیر قرار می‌دهد. این بیماری معمولاً در اثر عفونت ناشی از ویروس یا باکتری و گاهی نیز در اثر سایر میکروارگانیسم‌ها، برخی داروها و شرایط دیگر مانند بیماری خود ایمنی رخ می‌دهد. در این بیماری کیسه‌های هوایی متورم می‌شود و چون درون آن از مایعات پر می‌شود، در نتیجه اکسیژن رسانی کمتر می‌شود و تبادلات گازی کاهش می‌یابد.
خروسک یا کروپ (Croup) یا لارنگوتراکئوبرونشیت (laryngotracheobronchitis) به التهاب حنجره، نای، برونش‌های اصلی اطلاق می‌شود. به علت تنگ بودن مجاری تنفسی در بچه‌ها ریسک ابتلاء به انسداد مجاری هوایی به دلیل تورم و التهاب بیشتر است. لارنگوتراکئوبرونشیت در فصل پاییز و زمستان رخ می‌دهد و اغلب به فرم خفیف خود محدود شونده ظاهر می‌شود. این بیماری معمولاً در سنین ۶ ماه تا ۳ سال دیده می‌شود ولی در هر سنی می‌تواند رخ دهد.
این بیماری معمولاً در اثر آلودگی ویروسی مجرای هوای فوقانی رخ می‌دهد. این عفونت موجب بروز التهاب در داخل گلو می‌شود که منجر به مشکلات تنفسی و علائمی مانند سرفه به شکل «پارس سگ»، صدای خس‌خس و گرفتگی صدا می‌شود. علائم خروسک ممکن است خفیف، متوسط یا شدید باشد و معمولاً در هنگام شب تشدید می‌شوند. این بیماری معمولاً با مصرف استروئید خوراکی و در موارد شدیدتر با مصرف اپی‌نفرین درمان می‌شود و در موارد بسیار نادری به بستری در بیمارستان نیاز است.
انتهای پیام
