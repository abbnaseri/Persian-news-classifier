به دست آوردن استقلال فیزیکی با کمک رژیم غذایی ممکن است
پژوهشگران "دانشگاه هاروارد" در بررسی جدید خود دریافتند که افراد مسن می‌توانند با رعایت یک رژیم غذایی سالم، تا حدودی به استقلال فیزیکی برسند.
به گزارش ایسنا و به نقل از وب سایت رسمی دانشگاه هاروارد، به دست آوردن استقلال و توانایی مراقبت فیزیکی از خود، بخش مهمی از سلامت هر فرد به شمار می‌رود. برخی پژوهش‌ها نشان داده‌اند که چگونه رژیم غذایی می‌تواند به افراد مسن در به دست آوردن توانایی فیزیکی لازم برای انجام دادن کارهای روزانه مانند رفتن به حمام، لباس پوشیدن یا بالا رفتن از پله‌ها کمک کند.
پژوهشگران "دانشگاه هاروارد"(Harvard University) با همکاری "بیمارستان زنان بیرمنگام"(BWH)، در پژوهش جدیدی نشان دادند که رژیم غذایی سالم در به دست آوردن توانایی فیزیکی و کاهش امکان ابتلاء به نقص فیزیکی، تقریباً تا ۲۵ درصد موثر است.
"فرانسین گرودشتاین"(Francine Grodstein)، از نویسندگان این پژوهش گفت: رژیم غذایی، تأثیرات به خصوصی بر سلامت بدن دارد و می‌تواند توانایی فیزیکی بدن را در افراد مسن افزایش دهد. نکته جالب در مورد پژوهش ما این است که همه افراد می‌توانند با کمک رژیم غذایی، تا حدودی به استقلال فیزیکی برسند. حتی اگر امکان تغییر کامل رژیم غذایی وجود نداشته باشد، افراد می‌توانند با برخی تغییرات کوچک در غذای خود مانند مصرف سبزیجات و خشکبار، به توانایی کنترل فیزیکی برسند.
گرودشتاین و همکارانش در این پژوهش، داده‌های مربوط به ۱۲۶۵۸ نفر را بین سال‌های ۲۰۰۸ تا ۲۰۱۲ مورد بررسی قرار دادند. آنها در ابتدای بررسی خود، توانایی همه بیماران را در فعالیت‌هایی مانند رفتن به حمام، لباس پوشیدن، قدم زدن، خم شدن و بالا رفتن از پله‌ها ارزیابی کردند. داوطلبان، به پرسش‌نامه‌ای در مورد فعالیت‌های روزانه خود نیز پاسخ دادند.
ارزیابی‌های این بررسی، براساس یک معیار مشخص صورت گرفت و پس از ارزیابی رژیم غذایی هر فرد، رتبه‌ای به او اختصاص یافت. این معیار، مصرف بیشتر سبزیجات، میوه‌ها، دانه‌ها، خشکبار و اسیدهای چرب حاوی امگا ۳ و همچنین، مصرف کمتر نوشیدنی‌ها و آب‌میوه‌های شیرین، گوشت قرمز، اسیدهای چرب ترانس و سدیم را شامل می‌شد.
پژوهشگران دریافتند کسانی که رتبه‌های بالاتری دارند و رژیم غذایی آنها سالم‌تر است، تا ۲۵ درصد کمتر در معرض ابتلاء به نقص فیزیکی قرار دارند. اگرچه ارتباط رژیم غذایی سالم با عملکرد فیزیکی بهتر به طور کلی مشخص است اما پژوهشگران در این بررسی دریافتند که با مصرف بیشتر سبزیجات و کاهش مصرف گوشت قرمز و نوشیدنی‌های شیرین، می‌توان امکان ابتلاء به نقص فیزیکی را تا حد زیادی کاهش داد.
نتایج این بررسی مانند هر بررسی دیگری که بر مبنای گزارش شرکت‌کنندگان صورت می‌گیرد، معایبی دارد اما از آنجا که سلامت کلی رژیم غذایی را مورد بررسی قرار می‌دهد، معایب کوچک نمی‌توانند تأثیر شدیدی بر نتایج آن داشته باشند.
این پژوهش، در مجله " Nutrition, Health and Aging" به چاپ رسید.
انتهای پیام
