چه کسی به ثبت اولین تصویر از یک سیاه‌چاله فضایی کمک کرد؟ 
"کیتی بومن"( Katie Bouman) محققی است که توانست با کشف یک الگوریتم به ثبت اولین تصویر رسمی از یک سیاهچاله کمک کند. 
به گزارش ایسنا و به نقل از سی‌نت، قطعاً می‌توان گفت ۱۰ آوریل روز بزرگی برای علم و به خصوص برای دانشمندان زن بود.
"کیت بومن" (Katie Bouman ) محقق فارغ‌التحصیل شده از دانشگاه "ام‌آی‌تی" موفق شد در سال ۲۰۱۷ یک الگوریتم را برای تلسکوپ "افق رویداد" ایجاد کند که در نهایت منجر به ثبت اولین تصویر از یک سیاهچاله موسوم به "ساگیتاریوسA " شد. از آن زمان تاکنون تصاویر انیمیشنی متعددی از این سیاهچاله در دسترس قرار گرفت که نهایتاً دیشب تصویر اصلی سیاهچاله منتشر شد.
این سیاه چاله ۴۰ میلیارد کیلومتر قطر دارد که سه میلیون برابر قطر زمین است و توسط دانشمندان به "هیولا" تشبیه شده است.
سیاه چاله شکار شده توسط دوربین ستاره شناسان در ۵۰۰ میلیون تریلیون کیلومتری کره‌زمین قرار دارد و تصویرش توسط شبکه‌ای از هشت تلسکوپ در سراسر جهان ثبت شده است.
تلسکوپ "افق رویداد"(Event Horizon) یک تلسکوپ پژوهشی برای ساخت یک آرایهٔ بزرگ تلسکوپی است که از ۸ شبکهٔ جهانی از تلسکوپ‌های رادیویی تشکیل شده است.
تصویر به ثبت رسیده از سیاهچاله که به "هیولا" معروف شده نیز با استفاده از این ۸ تلسکوپ به دست آمده است.
در پی این کار بزرگ "بومن"، دو عکس از وی در رسانه‌های اجتماعی مشهور شده است. تصویر اول مربوط به زمانی است که بومن در کنار یک میز با هارد درایوهای محتوی اطلاعات تصویر ‎سیاهچاله ایستاده است. تصویر دوم هم مربوط به عکس‌العمل وی به دیدن تصویر سیاهچاله برای اولین بار است.

دلیل دیگری که "کیتی بومن" هم‌اکنون بر سر زبان‌ها افتاده، این است که تاکنون زنان دانشمند آن چنان که شایسته و بایسته است، ارج نهاده نشده‌اند و به جرأت می‌توان گفت کاری که این محقق انجام داد باعث شد یکی از بزرگترین رویدادهای علمی تاریخ رقم بخورد.
بومن در مصاحبه با "سی‌ان‌ان"( CNN) اظهار کرد که این موفقیت حاصل یک تلاش جمعی است.
وی در صفحه مجازی خود در "فیس‌بوک" تصویر اولین عکس‌العمل خود به دیدن تصویر سیاهچاله را به اشتراک گذاشت.

این زن دانشمند در سال ۲۰۱۶ به قطعیت اعلام کرده بود که الگوریتم ساخت وی می‌تواند به ثبت تصویر از سیاهچاله منجر شود.
الگوریتم ارائه شده توسط تیم تحقیقاتی بومن ، "بازسازی مداوم تصاویر با کیفیت بالا " و به اختصار "CHIRP" نام دارد و تصاویر ارسال شده از تلسکوپ " افق رویداد" را به هم متصل می‌کند.
حجم تصاویر ارسالی از تلسکوپ "افق_رویداد" ۵ هزار ترابایت بود.
الگوریتم "کیتی بومن" این ۵ هزار ترابایت تصویر را پردازش کرد و جهانیان توانستند اولین تصویر سیاه‌چاله را نظاره‌گر باشند.


انتهای پیام
