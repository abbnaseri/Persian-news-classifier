همکاری اوبر و ولوو برای ساخت خودروهای تمام خودران
شرکت تاکسی آنلاین "اوبر"(Uber) با همکاری شرکت صنایع خودروسازی سوئدی "ولوو"(volvo) از نخستین خودرو تمام خودران رونمایی کرد.
به گزارش ایسنا، اوبر قصد دار تعداد خودروهای خودران را تا سال آینده افزایش دهد. اخیراً نیز این شرکت با همکاری شرکت ولوو از نخستین خودرو تمام خودران رونمایی کرد.
خودرو خودران "XC۹۰ SUV" نخستین وسیله نقلیه تمام خودران اوبر است که به راننده نیازی ندارد.
برنامه خودرو خودران اوبر پس از آنکه یک عابر در سال ۲۰۱۸ با برخورد به یکی از خودروهای خودران اوبر جان خود را از دست داد، به تعویق افتاد.
اما این برنامه مجدداً از سر گرفته شده است و به گفته اوبر در سال ۲۰۲۰ افراد شاهد نسل جدیدی از خودروهای خودران در جاده‌ها خواهند بود. در حال حاضر این خودروها تنها در جاده‌های عمومی شهر پیتسبرگ ایالت پنسیلوانیا مورد آزمایش قرار می‌گیرند.
"اریک میهوفر"(Eric Meyhofer) مدیر اجرایی اوبر گفت: این خودروها مجهز به دوربین با پوشش ۳۶۰ درجه و سیستم ۳۶۰ درجه لیدار و رادار است.
طی این پروژه، اوبر خودرو "ایکس‌سی ۹۰ "(XC۹۰) ولوو را تغییر داده و با سیستم‌های مذکور آن را به یک خودرو تمام خودران مجهز کرده است.
یکی از ویژگی‌های مهم خودرو "ایکس‌سی ۹۰ "(XC۹۰) سیستم پشتیبانی جامع آن برای عملکرد فرمان و ترمز است. سیستم باتری این خودرو نیز به پشتیانی مجهز است که تضمین می‌کند خودرو مذکور می‌تواند بلافاصله توقف کند.
"هاکان ساموئلسون"(Håkan Samuelsson)، رئیس و مدیر اجرایی شرکت ولوو گفت: ما معتقدیم فناوری خودروهای خودران به ما اجازه می‌دهد تا ایمنی خودرو را بهبود ببخشیم که این موضوع نیز هدف اساسی شرکت ما است. تا اواسط دهه آینده، ما پیش‌بینی می‌کنیم که یک سوم خودروهای فروخته شده ما خودروهای خودران باشند.
انتهای پیام
