طراحی یک گوشی هوشمند پوشیدنی
در "کنگره جهانی موبایل ۲۰۱۹" که روز گذشته آغاز شد، غول‌های فناوری جهان از آخرین محصولات خود رونمایی کردند و گوشی‌های خم شدنی شرکت‌های سامسونگ و هوآوی نیز به دلیل طراحی خاص نظر افراد بسیاری را جلب کرد اما اکنون یک گوشی پوشیدنی در این کنگره رونمایی شد.
به گزارش ایسنا و به نقل از سی نت، شرکت Nubia در "کنگره جهانی موبایل ۲۰۱۹" از گوشی هوشمند خود که بسیار به ساعت مچی شباهت دارد و کاربران می‌بایست آن را به دور مچ دست خود ببندند رونمایی کرد.
طراحی این گوشی هوشمند بسیار منحصر به فرد و جذاب است. گوشی هوشمند مذکور "Nubia Alpha" نام دارد و ضد آب است.
ساعت Alpha دارای یک صفحه نمایش OLED انعطاف پذیر ۴.۰۱ اینچی است. ساعت مذکور در دو نسخه عرضه خواهد شد که یکی از آنها نسخه بلوتوثی و دیگری نسخه سیم‌کارتی آن خواهد بود.
نسخه سیم‌کارتی این گوشی از نسل چهارم شبکه تلفن همراه پشتیبانی می‌کند.
این گوشی دارای یک پردازنده "اسنپ‌دراگون وی‌یر ۲۱۰۰"(Snapdragon Wear ۲۱۰۰) و باتری ۵۰۰ میلی آمپر است.
اسنپ‌دراگون خانواده سیستم روی تراشه مخصوص تلفن هوشمند و تبلت بر پایه "معماری کم‌مصرف آرم" ساخت کوالکام است. معماری آرم (ARM architecture) نوعی از معماری و ساختار پردازنده‌های رایانه‌ای است که به‌وسیلهٔ شرکت انگلیسی آرم هولدینگز طراحی شده‌ است و بیشتر برای تلفن‌های هوشمند، تبلت‌ها و دستگاه‌های قابل‌ حمل کاربرد دارد. معماری آرم دستورالعمل‌های ۳۲ بیتی را پردازش می‌کند و از دههٔ ۱۹۸۰ میلادی تا به امروز در حال توسعه و گسترش است.
کوالکام(Qualcomm) شرکت فناوری و تجهیزات ارتباطی و مخابراتی آمریکایی است، که در ماه ژوئیه ۱۹۸۵ در سن‌دیگو، ایالات متحده آمریکا تأسیس شد و دفتر مرکزی آن نیز در این شهر می‌باشد.
این گوشی دارای برنامه ردیابی خواب و برنامه دستیار سلامت است و کاربران با استفاده از قابلیت کنترل از راه دور با حرکت دست می‌توانند این گوشی را هدایت کنند.
گوشی Alpha همچنین دارای دوربین ۵ مگاپیکسلی برای گرفتن عکس و ضبط ویدئو است.
انتهای پیام
