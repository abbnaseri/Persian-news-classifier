این پای مصنوعی، از زمین خوردن کاربر پیشگیری می‌کند
پژوهشگران "دانشگاه استنفورد"، نوعی پای مصنوعی ابداع کرده‌اند که می‌تواند از زمین خوردن کاربر خود پیشگیری کند.
به گزارش ایسنا و به نقل از وب سایت رسمی دانشگاه استنفورد، هنگامی که روی زمین ناهموار قدم می‌گذاریم، پاهای ما با انعطاف قوزک و حرکت دادن انگشتان، نسبت به برآمدگی‌ها و فرورفتگی‌ها واکنش نشان می‌دهند. پاهای مصنوعی معمولاً قادر به چنین کاری نیستند؛ در نتیجه به زمین خوردن کاربر خود منجر می‌شوند اما پژوهشگران "دانشگاه استنفورد" (Stanford University)، یک مدل آزمایشی از پای مصنوعی ابداع کرده‌اند که ساختاری متشکل از سه قسمت دارد و می‌تواند مانند پای واقعی عمل کند.
این پای مصنوعی، از سه قسمت شامل دو انگشت و یک پاشنه تشکیل شده است. هنگامی که کاربر راه می‌رود، حسگرهای به کار رفته در پا می‌توانند فشار وارد شده به این سه قسمت را تشخیص دهند. انگشتان و پاشنه این پای مصنوعی می‌توانند با کمک موتورهای الکتریکی، نسبت به بالا و پایین رفتن واکنش دهند و بدین ترتیب، به تغییر میزان فشار کمک کنند تا امکان درست راه رفتن در ناهمواری‌ها فراهم شود.
این پای مصنوعی، یک واحد اندازه‌گیری درونی هم دارد و می‌تواند محل قرار گرفتن پا را تشخیص دهد. اطلاعات این واحد اندازه‌گیری، بسیار مهم هستند زیرا می‌توان آنها را برای پیدا کردن روش درست واکنش نسبت به ناهمواری‌ها به کار برد.

نسخه کنونی این پای مصنوعی، با استفاده از یک دستگاه شبیه‌ساز رایانه‌ای، با موفقیت روی یک داوطلب آزمایش شده است. این دستگاه در آزمایش توانست راه رفتن واقعی انسان را شبیه‌سازی کند و بازخوردی نسبت به نحوه تغییر در پای مصنوعی ارائه دهد.
"استیون کالینز" (Steven Collins)، استادیار دانشگاه استنفورد گفت: یکی از جالب‌ترین قسمت‌های کار ما، پیاده کردن تجربه‌های آزمایشگاهی روی ابزار سبک وزن و ارزان قیمتی است که بیرون از آزمایشگاه به کار می‌روند. اگر پژوهش‌های ما به درستی پیش بروند، می‌توانیم از این محصول برای کمک به افرادی که به پای مصنوعی نیاز دارند، استفاده کنیم.
نتایج این پژوهش در مجله IEEE"" به چاپ رسیده است.
انتهای پیام
