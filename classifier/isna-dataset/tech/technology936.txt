تراشه تسلا، بهترین تراشه جهان برای خودروهای خودران است!
"ایلان ماسک" در مصاحبه جدید خود، تراشه شرکت "تسلا" را بهترین تراشه جهان برای خودروهای خودران دانست.
به گزارش ایسنا و به نقل از تک‌کرانچ، "ایلان ماسک"(Elon Musk)، مدیر عامل شرکت "تسلا"(Tesla) در بیانیه جدید خود، جزئیاتی در مورد تراشه جدیدی ارائه داد که قرار است برای راه‌اندازی نرم‌افزار وسایل نقلیه خودران ارائه شود. ماسک، این تراشه را "بهترین تراشه در جهان" می‌داند.
می‌توان گفت که این تراشه، یک "رایانه تمام خودکار"(FSD Computer) است که عملکرد ویژه و ایمنی بالایی دارد. در بیانیه تسلا، به نحوه کارکرد این تراشه و تفاوت آن با تراشه‌های شرکت‌های بزرگی مانند سامسونگ اشاره نشده و هنوز باید منتظر بود تا جزئیات بیشتر و دقیق‌تری در این مورد منتشر شود.
تسلا برای طراحی تراشه جدید خود، گروهی از مهندسان ماهر را به کار گرفته که سرپرستی آنها را "پیت بانون"(Pete Bannon)، مهندس پیشین شرکت اپل بر عهده دارد.

آنچه برای چنین پلتفرم‌هایی اهمیت دارد، توانایی آنها در تکمیل وظایف گوناگون و برآوردن نیازهای متفاوت مربوط به فناوری خودران در سطح بالاتر است. مهندسان تسلا، راهبردهایی را در طراحی تراشه جدید خود به کار گرفته‌اند که شاید بتوان آنها را بهترین راهبردها در زمینه بهبود توانمندی‌های فناوری هدایت خودران با کمک تراشه‌های هوش مصنوعی دانست.
این رایانه تمام خودکار، از دو سیستم تشکیل شده که درست کنار یکدیگر روی برد قرار گرفته‌اند. این ویژگی، یک تصمیم قابل توجه به شمار می‌رود زیرا تقسیم کردن سیستم به دو بخش، موجب تقسیم نیرو در آن می‌شود و به عملکرد متعادل سیستم می‌انجامد.
مجهز بودن به حافظه تصادفی سریع و قدرت ذخیره بالا موجب می‌شود که عملکرد سیستم، بسیار مؤثر باشد. ایلان ماسک در این باره گفت: شرکت تسلا که پیش از این هرگز تراشه‌ای طراحی نکرده بود، بهترین تراشه در جهان را طراحی خواهد کرد.
طبیعی است که شرکت‌های بزرگ دیگر از جمله "انویدیا" (Nvidia) و "موبایل‌آی" (Mobileye) که در حوزه فناوری خودران فعالیت دارند نیز برای طراحی و ساخت تراشه اقدام کنند و حتی اگر تراشه تسلا، بهترین تراشه جهان باشد، به زودی نمونه بهتری به بازار وارد شود.

گفتنی است که این شرکت‌ها، انتقادهایی را به تراشه تسلا وارد کرده‌اند. انویدیا باور دارد که این تراشه از دقت کافی برخوردار نیست و برای خودروهای خودران مناسب نخواهد بود.
ایلان ماسک پیشتر گفته بود که امیدوار است این تراشه جدید، مزایای گسترده‌ای برای خودروهای خودران تسلا به ارمغان بیاورد. این تراشه در صورت موفقیت، یک پیشرفت بزرگ و مهم برای شرکت تسلا به شمار می‌رود و می‌تواند قدرت پردازش خودروهای خودران را با روشی جدید تقویت کند.
انتهای پیام
