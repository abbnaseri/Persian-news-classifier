ساخت اسپیکر با استفاده از زباله‌!
یک شرکت انگلیسی با استفاده از زباله‌های پلاستیکی، اسپییکر بلوتوثی قابل حمل تولید کرده است. 
به گزارش ایسنا و به نقل از گیزمگ، امروزه پلاستیک به علت تنوع بالا و موارد استفاده‌ زیاد خود به عنوان یک مشکل جهانی محسوب می‌شود که زمین، هوا و اقیانوس‌ها را تهدید می‌کند.
در حالی‌ که برخی از پلاستیک‌ها به راحتی بازیافت می‌شوند، برخی از آنها مانند نایلون‌های ضربه‌گیر و نایلون‌های مخصوص بسته‌بندی ممکن است توسط شهرداری‌ها قابل قبول نباشند زیرا غیرقابل بازیافت هستند.
در این راستا استودیو طراحی "گومی"( Gomi) در انگستان به دنبال راهی برای رفع این مشکل است.
این شرکت یک اسپیکر بی‌سیم قابل حمل تولید کرده که از پلاستیک‌های انعطاف‌پذیر ساخته شده است. "تام میدس"(Tom Meades) از شرکت "گومی" اظهار کرد، ما می‌خواهیم زباله‌هایی را که قرار است سوزانده و یا مدفون شوند، به یک اسپیکر بلوتوثی تبدیل کنیم.
شرکت گومی اعلام کرد، زباله‌های انعطاف‌پذیر عموماً توسط شوراهای بریتانیا به عنوان زباله‌های غیرقابل بازیافت شناخته می‌شوند.
بنابراین ما به این فکر افتادیم که می‌توان از طریق یک روش خلاقانه این زباله‌ها را ارزشمند ساخته و به طریقی مفید به مهار آن‌ها پرداخت.

ما نباید بگذاریم که این زباله‌ها محیط زیست را آلوده کنند بلکه باید این مواد را به اشیایی مطلوب تبدیل کنیم.
هر اسپیکر از حدود ۱۰۰ کیسه پلاستیکی تشکیل شده که ذوب و فشرده شده‌اند.
در فرآیند تولید اسپیکر الگوهایی با دست روی اسپیکر ایجاد می‌شوند که طرحی مانند سنگ مرمر دارند.

این کار باعث می‌شود هر اسپیکر ظاهری منحصر به فرد داشته باشد.
استودیو طراحی "گومی" با عمده‌فروشان محلی همکاری کرده تا ضایعات پلاستیکی را از آن‌ها دریافت کند. مردم منطقه نیز می‌توانند زباله‌های خانگی خود را برای ساخت اسپیکر به این شرکت بدهند.
ابعاد اسپیکر ۱۳۸ در ۲۷۰ در ۸۰ میلی‌متر بوده و نسخه بلوتوث آن ۴ است.
با هر بار شارژ اسپیکر نیز می‌توان به مدت ۱۸ ساعت به موسیقی گوش داد.
قیمت اسپیکرهای گومی از ۲۶۰ دلار آغاز شده و اگر برنامه‌ریزی‌های مربوطه به درستی پیگیری شود، این محصول از ماه نوامبر در دسترس مشتریان خواهد بود.

انتهای پیام
