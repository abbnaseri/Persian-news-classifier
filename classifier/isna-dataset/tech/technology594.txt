توقف تکثیر سلول‌های سرطان روده با شهد گل یک درخت مدیترانه‌ای
پژوهشگران اسپانیایی و ایتالیایی در پژوهش جدیدی دریافتند که شهد گل‌های یک درخت مدیترانه‌ای می‌تواند تکثیر سلول‌های سرطانی مربوط به روده بزرگ را متوقف کند.
به گزارش ایسنا و به نقل از مدیکال‌اکسپرس، پژوهشگران اسپانیایی و ایتالیایی ثابت کرده‌اند که شهد گل‌های یک درخت مدیترانه‌ای موسوم به "درخت قطاب" یا "درخت توت‌فرنگی"(strawberry tree) می‌تواند در توقف تکثیر سلول‌های سرطان روده بزرگ مؤثر باشد. آنها شهد گل‌های درخت قطاب را به سلول‌های سرطانی پرورش یافته در آزمایشگاه اضافه کردند و توقف رشد سلول‌ها را شاهد بودند. پژوهشگران امیدوارند که بتوانند این نتایج امیدوارکننده و ویژگی خاص شهد گل‌های این درخت را در مدل‌های درون‌جانداری تأیید کنند.
شهد به دست آمده از گل‌های درخت قطاب، تلخ و سیاه رنگ است. دانشمندان "دانشگاه ویگو"(universities of Vigo) و "دانشگاه گرانادا"(UGR) در اسپانیا و "دانشگاه پلی تکنیک مار که"(Marche Polytechnic University) در ایتالیا، قابلیت‌های شهد گل‌های این درخت مدیترانه‌ای را برای نخستین بار مورد بررسی قرار دادند.
این پژوهش نشان می‌دهد که شهد گل این درخت می‌تواند تکثیر سلول‌های سرطانی کشت شده در ظروف آزمایشگاهی، به خصوص سلول‌های مربوط به سرطان روده بزرگ و ویژگی‌های مرتبط با متاستاز آنها را متوقف کند.
"مائوریزیو باتینو"(Maurizio Battino)، از پژوهشگران این پروژه گفت: به کار بردن شهد گل درخت قطاب در درمان سلول‌های سرطانی می‌تواند چرخه تکثیر آنها را با تنظیم برخی ژن‌های خاص متوقف کند، جلوی حرکت سلول‌ها را بگیرد و توانایی شکل دادن سلول‌های بیشتر را کاهش دهد.
همچنین این شهد می‌تواند یک فاکتور رشد موسوم به "EGFR / HER2" را سرکوب و سیگنال‌دهی آن را متوقف کند. EGFR/HER2، هدف جالبی در درمان سرطان به شمار می‌رود زیرا علاوه بر مرگ سلول و متاستاز سرطان، نقش مهمی در نجات و تکثیر سلول سرطانی دارد.
در مقاله این پژوهش آمده است: هیچکدام از اثرات گفته شده، با اضافه کردن شهد به سلول‌های سالم دیده نشد اما برای تأیید اثرات آن بر مدل‌های درون‌جانداری سلول‌های سرطانی، به پژوهش‌های بیشتری نیاز داریم. ما نمی‌توانیم با داده‌های کنونی، درباره درمان و یا پیشگیری از سرطان صحبت کنیم.
نتایج این پژوهش، در مجله "Journal of Functional Foods" به چاپ رسید.
انتهای پیام
