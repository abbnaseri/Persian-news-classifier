بهبود آلزایمر با کمک تحریک امواج مغزی
پژوهشگران دانشگاه "ام.آی.تی" در بررسی جدیدی دریافتند که می‌توان نشانه‌های آلزایمر را با کمک تحریک امواج مغزی کاهش داد.
به گزارش ایسنا و به گزارش ام. آی. تی نیوز، متخصصان علوم اعصاب دانشگاه "ام. آی. تی"(MIT) با قرار دادن موش‌ها در معرض ترکیب منحصر به فردی از نور و صدا، نشان دادند که امکان بهبود نقص‌های شناختی و حافظه این موجودات وجود دارد. شاید نتایج این بررسی بتوانند به بهبود بیماران مبتلا به آلزایمر کمک کنند.
این درمان غیرتهاجمی که امواج مغزی را تحت تأثیر قرار می‌دهد، "نوسانات گاما"(gamma oscillations) نام دارد و می‌تواند تعداد پلاک آمیلوئید(عامل اصلی آلزایمر و تخریب سلول‌های عصبی) را در مغز موش‌ها کاهش دهد. پلاک‌های آمیلوئید، در مغز به خصوص در نواحی از مغز که بر فعالیت‌هایی مانند یادگیری و حافظه تأثیر دارند، ایجاد می‌شوند.
این گروه پژوهشی در سال ۲۰۱۶، اثر مثبت نوسانات گاما را بر مغز موش‌هایی که نشانه‌هایی از آلزایمر در خود داشتند، گزارش دادند. آنها موش‌ها را به مدت یک ساعت در روز در معرض نور قرار دادند و دریافتند که این درمان می‌تواند سطح پلاک آمیلوئید و دیگر نشانگرهای مرتبط با آلزایمر را کاهش دهد.
پژوهشگران در آزمایش جدید خود با استفاده از محرک صوتی، امکان دسترسی به نواحی گوناگون مغز را بررسی کردند و دریافتند قرار گرفتن در معرض میزان مشخصی از صدا در هر روز و تکرار این فرآیند به مدت یک هفته، می‌تواند میزان آمیلوئید را در قشر شنوایی مغز که مسئول پردازش صداست، کاهش دهد.
آنها اثر تحریک شنوایی را بر توانایی شناختی موش‌ها نیز مورد آزمایش قرار دادند و دریافتند موش‌ها پس از یک هفته درمان، عملکرد بهتری دارند و می‌توانند اشیا را بهتر از قبل تشخیص دهند.
"لی هویی تسای"(Li-Huei Tsai)، از نویسندگان این پژوهش گفت: هنگامی که محرک‌های دیداری و شنیداری را به مدت یک هفته ترکیب کردیم، شاهد نقش قشر پیش‌پیشانی و کاهش شگفت‌انگیز آمیلوئیدها بودیم.
وی با تاکید بر لزوم انجام شدن پژوهش‌های بیشتر افزود: ما باید مطمئن شویم که این روش، روی انسان هم کارآمد است؛ به همین دلیل، آزمایش‌های ایمنی ابتدایی را روی انسان‌های سالم آغاز کرده‌ایم.
"نانسی کوپل"(Nancy Kopell)، استاد ریاضیات و آمار گفت: اگرچه تفاوت‌های مهمی میان گونه‌های جاندار وجود دارد اما می‌توانیم به کارایی این روش در انسان‌ها خوش‌بین باشیم. این گونه پژوهش‌ها، تأثیر بالینی قابل توجهی بر بیماری آلزایمر و انواع التهاب مغزی خواهند داشت.
این پژوهش، در مجله " Cell" به چاپ رسید.
انتهای پیام
