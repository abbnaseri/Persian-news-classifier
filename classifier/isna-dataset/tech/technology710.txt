گوگل لوگوی خود را تغییر داد
امروز گوگل لوگوی خود را به افتخار "جورجیوس پاپانیکولائو" تغییر داد.
به گزارش ایسنا، امروز ۱۳ مه زادروز "جورجیوس پاپانیکولائو"(George Papanicolaou) است.
"جورجیوس پاپانیکولائو" پزشکی یونانی است که در زمینهٔ "سیتوپاتولوژی" (شاخه‌ای از علم پاتولوژی که به بررسی و تشخیص بیماری‌ها در سطح سلولی می‌پردازد) و تشخیص زودهنگام سرطان پیش‌گام بوده است.
وی در دانشگاه آتن درس خوانده و مدرک پزشکی خود را در سال ۱۹۰۴ گرفته است.
این محقق تخصص خود را شش سال بعد، از دانشگاه مونیخ آلمان دریافت کرد. پاپانیکولائو در سال ۱۹۱۳ میلادی به آمریکا مهاجرت کرده و در بخش آسیب‌شناسی بیمارستان نیویورک مشغول به کار شد.
از مهم‌ترین ابداعات و کارهای این دانشمند بزرگ ابداع آزمایش "پاپ اسمیر" برای تشخیص زودهنگام سرطان دهانه رحم بوده است.
آزمایش پاپ اسمیر جزو آزمایش‌های غربال‌گری است که برای تشخیص سرطان یا عواملی که منجر به سرطان دهانه رحم خواهند شد انجام می‌شود که بنا بر توصیه پزشکان، زنان باید به طور مرتب (اغلب سالیانه) آن را انجام دهند تا از بروز سرطان پیشگیری کنند.
وی در نهایت در سال ۱۹۶۲ در سن ۷۸ سالگی درگذشت.
گوگل هم به مناسبت تولد این دانشمند ارزشمند لوگوی خود را به افتخار وی تغییر داد.

انتهای پیام
