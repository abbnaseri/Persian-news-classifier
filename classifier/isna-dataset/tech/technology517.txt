تست آتش کپسول فضایی حمل سرنشین بوئینگ انجام شد
به نظر می‌رسد کپسول فضایی حمل خدمه شرکت بوئینگ موسوم به "استارلاینر" آزمایشات نهایی خود را سپری می‌کند و به زودی آماده ارسال فضانوردان به فضا خواهد بود.
به گزارش ایسنا و به نقل از گیزمگ، شرکت بوئینگ تست آتش مجموعه پیچیده موتورهای پیشران کپسول فضایی "استارلاینر سی‌اس‌تی -۱۰۰"(Starliner CST-100) خود را در مرکز آزمایشگاهی ناسا در مکزیک انجام داده است. از این کپسول برای انتقال هفت مسافر به مدار زمین استفاده خواهد شد.
موفق بودن آزمایشات در حال حاضر راه را برای تست کامل و همه جانبه و اولین پرواز مداری بدون سرنشین باز کرده است.
تکنسین‌ها آزمایش استارلاینر را با مخازن پر از سوخت، مخازن هلیوم برای فشار، سیستم‌های کنترل کننده واکنش موتورها، مانورهای مداری و کنترل ارتفاع توسط موتورها انجام دادند.
این آزمایشات به منظور شبیه‌سازی شرایطی که این فضاپیما در پرواز مداری با آن مواجه خواهد شد، انجام شد و شامل راه‌اندازی ۱۹ موتور برای شبیه‌سازی مانور در فضا، ۱۲ موتور برای کنترل سقوط از ارتفاع بالا و راه‌اندازی همزمان تمام ۲۲ موتور برای شبیه‌سازی سقوط از ارتفاع کم بود.
"جان مول‌هلند"، معاون رئیس بوئینگ و مدیر برنامه خدمه تجاری بوئینگ می‌گوید: آزمایشات بیش از هر چیز برای تأمین ایمنی فضانوردان انجام می‌شود. این آزمایشات موفقیت آمیز نشان می‌دهد این سیستم به درستی کار خواهد کرد و استارلاینر مسافران خود را در تمام مراحل پرواز به صورت ایمن با خود به همراه خواهد داشت.
وی افزود: این آزمایشات موفقیت آمیز یک نقطه عطف در مسیر آینده استارلاینر بود که موجب می‌شود پرواز به ایستگاه بین‌المللی فضایی در اواخر امسال انجام شود.
فضاپیمای "استارلاینر سی‌اس‌تی -۱۰۰" نام فضاپیمای تجاری ساخت شرکت بوئینگ به سفارش ناسا است. سی‌اس‌تی -۱۰۰ کوتاه شده "Crew Space Transportation" به معنی حمل و نقل فضایی خدمه است و قابلیت حمل فضانوردان به فضا را دارد.
انتهای پیام
