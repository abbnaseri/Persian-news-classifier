وقتی فناوری زندگی را متحول می‌کند
گجت‌های خانگی هوشمند، جدیدترین نوع فناوری برای استفاده در خانه هستند که می‌توانند به زندگی راحت کاربران کمک کنند.
به گزارش ایسنا به نقل از فوربس، گجت‌های هوشمند خانگی، در حال حاضر در سطح گسترده‌ای مورد استفاده کاربران قرار دارند و برای اهداف گوناگون از جمله سرگرمی به کار می‌روند. برخی از این گجت‌ها مانند "هوم هاب" (home hub) هوشمند و یا ترموستات قابل اتصال به اینترنت، در چندین نسخه اصلاح شده ارائه شده‌اند و در هر نسخه از آنها، قابلیت‌های جدیدی وجود دارد. برخی از این ابزار آنقدر پیشرفته هستند که اگر از قابلیت‌های آنها باخبر باشید، شاید احساس کنید که حتماً به یکی از آنها برای زندگی نیاز دارید.
در اینجا به برخی از بهترین و جالب‌ترین این ابزار اشاره می‌شود که در حال حاضر به بازار ارائه شده‌اند و امکان خرید آنها وجود دارد.
کلید روشنایی هوشمند

در حال حاضر، سیستم‌های روشنایی متفاوتی وجود دارند که به قابلیت اتصال به وای‌فای نیز مجهز هستند اما "اورو"(Orro)، نخستین نمونه‌ای است که برای درک نحوه روشن کردن خانه، از فناوری خودیادگیری استفاده می‌کند. این کلید هوشمند می‌تواند زمان ورود کاربر به منزل و خروج او را احساس کند و اولویت او را در روشنایی و نحوه تغییر روشنایی خانه در طول روز بفهمد. اورو، به ابزار خانگی هوشمند از جمله "الکسا"(Alexa) نیز متصل می‌شود و قابلیت تشخیص صدا را نیز دارد.
دوربین امنیتی داخلی

سیستم‌های مجهز به دوربین‌های امنیتی که قابلیت اتصال به وای‌فای را دارند، در بازار فراوان هستند و در برخی خانه‌ها نیز مورد استفاده قرار می‌گیرند اما "نتاتمو"(Netatmo)، قابلیت‌هایی فراتر از این دارد. این دوربین، به هوش مصنوعی مجهز است و توانایی تشخیص چهره را نیز دارد. نتاتمو با داشتن قابلیت تشخیص چهره می‌تواند کاربر و افراد غریبه را شناسایی کند. این دوربین به خاطر داشتن توانایی شنیداری هوشمند می‌تواند علائم هشدار دهنده‌ای مانند دود و یا مونواکسید کربن را تشخیص دهد.
ترموستات هوشمند

ترموستات هوشمند "نست" (Nest)، در حال حاضر در خانه‌های بسیاری مورد استفاده قرار می‌گیرد و با اثبات ارزش خود، به یکی از مشهورترین گجت‌های هوشمند خانگی تبدیل شده است. نست از سال ۲۰۱۱ تاکنون توانسته است به ذخیره هشت میلیارد کیلووات انرژی کمک کند. این ترموستات می‌تواند با درک الگوهای گرمایشی خانه و یادگیری تنظیم دما، خود را به صورت خودکار با سبک زندگی کاربر وفق دهد. کاربران می‌توانند نست را در دماهای متفاوت مورد نظر خود تنظیم کنند تا برنامه خود را به آن آموزش دهند. ترموستات نست می‌تواند زمان ورود و خروج کاربر را نیز با کمک سیگنال‌های تلفن همراه او تشخیص دهد و از این اطلاعات برای صرفه‌جویی در انرژی استفاده کند.
قفل هوشمند

"آگوست"(August)، یک قفل هوشمند است که به در متصل می‌شود و هنگام خروج کاربر، امنیت خانه را به صورت خودکار تأمین می‌کند. اگر کاربر بخواهد که دوستان، اعضای خانواده و یا مستخدمان در غیاب او بتوانند به خانه وارد شوند، نیازی نیست که به آنها کلید بدهد و می‌تواند آگوست را برای دسترسی مهمان تنظیم کند. کاربر می‌تواند در هر زمانی و از هر جایی که هست، وضعیت در خانه خود را بررسی کند و از ورود و خروج افراد گوناگون آگاه شود.
پرده هوشمند

پرده هوشمند ساخت شرکت سوئدی ایکیا (IKEA) هنوز به بازار عرضه نشده و در دسترس نیست. قرار بود پرده ایکیا، در اوایل سال جاری آماده فروش باشد اما ارائه آن تا پایان تابستان به تأخیر افتاد. این پرده هوشمند که با صدای کاربر فعال می‌شود، قابل اتصال به تلفن همراه هوشمند است. پرده هوشمند ایکیا، در سه اندازه گوناگون آماده شده و می‌تواند به دستیارهای هوشمند "سیری" (Siri)، الکسا و گوگل متصل شود.
جاروبرقی رباتیک

جاروبرقی‌های رباتیک، در انواع گوناگونی در دسترس هستند و کار خود را در سطوح متفاوتی انجام می‌دهند. جاروبرقی رباتیک "آی ۳۶۰" (360 Eye) شرکت "دایسون" (Dyson)، جدیدترین تلاش در حوزه ارائه این فناوری است. این جاروبرقی همان گونه که از نام آن برمی‌آید، یک دوربین ۳۶۰ درجه دارد که آن را هنگام کار در جهت‌های گوناگون هدایت می‌کند. آی ۳۶۰ می‌تواند بیشتر فضای خانه را پوشش دهد و بخش قابل توجهی از کار خود را پیش از نیاز به شارژ مجدد انجام دهد. کاربر می‌تواند برای هدایت این جاروبرقی رباتیک، از یک اپلیکیشن استفاده کند تا بتواند از عهده بررسی کار آن برآید. چرخ‌های مجهز به ریل این جاروبرقی، مانند چرخ‌های تانک هستند و با چرخ‌های معمولی تفاوت دارند؛ در نتیجه آی ۳۶۰ می‌تواند سطوح متفاوت را بهتر تمیز کند. اگرچه این جاروبرقی نمی‌تواند از پله‌ها بالا برود اما می‌تواند برای رفتن از روی کفپوش چوبی به روی فرش، تغییرات لازم را داشته باشد و از موانع سر راه خود بگذرد.
تختخواب هوشمند

پیشرفت‌های اخیر در زمینه ارائه کالای هوشمند خواب، به ابداع تختخواب هوشمند منجر شده که به راحتی خواب کاربر کمک می‌کند. این تختخواب موسوم به "پاد" (Pod) می‌تواند دمای مورد علاقه کاربر را یاد بگیرد تا خود را مطابق آن تنظیم کند. این تختخواب می‌تواند برای بیدار کردن کاربر خود در زمان مورد نظر، دما را بالا ببرد و نیاز به زنگ هشدار را برطرف کند. پاد، یک اپلیکیشن قابل اتصال به اینترنت دارد که داده‌های مورد نیاز را هنگامی که کاربر در خواب است، با کمک چند حسگر تحلیل کند. از آنجا که پاد، قابلیت اتصال به الکسا را نیز دارد، کاربران می‌توانند آن را با صدای خود کنترل کنند.
انتهای پیام
