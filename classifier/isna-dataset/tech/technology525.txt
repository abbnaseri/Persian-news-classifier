یک نوجوان سایت اپل را به خاطر استخدام هک کرد!
یک نوجوان استرالیایی به امید این‌ که شرکت اپل او را استخدام کند، اقدام به هک کردن سایت آن کرد.
به گزارش ایسنا و به نقل از انگجت، اگر شما یک نوجوان بودید و امیدوار بودید که در یک شرکت غول فناوری کار کنید، چه راهی در پیش می‌گرفتید؟ به احتمال زیاد برنامه تحصیلی خود را طبق آن تنظیم می‌کردید و امیدوار بودید که در نهایت یک روز برای کارآموزی و استخدام به آن شرکت بروید. اما یک نوجوان استرالیایی از روشی غیر معمول استفاده کرده است.
این نوجوان اپل را هک کرده و به جرم خود اعتراف کرده است، در حالی که اعلام کرده امیدوار بوده است این کار باعث شود در شرکت اپل مشغول به کار شود.
وی شنیده بوده که یک نوجوان اروپایی چنین کاری کرده و اپل او را استخدام کرده است و تصور می‌کرده پس از هک کردن اپل یک شغل در انتظار او خواهد بود. در حالی که قانون نظر دیگری دارد.
خوشبختانه این موضوع موجب زندانی‌شدن این نوجوان نشد و تنها به پرداخت ۵۰۰ دلار استرالیا جزای نقدی و ۹ ماه رفتار مناسب و تحت نظر بودن محکوم شد.
این نوجوان ۱۳ ساله بود، وقتی که عملیات هک را شروع کرد و دادستان در مورد او گفت که این نوجوان از آن زمان از توانایی‌های تکنولوژیک خود در راه خوب استفاده کرده است.
وی می‌خواهد در رشته امنیت دیجیتال و جرم‌شناسی در دانشگاه تحصیل کند.
اما موضع اپل نسبت به این اتفاق چه بود؟ هیچ‌کس از جانب اپل در مورد این اتفاق اظهارنظر نکرده است. در عوض اپل تاکید کرد که کارمندان هوشیارانه از این شرکت مراقبت و محافظت می‌کنند و تلاش برای هک را قبل از گزارش دادن به پلیس مهار می‌کنند.
اپل می‌گوید در اثر این هک اطلاعات شخصی هیچ‌کس در معرض خطر قرار نگرفته است. برخی نوجوانان ناآگاه باید بدانند که فقط باید در مدرسه خوب کار کنند تا شغل مناسبی به دست بیاورند.
انتهای پیام
