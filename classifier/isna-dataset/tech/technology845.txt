عینک واقعیت افزوده اَپل سال آینده عرضه می‌شود
"مینگ-چی کو" تحلیلگر باسابقه محصولات اَپل احتمال می‌دهد که تولید عینک‌های واقعیت افزوده اَپل اواخر امسال یا اوایل سال آینده میلادی آغاز شود.
به گزارش ایسنا و به نقل از دیجیتال ترندز، بر هیچ‌کس پوشیده نیست که شرکت اپل چند سال است که در حال کار بر روی فناوری واقعیت افزوده(AR) است. چنان که "تیم کوک" مدیرعامل شرکت اپل به روشنی گفته است که این شرکت عمیقاً علاقه‌مند به توسعه فناوری واقعیت افزوده است.
وی همچنین گفته است که واقعیت افزوده آینده فناوری خواهد بود.
همه چیز حکایت از آن دارد که اپل در حال شروع به تولید عینک واقعیت افزوده است و انتظار می‌رود این محصول با آیفون بعدی در اواخر ۲۰۱۹ یا اوایل ۲۰۲۰ رونمایی شود.
"کوک" گفت: ما اعتقاد داریم واقعیت افزوده به سادگی آینده استفاده از فناوری را برای همیشه تغییر می‌دهد.
"مینگ-چی کو" تحلیلگر فناوری محصولات شرکت اپل یک، معتقد است که هدست یا عینک واقعیت افزوده اپل در سه ماهه دوم سال آینده یا نهایتاً اواخر سال ۲۰۱۹ به تولید انبوه خواهد رسید.
"کو" به پیش‌بینی‌های دقیق مربوط به محصولات آینده اپل در جهان شناخته شده است. وی یکی از قابل اطمینان‌ترین منابع در پیش‌بینی آینده محصولات و برنامه‌های آینده اپل است. او اطلاعات خود را از دوستانی که در فروشگاه‌های اپل در آسیا دارد کسب می‌کند و این اطلاعات را تجزیه و تحلیل می‌کند.

این هدست دارای یک صفحه نمایش هوشمند سبک برای ارتباط برقرار کردن با آیفون خواهد بود و مانند بقیه محصولات اپل از یک طراحی شیک، ظریف و جمع و جور بهره‌مند خواهد شد.
اپل در ماه ژوئن سال ۲۰۱۷ برنامه ARKit را که پلتفرم جدیدی برای توسعه و اجرای برنامه‌های واقعیت افزوده در آیفون و آیپد بود به عنوان بخشی از iOS 11 معرفی کرد که بعداً در iOS 12 به‌روز شد. حالا عینک اپل محصول بعدی است که به ARKit اضافه خواهد شد.
توسعه دهندگان با ARKit می‌توانند نحوه اضافه کردن قابلیت‌های بالقوه واقعیت افزوده برای ردیابی موقعیت و درک صحنه را در برنامه‌های خود دریابند و با ARKit 2 می‌توانند تجربیات واقعیت افزوده زنده را ادغام کنند و برنامه‌های کاربردی را با روش‌های کاملاً جدید قادر به تعامل با محیط کاربر در دنیای واقعی کنند.
همچنین در اواخر اکتبر اپل پلت‌فرم بازی جدید خود موسوم به Arcade Games را ارائه خواهد داد که با آن چندین دستگاه iOS می‌توانند به طور همزمان یک صحنه AR را نشان دهند یا بازی‌های AR چند نفره را اجرا کنند.
جذابیت این پلت‌فرم این است که توسعه دهندگان مجبور نیستند برای ایجاد برنامه‌های AR برای آیفون و آیپد سیستم واقعیت افزوده طراحی کنند.
عینک‌های واقعیت افزوده نباید با هدست‌های واقعیت مجازی اشتباه گرفته شوند. چرا که برخلاف هدست واقعیت مجازی، عینک‌های شفافی هستند که کاربر می‌تواند ضمن دیدن تصاویری که در مقابل چشمانش نمایش داده می‌شود از طریق آن دنیای بیرون را نیز ببیند. به عبارت دیگر، آنها محیط واقعی را تقویت می‌کنند و به دنیای بیرون می‌افزایند.
آخرین آیفون‌های اپل برای فناوری واقعیت افزوده خوب تجهیز شده‌اند، زیرا شامل تراشه‌های بیونیک هستند که پردازش واقعیت افزوده را پشتیبانی می‌کنند و به همراه دوربین عمق واقعی و توسعه یافتگی iOS 12 بزرگترین پلت‌فرم واقعیت افزوده جهان را ساخته‌اند.
انتهای پیام
