ماموریت اسپیس ایکس با فرود در اقیانوس آرام پایان یافت
ناو باربری اسپیس ایکس بعد از پایان یافتن سفر فضایی حدود ۳۰ روزه اش و تقریباً ۵ ساعت پس از جدا شدن از ایستگاه فضایی بین المللی، با کمک چترنجات در ناحیه جنوب غربی لس آنجلس در اقیانوس آرام فرود آمد.
به گزارش ایسنا، بازوی مکانیکی کانادآرم، آن را در ساعت ۱۶۰۱ روز دوشنبه از واحد هارمونی در ایستگاه فضایی بین المللی جدا کرد سپس مرکز هدایت پرواز در هیوستن، اداره دراگون را بر عهده گرفت و با سه بار شلیک موشک‌های کنترل، سفینه را از مجتمع مداری دور و در مسیر فرود قرار داد.
در زمان ورود مجدد به زمین، سپر ویژه ضد حرارتی دراگون از این سفینه در برابر حرارت فوق العاده محافظت کرد. از سوی دیگر زاویه بازگشت، سرعت حرکت آن را به میزان کافی برای ورود به جو بالای اقیانوس آرام کاهش داد. پس از ورود به لایه‌های پایین‌تر جو و ارتفاع پیش بینی شده، یک مجموعه چتر نجات، سرعت فرود سفینه را به حد مجاز رساندند و دراگون با محموله‌ای ۱۹۹۰ کیلوگرمی در ۳۲۵ کیلومتری جنوب غربی لانگ بیچ کالیفرنیا، در ساعت ۲۱۴۸ (بوقت گرینویچ) به آرامی فرود آمد.

گروه‌های بازیابی اسپیس ایکس بر عرشه کشتی ان. آر. سی کوئست در اقیانوس آرام، آماده بودند تا سفینه را از آب بگیرند و به بندر لس آنجلس ببرند.

این مأموریت هفدهمین مأموریت سفینه اسپیس ایکس برای رساندن تجهیزات به ایستگاه فضایی طبق قراردادی ۳.۰۴ میلیارد دلاری با ناسا بود. این سفینه دو روز پس از پرتاب از پایگاه کیپ کاناورال با موشک فالکون ۹ در ۶ دسامبر سال گذشته میلادی خود را به ایستگاه فضایی رساند.
دراگون ۲۴۸۲ کیلوگرم بار را به ایستگاه فضایی تحویل داد از جمله یک دستگاه ۱۱۰ میلیون دلاری ناسا برای نظارت بر میزان دی اکسید کربن جو زمین که در خارج از ایستگاه فضایی نصب شد. یک محموله نظامی برای نیروی هوایی آمریکا را نیز با خود به فضا برد که وظیفه آن بطور سربسته " آزمایش ارتباط و مخابرات با استفاده از اشعه ایکس، ابر رایانه فضا پایه، اندازه گیری های پلاسما، و کنترل و تعیین ارتفاع " توصیف شده است.
در بازگشت به زمین این سفینه بیش از ۱۹۰۰ کیلوگرم محموله مختلف از جمله نتایج کار و تحقیقات فضانوردان در زمینه‌های مطالعات واکنش سیستم ایمنی بدن در برابر بی وزنی, نتایج آزمایش رشد کریستال پروتئین، آزمایش بیوسنتز جلبک آلگ در شرایط میکروگرانشی و نتایج مطالعه "ژن در فضا را به زمین آورد. این نمونه‌های آزمایشگاهی به گروه‌های علمی در سراسر جهان تحویل خواهد شد.




انتهای پیام
