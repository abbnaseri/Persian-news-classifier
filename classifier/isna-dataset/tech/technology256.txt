افزایش آزمایش خودرو برقی "جگوار" توسط "وایمو" 
شرکت "وایمو"(Waymo)، آزمایش خودرو برقی "جگوار I-Pace" را در جاده‌های عمومی بیشتر کرده است.
به گزارش ایسنا و به نقل از انگجت، شرکت "وایمو" اولین خودرو تمام برقی جگوار به نام "I-Pace" را در جاده‌های عمومی آزمایش می‌کند.
آزمایش این خودرو برقی در نزدیکی منطقه "مانتین ویو"(Mountain View) در کالیفرنیا که مقر "وایمو" در آن مستقر است صورت می‌گیرد.
در جریان آزمایش "I-Pace" یک راننده هم در ماشین حاضر است تا اگر خطایی در حین رانندگی پیش آید، وی کنترل خودرو را به دست گیرد.
آزمایش این خودرو یک گام مهم برای "وایمو" است تا خودروهای خودران بیشتری را به ناوگان خود اضافه کند.
البته "وایمو" سال پیش اعلام کرد که خودرو برقی "I-Pace" را به ناوگان خود افزوده است. "وایمو" و "جگوار" قراردادی امضا کرده اند که ۲۰ هزار خودرو برقی "I-Pace" در دو سال اول خدمت‌رسانی این خودرو به ناوگان "وایمو" اضافه شود.
این خودرو ۳۹۴ اسب بخار قدرت داشته و قادر است در عرض ۴.۵ ثانیه، سرعت خود را از صفر به ۱۰۰ کیلومتر در ساعت افزایش دهد.
گفتنی است تاکنون این خودرو در خیابان‌های دیگر هم آزمایش شده است.
انتهای پیام
