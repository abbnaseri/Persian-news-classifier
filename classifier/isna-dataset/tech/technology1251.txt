افزایش ایمنی "دراگون" در شرایط اضطراری
شرکت "اسپیس ایکس" قصد دارد با افزایش قابلیت‌های دراگون، ایمنی سرنشینان آن را در موقعیت‌های گوناگون تضمین کند.
به گزارش ایسنا و به نقل از ردیت، "ایلان ماسک"(Elon Musk)، مدیرعامل شرکت "اسپیس ایکس"(SpaceX) در مصاحبه‌ای گفت فضاپیمای "دراگون"(Dragon) طوری طراحی شده که فرود آن مانند موشک "فالکون 9" (Falcon 9) باشد.
ماسک تاکید کرد افزودن یا فراهم کردن این توانایی برای "کرو دراگون"، لزوماً به تأیید ناسا نیازی ندارد. ایده جدید این است که دراگون در صورت عمل نکردن و یا نقص عملکرد چترهای نجات خود، یکی از موتورهایش را به کار بیندازد.
اگرچه دراگون در حال حاضر می‌تواند ایمنی سرنشینان خود را حفظ کند اما در صورتی که یکی از چترهای نجات آن به درستی عمل نکند، می‌تواند آسیب سختی به فضانوردان برساند و حتی موجب مرگ آنان شود. این شرایط، مشابه زمانی است که خودرو هنگام تصادف، به کیسه هوا مجهز نباشد. دراگون برای پیشگیری از این گونه رخدادها، باید یکی از موتورهای خود را در ثانیه آخر روشن کند تا میزان فشار از بین برود و یا به حداقل برسد.
اگر دراگون به چنین قابلیتی مجهز شود، به تنها فضاپیمای جهان تبدیل خواهد شد که می‌تواند در صورت باز نشدن چترهای نجات، ایمنی سرنشینان خود را تضمین کند.

نگرانی شرکت اسپیس‌ایکس در مورد جان سرنشینان دراگون و اهمیت دادن به آنها، این انتظار را ایجاد می‌کند که ناسا نیز فرصتی برای بهبود فضاپیما و ایجاد ایمنی ارائه کند.
دراگون در صورت مجهز شدن به چنین قابلیتی می‌تواند در هر نقطه از مدار، به راحتی از موشک فالکون ۹ جدا شود و به طور مستقل عمل کند.
به گفته ماسک، اسپیس ایکس قصد دارد قابلیت‌های موتوهای دراگون را مورد بررسی قرار دهد تا برای انجام دادن قرارداد خدمات تجاری خود با ناسا از آن استفاده کند و تجهیزات مورد نیاز را به ایستگاه فضایی بین‌المللی برساند.
انتهای پیام
