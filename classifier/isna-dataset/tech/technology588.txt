ابداع عینک‌هایی که نور آبی نمایشگر موبایل را فیلتر می‌کنند
اخیراً عینک‌هایی طراحی شده است که نوجوانان می‌توانند با استفاده از آنها خواب شبانه خوبی را تجربه کنند.
به گزارش ایسنا و به نقل از دیلی میل، عینک‌های مخصوص که اخیراً توسعه داده شده، نور آبی که از سطح صفحه نمایش تلفن‌های هوشمند، تبلت و رایانه ساطع می‌شود را فیلتر می‌کنند و این امر نه تنها سبب کاهش آسیب وارده به چشم افراد می‌شود بلکه کیفیت خواب شبانه آنها را نیز افزایش می‌دهد که این امر نیز منجر به بهبودی خلق و خوی آنها نیز می‌شود.
صفحه نمایش تلفن‌های همراه و تبلت‌ها، نور آبی را منتشر می‌کنند که آن نور بر ساعت بدن و هورمون‌هایی که به خواب ما کمک می‌کنند، تأثیر می‌گذارد.
طی این مطالعه محققان "بیمارستان یو ام سی آمستردام"(Amsterdam UMC hospital) الگوهای خواب ۲۵ نوجوان که وابستگی زیادی به تلفن‌های همراهشان داشتند را پیش و پس از استفاده از این عینک‌ها مورد بررسی قرار دادند.

در ادامه پژوهشگران استفاده از تلفن همراه را ۲۰ دقیقه قبل از خواب برای گروه اول ممنوع کردند اما گروه دوم حق استفاده از تلفن همراه را تنها با زدن آن عینک‌های خاص که نور آبی را فیلتر می‌کردند، داشتند. پس از یک هفته پژوهشگران دریافتند حتی گروه دوم که قبل خواب از تلفن استفاده می‌کردند از آنجا که از آن عینک‌ها استفاده کرده بودند، مانند گروه اول الگوی خواب آنها منظم شده و نه تنها شب‌ها زودتر به خواب می‌روند بلکه صبح‌ها نیز زودتر برمی‌خیزند.
این عینک‌ها همانند عینک‌های آفتابی به نظر می‌رسند اما عملکرد آنها متفاوت است زیرا آنها تنها نور آبی ساطع شده از صفحه نمایش‌ها را فیلتر می‌کنند.
پژوهشگران در انتها گفتند: قرار گرفتن در معرض نور زیاد در شب نه تنها می‌تواند در ساعت بدن اختلال ایجاد کند بلکه تولید "ملاتونین"(melatonin) که هورمون خواب است را نیز کاهش می‌دهد. کم خوابیدن نیز نه تنها موجب خستگی و تمرکز پایین می‌شود بلکه می‌تواند خطر ابتلاء به بیماری‌های جدی تر را نیز افزایش دهد. اختلالات خواب با علائم جزئی مانند خستگی و عدم تمرکز شروع می‌شود، اما در بلند مدت منجر به ابتلاء به چاقی، دیابت و بیماری‌های قلبی خواهد شد.
انتهای پیام
