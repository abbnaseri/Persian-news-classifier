از ردیاب وسایل شخصی گمشده تا فندک شارژی
در دنیای امروز فناوری‌، با ظهور اختراعات بسیاری روبرو هستیم که گجت‌های قابل حمل، بخش مهمی از آنها را تشکیل می‌دهند.
به گزارش ایسنا و به نقل از دیجیتال ترندز؛ تجهیزات الکترونیکی، روز به روز کوچک‌تر می‌شوند و آن قدر کارآمد هستند که شاید در آینده، زندگی بدون آنها دشوار باشد. شرکت‌های فناوری در سال‌های اخیر، نسبت به تولید تجهیزات الکترونیکی بسیار کوچک اقدام کرده‌اند که در زمره پیشرفته‌ترین فناوری‌ها قرار دارند و به کاربران کمک می‌کنند امور روزانه خود را به راحتی بگذرانند. بسیاری از این ابزار، به بلوتوث مجهز هستند، قابلیت اتصال به اینترنت را دارند و با قیمت مناسبی ارائه می‌شوند.
در این گزارش، به برخی از فناوری‌های پیشرفته قابل حمل اشاره می‌شود که می‌توانند به کاربران در انجام کارهای روزمره کمک کنند و با قیمتی مقرون به صرفه ارائه شده‌اند.
ردیاب وسایل شخصی گمشده

ردیاب "تایل میت"(Tile Mate)، یکی از گجت‌های کوچک و جالبی است که می‌تواند کاربران را به راحتی از گم شدن وسایل نجات دهد. طول این ردیاب، ۱.۳ اینچ و ضخامت آن، ۰.۲ اینچ است و می‌توان آن را به سادگی به هر وسیله‌ای متصل کرد تا در صورت لزوم ردیابی شود. کاربر برای استفاده از این ردیاب فقط کافی است آن را به یک اپلیکیشن تلفن همراه متصل کند تا مکان‌یابی را با کمک آن انجام دهد. برای پیدا کردن وسایلی که در نزدیکی شما قرار دارند، حتی به اپلیکیشن هم نیاز نخواهید داشت و می‌توانید با کمک صدا، لرزش و یا نور منتشر شده از ردیاب، وسیله مورد نظر را پیدا کنید. قیمت یک ردیاب تایل میت، حدود ۲۵ دلار تعیین شده اما مجموعه چهارتایی آن با قیمت ۶۰ دلار عرضه می‌شود.
ساعت هوشمند مجهز به بلوتوث

این گجت، فقط برای گذاشتن در کیف یا جیب ابداع نشده بلکه یک فناوری پوشیدنی است. ساعت هوشمند "امیزفیت بیپ"(Amazfit Bip)، یک گجت جالب و کارآمد است که به راحتی با نرم‌افزارهای اندروید و ios کار می‌کند و هشدارهای لازم را به صورت پیام‌هایی روی صفحه نمایش خود نشان می‌دهد. عملکرد این ساعت هوشمند، مانند ساعت "اپل" است و کاربرد راحتی دارد. صفحه نمایش ساعت هوشمند، همیشه روشن است و باتری داخلی آن، پس از هر بار شارژ کامل، به مدت یک ماه کار می‌کند. این ساعت، به GPS مجهز است و می‌تواند ضربان قلب، وضعیت خواب و مواردی از این دست را بررسی کند. ساعت امیزفیت بیپ، بر خلاف ساعت‌های دیگر، قیمت بالایی ندارند و بسیار مقرون به صرفه است. علاقمندان می‌توانند این ساعت هوشمند را با قیمت ۶۷.۵۰ دلار از سایت آمازون تهیه کنند.
پاوربانکی به اندازه کف دست

"انکر پاورکور"(Anker PowerCore)، یک پاوربانک و شارژ به اندازه کف دست است که به کاربان امکان می‌دهد آن را به راحتی با خود حمل کنند. این پاوربانک، از نظر اندازه طول و پهنا، کمی از کارت اعتباری بزرگ‌تر اما از پاوربانک‌های دیگر کوچک‌تر است. پاورکور می‌تواند سرعت شارژ را برای ابزار گوناگون افزایش دهد تا کاربر، نگران طولانی شدن زمان شارژ نباشد. قیمت این شارژر کارآمد، ۳۲ دلار تعیین شده است.
شارژر سریع موبایل در خودرو

گجت دیگر شرکت انکر، یک ابزار جیبی نیست اما نمی‌توان مصرف آن را به خانه محدود کرد. این گچت، یک شارژر سریع برای خودرو است که می‌تواند قدرت خروجی را تشخیص دهد و آن را به صورت خودکار تنظیم کند. این شارژر موسوم به "پاوردرایو اسپید"(PowerDrive Speed) می‌تواند تلفن‌های همراه را نیز طی ۳۵ دقیقه تا ۸۰ درصد شارژ کند. شارژر پاوردرایو اسپید، با قیمت ۲۰ دلار به بازار عرضه شده است.
مینی پاوربانک

پاوربانک‌ها، یکی از ابزارهای جالب و کارآمد هستند که می‌توانند همراه خوبی هنگام بیرون رفتن از منزل باشند و امکان شارژ تجهیزات الکترونیکی را در بیرون از منزل فراهم کنند. مینی پاوربانک "راوپاور لوستر"(RAV Power Luster) در مقایسه با پاوربانک‌های دیگر، بسیار کوچک است و امکان حمل و نقل ساده‌تر را برای کاربران فراهم می‌کند. این ابزار، طوری طراحی شده که بتواند به صورت خودکار، میزان ولتاژ ابزار مورد نظر را تشخیص دهد و امکان شارژ سریع‌تر را فراهم سازد. گفتنی است که امکان دارد لوستر، ابزار هوشمند را به طور کامل شارژ نکند اما باتری آن برای شارژ بیشتر تلفن‌های همراه هوشمند، مناسب است. مینی پاوربانک لوستر، با قیمت ۱۲ دلار از سایت آمازون قابل خرید است.
فندک شارژی

فندک‌های الکتریکی نسبت به فندک‌های معمولی، مزایای بسیاری دارند. فندک‌های معمولی، سوخت خود را به سرعت از دست می‌دهند اما فندک "تسلا کویل"(Tesla Coil)، از یک باتری داخلی قابل شارژ استفاده می‌کند. این فندک، طوری طراحی شده که با محیط زیست سازگار باشد و با هر بار شارژ، تا ۳۰۰ بار روشن شود. این فندک، نیازی به سوخت‌های شیمیایی ندارد و با یک کابل USB معمولی شارژ می‌شود. قیمت فندک تسلا کویل، ۱۶ دلار تعیین شده و کاربران می‌توانند آن را از سایت آمازون تهیه کنند.
صفحه کلید تاشو

صفحه کلیدهای تاشو، اختراعات جدیدی نیستند اما بیشتر آنها، قابلیت جای گرفتن در جیب را ندارند. "جلی کامب"(Jelly Comb)، یک صفحه کلید تاشو و بی‌سیم است که پس از تا شدن، به شکل یک تلفن همراه کوچک درمی‌آید. ساختار فلز و پلیمر این صفحه کلید، بادوام و سبک است و به همین دلیل به راحتی حمل می‌شود. صفحه کلید تاشوی بی‌سیم جلی کامب، با قیمت ۳۰ دلار از سایت آمازون قابل خرید است.
دست‌بند تناسب اندام

شرکت "بلابیت"(Bellabeat)، ردیاب‌های تناسب اندام خود را در قالب گردن‌بند و دستبند ارائه داده است. این ردیاب‌های پوشیدنی، ظاهر زیبایی دارند؛ در نتیجه می‌توان آن‌ها را در موقعیت‌های گوناگون مانند مهمانی نیز مورد استفاده قرار داد. طراحی این ردیاب‌ها، بسیار ظریف است و بزرگ و سنگین ساخته نشده‌اند تا استفاده از آنها برای کاربر راحت باشد. ردیاب بلابیت، یک اپلیکیشن همراه هم دارد که روی اپلیکیشن‌های اندروید و ios قابل نصب است. این ردیاب‌ها می‌توانند میزان کالری سوزانده شده، کیفیت خواب، سطح استرس، چرخه قاعدگی و مواردی از این دست را بررسی کنند. علاقمندان می‌توانند ردیاب‌های بلابیت را با قیمت ۷۱ دلار از سایت آمازون تهیه کنند.
اسپیکر مجهز به بلوتوث

اسپیکرهای بی‌سیم، در حال حاضر یکی از کاربردی‌ترین فناوری‌های موجود در بازار هستند که امکان گوش دادن به موسیقی را در هر مکانی برای کاربران فراهم می‌کنند. بیشتر این اسپیکرها، به راحتی قابل حمل نیستند زیرا به خاطر ابعاد بزرگ خود در جیب جا نمی‌گیرند، اما شرکت "اوا" (Eva)، یک اسپیکر جدید ارائه داده که این مشکل را ندارد. این اسپیکر نسبت به اسپیکرهای دیگر، بسیار کوچک است و برای کار کردن، به شش باتری نیاز دارد. کاربران با خرید این اسپیکر می‌توانند موسیقی مورد علاقه خود را از یک گجت کوچک که تنها به اندازه یک کف دست است بشنوند. این اسپیکر کوچک جیبی، به بلوتوث نیز مجهز است و به خاطر نیاز نداشتن به سیم، به راحتی مورد استفاده قرار می‌گیرد. اسپیکر اوا، با قیمت ۱۷ دلار قابل خرید است.
انتهای پیام
