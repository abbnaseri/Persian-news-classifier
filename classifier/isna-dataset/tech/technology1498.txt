استروژن حافظه را تحت تاثیر قرار می‌دهد
پژوهشگران آمریکایی در بررسی جدیدی دریافتند که سطح استروژن بدن، بر نحوه عملکرد مغز موثر است.
به گزارش ایسنا و به نقل از مدیکال‌اکسپرس، نورون‌هایی که هم در بدن زنان و هم در بدن مردان وجود دارند، استروژن تولید می‌کنند و اکنون دانشمندان دریافته‌اند که اگر تولید استروژن نورون‌ها متوقف شود، مغز بسیاری از سیناپس‌های موجود در بزرگترین بخش خود موسوم به "پیشامغز" (forebrain) را از دست می‌دهد.
دکتر "دارل بران"(Darrell Brann)، استاد "دانشگاه آگوستا"(Augusta University) آمریکا و از پژوهشگران این پروژه گفت: این پژوهش نشان می‌دهد که استروژن، نقش مهمی در شکل‌گیری سیناپس، نحوه ارتباط نورون‌ها و حافظه دارد.
بران و همکارانش دریافتند موش‌هایی که نورون‌های آنها استروژن تولید نمی‌کند، از اختلال حافظه رنج می‌برند و در به یاد آوردن موضوعات گوناگون دچار دردسر می‌شوند.
این پژوهش نشان می‌دهد ذخیره استروژن در مغز می‌تواند اختلال عملکرد را رفع کند. به گفته بران، آنزیمی موسوم به "آروماتاز"(aromatase) که تستوسترون را به استروژن تبدیل می‌کند، در ناحیه هیپوکامپ و قشر مغز گونه‌های جاندار بسیاری از جمله انسان ساخته می‌شود؛ در نتیجه فقدان آروماتاز، نقص‌های حافظه را به دنبال دارد. به همین دلیل، پژوهشگران در بررسی خود روی موش‌ها، آروماتاز را از پیشامغز آنها خارج کردند. بران گفت: موش‌هایی که پیشامغز آنها از آروماتاز خالی شده بود، نمی‌توانستند چیزی به یاد بیاورند.
پژوهشگران، موش‌های نر و ماده را مورد بسیاری از آزمایش‌های رفتاری قرار دادند و دریافتند موش‌هایی که گردش استروژن ندارد، عملکرد مغزی درستی نیز نخواهند داشت.
خارج کردن آروماتاز، بیان "پروتئین متصل‌شونده به عناصر پاسخ‌دهنده به آدنوزین مونوفسفات حلقه‌ای"(CREB) را نیز کاهش داد. این پروتئین علاوه بر تغذیه نورون‌های مغز، نقش مهمی در یادگیری و حافظه دارد.
دانشمندان در این آزمایش متوجه شدند که خارج کردن آروماتاز علاوه بر نقص‌های شناختی، نشانه‌های افسردگی و اضطراب را نیز در حیوانات پدید می‌آورد.
بران گفت: این پژوهش، شواهد بسیاری در مورد نقش مهم آروماتاز و نقش مهم آن ارائه می‌دهد.
این پژوهش، در مجله "Journal of Neuroscience" به چاپ رسید.
انتهای پیام
