تصاویر جدیدی از موقعیت تلسکوپ "گایا" در آسمان
تصاویر جدیدی از موقعیت کنونی تلسکوپ فضایی"گایا"(Gaia) متعلق به آژانس فضایی اروپا که به منظور "اخترسنجی" طراحی شده است، توسط تلسکوپ‌های زمینی ثبت شده است.
به گزارش ایسنا و به نقل از اسپیس، بر اساس بیانیه رصدخانه جنوبی اروپا(ESO)، تصویر مذکور توسط "تلسکوپ نقشه‌برداری وی.ال. تی"(VLT Survey Telescope) ثبت شده است. اطلاعات این تلسکوپ به مسئولان رصدخانه در ردیابی بهتر موقعیت فضاپیما کمک می‌کند و این کار نیز سبب افزایش دقت نقشه‌برداری این فضاپیما از ستاره‌ها می‌شود.
در طول پروسه رصد، تلسکوپ وی.ال. تی هر شب در هر ثانیه موقعیت تلسکوپ فضایی گایا را به منظور ثبت وضعیت قرار گرفتن این فضاپیما برای ردیابی بهتر ستارگان کنترل می‌کند. چندین تلسکوپ زمینی نیز به دقت تلسکوپ گایا را رصد می‌کنند.
یافتن فضاپیما در آسمان کار آسانی نیست. بنابرگفته مقامات رصدخانه جنوبی اروپا، گایا در مقایسه با ستاره‌های نزدیک به خودش بسیار نور کمی دارد. بخشی از داده‌های گایا سال گذشته منتشر شد که طی آن پژوهشگران دریافتند این فضاپیما موفق به نقشه‌برداری از ۱.۷ میلیارد ستاره شده بود.
گایا یک تلسکوپ فضایی است که در سال ۲۰۱۳ توسط آژانس فضایی اروپا(ESA) پرتاب شد و انتظار می‌رود مأموریت آن تا سال ۲۰۲۲ ادامه یابد. این تلسکوپ فضایی برای اخترسنجی با دقت بالا از موقعیت‌ها، فاصله‌ها و حرکت‌ها طراحی شده است. هدف از مأموریت این رصدخانه فضایی، ایجاد یک فهرست سه بعدی از حدود یک میلیارد اجرام سماوی، عمدتاً ستارگان با روشنایی بیش از ۲۰ قدر است.
انتهای پیام
