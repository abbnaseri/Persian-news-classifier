ارتباط میان افزایش مصرف کالری در کودکان با استفاده از شبکه‌های اجتماعی
تحقیقات جدید نشان می‌دهد کودکانی که در شبکه‌های اجتماعی عکس و فیلم‌های تنقلات و غذاهای ناسالم را می‌بینند اغلب تمایل به مصرف آنها پیدا می‌کنند.
به گزارش ایسنا و به نقل از تک‌تایمز، طبق یک مطالعه جدید، تاثیرگذاران رسانه‌های اجتماعی که تنقلات و غذاهای ناسالم را تبلیغ کرده و به فروش می‌رسانند کودکان را به مصرف کالری بیشتری در روز تشویق می‌کنند و در واقع بر رژیم غذایی کودکان تأثیر منفی می‌گذارند.
استفاده کودکان از اینترنت روز به روز در حال افزایش است و در معرض بازاریابی‌های ناسالم قرار می‌گیرند. مطالعات نشان داده است که حدود ۹۳ درصد از کودکان ۸ تا ۱۱ ساله در انگلستان از یوتیوب و یا رسانه‌های اجتماعی دیگر استفاده می‌کنند.
زمانی که آنها به سن ۱۲ سالگی می‌رسند، ۹۹ درصد آنها به تماشای آنلاین فیلم‌ها در یوتیوب و یا ارتباط با دوستان خود از طریق رسانه‌های اجتماعی دیگر می‌روند و بسیاری از کودکان در هر دو گروه سنی از تنقلات و غذاهای پرکالری در یوتیوب و دیگر شبکه‌های اجتماعی استفاده می‌کنند.
گروهی از محققان دانشگاه لیورپول به بررسی تأثیر بازاریابی دیجیتال غذاهای پرکالری به ویژه در یوتیوب روی ۱۷۶ کودک ۹ تا ۱۱ ساله پرداختند.
این کودکان به سه گروه تقسیم شدند و به آنها عکس‌هایی از فیلم‌های ارسال شده توسط افراد مشهور این حوزه در یوتیوب نشان داده شد. به یک گروه عکس‌هایی نشان داده شد که حاوی غذا نبودند و کالا تبلیغ می‌کردند. به گروه دیگر عکس‌هایی از این افراد در حال خوردن غذاهای سالم مانند میوه‌ها و سبزیجات نشان داده شد و به گروه سوم نیز عکس‌هایی از غذاهای پرکالری و ناسالم از جمله شکلات، بیسکویت‌های شکلاتی و کلوچه نشان داده شد.
سپس محققان در طول آزمایش میزان مصرف غذای هر کودک را یادداشت کردند.
محققان اعلام کردند گروه سوم در مقایسه با گروه اول ۳۲ درصد بیشتر به خوردن غذاهای ناسالم روی آوردند. در حالی که گروه‌های دوم و سوم ۲۶ درصد بیشتر از گروه اول غذای ناسالم خوردند.
"آنا کواتس" دانشجوی دکترا و نویسنده این مطالعه گفت: این یافته‌ها نشان می‌دهد که بازاریابی مواد غذایی ناسالم از طریق صفحات شبکه‌های اجتماعی نظیر یوتیوب و اینستاگرام باعث افزایش سریع مصرف کالری کودکان می‌شود. این نشان می‌دهد که چگونه افراد فعال و مشهور در این حوزه موجب آسیب به کودکان می‌شوند.
وی افزود: کودکان و نوجوانان به افراد مشهور اعتماد می‌کنند، بنابراین تأیید آنها تأثیرگذار و حتی استثمارکننده است.
کواتس اعمال محدودیت‌های بیشتری را در زمینه بازاریابی تنقلات ناسالم در کانال‌های شبکه‌های اجتماعی خواستار شد. وی اظهار داشت نباید به افراد فعال در این زمینه اجازه داده شود غذاهای ناسالم را برای مخاطبان کودک و نوجوان خود تبلیغ کنند.
این مطالعه در مجله Pediatrics منتشر شده است.
انتهای پیام
