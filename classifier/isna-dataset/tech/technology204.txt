اندازه گیری درجه حرارت حلقه‌های اورانوس برای نخستین بار
یک پژوهشگر اخیراً تصاویری را از سیاره اورانوس منتشر کرده است که با دیدن آنها دانشمندان برای نخستین بار توانسته‌اند درجه حرارت حلقه‌های باشکوه این سیاره را اندازه گیری کنند.
به گزارش ایسنا، یک پژوهشگر هنگامیکه در حال تصویربرداری از سیاره اورانوس بود، متوجه حلقه‌های این سیاره شد و با ثبت تصویری از آنها توانست کمک شایانی به دانشمندان کند.
"ادوارد مولتر"(Edward Molter) دانشجوی فارغ التحصیل و پژوهشگر این مطالعه گفت: هنگامی که من سعی داشتم تا از این سیاره تصاویری را ثبت کنم، ناگهان حلقه‌های این سیاره را مشاهده کردم. واقعاً شگفت‌انگیز بودند. برخلاف زحل، حلقه‌های اورانوس تنها توسط تلسکوپ‌های بزرگ قابل مشاهده هستند. دیدن این حلقه‌ها که در سال ۱۹۷۷ کشف شدند، بسیار دشوار است. این تصاویر جدید می‌تواند به دانشمندان در درک بهتر این سیاره کمک کند.
حلقه‌های اورانوس در ۱۰ مارس ۱۹۷۷ در رصدخانه "ایربورن کوئی‌پر" ناسا و توسط "جیمز الیوت" کشف شد؛ بدین گونه که قبل و بعد از اختفای یک ستاره پشت اورانوس، نور ستاره بطور متناوب کم و زیاد می‌شد و با بررسی‌های انجام گرفته در آن هنگام، ثابت شد این سیاره چند حلقه دارد.
حلقه‌های اورانوس در این تصویر به زیبایی می‌درخشند و علاوه بر این در این تصاویر واضح‌تر از تصاویر پیشین نیز قابل رؤیت هستند. این تصاویر توسط دو تلسکوپ بزرگ "آرایه میلی‌متری بزرگ آتاکاما "(ALMA) و" تلسکوپ وی‌ال‌تی" (VLT) در بیابان‌های شیلی ثبت شده‌اند.
این تصاویر پژوهشگران را قادر ساخت تا درجه حرارت حلقه‌های اورانوس را برای اولین بار اندازه‌گیری کنند. درجه آنها ۷۷ درجه بالاتر از صفر مطلق است که این دما، دمای جوش نیتروژن مایع است و معادل ۳۲۰ درجه کمتر از صفر درجه فارنهایت است.
برخی پژوهشگران بر این باورند، این حلقه‌ها می‌توانند سیارک‌های سابق باشند که توسط گرانش این سیاره، قمرها به یکدیگر برخورد کرده و متلاشی شده‌اند و یا اینکه آنها باقی مانده زمان شکل‌گیری سیارات که حدود ۴.۵ میلیارد سال پیش بوده، هستند.
یافته‌های این مطالعه در مجله "Astronomical Journal" منتشر شد.

انتهای پیام
