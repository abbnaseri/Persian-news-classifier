استرس بالا و کمبود خواب خطر مرگ زودرس کارمندان را 3 برابر می‌کند
پژوهشگران آلمانی دریافتند کارمندانی که استرس کاری و خواب کم دارند، تا سه برابر بیشتر در معرض خطر مرگ زودرس قرار می‌گیرند.
به گزارش ایسنا و به نقل از یورک‌الرت، استرس ناشی از کار و کمبود خواب می‌توانند خطر مرگ ناشی از بیماری‌های قلبی- عروقی را در کارمندان مبتلا به فشار خون سه برابر کند.
پروفسور "کارل هینز لادویگ" (Karl-Heinz Ladwig)، استاد "دانشگاه فنی مونیخ" (TUM) و از نویسندگان این پروژه گفت: زمانی که برای خوابیدن صرف می‌شود، زمان بازسازی، تقویت و ذخیره انرژی مورد نیاز است. اگر کارمندی در محل کار دچار استرس می‌شود، خواب می‌تواند به او کمک کند. کم خوابی و استرس ناشی از کار، رابطه نزدیکی با هم دارند و اگر با فشار خون ادغام شوند، اثر منفی بیشتری خواهند داشت.
یک سوم جمعیت شاغل، به فشار خون بالا مبتلا هستند. پژوهش‌های پیشین نشان داده‌اند که عوامل روانی، اثر زیان‌آوری بر افراد مبتلا به بیماری قلبی و عروقی دارند. پژوهش کنونی، نخستین پژوهشی است که تأثیر ادغام فشار کار و کمبود خواب را بر مرگ ناشی از بیماری قلبی- عروقی در کارمندان مبتلا به فشار خون مورد بررسی قرار می‌دهد.
پژوهشگران در این پروژه، ۱۹۵۹ کارمند مبتلا به فشار خون که بین ۲۵ تا ۶۵ سال بودند و سابقه بیماری قلبی- عروقی یا دیابت نداشتند، مورد بررسی قرار دادند. آنها دریافتند افرادی که از استرس کاری و کم‌خوابی رنج می‌برند در مقایسه با افرادی که در معرض این دو عامل نیستند، سه برابر بیشتر در معرض خطر مرگ ناشی از بیماری قلبی- عروقی قرار دارند.

لادویگ افزود: استرس ناشی از کار و کمبود خواب، مشکلات بزرگی هستند. باید اشاره کنم که تجربه یک روز کاری دشوار با کمبود خواب، لزوماً خطرناک نیست بلکه داشتن یک کار پر استرس و کمبود خواب طی چند سال می‌تواند ذخایر انرژی بدن را از بین ببرد و به مرگ زودرس منجر شود.
این یافته‌ها نشان می‌دهند که پزشکان حتماً باید از بیماران مبتلا به فشار خون بالا، درباره وضع خواب و کار آنها سوال کنند. لادویگ ادامه داد: هر یک از این شرایط، به تنهایی یک عامل خطرناک به شمار می‌رود و هر کدام می‌توانند میزان خطر عامل دیگر را افزایش دهند. علاوه بر درمان فشار خون، داشتن فعالیت فیزیکی، غذای سالم و استراحت کافی نیز ضروری است.
این پژوهش، در مجله " European Journal of Preventive Cardiolog" به چاپ رسید.
انتهای پیام
