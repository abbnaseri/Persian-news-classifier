کوپه الکتریکی "پیئش" در کمتر از ۵ دقیقه شارژ می‌شود+تصاویر
به گفته سازندگان خودروی کوپه برقی "پیئش"(Piëch) این خودروی برقی در صورت استفاده از شارژر مناسب می‌تواند در عرض چهار دقیقه و چهل ثانیه شارژ شود.
به گزارش ایسنا و به نقل از انگجت، برای بسیاری از خریداران احتمالی خودروهای برقی ممکن است شارژ شدن آهسته اغلب یک مانع بزرگ در راه تصمیم‌شان باشد. حتی وعده خودروسازی پورشه برای طی ۲۵۰ مایل مسافت تنها با ۱۵ دقیقه شارژ نیز نتوانسته رضایت خاطر همگان را جلب کند.
برند تازه تأسیس "پیئش"(Piëch) که توسط "تونی پیئش" فرزند "فردیناند پیئش" مدیرعامل سابق فولکس‌واگن راه‌اندازی شده است، این معضل را تنها با مدل "مارک زیرو"(Mark Zero) که یک مدل کوپه است حل کرده است.

این کوپه برقی و اسپرت از باتری‌های ویژه استفاده می‌کند که قادر است جریان‌های شدید را با تحمل گرمای بیش از حد عبور داده و ذخیره کند و تنها در ۴ دقیقه و ۴۰ ثانیه ۸۰ درصد از ظرفیت خود را با سرعتی خارق العاده پر کند.
این برند برای اولین بار موفق شده است که مدت زمان شارژ یک خودروی برقی را به اندازه بنزین زدن به یک خودروی معمولی کوتاه کند.
انتظار می‌رود "مارک زیرو" با استقبال خوبی مواجه شود و فروش جالب توجهی داشته باشد.
سازندگان ادعا می‌کنند که این خودرو در آزمایشات توانسته ۳۱۱ مایل مسافت را با یک بار شارژ طی کند.

این خوردو همچنین دارای یک موتور ۱۵۰ کیلوواتی در جلو و دو موتور ۱۵۰ کیلوواتی در عقب است که در ۳.۲ ثانیه قادر است سرعت خود را به ۱۰۰ کیلومتر در ساعت برساند و البته از حاصل همکاری آلمانی‌ها و سوئیسی‌ها کمتر از بیشینه سرعت ۲۵۰ کیلومتر در ساعت انتظار نمی‌رود.
"مارک زیرو" حتی قابلیت ارتقا در آینده را نیز دارد. طراحی ماژولار آن سبب شده تا سخت‌افزار و نرم‌افزار آن به راحتی قابل ارتقا باشد. به عنوان مثال شما می‌توانید باتری‌های آن را به ظرفیت‌های بالاتر ارتقا دهید.
"پیئش" در مورد همکاری با برندهای دیگر خجالتی نیست و امیدوار است که سیستم خود را به دیگر برندهایی که می‌توانند خودروی هیبریدی و برقی بسازند نیز واگذار کند.
این شرکت افزوده است که ساخت مدل‌های چهار صندلی و شاسی بلند را هم در سر دارد.

در حال حاضر دو چیز وجود دارد که ممکن است خریداران احتمالی خودروهای برقی را به شک بی‌اندازد: در دسترس بودن و پشتیبانی.
"پیئش" تاریخ عرضه و شرکای تولید خود را اعلام نکرده است، بنابراین ممکن است عرضه اولین تولید آن کمی طول بکشد.
مهمتر از همه شارژرهای فوق سریع هستند که نیاز به یک شبکه شارژ دارد. در حالی که "پیئش" با شرکت چینی "کینگ‌دائو" در آماده کردن زیرساخت‌ها همکاری می‌کند، هنوز مشخص نیست که ایستگاه‌های شارژ مناسب خودروهای "پیئش" چه زمانی آماده خواهند شد و چه تعداد از آنها را مشاهده خواهیم کرد.
تا زمانی که این نوع شارژرها به طور گسترده در جهان موجود نشوند ممکن است دارندگان این خودروی برقی مجبور باشند در یک منطقه خاص زندگی کنند تا از شارژ فوق سریع بهره ببرند.
انتهای پیام
