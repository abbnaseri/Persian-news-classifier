ترک سیگار با اصلاح ژن تنباکو!
پژوهشگران آلمانی سعی دارند با استفاده از روش اصلاح ژن کریسپر، میزان نیکوتین تنباکو را کاهش دهند و به ترک سیگار کمک کنند.
به گزارش ایسنا و به نقل از فیوچریسم، گروهی از دانشمندان "دانشگاه فنی دورتموند"(TU Dortmund University) آلمان، روشی ارائه داده‌اند تا میزان نیکوتین گیاه تنباکو را تا ۹۹.۷ درصد کاهش دهند. آنها از روش مشهور اصلاح ژن موسوم به کریسپر استفاده کردند تا شش آنزیم این گیاه که به تولید محرک اعتیاد آور کمک می‌کنند، از کار بیاندازند.
به گفته پژوهشگران، در هر گرم از این تنباکوی جدید، فقط ۰.۰۴ میلی‌گرم نیکوتین وجود دارد که تقریباً غیرقابل تشخیص است.
اگرچه پیشتر مشخص شده که سیگارهای دارای نیکوتین پایین نیز به خاطر داشتن مواد سرطان‌زای دیگر، مضر هستند اما باز هم می‌توانند به افرادی که به سیگار کشیدن معتاد هستند، در ترک آن کمک کنند. پژوهش‌ها نشان داده‌اند هنگامی که افراد سیگاری، از سیگارهای دارای نیکوتین پایین استفاده می‌کنند، هرگز به سیگار کشیدن خود پایان نمی‌دهند.

اصلاح ژن کریسپر می‌تواند روش جالبی برای کمک به افراد سیگاری باشد. اگرچه استفاده از سیگارهای الکترونیکی نیز برای کمک به این افراد، در حال گسترش است اما روش اصلاح ژن کریسپر در مقایسه با آن، مؤثرتر و سالم‌تر خواهد بود.
از سوی دیگر، "سازمان غذا و داروی آمریکا"(FDA) نیز متقاعد شده که ارائه مجوز برای کاهش سطح نیکوتین می‌تواند راه حل مناسبی برای برطرف کردن مشکل افراد سیگاری باشد. دولت آمریکا در حال حاضر سعی دارد سیاست‌هایی را ارائه دهد که به معرفی استانداردهایی برای تولید محصولاتی منجر شوند که نیکوتین کمتری در آنها وجود دارد.
این پژوهش، در مجله "Plant Biotechnology Journal" به چاپ رسید.
انتهای پیام
