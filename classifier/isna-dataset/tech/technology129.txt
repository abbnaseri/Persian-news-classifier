کروز کنترل "بی‌.ام‌.و" چراغ قرمز را تشخیص خواهد داد
شرکت بی.ام‌.و(BMW) کاری خواهد کرد تا سیستم کروز کنترل خودروهای این شرکت هنگام مواجهه با چراغ قرمز بدون نیاز به اینکه راننده ترمز کند، متوقف شوند.
به گزارش ایسنا و به نقل از انگجت، سیستم‌های کروز کنترل سازگار شونده در بزرگراه‌ها به خوبی کار می‌کنند، اما به محض اینکه وارد خیابانها و فضای شهری می‌شوید کمتر مفید هستند و دلیل غالب آن، چراغ‌های راهنمایی هستند.
سیستم‌های فعلی توانایی چراغ‌های راهنمایی را ندارند و نیاز دارند تا راننده حتماً حواسش باشد و پشت چراغ ترمز کند. حتی در برخی موارد منجر به رد کردن چراغ قرمز می‌شود!
در نتیجه این نقص، رانندگان، خودروهای دیگر و عابران را در معرض خطر قرار می‌دهند. همچنین مسئولان از این موضوع خشمگین هستند.
اکنون بی‌.ام‌.و می‌خواهد این را تغییر دهد. خودروهای این شرکت در نسخه آینده سیستم کروز کنترل خود قادر به تشخیص سبز یا قرمز بودن چراغ‌های راهنمایی خواهند بود.
این خودروساز این ویژگی را دیروز در رویداد فناوری "نکست‌جن"(NextGen) در مونیخ آلمان به نمایش گذاشت.
در حالی که این سیستم روی یک خودروی در حال گردش در مونیخ آزمایش می‌شد، نشان داد که با دیدن چراغ قرمز بدون اینکه راننده ترمز کند، متوقف شد و هنگامی که چراغ سبز شد، راننده تنها دکمه ادامه را روی فرمان فشرد و خودرو به سرعت تعیین شده خود که قبل از توقف داشت رسید و به راه خود ادامه داد تا اینکه با یک چراغ راهنمایی دیگر مواجه شد.
بی‌.ام‌.و به جای استفاده از داده‌های چراغ‌های راهنمایی از دو دوربین نصب شده در جلوی ماشین برای تشخیص وضعیت چراغ راهنمایی استفاده می‌کند و از آنجا که چراغ‌های راهنمایی در سطح بین‌المللی چه عمودی و چه افقی استاندارد مشخصی دارند، این سیستم به راحتی در همه کشورها قابل استفاده است.
همچنین این سیستم برای کار در تقاطع‌های پیچیده با بیش از چهارراه و جایی که ممکن است چراغ‌های متعددی داشته باشد و سیستم را به اشتباه بیاندازد، از داده‌های نقشه برای مشخص کردن موقعیت خودرو و عدم اشتباه استفاده می‌کند. این امکان به سیستم کمک می‌کند تا تشخیص دهد باید به کدام چراغ توجه کند.
البته راننده هنوز هم مسئولیت رانندگی را به طور کامل بر عهده دارد و این سیستم رافع مسئولیت و نیاز به توجه راننده به مسیر نیست بلکه تنها برای تسهیل رانندگی طراحی شده است.
مقامات بی‌.ام‌.و از اعلام زمان عرضه این سیستم خودداری کردند، اما گفتند که سخت‌افزار مورد نیاز برای استفاده از این ویژگی در جدیدترین خودروهای این شرکت از جمله X5 و X7 موجود است. به این معنا که به محض آماده شدن سیستم، یک به‌روزرسانی نرم افزاری می‌تواند این ویژگی را در دسترس قرار دهد.
انتهای پیام
