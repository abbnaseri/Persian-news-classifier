شکایت اخترشناسان از ماهواره‌های اینترنتی اسپیس‌ایکس
در حالی که اخترشناسان و رصدگران آسمان نسبت به استقرار تعداد زیادی از ماهواره‌های اینترنتی در مدار زمین طی اجرای پروژه استارلینک ابراز نگرانی کرده‌اند، ایلان ماسک رئیس اسپیس‌ایکس قول داده است که تأثیر آنها را کاهش دهد.
به گزارش ایسنا و به نقل از انگجت، ماهواره‌های اینترنتی اسپیس‌ایکس موسوم به استارلینک همانقدر که با ایجاد دسترسی سراسری به اینترنت برای مردم مفید است، برای ستاره‌شناسان آزار دهنده است، چرا که رصدهای آنها را تحت تأثیر قرار می‌دهد.
مرکز جاناتان مک‌داول در دانشگاه هاروارد-اسمیتسونیان و دیگر مؤسسات نجومی مشاهده کرده‌اند که ماهواره‌های اینترنتی به اندازه‌ای درخشان هستند که برای نجوم مشکل ایجاد می‌کنند. این در حالی است که استقرار حدود ۱۲ هزار ماهواره در پایان این پروژه می‌تواند دید بشر به آسمان شب را به شدت تحت تأثیر قرار دهد و رصد را برای تلسکوپ‌ها مشکل کند.
البته این مسئله آنچنان هم بغرنج نیست، چرا که این ماهواره‌ها تنها زمانی درخشان هستند که پنل‌های خورشیدی آنها رو به زمین باشد و همچنین تنها پنج سال در مدار خواهند بود و بعد از آن به جو سقوط می‌کنند و نابود می‌شوند. بنابراین آنها تنها یک معضل موقت برای اخترشناسان خواهند بود.
از طرفی "ایلان ماسک" تاکید کرده است که صورت فلکی استارلینک را هیچ‌کس نمی‌بیند، مگر اینکه آنها از مسیر خود خارج شوند.

با این حال "ماسک" تاکید کرد که از مشکلات احتمالی آگاه است و قول داد که آنها را حل و فصل کند.
وی گفت: اسپیس‌ایکس اطمینان می‌دهد که استارلینک هیچ تأثیری بر روی ستاره‌شناسی نخواهد داشت و افزود که از تیم خواسته است تا بازتابی ماهواره‌ها را کاهش دهند.
ماسک همچنین از ایده نصب تلسکوپ روی بدنه ماهواره‌های استارلینک استقبال کرد تا یک تصویر واضح‌تر از فضا حاصل شود.
در حالی که این حرف‌ها و حرکات به طور کامل خیال ستاره‌شناسان را راحت نمی‌کند، اما حداقل نشان می‌دهد که اسپیس‌ایکس از تأثیرات بالقوه این ماهواره‌ها در دوره‌ای مدار شلوغ زمین و زباله‌های فضایی به یک معضل تبدیل شده‌اند، آگاهی دارد.
انتهای پیام
