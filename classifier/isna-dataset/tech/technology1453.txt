دسترسی به اینترنت نسل پنجم با "هاب" اچ.تی.سی
شرکت "اچ‌تی‌سی"(HTC) یک دستگاه "هاب" تولید کرده که به کاربران اجازه می‌دهد به نسل پنجم اینترنت متصل شوند و به نوعی به عنوان یک "هات‌اسپات" وای‌-فای عمل می‌کند که اتصال ۲۰ دستگاه به طور همزمان را جوابگوست. 
به گزارش ایسنا و به نقل از دیلی‌میل، شرکت تایوانی"اچ‌تی‌سی"(HTC) یک دستگاه هاب جدید تولید کرده است که می‌تواند مانند یک مودم، کاربران را به اینترنت نسل پنجم متصل کند.
این هاب که در "کنگره جهانی موبایل "(Mobile World Congress) در بارسلونا رونمایی شد، مانند تبلت است و به کاربران خود اجاره می‌دهد از نسل پنجم اتصال اینترنتی استفاده کنند.
اندازه صفحه لمسی این دستگاه ۱۲ و نیم سانتی‌متر بوده و کیفیت "اچ‌دی"( HD) دارد. اچ‌دی بودن صفحه دستگاه باعث می‌شود که ویدئوها را با کیفیت ۴K تماشا کرد.
متخصصان حوزه فناوری پیش‌بینی کرده بودند که این دستگاه می‌تواند جایگزین "رهیاب بی‌سیم" (مودم) شود.
دستگاه "رهیاب بی‌سیم" وسیله‌ای رایج برای دستیابی به اینترنت یا شبکهٔ کامپیوتری بدون نیاز به کابل‌کشی است.

ویژگی‌های صوتی و کنترل از راه دور این گجت باعث می‌شود که به آسانی و به سرعت نیازهای سرگرمی کاربران را مدیریت کند.
هاب اچ‌تی‌سی در ابتدا در انگلیس به فروش می‌رود و با یک باطری ۷ هزار و ۶۶۰ میلی آمپرساعتی عرضه خواهد شد.
"چر وانگ"(Cher Wang) مدیر "HTC" اظهار کرد، ما از اینکه اولین هاب هوشمند ۵G را به بازار عرضه کردیم، به خود می‌بالیم.
وی ادامه داد، اینترنت نسل پنجم آینده فناوری‌های واقعیت مجازی و واقعیت افزوده را دچار تحول خواهد کرد.
به نظر می‌رسد که این دستگاه جدید در سه ماهه دوم سال جاری در دسترس عموم قرار گیرد.

انتهای پیام
