درمان افسردگی با کمک یک روش جدید تحریک مغز
پژوهشگران آمریکایی، روش جدیدی برای درمان افسردگی ارائه داده‌اند که با تحریک مغز به صورت غیرتهاجمی صورت می‌گیرد.
به گزارش ایسنا و به نقل از گیزمگ، پژوهشگران "دانشگاه کارولینای شمالی"(UNC)، یک روش تحریک مغزی جدید با ویژگی غیرتهاجمی را روی بیماران مبتلا به "اختلال افسردگی عمده"(MDD) آزمایش کردند. نتایج آزمایش نشان می‌دهند که این روش می‌تواند برای کاهش نشانه‌های افسردگی، امیدوار کننده باشد.
تحریک مغزی، حوزه شگفت‌آوری از پژوهش است و دانشمندان برای تحریک مسیرهای خاص عصبی، از روش‌های گوناگونی مانند انتشار پالس‌های مغناطیسی استفاده می‌کنند که با کمک الکترودهای کاشته شده در مغز صورت می‌گیرد. پژوهش دانشگاه کارولینای شمالی که به سرپرستی "فلاویو فروهلیک"(Flavio Frohlich) انجام شده، بر روشی موسوم به "tACS" تمرکز دارد که برخلاف روش‌های دیگر، تهاجمی نیست. روش tACS در سال‌های اخیر، برای درمان توهمات شنیداری بیماران مبتلا به اسکیزوفرنی و کاهش احساس کمردرد مزمن به کار رفته و نتایج امیدوارکننده‌ای نیز در مورد بهبود حافظه بیماران نشان داده است.
آزمایش انجام شده با tACS، یک آزمایش کنترل شده برای بررسی کارآیی این روش و تاثیر آن بر اختلال افسردگی عمده است. در این آزمایش، ۳۲ بیمار مبتلا به افسرگی مورد بررسی قرار گرفتند و در سه گروه دسته‌بندی شدند؛ یک گروه ساختگی، یک گروه کنترل شده و یک گروه تحت درمان. فرضیه مورد بررسی، مبتنی بر اکتشافات پیشین بود که نشان می‌دادند فعالیت نواحی قدامی در مغز بیماران مبتلا به اختلال افسردگی عمده، بیشتر است.
هر بیمار به مدت پنچ روز و در هر روز ۴۰ دقیقه، در معرض تحریک مغزی قرار گرفت و ارزیابی هر بیمار، بین دو تا چهار هفته پس از دوره درمان نیز ادامه یافت. نتایج این پژوهش در چهار هفته، هیچ تفاوت قابل توجهی را میان سه گروه نشان ندادند اما نکته عجیب این بود که پس از دو هفته، یک تفاوت قابل توجه میان بیماران مشاهده شد. حداقل ۵۰ درصد کاهش در نشانه‌های بیماری ۷۰ درصد گروه سوم دیده شد که از دو گروه دیگر بالاتر بود.
پژوهشگران امیدوارند که همگام‌سازی فعالیت الکتریکی بتواند نشانه‌های افسردگی را کاهش دهد. از آنجا که این آزمایش، نخستین نمونه از نوع خود است، نتیجه دقیق آن مشخص نیست. این آزمایش، در مقیاس بسیار کوچکی انجام شده و برای رسیدن به یک نتیجه دقیق، باید بررسی‌های بیشتری روی نمونه‌های بزرگ‌تر انجام شوند.
فروهلیک در این باره گفت: باید توجه داشت که این پژوهش، نخستین نمونه انجام شده در این حوزه است. ما کار خود را با شبیه‌سازی رایانه‌ای و مطالعات بالینی آغاز کردیم و از تاثیر کار خود بر بیماران مطمئن نبودیم. با وجود این، نتایج مثبتی را روی بیماران تحت نظر خود مشاهده کردیم و امیدواریم روزی این روش بتواند به بیماران مبتلا به افسردگی کمک کند.
این پژوهش، در مجله "Translational Psychiatry" به چاپ رسید.
انتهای پیام
