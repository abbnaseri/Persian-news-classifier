محل فرود فرودگرهای تجاری ناسا روی ماه مشخص شدند
سه شرکت نخستی که قصد همکاری با ناسا را دارند، محل فرود فضاپیماهای خود روی ماه را مشخص کردند. 
به گزارش ایسنا و به نقل از اسپیس، ناسا اخیراً با انتخاب سه شرکت اول همکار خود، یک گام به پروژه بازگشت انسان به ماه نزدیک‌تر شد.
این سه شرکت در پروژه "آرتمیس" با ناسا همکاری می‌کنند. با انتخاب این شرکت‌ها مکان استقرار فرودگرها هم مشخص شد.
آرتمیس، مأموریت بازگشت انسان به ماه است و قرار است ناسا طی آن، فضانوردان را تا سال ۲۰۲۴ میلادی به نزدیکی قطب جنوب ماه اعزام کند.
هر کدام از این سه شرکت مأموریت ارسال محموله‌های علمی و فناوری ناسا در آرتمیس را بر عهده خواهند گرفت.
اولین شرکت "اوربیت‌بیاند"(OrbitBeyond) است که در سپتامبر ۲۰۲۰ میلادی چهار محموله باری را به یکی از دریاوارهای کره ماه به نام "دریای رگبارها" تحویل خواهد داد.
شرکت‌های دیگر هم "استروباتیک"(Astrobotic) و "اینتیوتیو ماشینز"(Intuitive Machines) هستند که قرار است فرودگرهای خود را در تابستان ۲۰۲۱ میلادی به ماه ارسال کنند.
ولی فرودگرهای این شرکت‌ها در قطب جنوبی ماه فرود نخواهند آمد.
یکی از دلایل آن این است که مکان‌های متعددی در ماه است که ناسا قصد رفتن به آن‌ها را دارد.
یکی از مقامات ناسا اعلام کرد که سه انتخاب برای مکان‌های فرود فرودگرها وجود دارد.
این سه مکان در نیمکره شمالی سمت نزدیک ماه مشخص شده‌اند و چون مسطح هستند، برای فرود فضاپیما مناسب هستند. بدون اینکه به دلیل برخورد با سنگ‌های سطح ماه تعادل خود را از دست دهند.
"شاراد هاسکاران"(Sharad Bhaskaran) مدیر مأموریت "استروباتیک"(Astrobotic) اظهار کرد: ما مناطقی را برای فرود روی ماه انتخاب کردیم که صاف باشند، زیرا مهمترین مسئله در اولین مأموریت "فرود" است.
نقطه‌ای که شرکت "استروباتیک" برای فرود انتخاب کرده، "دریاچه مرگ" (یکی از دریاچه‌وارهای کره ماه) است. دریاچه مرگ دشتی پوشیده از گدازه‌های بازالتی است که در قسمت شمال شرقی کره ماه قرار دارد.
البته این شرکت گفته که ما دوست نداریم در آینده تنها به فرود روی این نقطه محدود باشیم.
"شاراد هاسکاران" گفت: در آینده فضاپیمای ما قادر خواهد بود به هر نقطه‌ای از ماه از قبیل دهانه‌ها، چاله‌ها و قطب‌ها برود.
"جان مورس"(Jon Morse) رئیس شرکت "اوربیت‌بیاند"(OrbitBeyond) هم گفت: فضاپیمای شرکت ما هم یک فرود بیضوی دو کیلومتری را در نزدیکی "دریای رگبارها"(یکی ازدریاوارهای کره ماه) انجام خواهد داد.
البته پس از آن این شرکت اعلام کرد که محل هدف فضاپیما در نزدیکی یک کوه به نام "مونزلاهایر"(Mons La Hire) خواهد بود.
سومین شرکت هم که در این چالش شرکت کرده، "اینتیوتیو ماشینز"(Intuitive Machines) است که در مرحله انتخاب محل فرود فضاپیمای خود است.
"تیم کرین"(Tim Crain) مدیر این شرکت اظهار کرد: نامزدهای انتخابی ما "اقیانوس طوفان‌ها"(یک دشت بازالتی بسیار بزرگ در ماه) و "دریای آرامی"(یکی ازدریاوارهای کره ماه) هستند.
باید منتظر ماند و دید که کدام یک از این برنامه‌ریزی‌ها دقیق انجام خواهد شد.
انتهای پیام
