پیشگیری از " گندخونی" با کمک یک مدل رایانه‌ای
پژوهشگران انگلیسی، نوعی مدل رایانه‌ای طراحی کرده‌اند که می‌تواند به پیش‌بینی "گندخونی" در بیماران کمک کند.
به گزارش ایسنا و به نقل از ان‌سی‌بی، ممکن است یک مدل رایانه‌ای بتواند "گندخونی" یا "سپتیسمی"(sepsis) را شناسایی کند. سپتیسمی، نوعی التهاب است که سراسر بدن را فرا می‌گیرد و به دلیل عفونت پیش می‌آید. این عارضه معمولاً به دلیل تحت تأثیر قرار گرفتن پاسخ ایمنی بدن توسط عفونت به وجود می‌آید و در بیشتر مواقع، ناشی از باکتری است اما ممکن است دلایلی مانند قارچ، ویروس یا انگل نیز داشته باشد. پژوهشگران انگلیسی، نوعی مدل رایانه‌ای ابداع کرده‌اند که داده‌های گردآوری شده را برای شناسایی این عارضه به کار می‌برد.
سپتیسمی، یکی از دلایل اصلی مرگ در بیمارستان به شمار می‌رود؛ در صورت شناسایی زودهنگام آن می‌توان از مرگ افراد مبتلا پیشگیری کرد. هر ساعت تأخیر در تلاش برای توقف سپتیسمی، فرصت نجات بیمار را تا هفت درصد کاهش می‌دهد.
پژوهشگران "دانشگاه برادفورد"(University of Bradford) انگلستان، یک مدل رایانه‌ای موسوم به "سی‌نیوز"(cNEWS) ابداع کرده‌اند که می‌تواند امکان افزایش فرصت پیش‌بینی سپتیسمی را فراهم کند.
پروفسور "محمد محمد" (Mohammed Mohammed)، استاد دانشگاه برادفورد گفت: مزیت اصلی این مدل‌های رایانه‌ای این است که براساس داده‌های مربوط به سابقه پزشکی بیمار طراحی شده‌اند؛ در نتیجه نیازی نیست که بیمارستان، کار جمع‌آوری داده‌ها را انجام دهد.

از آنجا که داده‌های مورد استفاده، به صورت روزانه و الکترونیکی گردآوری می‌شوند، سی‌نیوز می‌تواند به راحتی طی ۳۰ دقیقه، سپتیسمی را شناسایی کند. محمد افزود: ما امیدواریم این مدل رایانه‌ای بتواند آگاهی در مورد سپتیسمی را افزایش دهد و به پیشگیری از این عارضه جدی کمک کند.
پژوهشگران قصد دارند به زودی سی‌نیوز را برای ارزیابی و بررسی، به بیمارستان‌ها معرفی کنند.
این پژوهش، در مجله " CMAJ" به چاپ رسید.
انتهای پیام
