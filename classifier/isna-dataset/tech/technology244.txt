در CES آسیا ۲۰۱۹ چه گذشت؟
نمایشگاه سی‌ای‌اس آسیا در سال ۲۰۱۹ که در شانگهای چین برگزار شد پر بود از نوآوری‌های استارتاپ‌هایی که رونق خاصی به نمایشگاه امسال بخشیده بودند.
به گزارش ایسنا، نمایشگاه "سی‌ای‌اس" آسیا یا همان محصولات الکترونیکی مصرفی از ۱۱ تا ۱۳ ژوئن در شانگهای چین برگزار شد و با آخرین نوآوری‌ها در زمینه فناوری‌های کارآمد برای شیوه زندگی و کار ما همراه بود.
"پارک استارتاپ" که نام یک سالن اختصاصی برای بیش از ۱۰۰ استارتاپ از سراسر جهان در این نمایشگاه بود شاهد محصولات جدیدی بود که انتظار می‌رود کار چندین صنعت را کساد کند.
"نوآوری نروژ"(Innovation Norway) و "سوئیس‌نکس"(swissnex) دو سازمانی بودند که استارتاپ‌های کشور خود را برای نمایندگی از کشور خود به این نمایشگاه آوردند. ۲۲ شرکت برتر سوئیسی که تمرکزشان بر روی نوآوری و توسعه بود از این کشور شرکت کردند.
"نوآوری نروژ" مهم‌ترین اهرم نوآوری و توسعه در شرکت‌های نروژی و صنعت این کشور است.
در "پارک استارتاپ" همه چیز از یک پلتفرم هوشمند برای کشاورزی و پهپادها و ربات‌های متکی به هوش مصنوعی گرفته تا واقعیت مجازی و واقعیت افزوده مربوط به فناوری سلامت، اینترنت اشیا(IoT) و سیستم‌های خودران دیده می‌شد.
سی‌.ای‌.اس آسیا یک فرصت عالی برای استارتاپ‌های تازه‌کار است تا بتوانند خود را در بازار آسیا نشان دهند و اعتماد سرمایه‌گذاران جهانی را طی یک رویداد منحصربفرد جلب کنند.
"استیو کوئنیگ" معاون رئیس تحقیقات بازاریابی در انجمن فناوری مصرفی(CTA) در سخنرانی خود در این نمایشگاه گفت: "نقص" چیزی است که به نظر می‌رسد استارتاپ‌ها آن را به خوبی شناسایی کرده‌اند. نوآوری عمدتاً از استارتاپ‌های کوچک شروع می‌شود.
نوآوری‌های نروژ

هایر(Hyre)
"هایر" محصولی از شرکت "آلتردپاور"(Alteredpower)، یک استارتاپ نروژی است که مقر اصلی آن در برگن نروژ است و مأموریت آن پیشرفت دنیای بی‌سیم است.
این استارتاپ که توسط دولت نروژ بنیان نهاده شده، متخصص توسعه سیستم‌های غیرمتمرکز انرژی و تکنولوژی انتقال قدرت بی‌سیم است.
این شرکت به دنبال دستیابی به یک انرژی تجدیدپذیر ایمن برای مصرف کنندگان است که همزمان به طبیعت احترام بگذارد و از محیط زیست محافظت کند.
هدف این شرکت فراهم کردن یک باتری جهانی است که بتواند قدرت بیسیم را به تعدادی از دستگاه‌های الکترونیکی تحویل دهد. به گفته "هایر"، انرژی از منابع تجدیدپذیر استخراج می‌شود و به صورت بیسیم به باتری و یا به طور مستقیم به دستگاه‌ها منتقل می‌شود.
اولین محصول "هایر" یک پنل خورشیدی قابل حمل است که می‌تواند قدرت را به صورت بی‌سیم تا ۱۵ وات انتقال دهد.
این دستگاه می‌تواند تلفن یا باتری شما را به طور مستقیم شارژ کند. ضمن اینکه ضد آب و ضد گرد و غبار نیز هست. همچنین دارای یک لامپ ال‌.ای‌.دی مخصوص کمپینگ است که می‌تواند به شکل بی‌سیم روشن شود و دارای دو پورت USB-C برای خروجی قدرت نیز می‌باشد.
باتری این محصول دارای توانایی شارژ کامل چهار تا شش باره یک تلفن همراه و حداکثر ورودی و خروجی ۱۵ وات است. این محصول، قدرت را به صورت بی‌سیم دریافت می‌کند و انتقال می‌دهد و با استاندارد شارژ القایی(Qi) سازگار است.
"هایر" به کاربران این قدرت را می‌دهد تا دستگاه‌های نوری، صوتی، گرمایی، خنک کننده و ارتباطی را فقط با یک باتری سر پا نگه دارند.
معرفی اکوسیستم "هایر" به بازار به میزان قابل توجهی تعداد باتری‌های مورد نیاز کاربران را کاهش می‌دهد. با کاهش تعداد باتری‌های مورد نیاز هر کاربر، نه تنها طول عمر دستگاه‌ها افزایش می‌یابد، بلکه کاربران نیز می‌توانند به کاهش تأثیرات زیست محیطی باتری‌ها کمک کنند.
"هایر" در نهایت می‌خواهد قدرت بی حد و حصر را در هر کجا که شما هستید به روش سازگار با محیط زیست به ارمغان بیاورد.

سیتی ربیت(City Rabbit)
"سیتی ربیت" یا خرگوش شهر، یک شرکت نروژی مستقر در اسلو است که در سال ۲۰۰۶ توسط یک طراح صنعتی به نام "مارتین فاگنر" تأسیس شده است. سه چرخه ابداعی این شرکت پایدارتر از اسکوتر دو چرخ است.
هدف این شرکت توسعه یک محصول برای افرادی است که ترجیح می‌دهند سفرهای درون شهری خود را با یک وسیله نقلیه سازگار با محیط زیست انجام دهند. سه چرخه "سیتی ربیت" یک سرویس اشتراک اسکوتر شهری است.
تولید این اسکوتر برقی جدید هفته گذشته به پایان رسید و کار این سرویس از دیروز در نروژ آغاز شده است. قرار است این سرویس به زودی در بقیه کشورهای منطقه اسکاندیناوی نیز آغاز به فعالیت کند.
استفاده از اسکوتر برقی از تابستان گذشته در نروژ قانونی شد. سوئد و آلمان نیز آن را قانونی اعلام کرده‌اند. با این حال اسکوتر برقی در بریتانیا هنوز غیرقانونی است.
نوآوری‌های سوئیسی

"بیردلی توسط سومنیاکز"(Birdly by Somniacs)
"بیردلی"(Birdly) رؤیای نهایی پرواز است. "سومنیاکز"(Somniacs) نیز یک شرکت توسعه همه جانبه تکنولوژی واقعیت مجازی(VR) است که تجربیات همه جانبه VR نسل بعدی را توسعه می‌دهد.
این استارتاپ در سال ۲۰۱۵ برای حمایت از بازاریابی تجاری محصول "بیردلی" راه اندازی شد. "بیردلی" نیز در سال ۲۰۱۳ به عنوان یک پروژه پژوهشی طراحی در دانشگاه هنر زوریخ ایجاد شد.
ترکیب این دو فناوری یک تجربه بی‌نظیر از واقعیت مجازی را به ارمغان می‌آورد که به غیر از استفاده به عنوان سرگرمی می‌تواند استفاده‌های دیگری نیز داشته باشد.

اسکیت بورد برقی "مکس‌فایند"(Maxfind)
"مکس‌فایند" که در سال ۲۰۱۵ طراحی شده است، ارائه دهنده راه حل مسافرت درون شهری هوشمند است که تلاش کرده است تا سبک مسافرت و شیوه زندگی افراد در محیط‌های شهری را تغییر دهد.
این شرکت کاربران جهانی را با وسایل هوشمندتر شهری و سازگارتر با محیط زیست آشنا می‌کند.
استارتاپ‌ها سفرهای شهری را راحت‌تر و در عین حال جالب کرده‌اند. اسکوترهای برقی، اسکیت بوردهای برقی و دیگر وسایل نقلیه کوچک الکتریکی بخشی از پویش سفرهای سازگار با محیط زیست هستند که کم کم در حال شیوع در شهرهای سراسر جهان هستند.
"مکس‌فایند" هم‌اکنون در ۴۵ کشور و بیش از ۵۰۰ شهر جهان حضور دارد.
هدف این شرکت، جالب و راحت کردن مسافرت شهری و تبدیل شدن به یک رهبر جهانی در حمل و نقل با اسکیت بورد است.

"رووئو"(ROVéo)
"روئو" یک استارتاپ سوئیسی متعلق به دانشگاه فنی زوریخ است که دفاترش در شهر شنژن چین است.
محصول این شرکت یک ربات گشت و گذار نظارتی و چابک است که نظارت ایمنی را در واحدهای صنعتی بر عهده می‌گیرد.

این ربات‌ها کاملاً خودران هستند و به صورت خودران در ساختمان‌ها و اطراف آنها گشت‌زنی می‌کنند، نفوذ و ورود غیر قانونی را تشخیص می‌دهند و دزدی و ناهنجاری‌های ایمنی که می‌تواند باعث نشت گاز یا آتش سوزی شود را شناسایی می‌کنند.
انتهای پیام
