ابداع نسل بعدی پتوهای فضایی با الهام از پوست موجودات دریایی 
پژوهشگران آمریکایی با الهام از پوست موجودات دریایی، نوعی ماده جدید برای ساخت پتوهای فضایی ابداع کرده‌اند.
به گزارش ایسنا و به نقل از فیز، مهندسان "دانشگاه کالیفرنیا ارواین" (UCI) با الهام از پوست موجودات دریایی، طرحی برای نسل بعدی پتوهای فضایی ارائه داده‌اند تا به کاربران در کنترل دمای بدن‌شان کمک کنند.
پتوی فضایی که با نام‌هایی مانند "پتوی امداد"، "پتوی کمک‌های اولیه" و "پتوی حرارتی" نیز شناخته می‌شود، نوعی پتوی سبک وزن از جنس ورقه‌های نازک پلاستیک است که گرما را منعکس می‌کند.
"آلون گورودتسکی" (Alon Gorodetsky)، استادیار مهندسی شیمی دانشگاه "کالیفرنیا ارواین" و از نویسندگان این پژوهش گفت: سابقه استفاده از این پتوهای سبک وزن، به چندین دهه می‌رسد. دوندگان ماراتن معمولاً خودشان را با این پتوها می‌پوشانند تا بدن آنها پس از مسابقه، گرمای خود را از دست ندهد. ما با ابداع یک ماده جدید، نوعی از این پتو را ارائه داده‌ایم که ویژگی‌های قابل تغییر دارد؛ در نتیجه می‌توان میزان گرمایی که باید محبوس یا آزاد شود، را تنظیم کرد.

پژوهشگران، ایده طراحی این پتو را از گونه‌های متفاوت ماهی مرکب، اختاپوس و ماهی سپیداج گرفتند زیرا این موجودات می‌توانند از پوست قابل سازگاری و پویای خود برای رشد در محیط‌های آبی استفاده کنند. یکی از توانایی‌های سرپایان این است که می‌توانند با تغییر سریع رنگ پوست خود، استتار کنند.

"گورودتسکی" افزود: ما کاربردهای بسیاری برای این ماده جدید در در ذهن داریم. از این ماده می‌توان برای ساخت لایه عایق استفاده کرد که با شرایط محیطی گوناگون سازگار هستند و یا از آنها برای ساخت چادرهایی استفاده کرد که می‌توانند آسایش ساکنین خود را در محیط بیرون از خانه تضمین کنند. این ماده برای تنظیم مؤثر دمای تجهیزات الکترونیکی نیز مناسب خواهد بود.
کاربرد مهم دیگری که برای این ماده پیش‌بینی می‌شود، استفاده از آن برای تولید پوشاکی است که از مواد قابل تجزیه زیستی ساخته می‌شوند.
گورودتسکی ادامه داد: دمایی که می‌توان در آن احساس راحتی کرد، برای هر فرد، متفاوت است؛ در نتیجه می‌بینیم دمای مورد نظر کارمندان یک اتاق اداره با هم تفاوت دارد. ماده‌ای که ما ابداع کرده‌ایم، قابلیت تنظیم دما را فراهم می‌کند تا هر کس در هر محیطی، احساس راحتی داشته باشد. دوندگان ماراتن نیز می‌توانند با استفاده از این ماده، به سطح دمای مورد علاقه خود برسند تا عملکرد بهتری طی مسابقه و بازیابی بهتری پس از آن داشته باشند.
این پژوهش، در مجله " Nature Communications" به چاپ رسید.

انتهای پیام
