سیستم ایمنی بدن می‌تواند باعث پوسیدگی دندان شود
محققان کانادایی دریافته‌اند که سیستم ایمنی بدن می‌تواند به ایجاد پوسیدگی دندان کمک کند. 
به گزارش ایسنا و به نقل از گیزمگ، ما زندگی خود را مدیون سلول‌های ایمنی بدن مان هستیم. بدون سلول‌های ایمنی حتی کوچک‌ترین و خفیف‌ترین عطسه‌ها هم خطر مرگ برایمان ایجاد می‌کنند.
ولی باید گفت که سلول‌های ایمنی هم دچار اشتباه می‌شوند و منجر به بروز مشکلاتی همچون آلرژی‌ها و یا "ام‌اس" می‌شود.
حال محققان دانشگاه تورنتو کانادا دریافته‌اند که پوسیدگی دندان که با عنوان کرم‌خوردگی دندان هم شناخته می‌شود، ممکن است به خاطر فعالیت بیش از حد سیستم ایمنی بدن باشد.
تاکنون تصور می‌شد که باکتری‌ها علت اصلی ایجاد حفره و پوسیدگی در دندان هستند.
در پوسیدگی دندان بافت سخت دندان (مینا و سپس عاج) در اثر ترشح اسید از باکتری‌های پوسیدگی زا، مواد معدنی کلسیم و فسفر را از دست داده و به تدریج از بین می‌روند.
ولی محققان دانشگاه تورنتو به این نتیجه رسیده‌اند که داستان پیچیده‌تر از این است و سلول‌های ایمنی دهان که "نوتروفیل" نام دارند، در پاسخ به هجوم باکتری‌ها آغاز به کار می‌کنند.
این محققان دریافته‌اند که ممکن است این سلول‌ها در این نبرد کمی بی‌دقت باشند.
نوتروفیل‌ها نمی‌توانند به تنهایی به دندان‌ها آسیب برسانند و مشکل زمانی به وجود می‌آید که باکتری‌ها اسید تولید می‌کنند. آنزیم‌های آزاد شده از نوتروفیل نیز پس از تضعیف شدن دندان، آسیب وارده به سایر مواد دندان را جبران می‌کنند.
دندان پزشکان نیز برای مواجهه با این مشکل و پوسیدگی، دندان‌ها را پر می‌کنند.
"راسل گیتالیس"(Russel Gitalis) محقق اصلی این پروژه اظهار کرد، تحقیق ما مطالعه‌ای مقدماتی است که نشان می‌دهد نوتروفیل‌ها می‌توانند "پرکننده‌های بر پایه رزین" را از بین ببرند و به عاج دندان آسیب زده و موجب نابودی آن شوند.
"پرکننده‌های بر پایه رزین"دسته‌ای از رزین‌های مصنوعی هستند که در دندان پزشکی به عنوان ماده مستحکم کننده یا چسب استفاده می‌شوند. رزین‌های کامپوزیتی دندان دارای خواص مطلوبی هستند که با توجه به ویژگی‌های خاص حفره دندانی بیمار می‌توانند استفاده شوند.
بنابراین می‌توان نتیجه گرفت که نوتروفیل‌ها می‌توانند به ایجاد پوسیدگی‌های مکرر در دندان کمک کنند.
نتایج این پژوهش در مجله "Acta Biomateralia" انتشار یافت.
انتهای پیام
