گوگل، فیسبوک، آمازون و یاهو محفل درخشش مهندسان نخبه ایرانی
تاکنون نام‌های معروفی چون "دارا خسروشاهی" مدیر اوبر، "امید کردستانی" مدیر ارشد گوگل، "سالار کمانگر" مدیر سابق یوتیوب یا "پیر امیدیار "مؤسس ای بی را بسیار شنیده‌ایم و به اینکه ایرانیان به چنین جایگاه‌های بالایی در سطح علم و فناوری جهان رسیده‌اند افتخار کرده‌ایم. در این مطلب قصد داریم تنی چند از ایرانیان موفق در عرصه فناوری جهان را معرفی کنیم که به رغم توانایی‌های بالا و موفقیت‌هایی که در کارشان کسب کرده‌اند نامشان کمتر در محافل خبری شنیده شده است.
به گزارش ایسنا، پس از معرفی ۱۷ بانوی موفق ایرانی، در این سری گزارش‌ها اکنون قصد داریم ۹ مرد موفق ایرانی که در سپهر فناوری دنیا می‌درخشند اما شاید نورشان هنوز به چشم ما نرسیده را معرفی کنیم.
۱. نیما اصغر بیگی

"نیما اصغربیگی"(Nima Asgharbeygi)، مدیر ارشد فناوری شرکت گوگل است. اصغربیگی مدرک کارشناسی مهندسی برق خود را از دانشگاه صنعتی شریف دریافت کرده است و پس از آن موفق به اخذ مدرک کارشناسی ارشد و دکترای مهندسی برق از "دانشگاه استنفورد "(Stanford University) شده است. وی مدتی مؤسس سابق مؤسسه "CTO Clever Sense" که در اواخر سال ۲۰۱۱ توسط گوگل تأسیس شده بوده است. از سال ۲۰۱۳ تا ۲۰۱۶ اصغربیگی در بخش "تحلیل هوش"(Analytics Intelligence) گوگل مشغول بود اما از سال ۲۰۱۶ تاکنون او مدیر ارشد بخش فناوری گوگل است که در آنجا به بررسی یادگیری ماشین در گوگل مَپ می‌پردازد.
۲. مایک بیدگلی

"مایک بیدگلی"(Mike Bidgoli) دارای مدرک لیسانس مهندسی برق و علوم کامپیوتر از "دانشگاه برکلی"(UC Berkeley) است. از مارس ۲۰۱۸ تاکنون رئیس بخش "محصولات" فیسبوک است اما پیش از این به مدت یک سال و یک ماه سرپرستی محصولات تبلیغاتی جدید در وبسایت شبکه اجتماعی "پینترست"(Pinterest) را بر عهده داشت. پینترست نام وبسایت شبکه اجتماعی شناخته شده برای اشتراک‌گذاری تصاویر است که به کاربران اجازه می‌دهد بر اساس علاقه خود تصاویر را پین کنند و سایر اعضا این تصاویر را لایک زده یا در صورت لزوم ریپین کنند. پیش از این، مایک مؤسس و مدیرعامل برنامه "tote" بود. مایک از اوت سال ۲۰۰۵ تا اوت ۲۰۰۹ در مایکروسافت مدیر بخشی بود که در آنجا او و تیمش مسؤلیت امنیت و مبارزه با اسپم هات میل کاربران را برعهده داشتند.
۳. سام نقشینه

"سام نقشینه"(Sam Naghshineh) مدتی مؤسس و مدیر عامل "DecaSense" بوده اما از سال ۲۰۱۸ وی در فیسبوک مشغول به کار است. "DecaSense" یک استارت آپ برای هوشمندسازی شهرها است که از هوش مصنوعی مبتنی بر دید به منظور کمک به ساخت شهرهای هوشمندانه و تولید وسایل نقلیه خودران استفاده می‌کند. نقشینه که به دو زبان فارسی و فرانسوی مسلط است، دارای مدرک کارشناسی مهندسی برق از "دانشگاه تورنتو"(University of Toronto) و مدرک کارشناسی ارشد همین رشته از "دانشگاه ایلی‌نوی در اربانا-شمپین"(University of Illinois Urbana-Champaign) است. سام همچنین اختراعات فراوانی در زمینه‌های موقعیت‌یابی جهانی، هوش مصنوعی و "بهینه سازی قدرت سیلیکون" (silicon power optimization) دارد. از کارهای ارزشمند او می‌توان به طراحی هواپیماهای بدون سرنشین برای بوئینگ تا همکاری در توسعه سیستم " ای‌ایکس‌تی ۴"(Ext۴) هسته لینوکس اشاره کرد. ای‌ایکس‌تی۴ یک سیستم فایل‌بندی مبتنی بر ژورنال است که به عنوان نسخه جدید برای سیستم پرونده ext۳ معرفی شده است. " ای‌ایکس‌تی ۴" سیستم فایل بندی کنونی پیش فرض هسته لینوکس است. علاوه بر موارد گفته شده وی همچنین یک مشاور و مربی برای گروهای مختلف هکر است و از میزبانی رویداد هکاتون در سیلیکون ولی لذت می‌برد. هکاتون (Hackathon) رویدادی است که در آن برنامه‌نویسان رایانه و افراد دیگری که درگیر توسعه نرم‌افزار هستند، از جمله طراحان گرافیکی، طراحان واسط کاربری و مدیران پروژه گردهم می‌آیند و در توسعه پروژه‌های نرم‌افزاری و گاهی سخت‌افزاری با یکدیگر همکاری می‌کنند. هکاتون‌ها معمولاً بین یک روز تا یک هفته به طول می‌انجامند.
۴. علی اسلامی

"علی اسلامی"(Ali Eslami) دانشمند ارشد بخش دیپ مایند گوگل است که در آنجا به بررسی مشکلات مربوط به هوش مصنوعی می‌پردازد. پیش از آنکه اسلامی به گوگل بپیوندد یکی از محققان پسادکتری شرکت مایکروسافت بود. او دکترای خود را از دانشکده اطلاعات "دانشگاه ادینبرو"(University of Edinburgh) دریافت کرد و نکته جالب توجه این است که اسلامی در همان حین نیز محقق گروه هندسه بصری "دانشگاه آکسفورد"(University of Oxford) بود. در اوایل زمان دانشجویی نیز علی اسلامی توسعه دهنده گرافیکی شرکت‌های Rare بود. اکنون وی در مطالعاتش بیشتر بر روی استفاده از رایانه برای یادگیری الگوهای مولد تصاویر متمرکز است
۵. مرتضی زیجردی

"مرتضی زیجردی"(Morteza Zijerdi) مدیر تجاری مجموعه "سرویس‌های وب آمازون" است. وب‌سرویس‌های آمازون یا خدمات وب آمازون(Amazon Web Services) مجموعه‌ای از خدمات وب (وب سرویس) هستند که شرکت آمازون بر روی بستر ابر خود و از طریق اینترنت به عموم عرضه می‌کند. این سرویس‌ها زیرساخت‌های فناوری اطلاعات را به صورت سرویس‌های انعطاف‌پذیر به مشتریان اجاره می‌دهد. این سرویس‌ها شامل سرویس‌های محاسباتی و رایانشی (EC۲)، ذخیره‌سازی (S۳)، تحویل محتوا، پایگاه داده، تجارت الکترونیک، پرداخت و صدور صورتحساب و موارد دیگری می‌شود.
زیجردی دارای بیش از ۱۲ سال سابقه در بخش دولتی، مدیریت سرمایه‌گذاری، بخش بانکی و تکنولوژی است و پیش از آنکه وارد آمازون شود، مشاور ارشد شرکت" نوبلیس"(Noblis) بود.
تلاش‌های زیجردی در بخش دولتی موجب صرفه جویی میلیون‌ها دلار برای برنامه "Decennial ۲۰۲۰" شده است. همکاری‌های او با سیستم دانشگاه مریلند(USM) طی شش سال گذشته سبب ایجاد یک صندوق سرمایه گذاری ۲۰ میلیون دلاری شده است.
وی تاکنون پروژه‌های تحقیقاتی مختلفی را در زمینه تجزیه و تحلیل اقتصاد فناوری ابری، برنامه‌های کاربردی فن آوری بلاکچین برای دولت، یادگیری ماشین و امور مالی رفتاری رهبری کرده است.
زیجردی دارای مدرک مدیریت ارشد کسب‌وکار از "دانشکده کسب و کار اسمیت"(Smith School of Business) کانادا است. او همچنین دارای گواهینامه "تحلیل‌گر خبره مالی" (CFA) و "حسابدار عمومی گواهی‌شده" (CPA) است.
۶. مزدک تقی اسکوئی

دکتر "مزدک تقی اسکوئی"(Mazdak Taghioskoui) مؤسس استارت آپی موسوم به "مسائل را علمی دنبال کن"(Trace Matters Scientific) است و هدف این استارت آپ تمرکز بر توسعه ابزارهای پیشرفته برای کاوش سیاره متمرکز شده است. دکتر اسکوئی تجربه زیادی در توسعه ابزار طیف سنجی جرمی با تاکید بر توسعه فناوری‌های طیف سنج جرم / مینیاتوری دارد.
اسکوئی به عنوان محقق اصلی در یکی از پروژه‌ای ناسا که برای توسعه یک منبع یونی برای مأموریت‌های مریخ است، شرکت کرده است. وی همچنین به عنوان یک محقق دستیار نیز در توسعه نخستین طیف سنجی جرمی پلاسما برای اکتشافات سیاره‌ای مرکز پرواز فضایی گادردناسا در قالب "ابزار سیاره‌ای برای پیشرفت مشاهدات سیستم خورشیدی" (PICASSO ) همکاری کرده است.
وی پس از اخذ مدرک کارشناسی مهندسی برق از دانشگاه صنعتی شریف، موفق به دریافت مدرک کارشناسی ارشد رشته شیمی تجزیه و دکترای مهندسی برق از "دانشگاه جرج واشنگتن" (George Washington University) شد.
دکتر اسکوئی جوایز متعددی را برای تحقیق خود در مورد مینیاتوری کردن منابع پلاسما و طیف سنج جرمی دریافت کرده است. او همچنین در سال ۱۹۹۸ برنده مدال برنز المپیک ملی شیمی در ایران شد.
۷. کامران الهیان

"کامران الهیان"(Kamran Elahian) کارآفرین ایرانی آمریکایی است که ریاست هیئت مدیره "گلوبال کتلیست پارتنرز " (Global Catalyst Partners) را بر عهده دارد. این شرکت یک شرکت بین‌المللی، متمرکز بر فناوری است. الهیان در سال ۱۹۵۴ در تهران متولد شد. او پیش از سال ۱۳۵۷ به آمریکا مهاجرت کرد. او لیسانس علوم رایانه، ریاضیات و فوق لیسانس مهندسی در گرافیک رایانه‌ای را از دانشگاه یوتا اخذ کرد. الهیان از جمله مؤسسین شرکت‌هایی چون " سیرس لاجیک" و " پلنتوب" است.
۸. فرزاد ناظم

"فرزاد ناظم" (Farzad Nazem) کارآفرین ایرانی-آمریکایی است. ناظم در سال ۱۳۴۰ در تهران متولد شد. تحصیلات متوسطه را در دبیرستان البرز گذراند و برای ادامه تحصیل به ایالات متحده مهاجرت کرد. در آمریکا او موفق به اخذ مدرک کارشناسی در رشته علوم رایانه از دانشگاه ایالتی پلی‌تکنیک کالیفرنیا شد. مهندس فرزاد ناظم فعالیت‌های شغلی خود را در سال ۱۳۶۴ با کار در SYDIS و Rolm آغاز نمود. پس از آن به شرکت اوراکل پیوست و طی ۱۰ سال کار در این شرکت، توانست در نقش‌هایی چون معاون رسانه‌ای و معاون ارشد بخش وب سرور ظاهر شود. همچنین به عنوان یکی از اعضای مدیریت کمیته فروش محصولات فعالیت داشت. وی سپس در ۱۳۷۵ به یاهو پیوست. به مدت ۱۱ سال مدیر فنی شرکت یاهو بود و به این ترتیب یکی از طولانی‌ترین دوره‌های ابقاء در سمت مدیریت در آن شرکت را دارا است. نشریه فورچون در سال ۲۰۰۲ ثروت فرزاد ناظم را در حدود ۶۰۱ میلیون دلار تخمین زد.
۹. حسین اسلامبلوچی

"حسین اسلامبلوچی" (Hossein Eslambolchi) مبتکر، مخترع و نویسنده ایرانی‌تبار اهل ایالات متحده آمریکا است. شهرت او بیش‌تر به خاطر نقش برجسته‌اش به عنوان مدیر ارشد فناوری و مدیر ارشد فناوری اطلاعات شرکت" ای‌تی اند تی "( AT&T) تا سال ۲۰۰۵ است. حسین اسلامبولچی در سال ۱۹۸۶ به AT&T Bell Laboratories پیوست و همان اوایل به سمت مدیر اصلی فناوری در سطح جهان، مدیر اصلی اطلاعات در سطح جهان، ریاست و مدیریت اجرایی AT&T Labs، ریاست و مدیریت اجرایی AT&T Global Network Services انتخاب شد. وی همچنین از اعضای مهم کمیتهٔ راهبری اجرایی AT&T است. اسلامبولچیدر ژانویهٔ ۲۰۰۶ بلافاصله پس از ادغام AT&T و SBC، آنجا را ترک کرد .
اسلامبولچی با بالاترین افتخارات از دانشگاه University of California, San Diego در مقاطع لیسانس، فوق لیسانس، دکتری و فوق‌دکتری در مهندسی برق-مخابرات و فیزیک کاربردی فارغ‌التحصیل شد. وی از سال ۲۰۰۵ رئیس هیئت مدیره اپراتور مخابراتی کلیر وایر (Clearwire) است. او مدیریت اجرایی شرکت لونوکلاود (Lonocloud) را عهده‌دار است که یک شرکت فعال در زمینه محاسبات ابری (cloud computing) است. دکتر اسلامبولی همچنین مشاور اصلی فناوری شرکت مخابراتی Rainstor and Subex World نیز است.
اسلامبولچی در طول زندگی موفق به کسب جوایز بسیاری شده؛ البته گفتنی است او همچنین در کنار جوایز علمی‌ای که دریافت کرده، دارنده بیش از ۱۱۴۵ ثبت اختراع نیز است.
انتهای پیام
