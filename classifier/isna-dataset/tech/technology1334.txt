کاهش تعداد دانشجویان چینی در دانشگاه‌های استرالیا
معاون ارشد دانشگاه‌های استرالیا به تازگی هشدار داده است که تعداد دانشجویان چینی که در استرالیا تحصیل می‌کنند، در حال کاهش است. 

به گزارش ایسنا و به نقل از یودبلیو نیوز، بنا بر هشدار اعلام شده از سوی معاون ارشد دانشگاه‌های استرالیا، تعداد دانشجویان چینی که در این کشور به تحصیل می‌پردازند، در دهه آتی کاهش پیدا خواهد کرد.
"ایان جیکوبز"( Ian Jacobs) استاد دانشگاه " نیو ساوت ولز"( New South Wales) استرالیا اظهار کرد: تعداد دانشجویان چینی دوره کارشناسی که به قصد ادامه تحصیل به استرالیا سفر می‌کنند، در حال کاهش است زیرا چین در حال انجام سرمایه‌گذاری‌هایی وسیع برای ساخت مراکز تحقیقاتی و جذب استعدادها است.
جیکوبز ادامه داد: چینی‌ها هم اکنون در حال ساخت دانشگاه‌های بیشتر هستند که از کیفیت بالایی هم برخوردارند. این روند بسیار هم سریع در حال پیگیری است.
وی افزود: دولت چین به این درک رسیده است که اگر قصد دارد به کشوری با فناوری پیشرفته و برتر تبدیل شود، باید آموزش و پرورش خود را بسیار قوی‌تر کند.
هم‌اکنون دانشجویان چینی بیش از یک سوم از دانشجویان بین‌المللی در استرالیا را در برمی‌گیرند.
سال گذشته، ۱۲۵ هزار دانشجوی خارجی در این کشور به تحصیل پرداختند.
در سال ۲۰۱۷، ارزش بودجه حضور دانشجویان خارجی در استرالیا ۲۱.۳ میلیارد دلار بوده است.
چین نیز در سال گذشته ۲۲۲ میلیارد دلار استرالیایی در تحصیلات تکمیلی سرمایه‌گذاری کرد.
انتهای پیام
