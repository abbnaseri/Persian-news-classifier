خاطرات خود از "آپولو ۱۱" را برای ناسا ارسال کنید
ناسا به تازگی برنامه‌ی جدیدی به مناسبت سالگرد پروژه "آپولو ۱۱" طراحی کرده و به مردم اعلام کرده که خاطرات خود را از فرود تاریخی نخستین انسان روی ماه بازگو کنند.
به گزارش ایسنا و به نقل از انگجت، قطعاً "آپولو ۱۱"( Apollo ۱۱) یکی از بزرگترین رویدادهای فضایی برای بشریت بوده است.
مأموریتی که به سبب آن، نخستین انسان روی کره ماه فرود آمد.
حال با نزدیک شدن به پنجاهمین سالگرد "آپولو ۱۱" در تاریخ ۲۰ ژوئیه، ناسا از مردم خواسته خاطرات خود از فرود اولین انسان روی ماه را در غالب یک فایل صوتی ضبط کنند تا یک تاریخچه شفاهی از این رویداد بزرگ بشری ساخته شود.
البته این تنها شامل حال افرادی نیست که در زمان انجام مأموریت زندگی می‌کردند، بلکه نسل‌های بعد که از بزرگترهای خود راجع به این مأموریت شنیده‌اند نیز می‌توانند این فایل صوتی را به ناسا ارائه دهند.
تمام کاری که مردم برای شرکت در این برنامه باید انجام دهند این است که ابتدا خاطره خود را ضبط کنند و سپس آن را به آدرسapollostories@mail.nasa.gov ایمیل کنند.
البته ناسا در این رابطه تاکید کرده که اولویت انتخابی ناسا با فایل‌هایی است که کوتاه هستند.
مهلت ارسال فایل‌های صوتی تا انتهای سال ۲۰۱۹ میلادی اعلام شده ولی بهتر است که قبل از تاریخ ۱۴ ژوئن فایل‌ها ارسال شوند.
فایل‌های صوتی طولانی‌تر ممکن است برای شبکه‌های اجتماعی ذخیره شوند.
انتهای پیام
