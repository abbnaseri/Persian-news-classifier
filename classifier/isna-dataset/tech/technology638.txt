آمریکا به دنبال شناسایی مردم در یک شبکه نظارتی گسترده است
یک بخش پیشرفته تحقیقاتی از جامعه اطلاعاتی دولت آمریکا به دنبال توسعه هوش مصنوعی برای شناسایی مردم در یک شبکه نظارتی گسترده است.
به گزارش ایسنا و به نقل از دیلی‌میل، گزارش‌های منتشر شده از سوی "فعالیت پروژه‌های پیشرفته تحقیقاتی اطلاعاتی"(IARPA) آمریکا حاکی از آن است که این بخش خواستار اطلاعات بیشتری است تا یک الگوریتم هوش مصنوعی را توسعه دهد.
الگوریتمی که می‌تواند برای تجزیه و تحلیل تصویری فیلم‌های امنیتی آموزش داده شود تا برای شناسایی افراد هدف مورد استفاده قرار گیرد.
هدف از توسعه این الگوریتم توانایی شناسایی و ردیابی افراد مختلف در منطقه‌ای به وسعت شش مایل است تا در مواردی چون بازسازی صحنه‌های جرم، حفاظت از عملیات‌های نظامی و نظارت بر زیرساخت‌های حیاتی استفاده شود.
" IARPA" برای توسعه این فناوری باید نزدیک به هزار ساعت ویدئو از ۲۰ شبکه دوربینی در دوربین‌های امنیتی را جمع‌آوری کند.
در فرودگاه‌های آمریکا، نرم افزار تشخیص چهره از محبوبیتی ویژه برخوردار است. این فناوری از تصاویر مسافران استفاده می‌کند تا نسبت به سفرهای آنها آگاهی یابد.
ولی الگوریتم مذکور یک قدم بالاتر از برنامه‌های کاربردی تشخیص چهره خواهد بود تا در موقعیت‌ها و دوربین‌های مختلف کار تشخیص چهره را انجام دهد.
انتهای پیام
