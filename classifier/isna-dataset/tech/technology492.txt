تفکیک دستخط انسان و ربات سخت شد
یک روز در آینده‌ای نه‌چندان دور ربات‌ها قادر خواهند بود به انسان‌ها در محیط کار کمک کنند و وظیفه یادداشت‌برداری یا طراحی نمودارها را انجام دهند.
به گزارش ایسنا و به نقل از دیلی‌میل، محققان دانشگاه "براون"(Brown) رباتی ساخته‌اند که می‌تواند به زبان‌های مختلف بنویسد و همچنین طرح‌هایی را نقاشی کند.
این ربات پس از آموختن نوشتن حروف ژاپنی، توانست به خود آموزش دهد که چگونه آن کلمات را به ۱۰ زبان گوناگون کپی کند. این زبان‌ها شامل هندی، یونانی و انگلیسی بودند.
ربات مذکور از الگوریتمی استفاده می‌کند که به آن کمک می‌کند درباره نحوه و مکان حرکت دادن قلم خودش تصمیم بگیرد و هر حرف از حروف الفبا را از هم تفکیک دهد تا در نهایت با قرار دادن درست حروف، کلمه‌ای صحیح را بنویسد.
"آتسونوبی کوتانی"(Atsunobi Kotani) محقق ارشد پروژه اظهار کرد، این ربات می‌تواند تنها با نگاه کردن به تصویر یک کلمه، حرکت مناسب نوشتن حروف را دوباره تولید کند که این امر باعث می‌شود تشخیص نویسنده حروف توسط مخاطبان سخت باشد و نتوان به درستی تشخیص داد که آن کلمه را یک ربات نوشته یا انسان؟

دو الگوریتم در ربات تعریف شده که باعث می‌شود خودش توانایی نوشتن داشته باشد.
یک الگوریتم جهانی هم ربات را قادر می‌سازد که به کلی به تصویر کلمه نگاه کند و تصمیم بگیرد که از کجا شروع به نوشتن کند یا کجا حرف بعدی را بنویسد.
نکته شگفت‌انگیز این ربات این است که حتی می‌تواند کلماتی را بنویسد که تاکنون زبان آن‌ها را ندیده. این در حالی است که صحت عملکرد آن به ۹۳ درصد می‌رسد.
اگر تصویر یک "امضا" به ربات داده شود، می‌تواند امضا را هم دوباره طراحی کند.
ربات ساخت محققان دانشگاه "براون" همچنین توانست تصویر نقاشی معروف داوینچی با عنوان "مونالیزا" را هم طراحی کند.

انتهای پیام
