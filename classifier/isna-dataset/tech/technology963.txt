انتشار تصویر یک سحابی زیبا به مناسبت تولد "هابل"
اعضای تیم تحقیقاتی تلسکوپ فضایی هابل به مناسبت جشن تولد این تلسکوپ تصویری زیبا از یک سحابی منتشر کردند.

به گزارش ایسنا و به نقل از اسپیس، تلسکوپ فضایی "هابل" (Hubble Space Telescope) در تاریخ ۲۴ آوریل ۱۹۹۰ میلادی توسط شاتل "دیسکاوری" به فضا پرتاب شد و در مدار گردش قرار گرفت.
این تلسکوپ یکی از پرکاربردترین و بزرگترین تلسکوپ‌ها به شمار می‌آید که یک برنامه مشترک بین ناسا و سازمان فضایی اروپا بوده است.
ناسا نیز به مناسب نزدیک شدن روز تولد این تلسکوپ تصویر سحابی "خرچنگ جنوبی"( Hen ۲-۱۰۴) را منتشر کرده که در صورت فلکی " قنطورس" است.
البته نباید این سحابی را با سحابی خرچنگ در صورت فلکی "گاو" اشتباه گرفت.
سحابی‌ای که در تصویر مشاهده می‌شود، توسط یک سیستم ستاره‌ای نامنظم ایجاد شده است. در این سیستم یک ستاره منفجر شده و به ستاره "کوتوله سفید" تبدیل می‌شود.

سحابی "خرچنگ جنوبی" چندهزار سال نوری با ما فاصله دارد و در مرکز آن یک جفت ستاره دیده می‌شود که یکی ستاره قرمز و دیگری ستاره "کوتوله سفید" است.
تعامل میان این دو ستاره سبب ایجاد چنین شکلی در سحابی شده که به طور دقیق‌تر می‌توان گفت ابرهای گرد و غبار ظاهری شبیه به خرچنگ در این سحابی ایجاد کرده‌اند.
وقتی در سال ۱۹۹۰ مأموریت هابل شروع شد، دانشمندان دریافتند که آینه اصلی آن در جای مناسب خود قرار نگرفته و تصاویر مناسبی را به ثبت نمی‌رساند. به همین دلیل در دسامبر ۱۹۹۳ میلادی ۵ پیاده‌روی فضایی توسط یک فضانورد صورت گرفت تا مشکل هابل رفع شده و تعمیر شود.
بر اساس یک گزارش مهندسی که در ژانویه ۲۰۱۹ میلادی منتشر شد، انتظار می‌رود که هابل ۵ سال دیگر هم فعالیت کند.
انتهای پیام
