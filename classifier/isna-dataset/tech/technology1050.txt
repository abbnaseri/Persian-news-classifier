اولین بازگشت موشک ۳گانه به زمین در تاریخ
موشک "فالکون هوی بلاک ۵" متعلق به شرکت فضایی خصوصی "اسپیس‌ایکس" که قرار بود بامداد دیروز(پنجشنبه) پرتاب شود و به دلیل شرایط نامساعد جوی به بامداد امروز موکول شد با موفقیت به فضا پرتاب شد و برای اولین بار پیشران سه‌گانه آن به زمین بازگشت.
به گزارش ایسنا و به نقل از انگجت، شرکت "اسپیس‌ایکس"(SpaceX) پس از اینکه بامداد دیروز به دلیل شرایط نامساعد جوی و وزش باد پرتاب موشک فالکون هوی را ۲۴ ساعت به تعویق انداخت، بامداد امروز با موفقیت به فضا پرتاب شد.
پس از پرتاب موفق این موشک، پیشران‌های سه‌گانه آن به زمین بازگشتند و با موفقیت فرود آمدند.
این موشک ۱۴۲۰ تن وزن دارد و روز جمعه گذشته (۳ آوریل) آزمایش احتراق(static fire) برای بررسی سیستم سخت افزاری آن را بر روی "سکوی مجتمع پرتاب ۳۹ پایگاه فضایی کندی" قرار دادند. دانشمندان آزمایش احتراق را برای اطمینان از اینکه موتور موشک به درستی عمل می‌کند یا خیر انجام می‌دهند.
اسپیس ایکس برای موشک جدید خود ۳ برابر تقویت کننده بیشتر نسبت به "فالکون ۹" در نظر گرفت تا بتواند با کمک آنها محموله‌های بسیار سنگین را به فضا انتقال دهد.

موشک "فالکون هوی بلاک ۵" با کمک موتورهای "مرلین ۱ دی" قادر است نیروی رانشی معادل ۲۵۵۰ تن را فراهم کند اما بنا بر گزارش‌ها پس از انجام آزمایش اولیه این موشک توانسته نیروی رانشی معادل ۲۱۱۵ تن را ایجاد کند.
فالکون هوی در این پرواز حامل ماهواره تجاری " Arabsat-۶A" عربستان سعودی بود.
هدغ اصلی این پرتاب بازگرداندن و فرود آوردن موفق سه تقویت کننده جانبی و مرکزی موشک برای اولین بار بود که بسیار چالش‌برانگیز هم بود.

اسپیس‌ایکس سال گذشته در فرود آوردن بخش مرکزی این موشک شکست خورده بود. اما با فرود آوردن هر سه موتور پیشران "فالکون هوی" توانستند اولین فرود موشک سه‌گانه جهان را ثبت کنند.
انتهای پیام
