جانی آیو: تیم کوک به طراحی علاقه ندارد!
در حالی که اپل به تازگی اعلام کرد جانی آیو که نقش انکارناپذیری در طراحی محصولات انقلابی اپل داشته است به زودی این شرکت را به قصد تأسیس شرکت خود ترک خواهد کرد، جانی آیو در تازه‌ترین اظهارنظر خود نشان داد که این جدایی آن طور که گفته می‌شود مسالمت آمیز نیست.
به گزارش ایسنا و به نقل از انگجت، خروج "جانی آیو"(Jony Ive) با نام کامل "جاناتان آیو" از شرکت اپل هفته گذشته رسماً تأیید شد، اما با توجه به اظهارنظر اخیر جانی آیو، این جدایی ممکن است سالها پیش به دلیل تغییر مسیر اپل از تمرکز روی طراحی آغاز شده باشد.
گزارش‌های متعددی از منابع ناشناس نشان می‌دهد که آیو از بی‌علاقگی تیم کوک به طراحی دلسرد شده است، به خصوص با توجه به همکاری و رابطه نزدیکی که آیو با استیو جابز مدیرعامل فقید سابق اپل داشته است.
منابع مطلع می‌گویند، آیو چندی است خیلی کمتر از گذشته در دفاتر اپل حضور پیدا می‌کند.
گفته می‌شود آیو پس از معرفی اپل واچ جدید دیگر به ندرت در دفاتر اپل ظاهر می‌شود.
این‌ها در حالی است که یکی از لوازم جانبی آیفون جدید اپل که آیو با مدیران اپل در مورد چگونگی طراحی آن بحث داشته است و با قیمت ۳۴۹ دلار عرضه شده است تنها یک چهارم پیش بینی‌ها یعنی ۱۰ میلیون واحد فروش رفته است، در حالی که هزاران نسخه از نسخه طلایی ۱۷ هزار دلاری آن به فروش نرسید.
همانند بسیاری از طرفداران اپل، ظاهراً آیو نیز از تغییر در فرهنگی که در کنار استیو جابز در این شرکت جا انداخته بود، ناامید شده است. او نه تنها از این واقعیت ناامید شده است بلکه دیدن بی‌علاقگی تیم کوک به فرآیند طراحی محصولات و اینکه هیئت مدیره اپل به طور فزاینده‌ای در حال پر شدن از مدیرانی است که تجربه‌ای در کسب و کار اپل نداشتند، موجب شده تا تصمیم به جدایی بگیرد.

به گفته بلومبرگ، آیو بلافاصله پس از عرضه اپل واچ جدید به مدیر ارشد طراحی ارتقا یافت، اما تنها یکی دو روز در هفته به دفتر می‌آمد و جلسات خود را اغلب در سانفرانسیسکو، جایی که در آن زندگی می‌کند و حتی به هتل‌ها، خانه‌های کارکنان، محل‌های دیگر و خلاصه هرجایی غیر از مقر اپل منتقل می‌کرد.
یک منبع آگاه گفت: تیم طراحی تمایل داشتند در اطراف او باشند و کم دیدن او ناامیدکننده بود.
آیو پروژه‌های منحصر به فرد زیادی را برای اپل طراحی کرده است که اغلب حاصل بحث و گفتگو با جابز بوده است. محصولات نمادینی مانند آیفون، آیپد، آیپاد، مک‌بوک ایر، اپل واچ و حتی پردیس جدید اپل.
در حالی که محصولات جدید مانند هوم‌پاد و آیفون X موفقیت کمتری را تجربه کرده‌اند و اپل به تازگی توسعه پد شارژر بی‌سیم اپل موسوم به "ایر پاور"(AirPower) را که آیو آن را برای شارژ همه دستگاه‌های اپل طراحی کرده بود، متوقف کرد. البته آزمایش‌های مهندسی نشان داد این پد بیشتر شبیه یک صفحه داغ در اتاق خواب و در نتیجه خطرناک است.
تأثیر " آیو" در طراحی همه چیز شرکت اپل از پردیس جدید اپل به شکل سفینه فضایی موسوم به "اپل پارک" گرفته تا دستگاه‌های ابداعی و منحصر به فردی نظیر آی‌پاد، مک، آیفون و هر محصول دیگر که پس از بازگشت "استیو جابز" فقید به شرکت اپل در سال ۱۹۹۷ تولید و با ترفیع " آیو" همراه شد، دیده می‌شود.
اکنون آیو در فکر تأسیس شرکت طراحی جدید خود به نام "لاو فرام"(LoveFrom) است که گفته می‌شود میلیون‌ها دلار در سال برای ادامه کار با اپل دریافت خواهد کرد. این کار می‌تواند بهترین راه حل باشد، چرا که آیو هر دو طرف را خواهد داشت و از این پس می‌تواند بدون اینکه نگران سیاست‌های داخلی اپل باشد، ایده‌های خود را دنبال کند.

"جاناتان پاول جانی آیو"(Sir Jonathan Paul "Jony" Ive) معروف به "جانی آیو" متولد ۲۷ فوریه ۱۹۶۷ در محله چینگفورد در لندن، مدیر ارشد بخش طراحی صنعتی در شرکت اپل است. از مهم‌ترین محصولات این شرکت که وی در طراحی آن‌ها همکاری داشته است، می‌توان به رایانه آی‌مک، مک بوک پرو، مک بوک ایر، آیپاد، آیپاد تاچ، آیفون، آیپد و آی‌اواس ۷ اشاره کرد.
"جاناتان آیو" ملقب به طراح طراحان در سال ۲۰۰۶ به پاس خدماتش در طراحی صنعتی، مفتخر به دریافت رتبه امپراتوری بریتانیا با درجه «فرمانده» (CBE) و در سال ۲۰۱۲ به پاس خدماتش در طراحی صنعتی و اقدامات نوآورانه به رتبه امپراتوری بریتانیا با درجه «شوالیه» (KBE) نائل شد.
"جاناتان آیو" برای کاهش ضخامت هرچه بیشتر آیپد نسل دوم، فرآیند ساخت را بارها و بارها بهبود بخشید و سفری ۱۴ ساعته را تحمل کرد و به دیدار یکی از استادان خبره ژاپنی در امر ساخت شمشیر سامورایی رفت و با الهام از فرآیند ساخت شمشیر سامورایی، طراحی بدنه فلزی آیپد نسل دوم و چیدمان قطعات سیلیکونی داخل آن را آنقدر تراش داد و اصلاح کرد تا ضخامت آیپد نسل دوم نسبت به نسل قبلی‌اش تا یک سوم کاهش یابد و سبک‌تر شود.
"جانی آیو" را می‌توان با توجه ویژه‌اش در پرداختن به جزئیات تعریف کرد. وقتی در اواخر دهه ۹۰ "استیو جابز" از او خواست که کامپیوتری با رنگ‌های شاد بسازد که بعدها به آی‌مک معروف شد، او ساعت‌ها در یک کارخانه تولید شیرینی وقت صرف کرد تا از رنگ‌ها الهام بگیرد و با کارش به دنیا بگوید این دستگاه فقط برای کار نیست، برای لذت بردن و سرگرمی هم هست.
طراحی آی‌مک به سال ۱۹۹۸ و پس از آن طراحی‌های به‌یادماندنی آیپاد، آیفون و آیپد، به اپل کمک کردند که نه تنها تبدیل به شرکتی شود که طراحان در آن زمامدار امور هستند، بلکه حتی به قله ارزشمندترین شرکت جهان نیز برسد.
پس از تغییرات مدیریتی در سطح کلان مدیریتی شرکت اپل در اکتبر ۲۰۱۲، "جاناتان آیو" به جایگاه مدیر و رهبر رابط انسانی (Human Interface) محصولات در شرکت اپل منصوب شد. این وظیفه، کنار وظیفه اصلی او که همان طراحی صنعتی است، قرار می‌گیرد. اکنون با مشخص شدن رفتن " آیو"، اپل جانشین وی به نام " سبیح خان" را در سمت مدیر رابط انسانی که سابقه ۲۴ سال کار برای اپل دارد، معرفی کرده است.
انتهای پیام
