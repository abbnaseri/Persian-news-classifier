ربات دوپایی که بسته‌های پستی را تحویل می‌دهد+فیلم
شرکت فورد با توسعه یک ربات دوپا که توانایی تحویل بسته‌ها به در منازل را دارد گام بزرگی در راستای مکانیزه کردن تمام فرآیند ثبت و تحویل سفارش‌های اینترنتی برداشته است.
به گزارش ایسنا و به نقل از گیزمگ، در آینده نزدیک کامیون‌های تحویل سفارشات اینترنتی با کامیون‌های خودران یا پهپادهای خوردان جایگزین می‌شوند که همه فرآیند تحویل بسته‌ها کاملاً مکانیزه و توسط ربات‌ها انجام خواهد گرفت.
فورد در راستای رسیدن به چنین آینده‌ای اقدام به ساخت یک ربات تحویل دهنده دوپا به نام "دیجیت"(Digit) کرده است که می‌توان آن را در یک خودروی خودران به آدرس مشتری برد سپس خودش پیاده می‌شود، بسته را برداشته و تا جلوی در خانه مشتری می‌برد و آن را تحویل مشتری می‌دهد.
مردم هر روزه در کشورهای توسعه یافته در حال انجام سفرهای درون شهری با خودروهای خودران هستند و به نظر می‌رسد این کار به زودی به یک امر عادی در حمل و نقل تبدیل شود که مکانیزه شدن کامل سیستم سفارشات اینترنتی را در پی خواهد داشت.

این خودروساز با شرکت "اجلیتی روبوتیکس"(Agility Robotics) برای توسعه این ربات دوپا همکاری کرده است.
این ربات می‌تواند تا ۱۸ کیلوگرم وزن را بلند کند و در سطوح ناهموار راه برود و موانع را تشخیص دهد و از برخورد با آنها پیشگیری کند. "دیجیت" همچنین می‌تواند پله‌ها را بالا و پایین برود و حتی اگر کسی یا چیزی به آن خورد صاف بایستد و تعادلش را حفظ کند.
دست‌ها و پاهای "دیجیت" برای جا گرفتن آسان پشت خودروی تحویل جمع می‌شود.

ایده ساخت این ربات این است که وقتی خودروهای کاملاً خودران و تاکسی‌های پرنده توسعه یافتند و کسی برای تحویل کالاها وجود نداشت، این ربات بتواند این کار را انجام دهد.
اگرچه "دیجیت" مجهز به سیستم "لیدار"(LiDAR) و دوربین‌های استریو برای کمک به حرکت آن است، اما از اطلاعات نقشه برداری که توسط خودروی خودران جمع‌آوری و به صورت بی‌سیم به آن فرستاده می‌شود نیز استفاده می‌کند.
اگر "دیجیت" با یک مانع غیر منتظره مواجه شود، به وسیله نقلیه پیام هشدار ارسال می‌کند تا یک راه حل پیدا شود. اگر خودروی تحویل برای پیدا کردن یک مسیر مشکل پیدا کند نیز "دیجیت" می‌تواند درخواست کمک خود را به سیستم ابری ارسال کند.

فورد می‌گوید "دیجیت" از مواد سبک ساخته شده است، هر چند به جزئیات دیگری اشاره نکرده است.
"دیجیت" می‌تواند به صورت شبانه‌روی کار کند. البته فورد زمان عملیاتی شدن این سیستم را مشخص نکرده است. هرچند شرکت "اجیلیتی روبوتیکس" قصد دارد "دیجیت" را اوایل سال ۲۰۲۰ به بازار عرضه کند.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
