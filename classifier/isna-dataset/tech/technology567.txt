ریزشهاب‌واره‌ها در حال تغییر اتمسفر عطارد هستند
ناسا در تصویر روز خود یک مدل از اتمسفر سیاره عطارد را منتشر کرد. 
به گزارش ایسنا و به نقل از ناسا، "زمین" تنها سیاره‌ای نیست که آب‌وهوای گسترده‌ای دارد. عطارد، کوچک‌ترین سیاره همسایه ما هم به نوعی اتمسفر خود را دارد ولی این سیاره به هنگام صبحگاه بارش ریزشهاب‌واره‌ها را شاهد است.
"ریزشهاب‌واره" یک شهاب سنگ کوچک است؛ ذره کوچکی از سنگ که در فضا سرگردان است و معمولاً کمتر از یک گرم وزن دارد. ریزشهاب‌واره‌ها اگر از جو زمین عبور کنند و به سطح زمین برسند ریزشهاب‌سنگ نامیده می‌شوند.
محققان برای مطالعه این ریزشهاب‌واره‌ها یافته‌های حاصل از فضاپیمای "مسنجر"(MESSENGER) را با یکدیگر ترکیب کرده و یک مدل را طراحی کردند.
"مسنجر" اولین فضاپیمایی است که به طور خاص برای مطالعه سیاره عطارد ساخته شده است. مأموریت این فضاپیما تحقیق در رابطه با مواد شیمیایی، آب و هوا و میدان مغناطیسی موجود در عطارد است. این فضاپیما در اوت ۲۰۰۴ میلادی توسط موشک"دلتا ۲" به فضا پرتاب شد.
مأموریتی که از تاریخ ۲۰۱۱ تا ۲۰۱۵ میلادی به رصد عطارد پرداخت و در نهایت در تاریخ ۳۰ مارس ۲۰۱۵ پس از ۱۱ سال، مأموریت این فضاپیما با برخورد به سطح سیاره عطارد پایان یافت.
تصویر زیر که مدلی از سوی محققان ناسا است، نشان می‌دهد که ریزشهاب‌سنگ‌ها اتمسفر این سیاره را تغییر داده‌اند.
این مطالعه همچنین بینش جدیدی برای محققان به ارمغان آورد راجع به اینکه چگونه بارش ریزشهاب‌سنگ‌ها می‌تواند اتمسفر بسیار نازک عطارد را تشکیل دهد.
این پژوهش اثرات شهابی بر روی عطارد را شبیه‌سازی کرد و الگوهای شگفت‌انگیزی که در اثر تأثیرات این بارش‌ها اتفاق می‌افتد را ارائه داد.

انتهای پیام
