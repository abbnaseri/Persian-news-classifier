ارزیابی عملکرد پلاکت خون تنها در ۲ دقیقه
پژوهشگران "دانشگاه واشینگتن" ایالات متحده آمریکا موفق به توسعه دستگاهی شده‌اند که توسط آن تنها در عرض چند دقیقه می‌توانند میزان عملکرد پلاکت خون را ارزیابی کنند.
به گزارش ایسنا و به نقل از مدگجت، پلاکت‌ها جز مهمی از مکانیسم لخته شدن خون هستند. پلاکت (Platelets) یا ترومبوسیت‌ها یا گِرده اجسام کروی یا بیضوی کوچکی به قطر ۴–۲ میکرون هستند که از قطعه قطعه شدن سیتوپلاسم سلول‌های بزرگی به نام مگا کاریوسیت در مغز استخوان حاصل می‌شود. کار اصلی پلاکت جلوگیری از خون‌ریزی است که این عمل با چسبیدن پلاکت‌ها به همدیگر و محل آسیب دیده رگ و ترشح مواد دخیل در انعقاد انجام می‌گیرد. اخیراً پژوهشگران دانشگاه واشینگتن دستگاه ریزسیال شناسی را توسعه داده‌اند که توسط آن پزشکان می‌توانند تنها در عرض چند دقیقه میزان عملکرد پلاکت خون بیمار را ارزیابی کنند.
"ناتان اسنیادکی" (Nathan Sniadecki) پروفسور ارشد دانشکده مهندسی مکانیک دانشگاه واشینگتن و یکی از پژوهشگران این مطالعه گفت: این دستگاه تنها در عرض دو دقیقه می‌تواند میزان عملکرد پلاکت خون بیمار را ارزیابی کند. برای استفاده از این دستگاه پزشکان تنها چند به قطره خون بیمار نیاز دارند تا دریابند عملکرد پلاکت خون فرد چگونه است.
دستگاه ریزسیال شناسی مذکور دارای دیوارهای کوچک و یک حسگر کوچک است. ریزسیال‌شناسی یا میکروفلوئیدیک (Microfluidics) با رفتار، کنترل دقیق و نگهداری سیالاتی حاوی سلول کار دارد که به لحاظ هندسی به مقیاس کوچکی، معمولاً زیر میلی‌متر، محدود شده‌اند.
انتهای پیام
