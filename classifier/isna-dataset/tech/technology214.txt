درمان بیماری‌های خودایمنی با کمک سلول‌های کبد
پژوهشگران آمریکایی سعی دارند از سلول‌های کبد برای یافتن درمان بیماری‌های خودایمن استفاده کنند.
به گزارش ایسنا و به نقل از ترکو، پژوهش جدید "مؤسسه ملی سلامت آمریکا"(NIH) درباره روماتیسم مفصلی و بیماری لوپوس، بینش‌های جدیدی در مورد بافت‌های آسیب‌دیده در این بیماری‌های خود ایمنی نشان می‌دهد.
پژوهشگران در این بررسی، نشانه‌های مولکولی جدیدی را در رابطه با سیستم ایمنی شناسایی کردند که سیگنال‌هایی را برای سلول‌های کبد ارسال می‌کنند. شاید این نشانه‌ها بتوانند نقش فعال سلول‌های کبد را در فرآیند بیماری نشان دهند و به شناسایی گلبول‌های سفید خاص برای درمان لوپوس و فیبروبلاست‌ها و گلبول‌های سفیدی که در روماتیسم مفصلی نقش دارند، کمک کنند. نتایج این پژوهش می‌توانند به کشف داروهایی برای درمان‌های آزمایشی کمک کنند.
دکتر "فرانسیس کالینز"(Francis Collins)، مدیر مؤسسه ملی سلامت آمریکا گفت: ما امیدواریم با این پژوهش جدید، به افرادی که با این بیماری‌ها و دیگر بیماری‌های خودایمنی زندگی می‌کنند کمک کنیم و انتظار داریم نتایج این پژوهش، به ارائه راه‌های جدیدی برای مراقبت پزشکی منجر شوند.

پژوهشگران در این پروژه، بافت‌هایی را مورد بررسی قرار می‌دهند که بیماری در آنها فعال است. هدف آنها این است که بررسی‌ها را روی انسان انجام دهند؛ در حالی که پژوهش‌های پیشین، روی موش‌ها و یا نمونه‌های خون انسان صورت گرفته بود.
در این پژوهش، همه انواع سلول، در نمونه‌های بافت‌برداری شده کبد افراد مبتلا به لوپوس و یا روماتیسم مفصلی مورد بررسی قرار گرفتند. هدف از این پژوهش، شناسایی سریع امیدوارکننده‌ترین درمان است که در زمان کوتاه‌تری صورت بگیرد.
این پژوهش، در مجله "Nature Immunology" به چاپ رسید.
انتهای پیام
