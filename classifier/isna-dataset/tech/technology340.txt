هیئت آمریکایی بر پرتاب سفینه سایوز نظارت خواهند داشت
ویلیام گرستنمایر معاون ناسا در زمان پرتاب ناو کیهانی سایوز ام.اس-13 در بایکونور حضور خواهد داشت.
به گزارش ایسنا؛ سازمان فضایی روسیه (روسکاسموس) اعلام کرد که ویلیام گرستنمایر معاون برنامه‌های سرنشین‌دار سازمان فضایی آمریکا (ناسا) به همراه هیئتی از کارشناسان آمریکایی در ۲۰ ژوئیه برای نظارت بر پرتاب ناو کیهانی سایوز ام.اس -۱۳ به بایکونور خواهد آمد.
به گزارش بخش مطبوعاتی روسکاسموس براساس فهرستی که ناسا برای سازمان فضایی روسیه ارسال کرده یک هیئت آمریکایی به رهبری ویلیام گرستنمایر قصد داد طی جریان پرتاب ناو کیهانی سایوز ام.اس -۱۳ که شصت و یکمین خدمه ایستگاه فضایی بین‌المللی را به فضا خواهد برد به بایکونور سفر کنند.
چند ماه پیش خبرگزاری تاس به نقل از یک منبع مطلع اعلام کرد که دیمیتری راگوزین رئیس روسکاسموس و ویلیام گرستنمایر در مسکو با هم ملاقات داشته‌اند و پیرامون ادامه همکاری و شرایط سازماندهی "پرواز متقابل" فضانوردان روسیه با سفینه‌های جدید آمریکا و فضانوردان آمریکایی در ناو روسی سایوز مذاکره کرده‌اند.
قرارداد ناسا برای استفاده از سفینه سایوز توسط فضانوردان آمریکایی در سال آینده و با پرتاب سایوز ام.اس -۱۷ پایان خواهد یافت. این سازمان امیدوار است از امسال، فضانوردانش را از خاک آمریکا و با سفینه‌های شرکت‌های بوئینگ و اسپیس ایکس راهی ایستگاه فضایی بین‌المللی کند و دیگر نیازی به سفینه‌های روسی سایوز نداشته باشد.
براساس برنامه مورد توافق ناسا و روسکاسموس، قرار است ۲۰ ژوئیه سفینه فضایی سایوز ام.اس -۱۳ از پایگاه بایکونور به فضا پرتاب شود. این ناو فضانورد روس الکساندر اسکورتسوف و اندرو مورگان فضانورد ناسا و لوکا پارمیتانو شهروند ایتالیا، فضانورد سازمان فضایی اروپا (اسا) را باید به ایستگاه فضایی بین‌المللی ببرد.
انتهای پیام
