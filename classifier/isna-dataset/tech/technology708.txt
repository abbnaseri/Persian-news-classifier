هوش مصنوعی به کمک بیماران مبتلا به "درد پایدار قفسه سینه" آمد
پژوهشگران انگلیسی موفق به توسعه یک سیستم مبتنی بر هوش مصنوعی شده‌اند که با آنالیز بدن بیمار به او می‌گوید که آیا او اکنون به انجام آزمایش نیاز دارد یا خیر.
به گزارش ایسنا و به نقل از مدیکال اکسپرس، بر اساس مطالعه‌ای که اخیراً در "کنفرانس بین‌المللی قلب هسته‌ای و سی. تی قلبی ۲۰۱۹"(ICNC ۲۰۱۹) ارائه شد، هوش مصنوعی (AI) می‌تواند جای آزمایشات تشخیصی غیرضروری در بیماران مبتلا به "درد پایدار قفسه سینه"(stable chest pain) را بگیرد.
دکتر مارکو مازانتی از "بیمارستان سلطنتی برومپتون"(Royal Brompton Hospital) انگلیس گفت: در حال حاضر پزشکان می‌بایست چند بار و به طور مداوم از بیماران مبتلا به "درد پایدار قفسه سینه"آزمایش بگیرند اما اکنون ما یک "سیستم پشتیبانی تصمیم" موسوم به "آرتیکا " (ARTICA) توسعه داده‌ایم که از رهنمودهای "انجمن اروپایی قلب و عروق"(ESC) پیروی می‌کند و معاینات غیر ضروری را به بیماران توصیه نمی‌کند.
سیستم پشتیبانی تصمیم(Decision support system) به نرم‌افزارهایی گفته می‌شود که به عملیات تصمیم‌گیری در مشاغل و سازمان‌ها کمک می‌کند.
طی این مطالعه، پزشکان ۹۸۲ بیمار مبتلا به درد قفسه سینه پایدار را مورد بررسی قرار دادند. محققان تصمیمات مربوط به آزمایش انجام شده توسط متخصص قلب و آرتیکا را در همان روز با یکدیگر مقایسه کردند. آرتیکا ۶۷ درصد بیماران، (۶۵۸ نفر از ۹۸۲ نفر) را از انجام آزمایش بیشتر منع کرد و این در حالی است که یک متخصص قلب تصمیم گرفت که تنها ۴۵ بیمار آزمایش بیشتر انجام ندهند.
اسکن "سی‌تی آنژیوگرافی"(CTA) نشان داد که ۶۳۹ بیمار (۹۷ درصد بیماران) که آرتیکا به آنها توصیه کرد نیاز به آزمایش بیشتری ندارند، هیچ علائم خاصی مانند بیماری "سرخرگ کرونری" را نداشتند و این به آن معناست که این سیستم بسیار دقیق است. اجتناب از این تست‌ها باعث صرفه جویی در زمان تا یک ساعت برای کارکنان وتا ۲ ساعت برای بیماران می‌شود.
دکتر مازانتی گفت: استفاده از سیستم هوش مصنوعی مذکور نه تنها باعث صرفه جویی در زمان بلکه باعث صرفه جویی در هزینه‌ها نیز می‌شود چرا که انجام یک سی تی اسکن که برای بررسی مسدود شدن رگ‌های خونی مورد استفاده قرار می‌گیرد، برای بیمار هزینه‌ای معادل ۲۰۰ تا ۴۰۰ دلار دارد.
وی خاطر نشان کرد: زمانی که آرتیکا انجام آزمایش دوباره را توصیه نمی‌کند، ما مطمئن هستیم که ۱۰۰ درصد درست می‌گوید چرا که پس از آن اگر بیمار سی تی اسکن هم انجام دهد متوجه میشو د که هیچ کدام از رگ‌های خونی اش مسدود نیستند.
واژه آرتیکا مخفف شده "هوش مصنوعی برای نارسایی قلبی"(ARTificial Intelligence for clinical Cardiac nAvigation) است. سیستم مذکور از دستگاه یادگیری که یک نوع هوش مصنوعی است، برای ارسال توصیه به بیماران استفاده می‌کند.
طی توسعه این سیستم، محققان اطلاعات پزشکی زیادی را جمع آوری کردند و دستورالعمل‌هایی را برای بیماران مبتلا به درد قفسه سینه به سیستم وارد کردند. الگوریتم یادگیری ماشین، این اطلاعات را به صورت مکرر تجزیه و تحلیل کرد تا یاد بگیرد که چه کسی نیاز به آزمایش دارد و چه کسی به آزمایش نیاز ندارد.
انتهای پیام
