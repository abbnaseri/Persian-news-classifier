خورشید گرفتگی در 2 قمر مریخ+تصاویر
"آزمایشگاه علمی و فناوری پیش‌رانش جت" ناسا اخیراً تصاویری از خورشید گرفتگی 2 قمر سیاره سرخ را منتشر کرده است.
به گزارش ایسنا و به نقل از گیزمگ،"مریخ نورد کنجکاوی" ناسا موفق به ثبت تصاویری از ۲ قمر سیاره مریخ که در حال گذر از جلوی خورشید بوده‌اند و موجب خورشیدگرفتگی گشته‌اند، شده است.
در این مأموریت کاوشگر کنجکاوی موفق به ثبت تصاویری از دو قمر "فوبوس" و "دیموس" مریخ که در حال گذر بین خورشید و سیاره مریخ بودند، شده است.
همانطور که افراد در زمین برای مشاهده تصاویر خورشیدگرفتگی از عینک‌های خاصی استفاده می‌کنند، مریخ نورد کنجکاوی هم طی ثبت این تصاویر از دوربینی موسوم به "ماستکم"(Mastcam) که مجهز به فیلترهای خاصی برای تصویربرداری از خورشید در زمان عبور قمرهای مریخ است، استفاده کرده است.
اولین سری از این تصاویر در تاریخ ۱۷ مارس سال جاری و هنگامی که قمر "دیموس" در حال گذر از مقابل خورشید بود، ثبت شد. از آنجا که این قمر بسیار کوچک است و قطر آن ۱.۵ مایل(۲.۳ کیلومتر) است تنها به صورت یک نقطه سیاه در تصاویر مقابل خورشید قابل مشاهده است. قمر "فوبوس" از قمر "دیموس" بزرگ‌تر است و قطر آن نیز حدود ۷ مایل(۱۱.۵ کیلومتر) است اما این قمر نیز نتوانست طی این رویداد به طور کامل خورشید را بپوشاند و تنها به عنوان یک نقطه سیاه بزرگ‌تر از قمر دیموس در تصاویر قابل مشاهده است . این پدیده "خورشید گرفتگی حلقوی"(annular eclipse) نام دارد و کاوشگر کنجکاوی نیز موفق به ثبت تصاویری بی نظیر از این رخداد شده است. این نوع از خورشیدگرفتگی، هنگامی رخ می‌دهد که از سطح زمین اندازه ظاهری ماه کوچک‌تر از اندازه ظاهری خورشید دیده شود. در این وضعیت، در مکان‌هایی از کره زمین که به خط واصل مرکز خورشید و مرکز کره ماه خیلی نزدیک هستند، تنها حلقه پرنوری از خورشید دیده می‌شود و درون حلقه(که روی تاریک ماه است) کاملاً تاریک دیده می‌شود.
کاوشگر کنجکاوی در روز ۲۵ مارس نیز توسط دوربین‌های ناوبری‌اش تصاویری جالب از سایه قمر "فوبوس" که به طور مختصری سبب تاریک شدن آسمان شده بود را نیز ثبت کرده است.




قمر فوبوس
"فوبوس"(Phobos) بزرگترین و نزدیکترین قمر سیاره مریخ است. مریخ دو قمر دارد. "فوبوس" از همه قمرهای سامانه خورشیدی به کره خود نزدیک‌تر است و تنها شش هزار کیلومتر از مریخ فاصله دارد. میانگین شعاع "فوبوس" حدود ۱۱ کیلومتر است. "فوبوس"، یکی از کم انعکاس‌ترین اجسام در منظومه شمسی است. بزرگترین حفره بر روی سطح فوبوس، "حفره استیکنی"(Stickney) نام دارد. سرعت حرکت فوبوس به دور مریخ سریع‌تر از سرعت حرکت مریخ به دور خودش است. فوبوس، اولین بار توسط آساف هال(Asaph Hall)، ستاره‌شناس آمریکایی در ۱۸ اوت سال ۱۸۷۷ کشف شد.
قمر دیموس
"دِیموس"(Deimos) کوچک‌ترین و دورترین قمر مریخ است. قمر دیموس توسط "آساف هال"(Asaph Hall)، ستاره‌شناس آمریکایی در ۱۲ اوت ۱۸۷۷ کشف شد. "دیموس" حدود ۲۳ هزار و ۴۶۰ کیلومتر از مریخ فاصله دارد.
انتهای پیام
