اپل خرید استارتاپ فناوری خودران را تایید کرد
دو هفته پیش بود که شایعه‌ای مبنی بر اقدام شرکت اپل به خرید یک استارتاپ توسعه فناوری خودروهای خودران به نام "درایو.ای‌آی"(Drive.ai) و به خدمت گرفتن مهندسان آن مطرح شد و اکنون اپل آن را تأیید کرد.
به گزارش ایسنا و به نقل از انگجت، استارتاپ "درایو.ای‌آی" چند سالی هست که روی توسعه فناوری هوش مصنوعی برای وسایل نقلیه خودران کار می‌کند، اما خود را در این بازار شدیداً رقابتی بی‌پول دید و به شرکت‌های بزرگ پیشنهاد کرد تا برای حفظ حیات این استارتاپ، آن را بخرند.
در حال حاضر همانطور که سانفرانسیسکو کرونیکل گزارش می‌دهد، در حالیکه مسئولان این استارتاپ در حال تعطیل کردن آن بودند، اپل آن را با مبلغ نامشخصی در اختیار گرفته است.
با این حال در این گزارش آمده است که باز هم ۹۰ نفر از کارمندان این استارتاپ تعدیل خواهند شد، در حالی که برخی دیگر از جمله دهها تن از مهندسان و طراحان این شرکت به اپل می‌پیوندند.
حدود دو هفته پیش بود که گزارش شد اپل در حال خرید یک استارتاپ توسعه فناوری خودران به نام "درایو.ای‌آی" است. استارتاپی که فناوری خودروهای خودران خود را در تگزاس آمریکا آزمایش می‌کند.
شرکت اپل در تلاش است تا با خرید این شرکت تلاش‌های خود در زمینه توسعه فناوری خودران را افزایش داده و از استعداد مهندسان این شرکت بهره بجوید.
شرکت "درایو.ای‌آی" به دنبال یک خریدار بود و از ماه مارس از رقبای بزرگ‌تر درخواست کرده بود تا در صورت تمایل، این شرکت را خریداری کنند.
اپل اوایل سال جاری تقریباً ۲۰۰ نفر از کارکنان خود در بخش توسعه فناوری خودران را اخراج کرد، اما اکنون که صحت خبر خرید این استارتاپ تأیید شد، مشخص شد که اخراج آن کارمندان به این دلیل نبوده است که اپل می‌خواهد به طور کامل این بخش را تعطیل کند، بلکه به فکر دمیدن نفس تازه در آن بوده است.
اپل با خرید "درایو.ای‌آی" توانایی استفاده از دانش مهندسانش را دارد که ظاهراً در توسعه شبکه‌های عصبی در نرم افزار خودروهای خودران مهارت بالایی دارند.
البته هنوز اطلاعات زیادی در مورد تلاش‌های اپل در پروژه توسعه فناوری خودران اپل موسوم به "تایتان"(Titan) در دست نیست، اما به نظر می‌رسد نتایج متحول کننده‌ای داشته باشد، چرا که در اختیار گرفتن شرکتی که در حال حاضر ماشین‌های خودران خود را در خیابان‌ها آزمایش می‌کند، می‌تواند هر آنچه را که اپل در حال کار کردن بر روی آن است، تقویت کند.
انتهای پیام
