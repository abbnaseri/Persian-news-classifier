"اوریون" با یک موشک تجاری راهی فضا خواهد شد
 جیم برایدنستاین (Jim Bridenstine) رئیس سازمان ملی هوا و فضا ایالات متحده آمریکا (ناسا) اعلام کرد موشک "SLS " برای پرتاب ماه ژوئن سال ۲۰۲۰ فضاپیما "اوریون" آماده نخواهد بود و آنها برای ارسال این فضاپیما ممکن است از یک موشک تجاری استفاده کنند.
به گزارش ایسنا و به نقل از دیلی میل، اوریون (Orion) جدیدترین فضاپیمای سازمان فضایی ناسا برای حمل انسان به فضا و اکتشافات دور دست از جمله سیاره مریخ است. نخستین پرتاب فضاپیما اوریون که " مأموریت EM-۱ "نام دارد قرار است در ژ وئن سال ۲۰۲۰ انجام گیرد.
اکتشاف مأموریت ۱ یا EM-۱ اولین پرواز برنامه ریزی شده از سیستم SLS و دومین پرواز فضاپیما اوریون است. فضاپیمای اوریون طی این مأموریت حدود ۳ هفته در فضا خواهد ماند، ۶ روز این سه هفته را نیز به حرکت مخالف‌گرد و موافق‌گرد اطراف ماه خواهد پرداخت.
"حرکت مخالف‌گرد و موافق‌گرد"( Retrograde and prograde motion) حرکتی در خلاف جهت حرکت یک جسم دیگر و برعکس حرکت مستقیم و "موافق‌گرد" است. این نوع حرکت می‌تواند چرخش یک جسم در پیرامون جسم دیگر یا در نقاطی دیگر، یا دوران یک جسم منفرد حول محورش، یا پدیده دیگری مثل حرکت تقدیمی یا دوران محورها باشد. در اشاره به سیستم آسمانی، حرکت مخالف‌گرد معمولاً حرکتی در جهت عکس جسم مرکزی، یا شیئی است که مرکز سیستم را تشکیل می‌دهد.
در منظومه شمسی، همه سیارات و بیشتر اجرام دیگری که دور خورشید می‌چرخند، به غیر از بسیاری از دنباله‌دارها که استثنا هستند، جهت حرکت‌شان موافق‌گرد (هم‌جهت) با حرکت محوری خورشید است.
پس از به پایان رسیدن این مأموریت، "ماموریت اکتشافی ۲"(Exploration Mission-۲) در سال ۲۰۲۳ آغاز خواهد شد.
اکنون به دلیل تأخیر در توسعه موشک SLS احتمال دارد، فضاپیما اوریون توسط یک موشک تجاری به فضا پرتاب شود. اما، هیچ موشکی به اندازه کافی قدرتمند نیست تا فضاپیما اوریون را به مدار ماه ارسال کند.
فضاپیمای اوریون
اوریون جدیدترین فضاپیمای سازمان فضایی ناسا برای حمل انسان به فضا و اکتشافات دور دست از جمله سیاره مریخ است. مراحل اجرایی این فضاپیما پس از اتمام پروژه شاتل و بازنشستگی ناوگان شاتل کلید خورد. نخستین پرواز آزمایشی بدون سرنشین فضاپیمای اوریون، در پنج دسامبر سال ۲۰۱۴ با موفقیت صورت گرفت. این فضاپیما مانند فضاپیمای آپولو از یک کپسول حامل فضانوردان تشکیل شده که می‌تواند به فضای ورای زمین برود و پس از اکتشاف در سیارات دیگر و همچنین سیارک‌ها، با کمک چتر نجات به زمین فرود آید.
انتهای پیام
