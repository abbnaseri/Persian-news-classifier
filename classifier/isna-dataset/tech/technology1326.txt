تاکسی‌های پرنده در ۵ سال آینده می‌آیند
"آنیل ناندوری"(Anil Nanduri) رئیس بخش پهپادهای شرکت تجهیزات رایانه‌ای آمریکایی "اینتل" در مصاحبه اخیر خود اعلام کرد خودروهای پرنده تا ۵ سال آینده وارد حوزه حمل و نقل می‌شوند.
به گزارش ایسنا و به نقل از سی نت، "آنیل ناندوری" در مصاحبه اخیر خود اعلام کرد تا ۵ سال آینده خودروهای پرنده وارد بازار خواهند شد.
وی گفت: در ۵ سال آینده، قطعاً خودروهای پرنده وجود خواهد داشت. البته با آمدن خودروهای پرنده با ترافیک هوایی نیز مواجه خواهیم شد اما با این وجود این خودروها مزایایی نیز دارند که نباید از آنها چشم پوشی کرد. البته باید اعلام کرد که این خودروها تنها در قالب تاکسی و برای حمل و نقل افراد مورد استفاده قرار خواهند گرفت و هزینه جابجایی افراد از این روش ممکن است حتی از حمل و نقل زمینی آنها نیز کمتر شود.
البته تاکنون برخی شرکت‌ها نظیر اوبر و ایرباس تلاش‌هایی در زمینه توسعه خودروهای خودران کرده‌اند اما هدف اینتل توسعه تاکسی‌های پرنده برای جابجایی و انتقال راحت‌تر افراد است. "اوبر" پس از راه‌اندازی یک سیستم مسافربری آنلاین در سانفرانسیسکو قصد دارد طی چند سال آینده سیستم تاکسی‌های پرنده را راه‌اندازی کند.
این شرکت اعلام کرده است که قصد دارد تاکسی‌های پرنده خود را در دالاس، فورت ورث، تگزاس و دبی تا سال ۲۰۲۰ راه‌اندازی کند. این تاکسی‌های پرنده، هواپیماهای الکتریکی کوچکی خواهند بود که به صورت عمودی از زمین برخاسته و فرود می‌آیند. شرکت انگلیسی "ایرواسپیس" نیز طی ماه‌های اخیر با ابداع یک خودروی پرنده، به جمع رقیبان در این زمینه پیوست. شرکت انگلیسی "ورتیکال ایرواسپیس"(Vertical Aerospace)، نخستین خودروی پرنده خود را با موفقیت آزمایش کرد.
انتهای پیام
