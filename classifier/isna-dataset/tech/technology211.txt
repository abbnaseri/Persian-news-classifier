روسیه نباید در مورد ظهور رقابت در بازار گردشگری فضایی نگران باشد
رئیس دفتر نمایندگی شرکت اسپیس ادونچرز در روسیه به خبرگزاری ریانووستی گفته است که روسیه نباید در مورد ظهور رقابت در بازار گردشگری فضایی نگران باشد.
به گزارش ایسنا، سرگئی کاستنکو (Sergey Kostenko) رئیس دفتر نمایندگی شرکت اسپیس ادونچرز (Space Adventures) در روسیه به خبرگزاری ریانووستی گفته است روسیه از رقابت شرکت‌های آمریکایی اسپیس ایکس و بوئینگ نباید بترسد.
وی اضافه کرد: هنوز گردشگری که مایل به پرواز با سفینه "استارلاینر" باشد، وجود ندارد؛ زیرا هزینه چنین پروازی بیشتر از قیمت سفر با "سایوز" است.  پیش از این گزارش شده بود "اسپیس ادونچرز" نسبت به ثبت نام از کسانی که مایل به پرواز به ایستگاه فضایی بین‌المللی با سفینه‌های "استارلاینر" شرکت بوئینگ هستند، اقدام کرده است. این شرکت سال‌های درازی است که برای پروازهای فضایی با سفینه "سایوز" مشتری پیدا می‌کند و مبتکر برنامه گردشگری فضایی بود.  "کاستنکو" می‌گوید: "در حالی که ناو کیهانی "استارلاینر" هنوز آماده نیست، برنامه‌ریزی واقعی برای پرواز با سفینه بوئینگ بی‌معناست؛ ضمن اینکه به نظر من هزینه آن گران‌تر از سایوز خواهد بود."  وی خاطرنشان کرد: روسیه نباید در مورد ظهور رقابت در بازار گردشگری فضایی نگران باشد؛ زیرا در مرحله اول تجربه بردن گردشگر به فضا را از سال ۲۰۰۱ دارد و ناو "سایوز" تاکنون برای سفر گردشگران مختلف استفاده شده است، در حالی که شرکت‌های آمریکایی در این بازار هنوز کار نکرده و بی‌تجربه هستند. تا کنون، گردشگران تنها در سفینه روسی "سایوز" به ایستگاه فضایی بین‌المللی سفر کرده‌اند، طی سال‌های ۲۰۰۱ تا ۲۰۰۹، هفت گردشگر از جمله "چارلز سیمونی" بر اساس قرارداد با شرکت "اسپیس ادونچرز" به فضا رفته‌اند. آنها برای پرواز ۱۰ روزه در سفینه "سایوز" و اقامت در ایستگاه فضایی بین‌المللی از ۲۵ تا ۵۰ میلیون دلار پرداخته‌اند.  در اوایل ماه ژوئن، ناسا گزارش داد که از سال ۲۰۲۰ گردشگران فضایی می‌توانند دو بار در سال، با سفینه‌های نوظهور "بوئینگ" و "اسپیس ایکس"، تا ۳۰ روز به ایستگاه فضایی بین‌المللی پرواز کنند. در مورد هزینه سفر با سفینه‌های آمریکا، نقل قول‌های متفاوتی شده که نشان می‌دهد مقامات آمریکایی هنوز نتوانسته‌اند نرخ یگانه‌ای را مصوب کنند. گفته شده "استارلاینر" از فضانوردان خصوصی حدود ۶۰ میلیون دلار "کرایه" می‌گیرد و گردشگران باید برای استفاده هر شب اقامت در ایستگاه فضایی بین‌المللی و امکانات آن مانند غذا، آب و استفاده از سیستم پشتیبانی زندگی، ۳۵ هزار دلار به ناسا پرداخت کنند که در مجموع هزینه‌ای بسیار بیشتر از "سایوز" است، از سوی دیگر "جف دویات"، مدیرمالی ناسا می‌گوید که پرواز و اقامت در ایستگاه فضایی بین‌المللی، بیش از ۵۹ میلیون دلار هزینه خواهد داشت.  لازم به ذکر است که دو شرکت "بوئینگ" و "اسپیس ایکس" در آمریکا سفینه‌های سرنشین‌دار جدیدی را در اختیار سازمان فضایی آمریکا، ناسا قرار داده‌اند که تاکنون هیچ‌کدام پرواز سرنشین‌دار به فضا نداشته‌اند. در ماه مارس، سفینه سرنشین‌دار "دراگون" شرکت "اسپیس ایکس" نخستین سفر مداری خود- البته بطور آزمایشی و به شکل بدون سرنشین - را انجام داد. قرار است در ماه اوت اولین پرواز بدون سرنشین سفینه "استارلاینر" در ایستگاه فضایی بین‌المللی انجام شود. برنامه‌ریزی شده تا پایان سال ۲۰۱۹، اولین پرواز "استارلاینر" و "دراگون" با حضور چند فضانورد صورت گیرد.
انتهای پیام
