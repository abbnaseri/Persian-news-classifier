گوشی هوشمندی که هفته‌ها شارژ نگه می‌دارد+تصاویر
شرکت انرجایزر(Energizer) با همکاری شرکت فرانسوی "آونیر"(Avenir) به تازگی در کنگره جهانی موبایل بارسلونا از یک گوشی با باتری غول‌آسای ۱۸ هزار میلی آمپر ساعتی پرده‌برداری کرد که تنها با یک بار شارژ چندین روز کار می‌کند.
به گزارش ایسنا و به نقل از گیزمگ، اگر مردم می‌خواستند بهبود تنها یکی از جنبه‌های یک گوشی هوشمند را انتخاب کنند، قطعاً افزایش طول عمر باتری انتخاب اول بسیاری از مردم بود.
در کنگره جهانی موبایل بارسلونا که اکنون در حال برگزاری است، شرکت "انرجایزر"(Energizer) با همکاری شرکت "آونیر تله‌کام"(Avenir Telecom) یک موبایل جدید را معرفی کرده که تقریباً مشکل باتری را حل کرده است. در این همکاری وظیفه ساخت باتری به عهده انرجایزر و ساخت گوشی هوشمند بر عهده آونیر بوده است.
موبایل "P18K Pop" باتری بسیار بزرگی با ظرفیت عجیب ۱۸ هزار میلی آمپر ساعتی دارد که ظاهراً تخلیه شارژش چند هفته طول می‌کشد.
البته در کنار این مزیت یک عیب بزرگ نیز دارد و آن شکل آجرگونه این موبایل است. چرا که باتری آن با چنین ظرفیتی اندازه بزرگی هم دارد و این باعث شده تا این گوشی به شکل عجیبی حجیم باشد. "P18K Pop" تقریباً به اندازه سه آیفون ضخامت دارد.

برای مقایسه ظرفیت باتری این گوشی با گوشی‌های پرچمدار کنونی باید گفت که ظرفیت باتری همه پرچمدارهای کنونی بین ۲۰۰۰ تا ۳۵۰۰ میلی آمپر ساعت است حتی نزدیک به گوشی جدید انرجایزر نیز نیست.
طبق گفته سازندگان، این گوشی قدرت کافی برای ۹۰ ساعت مکالمه مداوم، ۱۰۰ ساعت پخش موسیقی و یا دو روز کامل تماشای ویدئو را داراست. این شرکت وعده داده است که این گوشی در صورت استفاده عادی چند هفته نیاز به شارژ پیدا نکند.
لاز به ذکر است که ضخامت این گوشی ۱۸ میلی‌متر است. در حالی که پرچمداران مدرن معمولاً ضخامتی بین ۷ تا ۸ میلی‌متر دارند.

موبایل "P18K Pop" فارغ از باتری، ویژگی‌های خوب دیگری نیز دارد. برای مثال طبق مد امسال دارای پنج دوربین است که سه تای آنها در پشت گوشی تعبیه شده و دو دوربین نیز به صورت کشویی بالای گوشی قرار داده شده است.
دوربین اصلی عقب ۱۲ مگاپیکسلی است که توسط دو دوربین ۵ مگاپیکسلی و ۲ مگاپیکسلی پشتیبانی می‌شود تا عمق میدان مناسب را ارائه دهد.
ترجیح داده شده است تا دوربین سلفی نیز همانطور که در دستگاه‌های اوپو و شیائومی دیده می‌شود به جای تعبیه در بالای صفحه نمایش داخل گوشی قرار گیرد تا در صورت دلخواه از بالای گوشی بیرون بیاید. دو دوربین جلو نیز کیفیت ۱۶ و ۲ مگاپیکسلی دارند.

صفحه نمایش این گوشی ۶.۲ اینچی است که قابلیت ارائه کیفیت فول اچ‌دی را دارد.
این گوشی عجیب دارای رم ۶ گیگابایتی و حافظه ۱۲۸ گیگابایتی است.
سازندگان هنوز قیمتی برای P18K Pop مشخص نکرده‌اند اما می‌گویند که فروش آن از فصل تابستان(در نیم‌کره شمالی) آغاز خواهد شد.
انتهای پیام
