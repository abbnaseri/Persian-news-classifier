آزمایش موشک‌های مافوق صوت توسط جنگنده‌های ارتش آمریکا
نیروی هوایی ارتش آمریکا برای نخستین بار موشک‌های مافوق صوت جدید خود را سوار بر بمب‌افکن آزمایش کرد.
به گزارش ایسنا و به نقل از گیزمگ، موشک مافوق صوت جدید نیروی هوایی ایالات متحده موسوم به "ARRW" برای اولین بار در پایگاه هوایی نیروی هوایی ادواردز در کالیفرنیا آزمایش شد.
این موشک در زیر بال بمب‌افکن "B-52 Stratfortress" آزمایش شد. البته این آزمایش با یک نمونه اولیه بدون موتور از این موشک انجام شد که رها هم نشد، اما به حسگرهایی برای ثبت ضربات و ارتعاش وارد بر موشک و هواپیما مجهز بود.
تسلیحات مافوق صوت دارای توانایی ایجاد تحول و برتری مطلق در میدان جنگ در قرن ۲۱ هستند، همانطور که موتور جت در قرن بیستم این تفاوت را رقم زد.
هرچند که عملکرد در سرعت بیش از پنج ماخ (۵۴۴۰ کیلومتر در ساعت) چالش‌های مهندسی زیادی را به همراه دارد. به همین دلیل، پیشرفت سریع و زیادی در این عرصه صورت نمی‌گیرد، هر چند که نیروی هوایی آمریکا برای دستیابی به یک اسلحه مافوق صوت عملیاتی عجله دارد.
موشک "ARRW" در این آزمایش مسلح نبود و سوخت‌گیری هم نشده بود. نیروی هوایی می‌گوید داده‌های حسگرها برای همه تسلیحات جدید مورد نیاز است و به کار گرفته می‌شود.
موشک "ARRW" یکی از دو سلاح مافوق صوت است که تحت قراردادهای نیروی هوایی با شرکت "لاکهید مارتین" توسعه یافته است و انتظار می‌رود با توجه به پیشرفت سریع پروژه در سال ۲۰۲۲ عملیاتی شود.
دکتر "ویل روپر" معاون فناوری و لجستیک نیروی هوایی آمریکا می‌گوید: ما به لطف کنگره از نمونه‌سازی سریع بهره می‌بریم هرچه سریع‌تر قابلیت سلاح‌های مافوق صوت را به صحنه نبردهایمان اضافه کنیم.
انتهای پیام
