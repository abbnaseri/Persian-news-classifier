تسلا تا سال ۲۰۲۰ یک میلیون روبوتاکسی می‌سازد
ایلان ماسک رئیس شرکت خودروسازی تسلا وعده داده است که این شرکت تا سال ۲۰۲۰ فناوری کاملاً خودران را توسعه دهد و ناوگان یک میلیونی تاکسی‌های خودران را روانه خیابان‌ها کند.
به گزارش ایسنا و به نقل از انگجت، دو روز پیش از اعلام درآمد سه ماهه اول شرکت تسلا برای سهامداران، این شرکت امروز یک رویداد را برای توضیح تکنولوژی خودران خود برگزار کرد.
این توضیحات احتمالاً بیشتر از انتظار سهامداران بود اما فرصتی بود تا رسانه‌ها دریابند که تسلا چگونه فناوری خودران خود را محقق می‌کند. ضمن اینکه در این رویداد اعلام شد که تاکسی-ربات‌های تسلا از سال آینده در دسترس قرار خواهند گرفت.
این شرکت از تراشه اختصاصی خود که یک "رایانه تمام خودکار"(FDS Computer) است و تسلا آن را برای خودروهای خودران خود ساخته است، رونمایی کرد.
این تراشه شبکه عصبی کاملاً به دست تسلا ساخته شده است. پروژه ساخت آن نیز در سال ۲۰۱۶ آغاز شده است.
تسلا به نحوه کارکرد این تراشه و تفاوت آن با تراشه‌های شرکت‌های بزرگی مانند سامسونگ اشاره نکرده است و هنوز باید منتظر بود تا جزئیات بیشتر و دقیق‌تری در این مورد منتشر شود.

تسلا برای طراحی تراشه جدید خود از گروهی از مهندسان ماهر کمک گرفته که سرپرستی آنها را "پیت بانون"(Pete Bannon)، مهندس پیشین شرکت اپل بر عهده دارد.
این اولین بار است که این شرکت تراشه مخصوص خود را می‌سازد. "ایلان ماسک" مدیرعامل تسلا می‌گوید که هرگز مانند این تراشه طراحی نشده و بهترین تراشه در جهان است.
وی افزود: همه خودروهای تسلا در حال حاضر تمام آن چیزهایی را که برای رانندگی خودران نیاز داشتند در اختیار دارند و همه کاری که مشتریان باید انجام دهند این است که فقط نرم‌افزار خودروی خود را به‌روزرسانی کنند.
تسلا با الهام از فناوری لیدار (LiDAR) که مبتنی بر رادار و دوربین و لیزر است، با استفاده از هشت دوربین یک چشم مخصوص برای خودروهای خود طراحی کرده است تا رؤیای خودروهای کاملاً خودران را به واقعیت نزدیک کند.
تسلا برای آزمایش سیستم خود از چیزی به نام "حالت سایه" استفاده می‌کند. بدین ترتیب که خودرو یک خودروی دیگر را می‌بیند که در حالت تغییر لاین است و بر موقعیت آن نظارت می‌کند. داده‌ها به سرعت به تراشه تسلا فرستاده می‌شوند و تمام احتمالات با توجه به شرایط و عوامل موجود بررسی شده و نتایج اعلام می‌شود.

"ماسک" قول داد که خودروهای تسلا تا پایان سال جاری قادر به رانندگی کاملاً خودران باشند و در سال ۲۰۲۰ روبوتاکسی‌های خودران روانه خیابان‌ها خواهند شد.
وی افزود: تا دو سال آینده تسلا خودروهایی بدون فرمان و پدال خواهد ساخت.
ماسک امیدوار است که بتواند شرکت‌های بزرگ تاکسی اینترنتی نظیر اوبر (Uber) و لیفت (Lyft) را به زیر بکشد. چرا که احتمالاً هزینه روبوتاکسی‌ها در ازای پیمودن هر مایل کمتر از ۰.۱۸ دلار شود، در حالی که هزینه دریافتی خودروهای شرکت‌های مذکور ۲ تا ۳ دلار به ازای هر مایل است.
ماسک گفت: اگر یک سال به جلو بروید، شاید یک سال و سه ماه، بیش از یک میلیون روبوتاکسی در خیابان‌ها خواهیم داشت.
او می‌گوید: این خودروها می‌توانند در همه جا رانندگی کنند. اگر یک خودروی خودران به نقشه‌های اضافی نیاز داشته باشد دیگر خودران نیست. خودروهای خودران تسلا می‌توانند حتی در حاشیه شهرها نیز به راحتی برانند.
انتهای پیام
