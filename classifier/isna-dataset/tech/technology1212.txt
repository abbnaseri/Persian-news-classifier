جراحی دقیق‌تر با کمک اسپیکر هوشمند!
پژوهشگران آمریکایی، اپلیکیشن جدیدی برای اسپیکرهای هوشمند طراحی کرده‌اند که می‌تواند به پزشکان در جراحی دقیق‌تر کمک کند.
به گزارش ایسنا و به نقل از یورک‌الرت، پژوهش جدیدی که در "دانشگاه کالیفرنیا، سان‌فرانسیسکو" (UCSF) انجام شده، نشان می‌دهد اسپیکرهای هوشمندی که معمولاً در خانه استفاده می‌شوند، برای به کار رفتن در اتاق عمل و کمک کردن به جراحان نیز قابل برنامه‌ریزی هستند.
اسپیکرهای هوشمند به پزشکان اجازه می‌دهند با کمک "رادیولوژی مداخله‌ای" (IR)، سوالات مورد نظر خود را بپرسند و اطلاعات مورد نیاز برای درمان بیمار را به دست آورند.
پژوهشگران دانشگاه کالیفرنیا، سان‌فرانسیسکو، اپلیکیشنی برای اسپیکر خانگی گوگل ابداع کرده‌اند که می‌تواند سوالاتی که با صدای انسان پرسیده می‌شوند، پردازش کند و پیشنهاداتی برای بهبود انجام کار بدهد. اگر رادیولوژی مداخله‌ای نیاز به دانستن اندازه ابزار پزشکی داشته باشد، اسپیکر هوشمند می‌تواند اندازه مناسب را با سرعت و دقت و براساس موقعیت ارائه دهد تا پزشکان، تصمیم نهایی را با دقت بیشتری بگیرند.

"کوین سیلز" (Kevin Seals)، متخصص رادیولوژی مداخله‌ای دانشگاه کالیفرنیا، سان‌فرانسیسکو و نویسنده ارشد این پژوهش گفت: هنگامی که پزشک در اتاق عمل مشغول جراحی است، نمی‌تواند از رایانه استفاده کند. رادیولوژی مداخله‌ای می‌تواند اطلاعات دقیق پزشکی را به موقع به پزشکان برساند تا این مشکل برطرف شود. اسپیکر هوشمند نیز به پزشکان کمک می‌کند تا با سرعت و دقت بیشتر و با توجه به نیازهای بیمار تصمیم بگیرند.
سیلز افزود: در حال حاضر، صدها نوع ابزار برای جراحی وجود دارند که موجب می‌شوند تصمیم‌گیری برای پزشکان دشوار باشد. این فناوری، به پزشکان امکان می‌دهد تمرکز بیشتری بر درمان بیماران داشته باشند و زمان و انرژی کمتری برای پرداختن به نکات فنی ابزار صرف کنند.
پژوهشگران قصد دارند ساخت این فناوری و گسترش آن را ادامه دهند تا کارایی آن را افزایش و هزینه را کاهش دهند.
این پژوهش، در نشست سالانه علمی " SIR" ارائه شد.
انتهای پیام
