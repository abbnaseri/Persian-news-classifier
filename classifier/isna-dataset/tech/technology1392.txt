واکسیناسیون راحت با پچ‌های میکروسوزنی نوین
اگرچه استفاده از واکسن برای افراد کشورهای در حال توسعه و مناطق دیگر بسیار مهم است اما مهم‌تر از آن، نحوه واکسیناسیون است.
به گزارش ایسنا و به نقل از گیزمگ، پژوهشگران" دانشگاه استرالیای جنوبی"(University of South Australia) در مطالعه اخیرشان دریافته‌اند، یک پچ پوستی میکروسوزنی دارای نانوذرات نقره می‌تواند به انجام بهتر و ایمن‌تر عمل واکسیناسیون کمک کند.
پچ‌های میکروسوزنی که پژوهشگران در سال‌های اخیر توسعه داده‌اند، نسبت به تزریق‌های سوزنی بسیار بهتر عمل کرده و بدون درد نیز هستند.
پچ‌های جدیدی که پژوهشگران استرالیایی توسعه داده‌اند، بسیار مؤثر و کارآمد هستند. هر پچ از یک مربع کوچک که روی آن سوزن‌های کوچک حاوی دارو است، تشکیل شده است.
هنگامی که پچ مانند چسب زخم بر روی بدن بیمار قرار می‌گیرد، میکروسوزن‌ها تنها وارد لایه بالای پوست می‌شوند و به لایه‌های زیرین و اعصاب زیرپوست نمی‌رسند. این سوزن‌ها سپس دارو را وارد جریان خون می‌کنند.
پچ مذکور که توسط "دانشمندان دانشگاه استرالیای جنوبی" طراحی شده است، دارای میکروسوزن‌هایی است که طول هر یک از آنها فقط ۷۰۰ میکرون است.
سوزن‌های مذکور از واکسن و نانوذرات نقره همراه با یک پلیمر محلول در آب و سازگار با محیط زیست بنام کربوکسی متیل سلولز ساخته شده‌اند که به طور کامل ظرف یک دقیقه پس از تزریق در جریان خون، حل می‌شود. در نتیجه دارو پس از تزریق سریعاً وارد جریان خون می‌شود و باکتری‌های آن ناحیه را از بین می‌برد.
در آزمایشات آزمایشگاهی، این پچ موفق به از بین بردن باکتری‌هایی مانند "استافیلوکوک اپیدرمیدیس"(staphylococcus epidermis)، "اشریشیا کلی" (escherichia coli) و "سودوموناس آئروژینوزا" (pseudomonas aeruginosa ) شد. پس از تزریق، محل تزریق پس از ۲۴ ساعت به طور کامل از باکتری‌ها پاک شد.
یافته‌های این مطالعه در مجله "Chemical Communications" منتشر شد.
انتهای پیام
