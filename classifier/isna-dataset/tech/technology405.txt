دوره کاهش فعالیت‌های خورشید آغاز شد
ناسا اعلام کرد که خورشید به تازگی در وضعیت حداقل فعالیت خود قرار گرفته است.
به گزارش ایسنا و به نقل از دیلی‌میل، وضعیت "کمینه خورشیدی" دوره‌ای است که فعالیت‌های خورشید در آن کاهش می‌یابد و هر ۱۱ سال یک بار اتفاق می‌افتد.
طی این زمان لکه‌ها و شراره‌های خورشیدی کمتر رخ می‌دهند.
لکه‌های خورشیدی، طوفان‌های مغناطیسی عظیمی هستند که بخش سردتر و تاریک‌تر خورشید را نشان می‌دهند.
این در حالی است که سطح خورشید تقریباً آرامش می‌یابد. ولی این آرامش می‌تواند منجر به بروز طوفان‌های مغناطیسی شود که حتی مسافرت‌های هوایی را هم تحت تأثیر قرار می‌دهد و یا شبکه‌های برقی را هم نابود می‌کند.
وب‌سایت " Space Weather" نوشت: در ۱۶ روز متوالی هیچ لکه خورشیدی‌ای در خورشید شناسایی نشد که این نشانی برای بروز حالت کمینه فعالیت‌های خورشید است.

ناسا هشدار داد، زمانی‌که خورشید این وضعیت را سپری کند، انتظار می‌رود که فعالیت‌های خورشیدی مانند فوران‌های خورشیدی در چند سال آتی معمول‌تر شود.
همچنین در طول این دوره روشنایی کلی خورشید کمی کاهش می‌یابد.
گفتنی است، زمانی‌که خورشید در بیشینه فعالیت خود قرار می‌گیرد، لکه‌های خورشیدی آن به شدت افزایش می‌یابد و گرمایی بیشتر تولید می‌کند.

این تغییر حالت از بیشینه به کمینه و یا برعکس هم هر ۱۱ سال یک‌بار عوض می‌شود.
ناسا پیش از این هم پیش‌بینی کرده بود که دوره کمینه فعالیت‌های خورشیدی در بازه زمانی ۲۰۱۹ تا ۲۰۲۰ میلادی اتفاق می‌افتد.
زیرا در سال ۲۰۱۴ میلادی خورشید شاهد تعداد زیادی لکه خورشیدی بود.
ستاره‌شناسان معمولاً دوره کمینه فعالیت خورشید را با کاهش دما مرتبط می‌کنند.
انتهای پیام
