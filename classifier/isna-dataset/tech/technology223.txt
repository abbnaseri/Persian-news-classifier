ناسا فضاپیمای خود را نجات می‌دهد
ناسا قصد دارد طی عملیاتی، یک میله کاوشگر(مته) که برای اندازه‌گیری دمای زیر سطح مریخ روی فضاپیمای "اینسایت" نصب شده است را طی یک عملیات نجات، از زیر سطح آن خارج کند.
به گزارش ایسنا و به نقل از دیلی‌میل، در ماه مارس ۲۰۱۹ میلادی بود که ناسا دریافت مته فضاپیمای "اینسایت"، ۳۰ سانتی‌متر زیر سطح مریخ‌گیر کرده است.
این میله کاوشگر که به اختصار " HP3" نام دارد، می‌تواند با نفوذ به زیر سطح مریخ، میزان رسانایی گرما و موادی که در لایه‌های زیرین مخفی شده‌اند را مشخص کند. این اطلاعات می‌توانند به درک بیشتر در مورد نحوه شکل‌گیری سیاره‌هایی مانند مریخ منجر شوند.
ناسا طی بیانیه‌ای اعلام کرد که در برنامه جدید خود قصد دارد از بازوی رباتیک فضاپیمای "اینسایت" استفاده کند تا این مته را آزاد کند.
محققان راجع به مته " HP3" گفته بودند که ممکن است میان سنگ‌های سخت گیر کرده باشد. ولی ارزیابی‌های جدید نشان می‌دهد که احتمال همچنین اتفاقی تنها چند درصد است و به جای آن، ممکن است دستگاه با خاک مریخ مشکل پیدا کرده باشد.

"تیلمن اسپون"( Tilman Spohn) مدیر بخش ابزار " HP3" در آژانس فضایی آلمان، اظهار کرد، ایجاد اصطکاک محتمل‌ترین فرضیه ایجاد این مشکل است.
متأسفانه ناسا تاکنون قادر به حل این مشکل نبوده است. علاوه بر آن، "HP3" جلوی دوربین را مسدود کرده و دید "اینسایت" را گرفته است.
ناسا قصد دارد در برنامه جدید خود، با استفاده از بازوی رباتیک اینسایت این ابزار را کم‌کم از زیر سطح خارج کند.
گرچه که این عملیات خطرناک است اما اگر این ابزار کاملاً خارج شود، احتمال بازگشت مجدد به عمق مریخ وجود ندارد.
به همین دلیل ناسا قصد دارد این مانور را در سه فاز انجام دهد که یکی از آن‌ها امروز آغاز می‌گردد.
انتهای پیام
