استفاده از حسگر اثر انگشت این بار در کوله پشتی!
یک شرکت ایتالیایی یک کوله پشتی تولید کرده که قفل آن با اثر انگشت صاحب کیف باز می‌شود.
به گزارش ایسنا و به نقل از گیزمگ، اصولاً حفظ امنیت کوله پشتی‌ها امری دشوار است. استفاده از کلید برای قفل کردن کیف مشکلات مختص به خود را دارد. مثلاً ممکن است کلید گم شود و یا به همراه داشتن آن توسط صاحب کیف فراموش شود.
در این راستا یک شرکت ایتالیایی به نام "Agazzi Designs" رویکردی متفاوت در این باره ارائه داده و یک کوله پشتی تولید کرده که اسکنر اثر انگشت دارد تا نتوان از این کیف دزدی کرد.
کوله پشتی ساخت این شرکت اولین کیفی است که این قابلیت را دارد و تنها اگر اثر انگشت صحیح به صفحه اسکنر وارد شود امکان باز شدن آن وجود دارد.
این کوله پشتی ضد آب بوده و ظرفیت ۲۳ لیتری دارد. در داخل کوله یک محفظه لپ‌تاپ و ۱۵ جیب مختلف وجود دارد.

بندهای کوله پشتی نیز به راحتی قابل تنظیم هستند که باعث می‌شوند استفاده از آن راحت باشد.
قفل اثر انگشت کیف با "یواس‌بی"(USB) شارژ می‌شود و به این ترتیب به کیف ویژگی مانند گوشی‌های هوشمند امروزی می‌دهد.
یک کابل استیل جمع شدنی نیز در کیف وجود دارد که سبب می‌شود بخش‌های مختلف کوله قفل شوند و امنیت وسایل داخل کیف حفظ شود.
یک پاور بانک در داخل کوله وجود دارد که صاحب کیف می‌تواند حین راه رفتن با کیف، گوشی خود را هم شارژ کند.

علاوه بر این، پاور بانک داخل کیف را روشن هم می‌کند. بنابراین استفاده از کیف به هنگام تاریکی نیز راحت می‌شود و کاربر می‌تواند به راحتی درون کیف خود را ببیند.

اگر برنامه‌ریزی‌ها درست پیش رود، فروش کیف از ماه اکتبر آغاز خواهد شد و کوله پشتی با قیمت ۲۵۰ دلار فروخته خواهد شد.




انتهای پیام
