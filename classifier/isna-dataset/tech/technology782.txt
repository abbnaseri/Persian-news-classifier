مبارزه با چاقی با کشف ۳ نوع سلول‌ جدید
محققان سه نوع سلول جدید کشف کردند که برای مبارزه با چاقی موثر خواهند بود.
به گزارش ایسنا و به نقل از مدیکال اکسپرس، یک تیم تحقیقاتی از دانشکده پزشکی دانشگاه "پنسیلوانیا"(Pennsylvania)، سه نوع "نیایاخته آدیپوسیت"(adipocyte progenitor cells) جدید در انسان‌ها شناسایی کرد.
" نیایاخته" یا "سلول پروژنیتور" سلولی است که مانند سلول‌های بنیادی به اشتقاق به یاخته‌های ویژه تمایل دارد اما برخلاف سلول بنیادین، تنها به یک گونه هدف مشتق می‌گردد.
" آدیپوسیت" که سلول‌های چربی هم نامیده می‌شود، بافت‌های چربی را تشکیل می‌دهد که کار ذخیره انرژی از راه چربی را به عهده دارند.
"یینگ چائو"(Ying Chau) و "ویلیام کاتورن"(William Cawthorn) از دانشگاه ادینبرو که در نوشتن این مقاله همکاری کردند، اظهار کردند که ذخیره‌سازی چربی در بدن به این معنی است که یک ذخیره انرژی اضافی برای زمان‌های لاغری در بدن نگه داشته شود.
این دو محقق همچنین نوشتند، یکی از راه‌هایی که دانشمندان برای مبارزه با چاقی بررسی می‌کنند، درک بهتر راه‌های تجمع چربی در بدن است.
تحقیقات پیشین نشان می‌دهد که توسعه چربی به دو طریق اتفاق می‌افتد. یکی از طریق افزایش اندازه سلول‌های چربی و دیگری افزایش تعداد این سلول‌ها.
راه اول باعث چاقی می‌شود و دومی به جلوگیری از آن کمک می‌کند.
محققان همچنین به درک این موضوع رسیده‌اند که توسعه چربی در بدن به تولید آدیپوسیت‌های جدید بستگی دارد که در بافت چربی زندگی می‌کنند.
علاوه بر این‌ها پیش از این نیز محققان دریافته بودند که انواع مختلفی از "نیایاخته‌های آدیپوسیت" در بافت چربی وجود دارد. ولی تاکنون به درک واضحی از نقش این سلول‌ها در گسترش چربی نرسیده بودند.
در تلاش جدید محققان دانشگاه "پنسیلوانیا" سه نوع جدید از "نیایاخته‌های آدیپوسیت" شناسایی شد که در افزایش چاقی موثرند.
این محققان نشان دادند که شناسایی این سلول‌ها می‌تواند به کشف راه‌هایی جدید برای مبارزه با چاقی منجر شود تا در آن‌ها، به جای افزایش اندازه سلول‌های چربی، تعداد آنها افزایش یابد.
نتایج این پژوهش در مجله "Science" انتشار یافت.
انتهای پیام
