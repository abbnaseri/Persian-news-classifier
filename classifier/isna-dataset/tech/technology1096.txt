طی مسافت لندن تا نیویورک در کمتر از یک ساعت
محققان به تازگی موفق به ساخت کانسپت یک موتور برای جت مافوق صوت شدند که در آینده می‌تواند مسافت لندن تا نیویورک را در کمتر از یک ساعت طی کند. 
به گزارش ایسنا و به نقل از دیلی‌میل، محققان شرکت "ری‌اکشن انجینز"(Reaction Engines) توانستند کانسپت یک جت مافوق صوت بسازند که سرعت ۴ هزار و ۲۳ کیلومتر بر ساعت در آن شبیه‌سازی شده است.
این به این معنا است که ساخت موتورهای جت با سرعتی بالا یک گام به واقعیت نزدیک‌تر می‌شود.
موتور این جت که با اسم مخفف "Sabre" نامگذاری شده است، برای استفاده در هواپیماهای بزرگ طراحی شده است تا ساعت‌ها به جابه‌جایی مسافران بپردازد.
این موتور که مجهز به فناوری "از پیش خنک‌کننده" است، به هواپیما این امکان را می‌دهد که حتی در سرعت بالا نیز بدون هجوم هوای گرم و ذوب موتور، به پرواز خود ادامه دهد.
فناوری "از پیش خنک کننده" به این منظور طراحی شده است که دمای هوای ورودی به موتور که بیش از حدود هزار درجه سانتی‌گراد است را در یک بیستم ثانیه به دمای اتاق برساند.

هدف از ساخت این فناوری کاربرد آن در موتور "Sabre" است.
محققان برای انجام این کار یک مبدل حرارتی برای مدیریت جریان هوا در دمای بالا ساختند.
منظور از این سرعت بالا که در مرحله‌ شبیه‌سازی شده آزمایش شد، سرعتی سه برابر سرعت صوت است.
گام بعدی آزمایش این فناوری امتحان سرعت ۶ هزار و ۸۰۰ کیلومتر بر ساعتی است.

اگر آزمایش این سرعت با موفقیت سپری شود، می‌توان مسیر لندن تا نیویورک را در کمتر از یک ساعت طی کرد.
شرکت "ری‌اکشن" آزمایش موتور را در یک آزمایشگاه در کلرادو انجام داده و از یک موتور توربوجت برقی "J۷۹" استفاده کرده تا شرایطی که جت سرعت مافوق صوت را تجربه خواهد کرد شبیه سازی کند.
سخنگوی شرکت "ری‌اکشن" در مصاحبه با دیلی‌میل اظهار کرد که استفاده از این فناوری در جت‌های مسافربر در چندین دهه آتی محقق خواهد شد.

انتهای پیام
