اطفاء حریق با مکش
خاموش‌کننده آتش موسوم به "VEM" که برای استفاده در فضاپیماها و دیگر محیط‌های خاص طراحی شده است، طرز کار جالبی دارد و به جای اینکه مثل نمونه‌های موجود با دمیدن یک ماده، آتش را مهار کند، این کار را با بلعیدن آتش انجام می‌دهد.
به گزارش ایسنا و به نقل از گیزمگ، گروه مهندسی مکانیک در دانشگاه فناوری "تویوهاشی"(Toyohashi) یک دستگاه آتش‌نشان برای استفاده در فضاپیماها ساخته است.
این دستگاه "روش خاموش کردن در خلاء"(VEM) نام دارد که به جای پاشش مواد خاموش کننده به سمت آتش، شعله‌های آتش و مواد در حال سوختن را می‌مکد و به یک مخزن خلاء می‌برد، جایی که آتش و مواد مشتعل در آن به راحتی خفه شده و خاموش می‌شوند.
آتش یکی از موارد اضطراری و ترسناکی است که می‌تواند موجب انفجار یک فضاپیما، زیردریایی و یا دیگر محیط‌های محصور و خاص شود.
این در حالی است که هرچه ایجاد آتش در چنین محیط‌هایی ساده است، مبارزه با آن نه تنها به دلیل گرما و دود حاصل بلکه به دلیل اینکه عوامل خاموش کننده می‌توانند تقریباً به همان اندازه در یک فضای محصور خطرناک باشند، بسیار دشوار است.
به همین دلیل است که تیم‌های آتش نشانی در زیردریایی‌ها و ایستگاه فضایی بین‌المللی قبل از برخورد با آتش باید ماسک‌های اکسیژن بگذارند. حتی اگر عامل خاموش کننده در حال استفاده کربن دی اکسید باشد که بی‌خطر است، باز هم خدمه بدون دستگاه تنفس ممکن است دچار خفگی شوند. حتی استفاده از آب نیز در یک محیط بی‌وزن می‌تواند خطرناک باشد.

"VEM" با همکاری با دانشگاه‌های هوکایدو و شینشو توسعه داده شده است و با معکوس کردن کارکرد خاموش‌کننده‌ها با آتش برخورد می‌کند.
این روش نه تنها باعث کاهش مخاطرات تنفسی می‌شود، بلکه باعث کاهش زمان واکنش نیز می‌شود، چرا که نیاز به گذاشتن ماسک‌های اکسیژن را در هنگام آتش‌سوزی از بین می‌برد.
"VEM" با استفاده از یک سیستم مکش کار می‌کند تا شعله یا مواد احتراق را به یک اتاق خلاء بکشاند. در آنجا با کمبود هوا مواجه می‌شوند و بدون به جا گذاشتن آلودگی محیط زیست خاموش می‌شوند.
به گفته "یوجی ناکامورا" سرپرست این تحقیق، "VEM" در مفهوم ساده است و یک نسخه آزمایشی در حال حاضر توسعه یافته است که از یک خلأ کنترل شده تحت نظارت دقیق برای ارزیابی اهداف استفاده می‌کند.
این سیستم هنوز به تأیید هیچیک از آژانس‌های فضایی نرسیده است، اما تیم سازنده می‌گوید در برنامه‌های مختلفی قابل استفاده است.
این سیستم آتش را بدون برجا گذاشتن آلودگی خاموش می‌کند و باعث می‌شود آسیب محیطی به کمترین میزان ممکن برسد.
این تحقیق در مجله "فناوری آتش"(Fire Technology) منتشر شده است.
انتهای پیام
