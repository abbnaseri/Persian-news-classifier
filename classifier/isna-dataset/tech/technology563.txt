با اسکن بدنتان، هدیه بگیرید!
آمازون در پروژه جدید خود قصد دارد در ازای اسکن سه‌بعدی بدن افراد به آنها کارت هدیه ۲۵ دلاری بدهد.
به گزارش ایسنا و به نقل ازسی نت، آمازون می‌خواهد در مورد بدن شما اطلاعاتی به دست آورد و در ازای آن به شما هدیه نیز می‌دهد.
بنابر اخباری که اخیراً منتشر شده، "آزمایشگاه‌های بدن شرکت آمازون" (Amazon Body Labs) قصد دارند تا با اسکن سه‌بعدی بدن افراد اطلاعاتی درباره بدن انسان به دست آورد؛ اینها در حالی است که با این کار نه تنها افراد یک کارت هدیه ۲۵ دلاری دریافت می‌کنند، بلکه اطلاعات خصوصی آنها هم در دسترس هیچ‌کس جز پژوهشگران این آزمایشگاه قرار نخواهد گرفت. این پژوهش با هدف شناختن "تنوع شکل‌های بدن" (diversity among body shapes) و در دو مکان مختلف در نیویورک انجام خواهد شد.
داوطلبان باید تا قبل از ۳۰ ژوئن به فرم‌هایی که سایت آمازون می‌گذارد، مراجعه کرده تا از نحوه ثبت نام آگاه شوند. البته لازم به ذکر است هرشخص تنها یکبار می‌تواند این کار را انجام دهد. طی این پروژه بدن افراد طی یک جلسه ۳۰ دقیقه‌ای اسکن خواهد شد و پس از آن نیز باید توافق نامه‌ای مبنی بر محرمانه بودن این جلسه را امضا کنند.
البته این نخستین باری نیست که آمازون این کار را انجام داده است، سال گذشته نیز آمازون این کار را طی یک بازه زمانی ۲۰ هفته‌ای انجام داده بود.
انتهای پیام
