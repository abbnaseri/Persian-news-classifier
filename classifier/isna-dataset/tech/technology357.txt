بازگشت فوتبال خیابانی به "فیفا ۲۰"+تصاویر
شرکت "EA Sports" پس از هشت سال قصد دارد بار دیگر فوتبال خیابانی را به نسخه جدید بازی فیفا یعنی "فیفا ۲۰" بیاورد.
به گزارش ایسنا و به نقل از انگجت، برای اولین بار از سال ۲۰۱۲، فوتبال خیابانی به بازی فیفا بازخواهد گشت.
کمپانی بازی‌سازی"ای‌اِی اسپرتس"(EA Sports) امروز در نمایشگاه رسانه و تجارت "E3 2019" از یک حالت جدید به نام "ولتا"(Volta) پرده‌برداری کرد که بازی فوتبال خیابانی را به فیفا ۲۰ می‌آورد.
در حالی که ما یک نگاه اجمالی از فوتبال خیابانی را در فیفا ۱۸ دیدیم، نسخه امسال حالت کاملاً پیشرفته‌ای خواهد داشت. در "ولتا" شما می‌توانید شخصیت خود را ایجاد کنید و بازی در قفس و زمین‌های فوتسال را در سراسر جهان از جمله لندن، آمستردام و توکیو تجربه کنید.
تیم‌ها از سه تا پنج بازیکن تشکیل خواهند شد که شما می‌توانید با شخصیت‌های سفارشی یا بازیکنان حرفه‌ای خود بازی کنید و هر دو حالت داستانی و لیگ را داشته باشید.
به نظر می‌رسد "ولتا" یک هوای تازه در پیکر بازی فیفا باشد. اما فیفا ۲۰ به غیر از "ولتا" چیزهای بیشتری در چنته دارد. شرکت سازنده می‌گوید بار دیگر بر افزایش سطح واقع‌گرایی در بازی تمرکز کرده است و اگر شما در چند سال اخیر بازی فیفا را روی کنسول‌های ایکس‌باکس وان، پلی استیشن ۴ پرو یا رایانه خانگی بازی کرده باشید، قطعاً می‌دانید که این بازی چقدر نسبت به نسخه‌های قدیمی‌تر خود واقعی به نظر می‌رسد.
حالا هم می‌توان این میزان از واقع‌گرایی را همراه با گرافیک بهبود یافته در بازی‌ها، استادیوم‌ها و فضای کلی مسابقات در "ولتا" انتظار داشت.

علاوه بر این، فیفا ۲۰ با هوش مصنوعی هوشمندتری نیز همراه می‌شود. به این معنی که بازیکنانی تحت کنترل شما نیستند درک و هوشیاری بهتری از زمان، فضا و موقعیت خود خواهند داشت. همچنین حرکت و چرخش توپ واقعی‌تر می‌شود و مسیر آن بسته به زاویه و قدرت شوت، دقیق‌تر تعیین می‌شود.
کسانی که نسخه دمو را بازی کرده‌اند می‌گویند گذشتن از مدافعانی همچون ویرجیل فن دایک بسیار سخت شده است و اگر مهاجم سرعت داشته باشد و مدافع قدرتی باشد بلافاصله مدافع از قدرت خود بهره خواهد گرفت و دیگر نمی‌توان به راحتی با سرعت بالای مهاجمان از سد مدافعان گذشت. همچنین زاویه بدن بازیکن با دروازه هنگام شوت زدن مهم است.
همانطور که گفته شد بازیکنانی که تحت کنترل مستقیم بازیکن نیستند باهوش‌تر شده‌اند و از جریان و اتفاقات بازی عقب نمی‌مانند.
همچنین سعی شده است تا مشکل اشتباهات وحشتناک دروازه‌بان‌ها اصلاح شود.

برای "ولتا" نیز ضربه‌ها و مهارت‌های حرکتی ساده‌تر طراحی شده است که با انیمیشن‌های جدید خیره کننده تکمیل شده و تنوع توانایی استفاده از دیوار به عنوان هم‌بازی را در طول بازی‌های خیابانی در دسترس است.
فیفا ۲۰ در تاریخ ۲۷ سپتامبر برای ایکس‌باکس وان، پلی‌استیشن ۴ و رایانه‌های خانگی عرضه می‌شود.
حالا باید منتظر ماند و دید که بازی "پرو اوولوشن ساکر" یا اصلاحا "پس"(PES) برای نسخه سال جدید خود در روزهای آینده چه امکاناتی به ارمغان خواهد آورد.


انتهای پیام
