موشک " آنتارس" به فضا پرتاب شد + فیلم
 موشک آمریکایی "آنتارس" بامداد پنجشنبه در حالی‌که حامل "فضاپیمای سیگنوس" بود به سمت ایستگاه فضایی بین‌المللی پرتاب شد.
به گزارش ایسنا، موشک آنتارس (Antares rocket) حامل "فضاپیمای سیگنوس" (Cygnus cargo) در ساعت ۴:۴۶ عصر به وقت منطقه زمانی شرقی و حدود ۱:۱۵ بامداد پنجشنبه به وقت ایران از "مرکز پرواز والوپ" ناسا واقع در ویرجینیا، به سمت ایستگاه فضایی بین‌المللی پرتاب شد.
موشک آنتارس حامل فضاپیمای سیگنوس است که در درون آن بیش از ۷۶۰۰ پوند تجهیزات علمی و لوازم سخت‌افزاری است.
این موشک روز جمعه و در ساعت ۵:۳۰ بامداد به ایستگاه فضایی بین‌المللی خواهد رسید و تجهیزات توسط دست بازوی رباتیک ایستگاه فضایی بین‌المللی موسوم به "Canadarm۲" انتقال داده خواهند شد.
سیستم تعمیر و نگهداری متحرک (MSS) که به نام "Canadarm۲" شناخته می‌شود، یک سیستم رباتیک در ایستگاه فضایی بین‌المللی(ISS) است که در سال ۲۰۰۱ به سوی این ایستگاه پرتاب شد و نقش کلیدی در نصب و نگهداری ایستگاه فضایی دارد.
این بازوی رباتیک، تجهیزات و لوازم را در اطراف ایستگاه انتقال می‌دهد و از فضانوردان و وسایل خدماتی و سایر بارهای مرتبط با ISS پشتیبانی می‌کند و برای نگهداری بخش خارجی ایستگاه استفاده می‌شود.

فضاپیمای سیگنوس
فضاپیمای سیگنوس، یک فضاپیمای پشتیبانی بدون سرنشین یکبار مصرف آمریکایی است که توسط نهاد "علوم دفاعی اوربیتال ساینسز کورپوریشن" (Orbital Sciences Corporation) ساخته شده و اکنون توسط شرکت "نورثروپ گرومن" (Northrop Grumman) به عنوان بخشی از برنامه خدماتی توسعه حمل و نقل بین‌المللی سامانه‌های تجاری ترابری مداری (COTS) ساخته و راه‌اندازی شده است. این وسیله توسط موشک آنتارس ساخته نورثروپ گرومن برای راه‌اندازی و حمل و نقل بار به ایستگاه فضایی بین‌المللی (ISS) پس از بازنشستگی شاتل فضاییِ آمریکا، طراحی شده است.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
