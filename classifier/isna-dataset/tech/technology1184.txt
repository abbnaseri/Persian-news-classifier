تحویل نمونه‌های آزمایشگاهی با پهپاد!
یک شرکت در آمریکا یک خط هوایی برای تحویل نمونه‌های آزمایشگاهی با پهپاد راه‌اندازی می‌کند.
به گزارش ایسنا و به نقل از انگجت، خطوط هوایی پهپادها در ایالات متحده آمریکا به شکل روزافزون در حال رواج هستند. در همین راستا شرکت‌های "UPS" و "Matternet" یک خط هوایی پهپاد را راه‌اندازی می‌کنند که از این هوانوردهای رباتیک برای حمل نمونه‌های پزشکی در کارولینای شمالی استفاده می‌کند.
پهپادهای این خط هوایی از نوع کوادکوپتر M2 و قادر به حمل ۲.۲ کیلوگرم بار تا فاصله ۲۰ کیلومتر هستند. اما باز هم نیاز به سریع‌تر و ارزان‌تر شدن و سازگاری بیشتر نسبت به سیستم‌های کنونی دارند.
حمل و نقل نمونه‌های آزمایشگاهی اکنون در سراسر این شهر با استفاده از خودرو انجام می‌شود و راه‌اندازی این خط هوایی به ترافیک این منطقه نیز کمک می‌کند.
این پهپادها در مسیرهای ثابتی پرواز خواهند کرد و توسط یک خلبان مجهز به کنترل از راه دور تحت نظارت قرار می‌گیرند.
این کار بخشی از برنامه آزمایشی بزرگ اداره هوانوردی فدرال آمریکا(FAA) برای آزمایش مشارکت دولتی و خصوصی در استفاده از پهپادها است.
راه‌اندازی این خط هوایی یک شروع ساده است، اما در طول زمان گسترش خواهد یافت. شرکت‌های "UPS" و "Matternet" هر دو قصد دارند از این خط هوایی برای بررسی نحوه استفاده از پهپادها در سایر تأسیسات پزشکی در سراسر ایالات متحده استفاده کنند.
اگر این کار موفقیت‌آمیز باشد، به زودی بیمارستان‌های آمریکا یکی پس از دیگری از پهپادها برای انجام کارهای مختلف استفاده خواهند کرد.
انتهای پیام
