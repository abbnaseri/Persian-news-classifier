تشخیص سموم مرگبار آب تنها با بررسی یک قطره
محققان آمریکایی یک دستگاه ساختند که می‌تواند تنها با یک قطره آب، میزان سمی بودن آن را تشخیص دهد. 
به گزارش ایسنا و به نقل از گیزمگ، زمانی‌ که آب سرشار از سیانوباکترها باشد، یک ماده خطرناک و سمی به نام "سیانوتوکسین" تولید می‌کند. با این اتفاق شکوفایی جلبک سبز و آبی هم ایجاد می‌شود که برای انسان و حیوان مرگبار است.
به زودی می‌توان وجود این توکسین‌ها را تشخیص داد. معمولاً روش‌های فعلی تشخیص نشانه‌های اولیه "شکوفایی جلبکی" در رودخانه‌ها و دریاچه‌ها به این نحو است که محققان از آب نمونه‌برداری می‌کنند و به آزمایشگاه می‌فرستند.
زمانی‌ که این نمونه‌ها تجزیه و تحلیل می‌شوند، شاید شکوفایی جلبکی به اندازه‌ای رشد یافته باشد که باید به مردم هم هشدار داده شود.
در این راستا محققان دانشگاه ایالتی "کارولینای شمالی" دستگاهی برای هشدار اولیه آلودگی آب ساخته‌اند.
این دستگاه اولین سیستم قابل حمل تشخیص سیانوتوکسین در جهان است.

طریقه کار با این دستگاه بسیار آسان بوده و کافی است کاربران یک قطره آب را روی یک تراشه بریزند تا پس از آن نتایج روی دستگاهی نمایش گذاشته شود که به گوشی‌های هوشمند متصل می‌شود.
تراشه ساخت این محققان می‌تواند هرگونه مولکول هدف در نمونه آب را با خاصیت فِلورِسانس نشان دهد.
در نتیجه، تنها در عرض ۵ دقیقه، یک اپلیکیشن روی گوشی قادر است حضور و سطح چهار نوع رایج سیانوتوکسین یعنی "آناتوکسین-ای"( anatoxin-a)، " سیلیندروسپرموپسین"(cylindrospermopsin)،"نودولارین"(nodularin) و "میکروسیستین-ال‌آر"(microcystin-LR) را به کاربر خود هشدار دهد.
"شینگشان وی" محقق ارشد این پروژه گفت: فناوری ساخت ما می‌تواند این سموم را در سطح "سازمان حفاظت از محیط زیست ایالات متحده آمریکا"(EPA) تشخیص دهد و مهم است که بدانید دستگاه ساخت ما هنوز قادر نیست این سیانوتوکسین‌ها را در سطح استانداردهای "سازمان جهانی بهداشت" شناسایی کند.
محققان پروژه همچنین اظهار کردند که دستگاه ساخت آن‌ها در مقیاس تجاری هم نسبتاً ارزان خواهد بود.
اخیراً تولید دستگاه کمتر از ۷۰ دلار هزینه برداشته و هر تراشه هم زیر یک دلار قیمت دارد.
نتایج این پژوهش در مجله "Analytical Chemistry" انتشار یافت.
انتهای پیام
