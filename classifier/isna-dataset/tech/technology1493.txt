ثبت نفس‌های یک ستاره تازه متولد شده توسط هابل
هابل یک تصویر از رد گازهای ابرنواختری موسوم به "Herbig-Haro" ثبت کرده است که از دل ستاره جوان به بیرون می‌جهند و اصطلاحاً رد شلیک اسلحه یک ستاره تازه متولد شده را به تصویر می‌کشد.
به گزارش ایسنا و به نقل از اسپیس، تلسکوپ فضایی هابل یک پدیده دیگر را در فضا به تصویر کشیده است. این رصدخانه فضایی موفق به ثبت تصویر رد بیرون جهیدن گازهای یک ستاره تازه متولد شده در فاصله حدود ۱۰۰۰ سال نوری از زمین شده است.
اجرام هربیگ-هارو
در یک تصویر جدید که در وب‌سایت ناسا منتشر شد، تلسکوپ هابل ساختارهای فضایی عجیب و غریبی را که به عنوان اجرام هربیگ-هارو شناخته می‌شود و قسمت‌های روشنی از گاز در نزدیکی ستارگان تازه متولد شده هستند، شکار کرده است.
پنج مورد از این اجرام را می‌توان در نقطه آبی رنگ بالای مرکز تصویر در نزدیکی ستاره میزبان SVS ۱۳ مشاهده کرد.
فاصله SVS ۱۳ و یکی از این اجرام به نام HH۷ حدود ۲۰ هزار برابر فاصله زمین تا خورشید است.
این اجرام از مرکز ستارگان به بیرون شلیک می‌شوند و سرعت آنها به ۱۵۰ هزار مایل در ساعت می‌رسد و در نهایت طی چند ۱۰ هزار سال ناپدید می‌شوند. این ممکن است زمان زیادی به نظر برسد، اما در شرایط کیهانی اتفاق نسبتاً سریعی محسوب می‌شود.
آژانس فضایی اروپا گفت: اجرام هربیگ-هارو هنگامی شکل می‌گیرند که فواره‌های گازی یونیزه شده توسط یک ستاره جوان شلیک شود و با ابرهای گازی و گرد و غباری در سرعت بالا برخورد کند. اجرام هربیگ-هارو قابل مشاهده در این تصویر، جای هیچ حرف دیگری را باقی نگذاشته‌اند و هنگامی تشکیل شده‌اند که فواره‌های ستاره تازه متولد شده SVS ۱۳ با ابرهای اطراف خود برخورد کرده است. این برخوردها پنج توده درخشان نوری را ایجاد کرده است.

ستاره‌ها و تلسکوپ هابل
مطالعه تولد، زندگی و مرگ ستارگان به ستاره‌شناسان کمک می‌کند تا بیشتر در مورد تکامل ستارگان و نحوه شکل‌گیری کهکشان‌ها شناخت پیدا کنند.
ستاره‌ها تنها آسمان را نورانی نمی‌کنند. آنها همچنین مواد خام را تولید می‌کنند که زندگی را ممکن می‌سازد. اگر زندگی فرازمینی وجود داشته باشد، احتمالاً در یک سیاره در حال چرخش به دور یک ستاره خواهد بود.
تلسکوپ هابل به دستیابی به اکتشافات مهم در مورد این اجرام کمک کرده است.
اخترشناسان سال گذشته میدان‌های مغناطیسی در "ستون‌های آفرینش" را شناسایی کردند که نشان می‌دهد چگونه ستارگان می‌توانند از فروپاشی توده‌های گازها که توسط میدان‌های مغناطیسی کند می‌شود، شکل بگیرند. ستون آفرینش یکی از محبوب‌ترین تصاویر گرفته شده توسط هابل است.

ستون‌های آفرینش(Pillars of Creation) که به نام ستون‌های آسمان نیز از آن یاد می‌شود، تصویری شناخته شده است که توسط تلسکوپ هابل از خرطوم فیل‌هایی واقع در سحابی عقاب گرفته شده است. این خرطوم فیل‌ها از گازهای میان‌اختری و ذرات کیهانی تشکیل شده‌اند و در فاصله ۷۰۰۰ سال نوری از زمین قرار دارند.
دلیل این نام‌گذاری این است که گاز و ذره کیهانی در حال آفرینش ستاره‌های جدید هستند و در عین حال نور ستارگان تازه تشکیل شده‌ای که در نزدیکی قرار دارند در حال فرسایش آن‌ها هستند. این تصویر در اول آوریل ۱۹۹۵ گرفته شد و سایت Space.com آن را به عنوان یکی از ۱۰ تصویر برتری که توسط هابل گرفته شده انتخاب کرد.
انتهای پیام
