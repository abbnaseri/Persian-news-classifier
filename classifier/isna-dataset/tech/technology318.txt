پلانکتون‌های درخشان سمی هستند
دانشمندان چینی در بررسی پلانکتون‌های درخشان دریافتند که این موجودات زیبا، سمی هستند.
به گزارش ایسنا و به نقل از دیلی‌میل، پلانکتون‌های درخشان مشهور به "اشک‌های آبی"(blue tears)، به تدریج سواحل آب‌های اطراف چین را تسخیر می‌کنند.
پژوهش‌های صورت گرفته در مورد پلانکتون‌های زیست‌تاب موسوم به "Noctiluca scintillans" نشان می‌دهد که این موجودات، سرسخت‌تر از آنچه پیشتر تصور می‌شد هستند. این موجودات کوچک، شب‌ها هنگام حرکت آب، دریای چین شرقی را با نور آبی خود روشن می‌کنند و زیبایی خاصی به آن می‌بخشند اما پژوهش‌ها نشان می‌دهند که این موجودات زیبا، سمی هستند.

بررسی‌های ماهواره‌ای انجام شده بین سال‌های ۲۰۰۰ تا ۲۰۱۷، نشان می‌دهند تعداد این موجودات درخشان که از ساحل فاصله می‌گیرند و به سوی آب‌های گرم‌تر می‌روند، در چند سال بیشتر شده است.

پژوهش جدید پژوهشگران چینی نشان می‌دهد که شاید رشد این موجودات، با ساخت "سد سه‌دره" یا "سد سه دهانه" بر روی رود یانگ‌تسه در چین در ارتباط باشد زیرا انرژی حاصل از این سد، معادل انرژی آزاد شده از ۱۲ راکتور هسته‌ای است.
دانشمندان به خاطر توانایی پلانکتون‌ها در جذب و انتشار نور توانستند فعالیت آنها را با کمک تصاویر ماهواره‌ای و تحلیل تغییرات رنگ اقیانوس ردیابی کنند. آنها با تحلیل حدود ۱۰۰۰ تصویر از دریای چین شرقی که توسط ماهواره‌های ناسا موسوم به "ترا"(Terra) و "آکوا"(Aqua) ثبت شده بود، پلانکتون‌های ظاهر شده بین ماه‌های آوریل و اوت طی ۱۸ سال گذشته را مورد بررسی قرار دادند و توانستند پلانکتون‌ها را در آب‌هایی پیدا کنند که گرم‌تر از حدود ۲۰ تا ۲۵ درجه سلسیوس هستند. در برخی موارد، پلانکتون‌ها در آب‌هایی ۲۸ درجه سلسیوس نیز دیده شدند.

به گفته پژوهشگران، تعداد پلانکتون‌های درخشان با وجود تغییرات سالانه، در سال‌های اخیر افزایش یافته و همچنان نیز در حال گسترش است. آنها باور دارند که این پژوهش جدید می‌تواند فرصت‌های جدیدی را برای دیدن اشک‌های آبی و اطلاع از زمان مناسب برای دیدن آنها فراهم کند.
انتهای پیام
