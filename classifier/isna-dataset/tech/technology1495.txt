شناسایی یک پروتئین که مغز را در برابر التهاب حفظ می‌کند
پژوهشگران کانادایی در بررسی جدیدی توانستند نقش یک پروتئین خاص را در محافظت از مغز مشخص کنند.
به گزارش ایسنا و به نقل از نوروساینس نیوز، پژوهشگران "دانشگاه بریتیش کلمبیا" (UBC) در کانادا، دریافته‌اند که چگونه سلول‌های خون هنگام التهاب از مغز محافظت می‌کنند. این یافته‌ها می‌توانند به ابداع روش‌های درمانی جدید برای بیماری‌های نوروژنیک مانند سکته، صرع و ام‌.اس منجر شوند.
پژوهشگران در بررسی جدید خود، نقش مهم پروتئینی موسوم به "پودوکالیکسین"(podocalyxin) را در رگ‌های خونی توضیح دادند. این پروتئین، نقش مهمی در پیشگیری از رسیدن ترکیبات مضر خون به مغز در طول التهاب دارد.
دانشمندان با این کشف برای نخستین بار موفق شدند عملکرد پودوکالیکسین را در سد خونی مغزی مشخص کنند. سد خونی مغز، غشایی است که مغز را از خونی که در بقیه قسمت‌های بدن جریان دارد، جدا می‌کند. اختلال در عملکرد سد خونی مغز، معمولاً در بیماری‌های نوروژنیک رخ می‌دهد و در بروز نشانه‌های بیماری نقش دارد.
"جسیکا کیت"(Jessica Cait)، از فارغ‌التحصیلان رشته زیست‌پزشکی دانشگاه بریتیش کلمبیا و نویسنده ارشد این پژوهش گفت: یافته‌های این پژوهش، واقعاً هیجان انگیز هستند. ما برای نخستین بار موفق شدیم نقش مهم این پروتئین را در حفظ انسجام سد خونی مغز کشف کنیم.
پژوهشگران در این پروژه، تحلیلی از اثرات کمبود پودوکالیکسین در سلول‌های لایه درون‌رگی انسان ارائه دادند. آنها توانستند نشان دهند سلول‌های لایه درون‌رگی که تنظیمات داخلی رگ‌های خونی را بر عهده دارند، برای تقویت رگ‌ها به پودوکالیکسین نیاز دارند. این پروتئین، به ایجاد ارتباط قوی میان سلول‌ها کمک می‌کند و به ترکیبات مضر خون یا سموم باکتریایی و ویروسی اجازه نمی‌دهد هنگام التهاب، به لایه‌های مغز نفوذ کنند.
دکتر "مایکل هوگس"(Michael Hughes)، از نویسندگان این پژوهش گفت: عملکرد پودوکالیکسین تاکنون مانند یک راز باقی مانده بود و هیچ کس تصور نمی‌کرد این پروتئین، در کنترل سد خونی مغز نقش داشته باشد.
دکتر "کلی مک‌نگنی"(Kelly McNagny)، استاد ژنتیک دانشگاه بریتیش کلمبیا و از نویسندگان این پژوهش گفت: در حال حاضر، یکی از موانع درمان بیماری‌های نوروژنیک این است که بیشتر داروها نمی‌توانند از سد خونی مغز عبور کنند.
پژوهشگران امیدوار هستند که یافته‌های آنها به کشف داروها و روش‌های درمانی جدیدی برای پیشگیری از تخریب سد خونی منجر شود.
این پژوهش، در مجله "Proceedings of the National Academy of Sciences" به چاپ رسید.
انتهای پیام
