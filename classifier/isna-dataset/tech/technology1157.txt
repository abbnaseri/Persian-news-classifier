 این استارتاپ‌ها را بشناسید تا بدنی سالم‌تر داشته باشید
در سال پیش رو استارتاپ‌های زیادی در حوزه سلامتی روی کار خواهند آمد. 

به گزارش ایسنا و به نقل از بیزینس اینسایدر، امروزه استارتاپ‌ها و شرکت‌های حوزه فناوری توجه ویژه‌ای روی ساخت اپلیکیشن‌ها و دستگاه‌هایی دارند که می‌توانند ذهن را آرام کنند و برای داشتن بدنی سالم‌تر مفید باشند.
سال جاری نیز شاهد استارتاپ‌هایی خواهیم بود که در این حوزه فعالیت خواهند کرد.
۱۰ استارتاپ حوزه سلامت و تناسب اندام که در سال پیش رو عملکرد چشمگیری خواهند داشت شامل شرکت‌های زیر هستند.
۱- استارتاپ "آلما"(Alma)
استارتاپ "آلما" ارائه دهنده خدمات بهداشت روانی است که اولین دفتر خود را در شهر نیویورک تأسیس کرد.
علت شهرت این استارتاپ در سال جاری: در دنیای امروز ۶۰ میلیون نفر از بیماری‌های روانی رنج می‌برند. درمانگران متخصص این استارتاپ نیز در فضایی زیبا و دوستانه به ارائه خدمات خواهند پرداخت.
بودجه: ۴ و نیم میلیون دلار
۲- استارتاپ "آرتریز"(Arterys)
استارتاپ "آرتریز" ارائه دهنده نرم‌افزار تصویربرداری پزشکی مبتنی بر هوش مصنوعی است.
علت شهرت این استارتاپ در سال جاری: شعار این استارتاپ این است که فناوری برای بشریت است.
این شرکت خدماتی در حوزه محسابات ابری، داده‌های بزرگ، پردازش تصویر و هوش مصنوعی برای مراقبت‌های سلامتی ارائه می‌دهد.
بودجه: ۴۴ میلیون دلار
۳- استارتاپ "بنچلینگ"(Benchling)
استارتاپ "بنچلینگ" یک ابزار مدیرت اطلاعات برای علوم زیستی، داروسازی و زیست شناسی است.
علت شهرت این استارتاپ در سال جاری: این استارتاپ پلتفرمی برای سرعت بخشیدن به تحقیقات حوزه فناوری‌های زیستی ارائه می‌دهد و همچنین به محققان اجازه می‌دهد نتایج آزمایشات خود را به اشتراک بگذارند.
استارتاپ "بنچلینگ" با بیش از ۱۰۰ هزار سازمان بزرگ از قبیل "سازمان غذا و دارو آمریکا"(FDA) همکاری می‌کند.
بودجه: ۲۷ میلیون دلار
۴- استارتاپ "بولدر کر"(Boulder Care)
استارتاپ "بولدر کر" به پشتیبانی از افرادی می‌پردازد که به اعتیاد به مواد مخدر غلبه می‌کنند. این کار از طریق یک اپلیکیشن صورت می‌گیرد.
علت شهرت این استارتاپ در سال جاری: این استارتاپ در حال احداث یک سیستم مراقبتی تلفنی با همکاری پزشکان است تا به معتادان مشاوره تلفنی ارائه دهد.
بودجه :۳.۷ میلیون دلار
۵- استارتاپ "کام"(Calm)
"کام" یک اپلیکیشن تلفن همراه محبوب است که برای آرامش، خواب خوب و سلامت کلی ذهن طراحی شده است.
علت شهرت این استارتاپ در سال جاری: کام از طریق کمک به کاربران برای کاهش اضطراب، افسردگی، بی‌خوابی و بیماری‌های دیگر نقشی مثبت در جامعه ایفا می‌کند.
رئیس استارتاپ "کام" اظهار کرده که این برنامه با ۳۵ میلیون دانلود، در میان رقبای خود سرآمد است.
این برنامه همچنان در حال گسترش در سطح بین‌المللی است.
بودجه: ۲۸ میلیون دلار
۶- استارتاپ "میرور"(Mirror)
استارتاپ "میرور" آینه‌ای تولید کرده است که به یک صفحه نمایش تبدیل می‌شود که کلاس‌های تناسب اندام را نمایش می‌دهد.
علت شهرت این استارتاپ در سال جاری: آینه ساخت این شرکت با زاویه‌ی منحصر به فردی که دارد، طیف گسترده‌ای از کلاس‌های تناسب اندام را نمایش می‌دهد.
قیمت این محصول هزار و ۵۰۰ دلار است و با توجه به اشتیاق مصرف کنندگان امروزی برای تناسب اندام، می‌توان این محصول را پرطرفدار دانست.
بودجه: ۴۱ میلیون دلار
۷- استارتاپ "پرولون"(Prolon)
استارتاپ "پرولون" یک برنامه غذایی ۵ روزه ارائه می‌دهد که مشابه روزه‌داری است.
این شرکت از مواد غذایی مفید در برنامه‌های غذایی خود استفاده می‌کند که بدن را محافظت می‌کنند. این در حالی است که بدن نیز این مواد را به عنوان غذا نمی‌شناسد. بنابراین حالت روزه‌داری در بدن شبیه‌سازی می‌شود.
علت شهرت این استارتاپ در سال جاری: بنا بر ادعای شرکت پرولون کار آن‌ها یک برنامه تحقیقاتی است که در ابتدا برای بیماران مبتلا به سرطان طراحی شده بود و از آنجا که روزه‌داری متناوب فواید زیادی برای سلامتی دارد، می‌توان کار آن‌ها را مفید دانست.
۸- استارتاپ "تراستد هلث"(Trusted Health)
استارتاپ "تراستد هلث" به پرستاران کمک می‌کند که کار پیدا کنند. این استارتاپ شیوه استخدام به روش گذشته را منسوخ دانسته و پیدا کردن یک شغل را به روشی جدید ارائه می‌دهد.
علت شهرت این استارتاپ در سال جاری: رشد این شرکت بسیار سریع است و در حوزه‌ای قدم گذاشته که نیازمند مواجهه با فناوری است.
۹- استارتاپ "اکتاو"(Octave)
استارتاپ "اکتاو" یک کلینیک سلامت روان در نیویورک است که ارائه دهنده روش‌های درمانی است.
این استارتاپ همچنین به صورت آنلاین به پیگیری بیماران می‌پردازد و کلاس‌های متفاوتی را برگزار می‌کند.
علت شهرت این استارتاپ در سال جاری: مأموریت استارتاپ "اکتاو" این است که جامعه‌ای بسازد که به لحاظ آمادگی جسمانی و ذهنی در وضعیت مساعدی قرار دارد و علاوه بر آن از نظر عاطفی نیز در شرایط مطلوبی به سر ببرد.
بودجه: ۳.۲۵ میلیون دلار
۱۰- استارتاپ "ویرتا هلث"(Virta Health)
استارتاپ ویرتا یک اپلیکیشن درمانی برای مبتلایان به دیابت تولید کرده است که به نظارت از این بیماری می‌پردازد و رژیم غذایی مناسبی را برای بیماران انتخاب می‌کند تا وابستگی آن‌ها به دارو کاهش یابد.
علت شهرت این استارتاپ در سال جاری: مبتلایان به دیابت می‌توانند با استفاده از این اپلیکیشن تنها از طریق رژیم غذایی از خود مراقبت کنند. بدون نیاز به هیچ‌گونه دارو و یا عمل جراحی.
استارتاپ "ویرتا هلث" مدعی شده که با توجه به اقدامات اخیر برای درمان دیابت که تنها به مصرف قرص و انسولین متکی بوده است، کار ما پیشرفت گسترده‌ای در این عرصه به حساب می‌آید.
بودجه: ۷۴ میلیون دلار
انتهای پیام
