ابداع سیستمی که میزان درد بیمار را می‌فهمد
محققان دانشگاه میشیگان سیستمی توسعه داده‌اند که به پزشکان این امکان را می‌دهد که در زمان واقعی، درد بیماران را ببینند.

به گزارش ایسنا و به نقل از مدگجت، این فناوری می‌تواند در سنجش و اندازه‌گیری درد بیمارانی که با علائم بیماری خود به سختی ارتباط برقرار می‌کنند، بسیار مفید باشد.
این سیستم از عینک‌های "واقعیت افزوده"(augmented reality) برای پزشکان و یک کلاه حاوی حسگرهای مغز برای بیمار تشکیل شده است.
سیستم از فناوری واقعیت افزوده استفاده می‌کند تا اطلاعات فعالیت‌های مغز را به تجسم درد تبدیل کند تا به این ترتیب پزشکان بتوانند میزان درد بیمار را دریابند.
هم‌اکنون اندازه‌گیری دقیق درد دشوار است. همچنین برای بسیاری از افراد همچون کودکان و یا بیماران مبتلا به چالش‌های عاطفی، برخی اوقات توصیف میزان درد از جانب آن‌ها دشوار است.
"الکس داسیلوا"(Alex DaSilva) از محققان این پروژه اظهار کرد، اندازه‌گیری و توصیف درد برای ما دشوار است.
این فناوری جدید که "CLARAi" نام گرفته، با هدف ارائه یک تصویر بصری از فعالیت‌های مغزی که با درد مرتبط هستند، ساخته شده است.
کلاه مخصوصی که بیمار بر سر خود می‌گذارد، تغییرات اکسیژن و جریان خون را اندازه‌گیری می‌کند.
پزشکان هم می‌توانند با استفاده از عینک مخصوص سیستم، موقعیت و سیگنال درد در مغز مجازی سیستم را ببینند.
محققان در نهایت سیستم هوش مصنوعی را با استفاده از اطلاعات ۲۱ داوطلب که دندانشان در معرض سرما واکنش دردناک نشان می‌داد آموزش دادند و در نهایت دریافتند که سیستم ساخت آنها وجود یا عدم وجود درد در بیماران را تا ۷۰ درصد به درستی پیش بینی می‌کند.
البته با گسترش پایگاه داده سیستم این نتایج می‌تواند بهبود یابد.
نتایج این پژوهش در مجله "Medical Internet Research" انتشار یافت.
انتهای پیام
