آمریکایی‌ها نام "تسلا" را برای فرزندان خود انتخاب می‌کنند
بررسی‌ها نشان می‌دهند که بیش از ۱۰۰ نوزاد آمریکایی در سال ۲۰۱۸، "تسلا" نام گرفته‌اند.
به گزارش ایسنا و به نقل از فیوچریسم، والدین گاهی اوقات، نام‌های عجیبی برای فرزندان خود انتخاب می‌کنند که از نام افراد مشهور و یا نمادها برگرفته شده‌اند. علاقه به خودرو در آمریکا همیشه موجب شده تا والدین، نام خودروهای مورد علاقه خود را برای فرزندانشان انتخاب کنند اما بررسی جدید سازمان "تأمین اجتماعی آمریکا"(SSA) نشان می‌دهد که بسیاری از والدین در سال ۲۰۱۸، نام "تسلا" (Tesla) را برای فرزندان خود انتخاب کرده‌اند و ۱۰۹ نوزاد در سال ۲۰۱۸، تسلا نامگذاری شده‌اند. از این تعداد نوزاد، ۱۰۲ نفر دختر و هفت نفر پسر هستند.
تا پیش از سال ۲۰۰۳، نام تسلا فقط به نام خانوادگی "نیکولا تسلا" (Nikola Tesla)، مخترع صربستانی- آمریکایی اشاره داشت اما با پایه‌گذاری شرکت تسلا توسط "ایلان ماسک"(Elon Musk) و پیشرفت روزافزون آن، شهرت این نام افزایش یافت و اکنون به یکی از نام‌های مشهور در آمریکا تبدیل شده است.
گزارش‌ها حاکی از این هستند که هزاران نوزاد نیز نام‌هایی مانند "فورد"(Ford)، "بنتلی"(Bentley) و "آئودی"(Audi) را دارند. مشهورترین نام‌هایی که در سال ۲۰۱۸ براساس نام شرکت‌ها و خودروها انتخاب شده‌اند، به ترتیب فورد، "شوی" (Chevy) – برگرفته از نام شرکت خودروسازی "شورلت"(Chevrolet) – تسلا، "لکسوس"(Lexus)، آئودی و "داج" (Dodge) هستند.

انتهای پیام
