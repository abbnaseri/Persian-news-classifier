ژنتیک، اندازه مغز و میزان هوش را تحت تاثیر قرار می‌دهد
پژوهشگران "انجمن علوم اعصاب آمریکا" در بررسی جدیدی نشان دادند که اندازه مغز و میزان هوش، به میزان قابل توجهی تحت تاثیر ژنتیک قرار دارند.
به گزارش ایسنا و به نقل از نوروساینس نیوز، پژوهش جدیدی که توسط پژوهشگران "انجمن علوم اعصاب آمریکا"(SfN) انجام شده، نشان می‌دهد که بین اندازه نواحی تکامل یافته مغز و نمرات آزمایش هوش، ارتباط ژنتیکی وجود دارد. براساس این پژوهش، ژنتیک به میزان قابل توجهی بر الگوهای گسترش تکاملی مغز انسان مؤثر است.
قشر مغز که لایه‌ای نازک از جنس ماده خاکستری و متشکل از سلول‌های عصبی مغز است و سطح مغز را می‌پوشاند، طی دوره تکامل مغز انسان، گسترش قابل توجهی داشته است. نواحی مغز که تحت گسترش تکاملی قرار دارند، از الگوی مشابهی پیروی می‌کنند اما ساختار مغز به رغم وجود این روند می‌تواند بین افراد مشابه، متفاوت باشد.
در این پژوهش جدید که روی ۶۰۰ کودک و بزرگسال صورت گرفته، سهم نسبی عوامل ژنتیکی و محیطی در تفاوت‌های قشر مغز در کودکان، کاملاً مشخص نیست.

این پژوهش که توسط "اریک اشمیت"(Eric Schmitt)، از پژوهشگران انجمن علوم اعصاب آمریکا و همکارانش صورت گرفت، نشان می‌دهد که ۸۵ درصد تفاوت‌های فردی در قشر مغز می‌توانند ناشی از عوامل ژنتیکی باشند.
پژوهشگران در این بررسی نشان دادند که ارتباطات ساده میان سطح نواحی مربوط به یادگیری زبان و آزمایش‌های مربوط به هوش، تا حد قابل توجهی تحت تأثیر ژنتیک قرار دارند. این پژوهش نشان می‌دهد که ژنتیک، تأثیر مهمی بر گسترش تکاملی مغز انسان و توانایی‌های شناختی آن دارد.
انتهای پیام
