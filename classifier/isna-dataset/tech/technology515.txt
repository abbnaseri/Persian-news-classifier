اندازه‌گیری استرس تنها با یک قطره از مایعات بدن
محققان آمریکایی موفق به تولید حسگری شدند که می‌تواند میزان استرس را اندازه‌گیری کند.
به گزارش ایسنا و به نقل از گیزمگ، همانطور که می‌دانیم اضطراب و استرس اثرات متعددی روی بدن دارد.
تحقیقات بیشتر و بیشتر راجع به این موضوع نشان می‌دهد که استرس اثرات منفی بر سلامت دارد که از میان آنها می‌توان به بروز اختلالات ایمنی، دیابت، چاقی و بیماری‌های قلبی اشاره کرد.
حال محققان دانشگاه "سینسیناتی"( Cincinnati) نوعی جدیدی حسگر توسعه داده‌اند که می‌تواند تنها با یک قطره از ترشحات بدن، میزان استرس را اندازه‌گیری کند.
"پراجاکتا ری"(Prajokta Ray) محقق اصلی پروژه و از فارغ‌التحصیلان دانشگاه "سینسیناتی" اظهار کرد، استرس به ما در بسیاری از موارد آسیب می‌رساند و بسیاری از بیماری‌های جسمانی و اختلالات روان‌شناختی مانند فشار خون بالا و دیابت از استرس ناشی می‌شود.
"ری" و همکارانش حسگر جدیدی ساختند که استفاده از آن آسان است. به نحوی که خود افراد می‌توانند در خانه از آن استفاده کنند.
استفاده از این حسگر به معنای جایگزینی آن با تست‌های آزمایشگاهی نیست ولی می‌تواند میزان استرس بیماران را مشخص کند.

دستگاه ساخت محققان دانشگاه "سینسیناتی" می‌تواند میزان کورتیزول را از طریق یک قطره از ترشحات همچون ادرار، خون، بزاق دهان و یا عرق بدن اندازه‌گیری کند.
"کورتیزول" معروفترین "گلوکوکورتیکوئید" بدن است که از غده فوق کلیوی ترشح می‌شود. "گلوکوکورتیکوئیدها" مانند "کورتیزول" نقش‌های مختلفی از جمله کاهش التهاب، تخفیف واکنش‌های ایمنی، تأثیر بر متابولیسم و افزایش قند خون در بدن دارند.
این حسگر همچنین می‌تواند سطح هورمون‌های مرتبط با استرس از قبیل "نوروپپتیدها"، "نورآدرنالین"، "دوپامین" و " سروتونین" را هم اندازه‌گیری کند و این کار را از طریق ردیابی جذب نور این نشانگرهای زیستی از طریق اشعه فرابنفش انجام دهد.
تیم تحقیقاتی پروژه در حال حاضر در حال بررسی فرصت‌های تجاری این حسگر است و در تلاش است تا آن را به یک کیت آزمایش خانگی تبدیل کند.
نتایج این پژوهش در مجله "American Chemical Society Sensors" انتشار یافت.
انتهای پیام
