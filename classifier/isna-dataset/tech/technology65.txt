آنتی‌اکسیدان‌ها سرطان ریه را گسترش می‌دهند
پژوهشگران آمریکایی و سوئدی در بررسی جدید خود دریافتند که آنتی‌اکسیدان‌ها می‌توانند سرطان ریه را گسترش ‌دهند.
به گزارش ایسنا و به نقل از مدیکال نیوز تودی، دانشمندان سوئدی در پژوهشی که چندین سال پیش صورت گرفت، نشان دادند که مکمل‌های دارای آنتی‌اکسیدان مانند ویتامین E می‌توانند به تهاجمی شدن سرطان منجر شوند.
اکنون دو پژوهش جدید که توسط پژوهشگران سوئدی و آمریکایی صورت گرفته، نشان می‌دهد که چگونه سلول‌های سرطان ریه، از آنتی‌اکسیدان‌ها برای گسترش خود در سطح بدن استفاده می‌کنند.
سلول‌های سرطانی برای رشد و گسترش سریع، به مقدار زیادی مواد قندی و گلوکز نیاز دارند. آنها برای برآوردن این نیاز، از یک فرآیند تولید انرژی استفاده می‌کنند که سریع‌تر از روش گسترش سلول‌های غیرسرطانی است. داشتن یک مکانیسم سریع برای تولید انرژی، به تولید مولکول‌های بسیاری منجر می‌شود که فشار شیمیایی قابل توجهی به سلول‌ها وارد می‌کند.
پژوهش‌های جدیدی که روی بافت بدن موش و انسان صورت گرفته‌اند، نشان می‌دهند که سلول‌های سرطان ریه برای مقاومت و رشد، از آنتی‌اکسیدان‌ها استفاده می‌کنند. بررسی پژوهشگران آمریکایی نشان می‌دهد که چگونه دو جهش ژنتیکی می‌توانند به سلول‌های سرطانی کمک کنند تا آنتی‌اکسیدان خود را بسازند و بر "استرس اکسیداتیو"(Oxidative stress) غلبه کنند. استرس اکسیداتیو، عدم تعادل و توانایی یک سیستم زیستی در خنثی کردن و مهار میانجی‌های سمی یا ترمیم آسیب‌های وارده است.
بررسی پژوهشگران سوئدی نشان می‌دهد که چگونه سلول‌های سرطانی، از آنتی‌اکسیدان ها برای رسیدن به هدف خود یعنی رشد و گسترش استفاده می‌کنند.
هر دو پژوهش، بر تأثیر کاهش استرس اکسیداتیو بر نوعی پروتئین موسوم به "BACH1" تمرکز دارد. این پژوهش‌ها نشان می‌دهند که کاهش استرس اکسیداتیو می‌تواند ثبات پروتئین BACH1 را افزایش دهد و به گسترش سلول‌های سرطان ریه کمک کند.
پروتئین BACH1 می‌تواند مکانیسم‌هایی که به متاستاز سرطان کمک می‌کند، به کار بیاندازد. این پروتئین، به سلول‌های سرطانی کمک می‌کند گلوکز خون را جذب و آن را به سوخت تبدیل کنند.
پژوهشگران انتظار دارند که یافته‌های این پژوهش، به کشف روش‌های جدیدی برای درمان سرطان ریه منجر شود.
این پژوهش، در مجله "Cell" به چاپ رسید.
انتهای پیام
