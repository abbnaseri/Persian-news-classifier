رونمایی از اولین لپ‌تاپ با نمایشگر تاشو+فیلم
شرکت لنوو(Lenovo) با رونمایی از نمونه اولیه اولین لپ‌تاپ تاشو در دنیا نشان داد در حال کار بر روی ساخت یک لپ‌تاپ از سری ThinkPad این بار با نمایشگر منعطف و تاشو است که شاید پنجره‌ای رو به آینده رایانه‌های شخصی باشد.
به گزارش ایسنا و به نقل از انگجت، مطمئناً گوشی‌های قابل انعطاف جذاب هستند، اما آیا تا به حال به لپ‌تاپ‌های قابل انعطاف فکر کرده‌اید؟ لنوو مدتی است که به این فکر افتاده است و امروز آماده ارائه پیش‌نمایش از آخرین تلاش خود در این راستا است.
این شرکت در کنفرانسAccelerate خود در فلوریدا اولین نمونه از لپ‌تاپ تاشو را به نمایش گذاشت.
این دستگاه به عنوان بخشی از خانواده ThinkPad X۱ به عنوان جایگزینی برای لپ‌تاپ در نظر گرفته شده است. اگرچه نمونه اولیه هنوز ناقص است اما لنوو زمان زیادی برای اصلاح آن تا قبل از عرضه رسمی آن در سال ۲۰۲۰ دارد.
از آنجایی که روزهای آغازین توسعه آن است این شرکت جزئیات زیادی را در مورد مشخصات آن ارائه نداده است، اگرچه انتظار می‌رود اطلاعات بیشتری در نمایشگاه CES آتی به اشتراک گذاشته شود.
لنوو در مورد این لپ‌تاپ دارای اسرار زیادی است که می‌خواهد آنها را حفاظت کند تا رقبا نتوانند برخی از ویژگی‌های آن را سرقت کنند.
اما چیزهایی که هم اکنون راجع به این دستگاه می‌دانیم این است که دارای نمایشگر OLED ۱۳.۳ اینچی است که از وسط تا می‌شود و روی خود بسته می‌شود. نمونه اولیه این دستگاه همانند گوشی گلکسی فولد سامسونگ به صورت مغناطیسی چفت می‌شود و یک فاصله کوچک در نزدیکی لولای آن می‌افتد.
لنوو می‌گوید تلاش زیادی برای ثبت اختراع لولا و افزایش بهره‌وری نمایشگر نسبت به سیستم‌های موجود کرده است، هرچند به جزئیات دقیق‌تری اشاره نکرد. سخنگوی این شرکت می‌گوید مسائل مربوط به لولا، حفاظت و دوام صفحه نمایش همه مورد توجه قرار گرفته است.

اگر چه لولای محکمی دارد اما باز هم باز و بسته کردن آن آسان است. این دستگاه وقتی بسته باشد به دلیل اندازه مناسب و پوشش چرمی به راحتی با یک دست قابل حمل است. ضمن این که شرکت اعلام کرده است که محصول نهایی کمتر از ۹۰۰ گرم وزن خواهد داشت.
همچنین لنوو در این محصول از قلم مخصوص خود استفاده کرده است تا بتوان به راحتی مثل یک دفتر، دستگاه را با یک دست گرفت و با دست دیگر بر روی آن نوشت. این قلم بسیار روان و واکنش‌پذیر است، به طوری که گفته می‌شود روان‌تر از S Pen سامسونگ است.
البته این دستگاه فقط برای استفاده روی دست طراحی نشده است، بلکه می‌توان آن را مانند یک لپ‌تاپ متعارف بر روی یک میز نشاند یا این که نمایشگر را از وسط تا کرد و از هر نیمه به صورت دلخواه استفاده کرد. مثلاً مانند یک لپ‌تاپ عادی از نیمه بالایی به عنوان نمایشگر و از نیمه پایینی به عنوان صفحه کلید استفاده کرد.
درگاه‌های اتصال مانند یواس‌بی C و A وجود خواهد داشت، اما چون لنوو سیستم را نهایی نکرده است نمی‌دانیم که ترکیب نهایی پورت‌ها چه خواهد بود. این شرکت گفته بود که این لپ‌تاپ از تراشه اینتل سود خواهد برد و این دستگاه یک رایانه همیشه متصل خواهد بود، به این معنی که دارای یک تراشه رادیویی خواهد بود.

لنوو همچنین به دنبال عمر باتری یک روزه است و چیزهایی مانند بلندگوهای دوگانه و یک جفت وب‌کم ویندوز موسوم به Hello-friendly را در اختیار قرار می‌دهد.

در نهایت لنوو در حال ساخت لپ‌تاپی است که دنیای رایانه‌های شخصی را متحول خواهد کرد و یک ایده بسیار جذاب است.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
