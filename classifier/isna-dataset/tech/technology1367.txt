دوچرخه سواری ایمن با یک سیستم پوشیدنی
یک استارتاپ انگلیسی، نوعی سیستم پوشیدنی ارائه داده که می‌تواند امکان دوچرخه‌سواری ایمن را فراهم کند.
به گزارش ایسنا و به نقل از گیزمگ، اخیراً شاهد ابداع بسیاری از ابزار ایمنی دوچرخه بوده‌ایم که به لامپ‌های LED و بلوتوث مجهز هستند. یک استارتاپ انگلیسی موسوم به "وی‌ وی"(Wayv)، نوعی سیستم به همین نام ارائه داده که تلفیقی از همه این ویژگی‌ها را ارائه می‌دهد.
وی‌ وی که بیش از ۲۰۰ لامپ LED را در بر دارد، از سه بخش تشکیل شده است؛ یک تسمه قابل تنظیم که روی کوله‌پشتی یا کاپشن قرار می‌گیرد، یک کلاه و یک کنترل از راه دور بی‌سیم. روی تسمه و کلاه، یک حرف X بزرگ و قرمزرنگ به چشم می‌خورد که عملکرد آن مانند چراغ عقب خودرو است و شاخص‌هایی برای نشان دادن جهت چرخش دوچرخه در بر دارد. به علاوه، تسمه، شاخص‌هایی را نیز در قسمت جلو نشان می‌دهد.

کاربر می‌تواند از کنترل از راه دور برای تغییر سیگنال‌ها استفاده کند اما این سیستم، دکمه خاصی برای کنترل ندارد؛ در عوض کاربر می‌تواند یک اهرم را با انگشت شست خود حرکت دهد تا دوچرخه را به جهت‌های گوناگون هدایت کند و یا آن را در حالت خنثی قرار دهد. در صورتی که دوچرخه‌سوار، مسیر را گم کند، یک نمایشگر روشن نشان می‌دهد که در حال حاضر کدام شاخص در حال چشمک زدن است.

به گفته سازندگان این سیستم، کنترل از راه دور طوری طراحی شده که به کاربران امکان می‌دهد بدون حرکت دادن دست خود از آن استفاده کنند.
این سیستم، یک اپلیکیشن نیز دارد که روی تلفن همراه نصب می‌شود و در نحوه استفاده از سیستم، به کاربران کمک می‌کند. کاربران می‌توانند با کمک این اپلیکیشن، صفحه نمایش روی تسمه و کلاه را روشن یا خاموش و روشنایی آن را تنظیم کنند، آنها را در حالت‌های ثابت و متحرک قرار دهند و سطح شارژ باتری را نیز بررسی کنند.

باتری این سیستم با یک بار شارژ، معمولاً برای تسمه، به مدت پنج روز و در هر روز نیم ساعت، برای کلاه، به مدت یک هفته و برای کنترل از راه دور، به مدت دو هفته کفایت می‌کند.
سیستم کامل وی وی، در حال حاضر با قیمت ۹۸ دلار در دسترس قرار دارد.
انتهای پیام
