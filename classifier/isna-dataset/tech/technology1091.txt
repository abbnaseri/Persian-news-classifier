جلوگیری از فرسایش خاک پس از بارندگی به کمک ربات دیوار چین
محققان آمریکایی به تازگی رباتی ساخته‌اند که می‌تواند صفحات فلزی را به صورت عمودی روی زمین بچیند تا با ایجاد یک دیواره، زمین را از خطر فرسایش پس از بارندگی حفظ  کند.
به گزارش ایسنا و به نقل از گیزمگ، محققان دانشگاه "هاروارد" یک ربات چهار چرخ به نام "رومو"(Romu) ساخته‌اند که قادر است به طور همزمان چندین ورقه فلزی را حمل کند. این ربات به منظور ساخت سازه‌هایی سد مانند است که برای به حداقل رساندن فرسایش زمین ساخته می‌شوند.
نحوه کار ربات به نحوی است که ورقه‌های مورد نظر را به داخل زمین فرو می‌کند و با استفاده از وزن خود به ورقه‌ها فشار می‌آورد تا ورقه‌ها به طرز مطلوبی به زمین فرو روند. البته یک مکانیسم چکش الکتریکی نیز در ربات وجود دارد که به عملکرد دقیق‌تر آن کمک می‌کند.
ربات "رومو" پس از این‌ که تصمیم گرفت یک ورق به درستی داخل زمین وارد شده است، ورقه بعدی را در کنار ورقه قبلی قرار می‌دهد تا ساختار یک سد ایجاد شود.
نکته جالب این ربات این است که اگر ورقه‌های درون آن تمام شود، قادر است به طور خودکار به ایستگاه مرجع بازگردد تا ورقه‌های بیشتری را درون خود جای دهد.
رومو می‌تواند چهار چرخ خود را به طور مستقل به بالا یا پایین تکان دهد که حرکت خود را بر اساس شیب زمین تنظیم کند.

فناوری مذکور تاکنون هم در آزمایشگاه و هم در ساحل آزمایش شده است. محققان هاروارد امیدوارند این ربات‌ها در پروژه‌های بزرگ نیز به کار آیند.
ربات نامبرده با استفاده از حسگرهای پردازنده‌ای که دارد می‌تواند محیط اطراف خود را درک کند و ساختار منطبق با محیط را احداث کند.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
