در آزمایشگاه رباتیک "فیسبوک" چه می‌گذرد؟
معمولاً ما "فیسبوک"(Facebook) را به عنوان یک شرکت رباتیک نمی‌شناسیم. ولی این شرکت اخیراً در حال انجام کارهای جدیدی در آزمایشگاه "هوش مصنوعی" خود است.
به گزارش ایسنا و به نقل از دیلی‌میل، روز گذشته "فیسبوک" جزئیات بیشتری از برخی از پروژه‌های خود که توسط محققان "هوش مصنوعی" این شرکت در شهر "منلو پارک"( Menlo Park) کالیفرنیا انجام می‌شود، منتشر کرد.
بسیاری از این پروژه‌ها در راستای هوشمندتر کردن ربات‌ها صورت می‌گیرد.
در میان ربات‌هایی که در حال تولید هستند، می‌توان به ربات‌هایی موسوم به "hexapod" اشاره کرد که با داشتن شش پای رباتیک، مشابه عنکبوت راه می‌رود. یک بازوی رباتیک و دستی شبیه به دست انسان در این ربات تعبیه شده که قادر است با استفاده از حسگرهایی، به داشتن قدرت لمس در آن کمک کند.
فیسبوک می‌گوید: آزمایش‌های انجام شده با این ربات‌های فیزیکی می‌تواند برای سنجش هوش مصنوعی مؤثر باشد.
بسیاری از ربات‌هایی که در آزمایشگاه فیسبوک آزمایش شده‌اند، از روش‌های خود نظارتی استفاده می‌کنند که بر مبنای "الگوریتم تقویت یادگیری" هستند تا ربات‌ها هوشمندتر شوند.
این به این معنا است که این ربات‌ها مجاز هستند به طور مستقل و از طریق آزمون و خطا، به تشخیص اشیا بپردازند تا توانایی‌های جدیدی را یاد بگیرند.
این ربات در ابتدا قادر به راه رفتن نیست ولی به مرور زمان یاد می‌گیرد و توانایی‌های خود را بهبود می‌بخشد.
یاد گرفتن راه رفتن در ربات‌ها کاری دشوار به حساب می‌آید زیرا ربات باید بتواند در مورد جهت‌یابی، موقعیت‌یابی و تعادل توانایی داشته باشد.

محققان فیسبوک همچنین فرآیندی مشابه را در ساخت رباتی با دو بازو انجام داده‌اند. تفاوت این ربات با قبلی این است که سیستم "هوش مصنوعی" آن کمی کنجکاوتر است.
کنجکاو بودن سیستم "هوش مصنوعی" به این معنا است که ربات برای کشف و امتحان چیزهای جدید آموزش داده شده است تا به هدفی مشخص دست یابد.

فیسبوک معتقد است ممکن است قادر باشد از این بینش حاصل شده از ربات‌ها برای یادگیری هوش مصنوعی در بخش‌های دیگر استفاده کند.
به عنوان مثال یک دستیار دیجیتال بتواند آنچه که کاربران می‌خواهند را حدس بزند.
البته هنوز دقیقاً مشخص نیست که در آینده چگونه فیسبوک از این بینش به دست آمده استفاده خواهد کرد ولی می‌تواند برای ساخت اولین سخت‌افزار مجهز به "هوش مصنوعی" فیسبوک موسوم به "فیسبوک پورتال"( Facebook Portal) ارزشمند باشد.
انتهای پیام
