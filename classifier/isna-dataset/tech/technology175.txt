"پسر کنکورد" در راه است!
ناسا اخیراً بر روی یک هواپیمای مافوق صوت مداد مانند که فاقد شیشه جلو است و "پسر کنکورد"(son of concord) نام دارد، کار می‌کند.
به گزارش ایسنا و به نقل از دیلی میل، با هواپیمای مافوق صوت ناسا دیگر نیازی نیست خلبان به بیرون نگاه کند چرا که هیچ شیشه‌ای در جلوی آن وجود ندارد و به جای شیشه یک صفحه تلویزیون با وضوح فوق العاده بالای 4k وجود دارد و خلبان توسط آن می‌تواند محیط روبرو را توسط دو دوربینی که در جلو هواپیما نصب شده‌اند، به صورت زنده ببیند.
این سیستم "سیستم دیداری بیرونی"(eXternal Visibility System یا XVS ) نام دارد و می‌تواند اطلاعات زمین و داده‌های بصری ورودی را با یکدیگر ترکیب کرده و یک تصویر جامع از موقعیت هواپیما ایجاد کند.
نام رسمی هواپیمای مذکور X-۵۹ Quiet Supersonic Transport یا QueSST است اما با نام مستعار "پسر کنکورد" شناخته می‌شود. بنابر گزارش‌ها می‌توان انتظار داشت هواپیمای مذکور تا سال ۲۰۲۱ تست پرواز خود از لندن به نیویورک تنها در عرض ۳ ساعت انجام دهد.

ناسا طی بیانیه‌ای گفت: یک صفحه تلویزیون با وضوح فوق العاده بالای ۴ کی روبروی خلبان وجود دارد و خلبان توسط آن می‌تواند محیط روبرو را توسط دو دوربینی که در جلو هواپیما نصب شدهاند، به صورت زنده ببینند. دو پورتال و "درب شیشه‌ای بالای سر خلبان"(canopy) پنجره‌های واقعی هستند و به خلبان کمک می‌کنند تا افق را ببیند. صفحه نمایش‌های زیر سیستم دیداری بیرونی نیز داده‌هایی را برای خلبان فراهم می‌کنند تا با خیال راحت پرواز کند.
ناسا از ماه نوامبر سال گذشته آزمایش‌های هواپیمای مسافربری "پسر کنکورد" را اغاز کرده است.
علت اینکه در نام رسمی این هواپیما X-۵۹ Quiet Supersonic Transport کلمه Quiet به معنای "ساکت" به کار رفته این است که هواپیمای مذکور امواج صوتی بیصدا تولید می‌کند.
این هواپیمای مسافربری می‌تواند پس از کنار گذاشته شدن هواپیمای "کنکورد"(Concorde) در ۱۵ سال پیش، اولین هواپیمای مسافربری مافوق صوت تجاری باشد.
هواپیمای مافوق صوت کنکورد با کاربری مسافربری یا ترابری، در کنار توپولف -۱۴۴ یکی از دو هواپیمای مافوق صوت حمل و نقل هوایی است که در پروازهای تجاری برای حمل مسافر مورد استفاده قرار گرفت. این هواپیما که محصول مشترک دو کشور فرانسه و بریتانیا است، قادر بود با سرعتی حدود دو برابر سرعت صوت یا ۲ ماخ پرواز کند. عدد ماخ طبق تعریف، نسبت سرعت شیئی در یک سیال به سرعت صوت در همان سیال است. هواپیمای کنکورد با بهره‌گیری از چهار موتور توربوجت با پس‌سوز، قادر به پرواز در سرعت‌های زبرصوت بود. پس‌سوز( Afterburner) جزئی است که به موتور جت هواپیماهای مافوق صوت اضافه می‌شود. استفاده از این حالت می‌تواند رانش را تا ۵۰ درصد افزایش دهد. هدف انجام دادن حالت پس‌سوز افزودن شتاب آنی در حین پروازهای مافوق صوت یا در لحظه برخاستن از زمین است.
این موتورهای بسیار قدرتمند مصرف سوخت بالایی داشتند. بالهای کنکورد مثلثی بودند و تنها رقیب آن، هواپیمای توپولف -۱۴۴ بود که در ظاهر بسیار به هواپیمای کنکورد شبیه است. این هواپیما برای اولین بار در دوم مارس ۱۹۶۹ به پرواز درآمد و در ۲۱ ژانویه ۱۹۷۶ رسماً آغاز به کار کرد و بعد از حادثه سقوطی که در ۲۵ ژوئیه سال ۲۰۰۰ در پاریس رخ داد و تمام سرنشینان این هواپیما کشته شدند، متخصصین، متوجه نقص در طراحی موتور این هواپیما شدند که رفع عیب آن از نظر اقتصادی مقرون به صرفه نبود و در نتیجه در بیست و چهارم اکتبر ۲۰۰۳ آخرین پرواز این هواپیما انجام شد. به این ترتیب فعالیت هواپیمای کنکورد در سال ۲۰۰۳ کاملاً متوقف شد و مدل‌های تولید شده، اکنون در اختیار موزه‌های هوایی در جهان هستند.
ناسا با همکاری بخش هوانوردی شرکت هوافضا، تجهیزات نظامی و امنیت اطلاعات آمریکایی" لاکهید مارتین" در حال توسعه هواپیما "X-۵۹ Quiet Supersonic Transport " است و بنابر برنامه ریزی‌ها اولین پرواز این هواپیما در سال ۲۰۲۲ انجام خواهد شد.
هواپیمای یاد شده علاوه بر اینکه می‌تواند با سرعت ۱۷۰۰ کیلومتر در ساعت (۱۱۰۰ مایل در ساعت) پرواز کند امواج صوتی بی صدا نیز تولید می‌کند.



انتهای پیام
