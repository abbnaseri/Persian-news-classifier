کشف اولین رنگ قرمز در یک فسیل باستانی
پژوهشگران برای نخستین بار موفق به کشف رد رنگدانه قرمز در یک فسیل دیرینه شده‌اند.
به گزارش ایسنا و به نقل از انگجت، محققان برای اولین بار رد شیمیایی رنگدانه قرمز را در یک فسیل باستانی کشف کرده‌اند.
این کشف که امروز در مجله Nature Communications منتشر شد، با استفاده از تکنیک‌های تصویربرداری پیشرفته اشعه ایکس روی یک فسیل بسیار سالم از یک گونه از موش چوب(field mouse) که سه میلیون سال پیش منقرض شده است انجام شد.
این کشف یک پیشرفت بالقوه است که می‌تواند به دانشمندان کمک کند تا حیواناتی را که مدتها پیش منقرض شده‌اند بشناسند و شناخت آنها از فرگشت (تکامل) را بهبود بخشند.
یک تیم بین المللی از محققان، مسئول آزمایش این فسیل با برخی پرتوهای شدید اشعه ایکس از جمله آنهایی که توسط "مرکز شتاب دهنده خطی استنفورد" و "منبع نور الماس انگلیس" ساخته شده‌اند، بودند.
در حالی که تکنیک‌های پردازش تصویر استاندارد الگوهای ساده تاریک و روشن تولید می‌کنند، این تکنیک پیشرفته باعث می‌شود تا برخی از رنگ‌ها، از جمله رنگ‌های قرمزی که در فسیل یافت می‌شوند تشخیص داده شود.


موش چوب که محققان آن را "موش قوی" نام‌گذاری کرده‌اند در قسمت پشت و پهلو موهای قهوه‌ای و مایل به قرمز داشته است، در حالی که قسمت شکم این حیوان سفید بوده است.
محققان با استفاده از این اطلاعات توانستند یک تصویر واقعی و دقیق از این نوع موش هفت سانتیمتری ایجاد کنند. آنها بر این باورند این نوع موش بیش از سه میلیون سال پیش منقرض شده است.
انتهای پیام
