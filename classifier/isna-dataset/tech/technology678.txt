مردان مسن بچه‌دار نشوند
پژوهشگران "دانشگاه راتگرز"(Rutgers University) ایالات متحده آمریکا در مطالعه اخیرشان دریافته‌اند، مردانی که در سنین بالا تصمیم می‌گیرند فرزند داشته باشند، سلامتی همسر و فرزند خود را در معرض خطر قرار می‌دهند.
به گزارش ایسنا و به نقل از تک تایمز، مطالعه اخیر پژوهشگران آمریکایی نشان می‌دهد مردان نیز همانند زنان یک ساعت بیولوژیکی برای فرزندآوری دارند و اگر این امر را به تأخیر بیندازند، سلامت همسر و فرزند خود را در معرض خطر قرار می‌دهند.
طی این مطالعه، پژوهشگران داده‌های ۴۰ ساله‌ای را که اثرات سن پدران بر باروری، بارداری و سلامت فرزندان مورد بررسی قرار داده بود را مجدداً بررسی کردند.
"گلوریا بچمن"(Gloria Bachman) نویسنده این مطالعه و مدیر "مؤسسه سلامت زنان در دانشکده پزشکی رابرت وود جانسون در راتگرز"(Women's Health Institute at Rutgers Robert Wood Johnson Medical School) گفت: در حالی که به طور گسترده پذیرفته شده است که تغییرات فیزیولوژیکی که در زنان بعد از ۳۵ سالگی رخ می‌دهد می‌تواند بر روی بارداری و سلامت کودک تأثیر بگذارد، تغییراتی در بدن مردان بالای ۴۵ سال نیز رخ می‌دهد که در صورت فرزند آوری به سلامت همسر و فرزندشان آسیب وارد می‌کند.
از جمله عوارض فرزندآوری مردان در سنین بالا بر همسرانشان، می‌توان به دیابت بارداری، پره‌اکلامپسی و زایمان زودرس اشاره کرد.
پری-اکلامپسیا(Pre-eclampsia) از عوارض دوران بارداری و یک اختلال چندارگانی است که در ۳ تا ۵ درصد از حاملگی‌ها رخ می‌دهد. این بیماری یکی از علت‌های مهم مرگ و میر مادران باردار می‌باشد که باعث عوارض جنینی و مادری می‌شود. این عارضه بعد از هفتهٔ بیستم بارداری رخ می‌دهد و با فشار خون سیستولیک بیشتر از ۱۴۰ میلی‌متر جیوه یا دیاستولیک بیشتر از ۹۰ میلی‌متر جیوه که معمولاً همراه با پروتئینوری (وجود مقادیر غیرطبیعی پروتئین در ادرار) است تشخیص داده می‌شود.
از سوی دیگر، نوزادانی که در معرض خطر زایمان زودرس قرار می‌گیرند، دارای نمره آپگار پایین (نمره تعیین سلامت کلی نوزاد) و وزن کم هنگام تولد هستند و شانس ابتلای آنها به تشنج و نقایص مادرزادی مانند بیماری‌های مادرزادی قلبی نیز بالا است. با افزایش سن کودکان، احتمال ابتلاء به سرطان‌های دوران کودکی، اختلالات روانپزشکی و روانشناختی و اوتیسم نیز در آنها افزایش خواهد یافت.
به گفته بچمن، تمام این عوارض نتیجه کاهش تستسترون و تجزیه اسپرم است که به طور طبیعی در بدن مردان مسن رخ می‌دهد. مردان مسن حتی اگر سن همسرانشان زیر ۲۵ سال نیز باشد، باز هم با این مشکل مواجه خواهند شد. علاوه بر این، این مطالعه نشان داد که تعداد فرزندان متولد شده از پدران بالای ۴۵ سال طی ۴۰ سال گذشته ۱۰ درصد افزایش یافته است.
یافته‌های این مطالعه در مجله "Maturitas" منتشر شد.
انتهای پیام
