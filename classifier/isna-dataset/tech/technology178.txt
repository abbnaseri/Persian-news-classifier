پیشگیری از ریزش مو با روش چاپ ۳بعدی
پژوهشگران آمریکایی برای پیشگیری از ریزش مو، روش جدیدی ارائه داده‌اند که مبتنی بر فناوری چاپ سه‌بعدی است.
به گزارش ایسنا و به نقل از گیزمگ، پژوهشگران "دانشگاه کلمبیا"(Columbia University)، روش جدیدی برای رشد فولیکول‌های مو یافته‌اند که در آن از قالب‌های سه‌بعدی استفاده می‌شود. این نخستین باری است که سلول‌های فولیکول موی انسان، به طور کامل در شرایط آزمایشگاهی پرورش می‌یابند و منبع نامحدودی از فولیکول مو برای بازگرداندن مو طی مراحل جراحی فراهم می‌کنند.
جراحی ترمیم مو، به سرعت در حال گسترش است و روز به روز به پیچیدگی و موفقیت آن افزوده می‌شود اما این فرآیند، با استفاده از فولیکول‌های مو انجام می‌شود که از بخشی از بدن خود فرد و یا از افراد دیگر به دست آمده‌اند.
پرورش فولیکول‌های موی انسان در شرایط آزمایشگاهی، برای پژوهشگران بسیار چالش‌برانگیز است و کارایی جراحی ترمیم مو را به خصوص در بیمارانی که شرایط پیوند را دارند، محدود می‌کند.
پژوهشگران دانشگاه کلمبیا، این کشف غیرمنتظره را در دو مرحله انجام دادند. آنها در مرحله نخست، ابتدا یک قالب پلاستیکی منحصر به فرد را با کمک چاپ سه‌بعدی ابداع کردند. این قالب‌ها طوری طراحی شده‌اند که یک محیط طبیعی کوچک برای رشد مو فراهم کنند. روش‌های پیشین ترمیم مو، نتوانسته‌اند چنین طرحی ارائه دهند اما این روش جدید با استفاده از فناوری چاپ سه‌بعدی می‌تواند ترمیم مو را به کار ساده‌ای تبدیل کند.
پژوهشگران در مرحله دوم، عوامل مؤثر بر تحریک رشد مو را بررسی کردند. آنها پس از پرورش پوست انسان در قالب سه‌بعدی، سلول‌های فولیکول موی داوطلبان را در ابزار کاشت مو گذاشتند.
یکی از ترکیبات محرک در رشد، مولکولی موسوم به "JAK-STAT" بود که در این آزمایش به کار رفت. پژوهش‌های پیشین نشان داده بودند که این مولکول تازه کشف شده، سلول‌های بنیادی مو را خاموش نگه می‌دارد و مهارکننده‌هایی که به تازگی کشف شده‌اند، می‌توانند با غیرفعال کردن این مولکول، به رشد دوباره فولیکول مو کمک کنند.

پژوهشگران باور دارند که این فرآیند می‌تواند به رشد فولیکول مو کمک کند و ذخیره نامحدودی از فولیکول ارائه دهد تا دیگر نیازی به پیوند مو با استفاده از فولیکول موی دیگران نباشد.
"آن جلا کریستیانو"(Angela Christiano)، نویسنده ارشد این پژوهش گفت: ما در این پژوهش نشان داده‌ایم که می‌توانیم ذخیره‌ای بنیادی برای مو فراهم کنیم. موهای این ذخیره، به صورت صحیح الگوبرداری و مهندسی شده‌اند تا بتوانند به سر فرد مورد نظر پیوند زده شوند.
پژوهشگران تاکید کردند که برای تجاری‌سازی این پژوهش و استفاده بالینی از آن، به بررسی‌های بیشتری نیاز است اما پیامدهای این نوآوری، گسترده هستند. این پژوهش، نه تنها راهی برای مقابله با نازک شدن مو ارائه می‌دهد، بلکه امکان آزمایش‌های بالینی را برای کشف داروهای رشد مو فراهم می‌کند.
کریستیانو افزود: این روش جدید می‌تواند امکان ترمیم مو را میان همه افراد از جمله مردان و زنان جوانی که موهای آنها در حال نازک شدن است، گسترش دهد.
این پژوهش، در مجله "Cell Stem Cell" به چاپ رسید.
انتهای پیام
