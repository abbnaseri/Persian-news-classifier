بهره گیری فیسبوک از پاراگلایدر با هدف گسترش پوشش اینترنت
شرکت فیسبوک حق اختراع خود برای توسعه پاراگلایدرهای پهپادی با قابلیت تامین انرژی خود در پروازهای طولانی را ثبت کرد.
به گزارش ایسنا و به نقل از فیسبوک، شرکت فیسبوک یک ثبت اختراع جدید برای توسعه پاراگلایدرهای خودران ارائه کرده است. در توضیح این ثبت اختراع از این وسیله به عنوان یک وسیله نقلیه دوگانه نام برده شده است و شامل دو پاراگلایدر است که با هم کار می‌کنند.
طراحی این اختراع نشان می‌دهد که هر یک از پاراگلایدرها می‌توانند خودران باشند. در عین حال ظرفیت تولید انرژی مورد نیاز برای پرواز خود را دارند.
هدف فیسبوک افزایش زمان پرواز این وسیله است.
فیسبوک می‌گوید یکی از مزیت‌های این نوع پهپادها این است که آنها هنوز هم می‌توانند نسبتاً بزرگ باشند و وسعت یک کیلومتری را پوشش دهند. آنها همچنین می‌توانند قدرت مورد نیاز خود را از طریق پنل‌های خورشیدی تأمین کنند.

هدف توسعه این نوع پهپاد هنوز مشخص نشده است اما می‌توان تصور کرد که این وسیله موجب افزایش دسترسی به اینترنت در مناطق دوردست و صعب العبور شود.
فیسبوک می‌گوید هدف از توسعه چنین پهپادی غلبه بر نقص‌های موجود در سایر هواپیماهای بدون سرنشین است.
فیسبوک به طور جدی روی توسعه پهپادهای مختلف سرمایه‌گذاری کرده است و به دنبال توسعه پهپادهای کوچک و بزرگ متعدد است. پهپادهایی نظیر "آکوئیلا"(Aquila) که یک پهپاد فوق سنگین ۴۰۸ کیلوگرمی از جنس کربن بود و پهپاد سبک وزن "کاتالینا"(Catalina) که به اندازه یک پرنده کوچک بود.
البته اینکه فیسبوک این پاراگلایدر پهپادی را ثبت اختراع کرده است، به این معنی نیست که قطعاً آن را خواهد ساخت و با توجه به اینکه برنامه‌های فیسبوک برای گسترش دسترسی به اینترنت در همه جا خوب پیش نرفته است، ممکن است این پهپاد توسعه نیابد.
انتهای پیام
