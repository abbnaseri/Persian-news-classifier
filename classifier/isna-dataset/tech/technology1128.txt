زنان در رانندگی در شرایط سخت بهتر از مردان هستند
مطالعات نشان می‌دهد که رانندگان زن در ورزش اتومبیلرانی به لحاظ ژنتیکی آمادگی بیشتری برای مواجهه با شرایط سخت نسبت به مردان دارند. 
به گزارش ایسنا و به نقل از دیلی‌میل، یک مطالعه جدید نشان می‌دهد که در ورزش اتومبیلرانی با اینکه هیچ تفاوتی میان آمادگی جسمانی مردان و زنان وجود ندارد، زنان با بهره‌گیری از آموزش مناسب و کسب تجربه می‌توانند عملکرد سریع‌تری نسبت به مردان داشته باشند.
تاکنون محققان بر سر تفاوت‌های فیزیکی زنان با مردان تحقیقات متعددی انجام داده‌اند و به بررسی این موضوع پرداخته‌اند که آیا زنان می‌توانند در رانندگی شرایط سخت را تحمل کنند یا خیر؟
حال محققان دانشگاه ایالتی "میشیگان" در یک مطالعه ۶ نفر را مورد بررسی قرار دادند که سه نفر از آن‌ها مرد و سه نفر دیگر زن بودند.
هدف از انجام این مطالعه این بود که به بررسی تفاوت‌های این دو جنسیت بپردازند.
این ارزیابی در دو کلاس مسابقه‌ای اتومبیل‌رانی انجام شد و نتیجه آن به این حالت بود که هیچ تفاوتی میان مرد و زن از نظر پایداری جسمانی وجود ندارد.
در این پژوهش محققان میزان ضربان قلب و تنفس، درجه حرارت بدن و پوست شرکت کنندگان را تجزیه و تحلیل کردند.
"دیوید فرگوسن" استادیار دانشگاه "میشیگان اظهار کرد، تصور غلطی که ما تاکنون داشته‌ایم این است که زنان به طور بالقوه سریع‌تر از مردان خسته می‌شوند ولی باید بگویم که این فرضیه کاملاً اشتباه بوده و زنان تنها در دوران قاعدگی به علت ایجاد برخی تغییرات در بدنشان از قبیل افزایش ضربان قلب، درجه حرارت و تغییر در سایر عوامل فیزیولوژیکی احساس خستگی می‌کنند.
نتایج این پژوهش در مجله "Medicine and Science in Sports and Exercise" انتشار یافت.
انتهای پیام
