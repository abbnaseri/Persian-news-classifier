اوبر تصاویر فرودگاه تاکسی‌های پرنده را منتشر کرد
شرکت "اوبر" به تازگی از تصاویر طراحی شده ایستگاه‌های فرود تاکسی‌های پرنده خود رونمایی کرده است.
به گزارش ایسنا و به نقل از دیلی‌میل، "اوبر"(Uber)، از تصاویر فرودگاه مخصوص تاکسی‌های پرنده رونمایی کرد. این شرکت قصد دارد در آینده، ایستگاه‌هایی موسوم به "اسکای‌پورتز"(skyports) داشته باشد که مخصوص به تاکسی‌های پرنده هستند و در حال حاضر نیز تصاویری از طرح ابتدایی آن به نمایش گذاشته است.

قرار است پورت‌های اوبر طوری طراحی شوند که بتوانند به ساختمان‌ها متصل شوند تا خارج و پیاده شدن از وسایل نقلیه هوایی برای مسافران، ساده باشد.

برای ساخت این فرودگاه، هشت شرکت، ۱۶ طراحی به اوبر ارائه داده‌اند و اوبر در حال حاضر سازندگان و شهرهای گوناگون را برای نصب ایستگاه‌های خود بررسی می‌کند.

"جان بادالامنتی"(John Badalamenti)، مدیر طراحی این فرودگاه گفت: با آغاز پروژه "اوبر ایر"(Uber Air) و گسترش برنامه پروازهای تجاری، به محیطی نیاز خواهیم داشت که پاسخگوی نیازهای این برنامه باشند.

اوبر، از شرکت‌های فعال در حوزه معماری دعوت کرده تا با تصور ایستگاه‌های اسکای‌پورت در لس‌آنجلس، دالاس و ملبورن، طرحی از این فرودگاه ارائه دهند.

هدف از این پروژه، سرعت بخشیدن به سفرهای کوتاه شهری، کاهش ترافیک خیابان‌ها و کاهش آلودگی در مراکز شهر است.
انتهای پیام
