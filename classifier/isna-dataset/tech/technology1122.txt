تولید اکسیژن در مریخ
کاوشگر بعدی مریخ که کاوشگر "مریخ ۲۰۲۰" نام دارد و قرار است تابستان سال ۲۰۲۰ میلادی توسط موشک "اتلس ۵" ناسا به مریخ ارسال شود مجهز به یک جعبه طلایی خواهد بود.
به گزارش ایسنا، کاوشگر بعدی مریخ که تابستان سال آینده به مریخ ارسال خواهد شد مجهز به یک جعبه طلایی خواهد بود. وظیفه این جعبه طلایی که "MOXIE" نام دارد، تولید اکسیژن(به صورت آزمایشی) در مریخ خواهد بود. این کار توسط جمع آوری کربن دی اکسید از جو مریخ و شکافتن الکتروشیمیایی مولکول‌ها به دو مولکول اکسیژن و کربن مونوکسید انجام می‌گیرد. در آینده این کار هم برای تنفس فضانوردان و هم برای تولید سوخت راکت‌ها هنگام برخواستن از سطح مریخ مفید خواهد بود.
"کاوشگر مریخ ۲۰۲۰ "(Mars ۲۰۲۰) مریخ نورد در حال توسعه آژانس فضایی ایالات متحده آمریکاست که قرار است در سال ۲۰۲۰ میلادی به مریخ ارسال شود. یکی از اهداف این کاوشگر بررسی حیات میکروسکوپی در مریخ است.
این مأموریت به منظور اجرای یک بررسی اخترزیست‌شناسانه در رابطه با پیشینه باستانی مریخ، بررسی فرایندهای ژئولوژیکی سطح مریخ در طول تاریخ خود در نظر گرفته شده است.
در طراحی این مریخ‌نورد از طرح مریخ‌نورد کنجکاوی استفاده خواهد شد، اما بارهای ارزشمند علمی مختلفی را به همراه خواهد داشت. دلیل طراحی نزدیک به مریخ نورد کنجکاوی، کاهش خطر شکست مأموریت و صرفه جویی در بودجه و زمان توسعه است.
چرخ‌های مریخ ۲۰۲۰ با عرض و قطر ۵۲.۵ سانتی‌متر، از جنس آلومینیوم، ضخیم‌تر و بادوام‌تر از چرخ‌های مریخ نورد کنجکاوی است.
مجموعاً ۲۳ دوربین در مریخ ۲۰۲۰ وجود دارد که ۵ دوربین بیشتر از مریخ نورد کنجکاوی است که نوید تصاویر رنگی و سه بعدی بیشتر از مریخ را می‌دهد. دوربین Mastcam-Z این مریخ نورد، قابلیت تصویربرداری استریوسکوپی به همراه زوم را نیز دارد که منجر به زاویه دید بازتر دوربین‌ها می‌شود.
انتهای پیام
