دستیار لاغری که با غذای کمتر شکم کاربر را سیر می‌کند
یک شرکت آمریکایی دستگاهی تولید کرده که با ایجاد احساس سیری در بدن به کاهش وزن کمک می‌کند. 
به گزارش ایسنا و به نقل از گیزمودو، چاقی یکی از مشکلاتی است که تعداد زیادی از مردم سراسر جهان با آن دست و پنجه نرم می‌کنند.
در این راستا شرکت زیست فناوری "گلسیس"(Gelesis) در بوستون به تازگی اعلام کرد که از سوی سازمان "غذا و دارو" آمریکا تأیید محصول جدید خود را دریافت کرده است.
این محصول یک دستگاه جدید برای کمک به کاهش وزن است و "پلنیتی"( Plenity) نام گرفته است.
دستگاه "پلنیتی" باعث می‌شود که کاربر دستگاه سریع‌تر احساس سیری کند.
این دستگاه از چند منظور منحصر به فرد است و یک روش درمانی کمکی در کنار رژیم غذایی و ورزش به حساب می‌آید و افراد با شاخص توده بدنی ۴۰ می‌توانند از آن استفاده کنند.
پیش از این دستگاه‌هایی که به کاهش وزن کمک می‌کردند افراد با شاخص توده بدنی ۳۰ را چاق در نظر می‌گرفتند. می‌توان گفت که عملکرد این دستگاه نسبت به دستگاه‌های مشابه برای درمان چاقی کاملاً متفاوت محسوب می‌شود.

این دستگاه از یک هیدروژل سوپر جاذب استفاده می‌کند. هیدروژل شبکه‌ای از زنجیرهای پلیمری آب دوست است.
هیدروژل به کار برده شده در دستگاه از موادی تشکیل شده است که در هنگام مواجهه با آب به جذب مواد کمک می‌کنند.
زمانی‌که فردی دستگاه "پلنیتی" را همراه با غذای خود می‌بلعد، در روده کوچک و شکم وی گسترش می‌یابد و فضای کمی را در اختیار غذا قرار می‌دهد و این ترتیب بدن را وادار می‌کند که زودتر از آنچه که باید احساس سیری کند.
این دستگاه در نهایت جذب بدن نمی‌شود و بدون هیچ آسیبی ا ز بدن خارج می‌شود.
شرکت زیست فناوری "گلسیس" در آزمایش دستگاه ۴۰۰ بیمار با شاخص توده بدنی ۲۷ تا ۴۰ را مورد آزمایش قرار داد.
براساس نتایج منتشر شده از آزمایش بالینی دستگاه، افرادی که در کنار رژیم غذایی و ورزش به مدت ۶ ماه از این دستگاه استفاده کردند، به طور میانگین ۶.۴ درصد از وزن اولیه خود را کم کردند.
احتمالاً این دستگاه سال آینده در دسترس عموم قرار گیرد.
انتهای پیام
