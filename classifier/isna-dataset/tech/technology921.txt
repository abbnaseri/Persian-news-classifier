بیماری‌های لثه در کودکی خطر مشکلات قلبی را افزایش می‌دهد
پژوهشگران "دانشگاه هلسینکی"(University of Helsinki) فنلاند در مطالعه اخیرشان دریافته‌اند کودکانی که از مسواک زدن انزجار دارند، احتمال اینکه در آینده به بیماری‌های قلبی مبتلا شودند، زیاد است.
به گزارش ایسنا و به نقل از دیلی میل، پژوهشگران فنلاندی اخیراً دریافته‌اند پوسیدگی دندان و "پیوره " یا "پیرادندان‌آماس" (pyorrhea) سبب ایجاد پلاک در سرخرگ‌ها می‌شود.
بنابر گفته پژوهشگران کودکانی که از مسواک کردن دندان‌هایشان بیزارند، در آینده خودشان را در معرض بیماری قلبی قرار می‌دهند.
طی این مطالعه که به رهبری دکتر "پریکو پوسینن"(Pirkko Pussinen) از "دانشگاه هلسینکی" انجام شد، پژوهشگران داده‌های ۷۵۵ کودک را طی ۲۷ سال مورد بررسی قرار دادند و دریافتند کودکانی که دچار پوسیدگی دندان و یا بیماری لثه مانند پیوره بودند، بیشتر در معرض ایجاد پلاک در شریان‌ها که به نام "تصلب شرایین" شناخته می‌شود، قرار دارند. پیوره یک بیماری عفونی است که در ناحیه لثه‌ها و سایر نسوج نگهدارنده دندان ایجاد می‌شود. طی این بیماری از پای دندان‌ها خونابه می‌آید و دهان بد بو و عفونی می‌شود. شیوع پیوره که نوع جدی‌تری از بیماری لثه است با افزایش سن بیشتر می‌شود. در تعریف علمی، پیوره التهاب بافت‌های پیرادندانی است که منجر به تخریب رباط‌های پیرادندانی و استخوان آرکی می‌شود.
تصلب شرایین یا سختاک سرخرگ‌ها آترواسکلروزیس (atherosclerosis)، نام یک بیماری در رگ‌ها و نوعی آرتریواسکلروزیس است که با رسوب لیپید و کلسترول کم‌چگال بر روی دیواره داخلی سرخ‌رگ‌های با قطر متوسط و بزرگ، مشخص می‌گردد. نتیجه این فرایند تشکیل پلاک‌های فیبری-چربی (آتروما) بوده که با افزایش سن رفته رفته ازدیاد می‌یابد و موجب تنگی رگ (استنوزیس) یا دیگر عواقب می‌گردد.
هر چه مقدار خون غنی از اکسیژن که باید به بدن ما برسد، کم باشد، خطر ابتلاء به حمله قلبی، سکته مغزی و حتی مرگ زودرس افزایش پیدا می‌کند.
بیماری لثه زمانی اتفاق می‌افتد که باکتری موجود در پلاک، بافت‌هایی که از دندان‌هایمان محافظت می‌کنند را آلوده می‌کنند. بدن برخی افراد به وجود این باکتری‌ها با ایجاد التهاب بیش از حد، واکنش نشان می‌دهند. این التهاب به تدریج سبب آسیب رساندن به رگ‌های خونی می‌شود که این امر نیز سبب ایجاد بیماری تصلب شرایین می‌شود و در نهایت می‌تواند به بیماری قلبی منجر شود.
ارتباط بین بیماری لثه و بیماری‌های قلبی در بزرگسالان به خوبی شناخته شده است، اما طی این مطالعه پژوهشگران دریافتند عدم رعایت بهداشت دهان و دندان در دوران کودکی می‌تواند در ابتلاء افراد به بیماری قلبی در دوران بزرگسالی نقش مهمی را ایفا کند.
دکتر پوسینن گفت: نتیجه این مطالعه شگفت انگیز است زیرا تاکنون شواهدی یا مطالعه‌ای که ارتباط بین عفونت‌های دهان و دندان و بیماری قلبی در کودکان را نشان دهد، انجام نشده است.
یافته‌های این مطالعه در مجله "JAMA Network Open" منتشر شد.
انتهای پیام
