با واقعیت افزوده گوگل حیوان دلخواه خود را در خانه نگه دارید!
شرکت گوگل حیوانات واقعیت افزوده(AR) را به برنامه جستجوی خود اضافه کرده است و بدین ترتیب کاربران می‌توانند حیوان مدنظر خود را در خانه داشته باشند!
به گزارش ایسنا و به نقل از انگجت، از هم اکنون اگر کاربران در برنامه جستجوی گوگل، حیوانات مشخصی را جستجو کنند به نتیجه شگفت‌آوری می‌رسند و حیواناتی به صورت واقعیت افزوده را در نتایج خود خواهند دید.
این غول فناوری یک کارت جدید برای جستجو ارائه کرده است که می‌تواند با یک گوشی دارای واقعیت افزوده فعال حیوانات مجازی را وارد دنیای واقعی کند.
این برنامه فعلاً دارای سگ، گربه، بز، قلابچه ماهی، پاندا، پنگوئن امپراتور، جوجه تیغی اروپایی، شیر، ببر و گرگ است. بنابراین هر وقت شما یکی از این حیوانات را جستجو کنید، یک کارت را مشاهده خواهید کرد که می‌گوید: با یک حیوان در اندازه واقعی از نزدیک دیدار کنید.
این کارت دارای دکمه "مشاهده در فضای خود" است که نسخه متحرک آن حیوان را در محیطی که شما در آن قرار دارید به نمایش درمی‌آورد. سپس شما می‌توانید حیوان را حرکت و اندازه آن را تغییر دهید.
این حیوانات حتی دارای جلوه‌های بصری و صوتی متناسب هستند. مثلاً ببرها می‌غرند، سگ‌ها پارس می‌کنند و گوششان را می‌خارانند، پانداها یک تکه بامبو را می‌جوند و گربه‌ها پاهایشان را می‌لیسند و خود را تمیز می‌کنند.
کاربران باید دوربین گوشی خود را در اختیار این ویژگی قرار دهند و به حافظه گوشی اجازه دهند تا اولین بار قادر به دیدن حیوانات واقعیت افزوده باشد. بعد از آن می‌توانند هر زمان که بخواهند با آن بازی کنند.
این فقط یکی از ویژگی‌های واقعیت افزوده برای جستجوی گوگل است که در کنفرانس توسعه دهندگان گوگل در اوایل ماه جاری میلادی معرفی شد.
ضمن اینکه به نظر می‌رسد این غول فناوری در حال همکاری با ناسا، سامسونگ، ولوو و دیگر شرکت‌ها برای ایجاد آیتم‌های واقعیت افزوده بیشتر در جستجوهای آینده است.
انتهای پیام
