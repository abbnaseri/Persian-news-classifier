ایکس‌باکس بازی روی گوشی!
شرکت مایکروسافت در حال راه‌اندازی پروژه "ایکس کلود"(xCloud) و فراهم کردن امکان اجرای بازی‌های ایکس‌باکس با دسته مخصوص بر روی گوشی‌های هوشمند است.
به گزارش ایسنا و به نقل از انگجت، پروژه "ایکس کلود"(xCloud) مایکروسافت تقریباً برای عرضه عمومی آماده است و در ماه اکتبر با قابلیت پخش بازی از کنسول ایکس‌باکس وان(Xbox One) بر روی هر دستگاه دلخواه عرضه می‌شود.
مایکروسافت این خبر را در نمایشگاه رسانه و تجارت E3 2019 اعلام کرد اما به جزئیات آن اشاره نکرد.
با عرضه این پلتفرم می‌توان بازی‌هایی نظیر رزیدنت اویل ۷، هل‌بلید(Hellblade)، هالو 5(Halo 5) را با یک دسته ایکس‌باکس و یک گوشی هوشمند مثل گلکسی اس ۱۰ بر روی گوشی بازی کرد.
یکی از حساسیت‌ها در این شیوه عدم اطمینان به سیگنال‌های اینترنت بی‌سیم است، بنابراین یک اتصال اترنت برقرار می‌شود تا اتصال و ارسال داده‌ها را بدون توقف انجام دهد.
سخنگوی مایکروسافت توضیح داد که این بازی‌ها از یک ایکس‌باکس محلی اجرا نمی‌شوند، بلکه از یک مرکز داده در منطقه خلیج سان فرانسیسکو و از فاصله تقریباً ۶۵۰ کیلومتری اجرا می‌شوند.

به عنوان مثال بازی "Halo 5" با رزولوشن 720p و سرعت ۶۰ فریم در ثانیه اجرا می‌شود. رزولوشن بازی و سرعت فریم بسته به نوع دستگاه و سرعت اتصال تطبیق می‌یابد.
مایکروسافت سرعت اینترنت لازم برای اجرای بی نقص این پلت‌فرم را مشخص نکرده است، اما به نظر می‌رسد اگر می‌توانید تلویزیون‌های اینترنتی را بدون توقف دریافت کنید می‌توانید پروژه xCloud را نیز اجرا کنید.
مایکروسافت اعلام کرد که تمام بازی‌های ایکس‌باکس وان در این سرویس قابل اجرا است و این شرکت همچنان به تقویت بازی‌های اختصاصی خود ادامه می‌دهد.
این سرویس در چند سال آینده می‌تواند بسیار مهم باشد، زیرا بازی‌ها آن‌قدر پیشرفته خواهند شد که شاید کاربران نخواهند فرصت بازی کردن آنها در هیچ شرایطی را از دست بدهند.

انتهای پیام
