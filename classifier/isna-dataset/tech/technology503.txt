نمایش تصویر پسربچه گمشده هلندی روی عابربانک‌ها
دولت هلند برای اولین بار در دنیا اقدام به اتصال عابربانک‌ها به سیستم "هشدار امبر" کرد و تصویر پسربچه گمشده را روی نمایشگر عابربانک‌های این کشور به نمایش درآورد.
به گزارش ایسنا و به نقل از انگجت، هلند اولین کشور در جهان است که سیستم "هشدار امبر"(Amber alerts) یا اعلام وضعیت اضطراری کودک‌ربایی را به دستگاه‌های خودپرداز متصل کرد.
این ابتکار که هفته گذشته انجام شد عکس‌هایی از بچه‌های گمشده را در نمایشگر بیش از ۳۰۰ دستگاه خودپرداز در سراسر کشور نمایش می‌دهد. برای شروع نیز عکس‌ها ابتدا در دستگاه‌های واقع در فرودگاه‌ها و مراکز خرید نمایش داده می‌شوند، اما مقامات این کشور قصد دارند به مرور این امکان را به دیگر دستگاه‌های خودپرداز در سراسر کشور گسترش دهند.
دستگاه‌های خودپرداز اطلاعاتی را در مورد دو نوع پیام فوری نمایش می‌دهند: هشدار امبر، هنگامی که کودک‌ربایی گزارش شده است و کودک در معرض خطر است و هشدار "ورمیست کایند"(Vermist Kind) که زمانی صادر می‌شود که مقامات نگران سلامت کودک گمشده باشند.
در هر دو مورد، عابربانک‌ها عکس‌هایی از کودکان گمشده را همراه با اطلاعات مربوط به آنها نشان می‌دهند که ممکن است به کشف محل نگهداری آنها کمک کند.
همچنین هنگامیکه هشداری برای نمایش وجود ندارد، دستگاه‌های خودپرداز یک کمپین ثانویه را به نمایش درمی‌آورند که شهروندان هلندی را به ثبت نام برای دریافت هشدارهای امبر روی تلفن‌های خود تشویق می‌کند.
هشدارهای امبر از دهه ۱۹۹۰ پدید آمده و تاکنون با پیشرفت تکنولوژی تکامل یافته است. کمیسیون ارتباطات فدرال ایالات متحده در سال ۲۰۱۶ سیستم هشدار اضطراری را تأیید کرد و اجازه داد پیام‌های فوری از جمله هشدار امبر به طور مستقیم در تلفن‌های همراه شهروندان به نمایش دربیاید. حتی شرکت‌های صاحب فناوری نیز این هشدارها را در سرویس‌های خود ادغام کردند و اکنون برنامه "ویز"(Waze) و گوگل هر دو هشدار امبر را به پلتفرم خود افزوده‌اند.
انتهای پیام
