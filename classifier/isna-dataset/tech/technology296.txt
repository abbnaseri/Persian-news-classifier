دوچرخه‌ الکتریکی با حسگر اثرانگشت و شارژر بیسیم موبایل+تصاویر
 شرکت سوئدی "استارک"(Stark) یک دوچرخه برقی جدید ساخته است که با اثر انگشت راه می‌افتد، می‌تواند دستگاه‌های الکترونیکی همراه دوچرخه سوار را حین دوچرخه‌سواری به شکل بی‌سیم و باسیم شارژ کند و کارایی‌های جالب دیگری نیز دارد.
به گزارش ایسنا و به نقل از گیزمگ، دوچرخه‌های برقی بهترین وسیله نقلیه برای افرادی هستند که به دنبال یک راه سازگار با محیط زیست برای گردش در شهر هستند، اما معمولاً قیمت این دوچرخه‌ها چیزی نیست که باب میل همه اقشار جامعه باشد.
اما شرکت سوئدی "استارک"(Stark) به ارائه دوچرخه‌های برقی با قیمت مناسب‌تر می‌پردازد و قصد دارد یک مدل جدید عرضه کند که قابلیت‌های قابل توجهی را با قیمت نسبتاً ارزان ارائه می‌دهد.
این شرکت سوئدی برای اولین بار در سال گذشته با ارائه یک دوچرخه تاشو که می‌توانست در سفرهای هوایی یا هر مقصود دیگری به راحتی حمل شود توجه همگان را به خود جلب کرد. اکنون مدل جدید این شرکت با یک مکانیزم لولایی مشابه ساخته شده است که کارایی‌های قابل توجهی به آن اضافه شده است.

این دوچرخه دارای چند امکان فناورانه از جمله حسگر اثر انگشت برای باز شدن قفل و امکان استفاده از آن است که قابلیت ذخیره چند اثر انگشت و امکان استفاده توسط چند نفر را فراهم می‌کند. همچنین دارای تراشه NFC برای ارتباط است.
این دوچرخه یک باتری ۱۸ آمپرساعتی با پورت‌های USB و قابلیت شارژ بی‌سیم دارد.
نسخه استاندارد این دوچرخه موسوم به "استارک درایو ترک"(Stark Drive Torque) دارای یک موتور ۲۵۰ وات متوسط است که ۸۰ نیوتن متر گشتاور را با کمک پدال به کار می‌گیرد تا به بیشینه سرعت ۴۲ کیلومتر در ساعت برسد.

شرکت "استارک" برای کسانی که دوچرخه بهتری می‌خواهند یک نسخه تقویت شده با قدرت فوق‌العاده ۱۰۰۰ واتی و لاستیک‌های ضخیم‌تر به نام "استارک درایو ترک مکس"(Stark Drive Torque Max) ارائه خواهد داد که با نیروی حداکثر ۱۶۰ نیوتن متری و با کمک پدال زدن می‌تواند به سرعت ۶۲ کیلومتر در ساعت برسد.
هر دو دوچرخه دارای ۹ دنده خواهند بود، در حالی که ویژگی‌های دیگر شامل تعلیق قابل تنظیم و ترمز دیسکی برای توقف با قدرت بیشتر در نظر گرفته شده است.

"استارک" می‌گوید که محدوده حرکتی هر دو مدل با یک بار شارژ بیش از ۱۰۰ کیلومتر خواهد بود و قیمت نسخه استاندارد از ۹۹۹ دلار شروع می‌شود که قطعاً یک قیمت معقول در دنیای دوچرخه‌های برقی است.
قیمت مدل تقویت شده هنوز اعلام نشده است اما استارک قصد دارد هر دو مدل را در ماه اوت در سایت Indiegogo برای جمع آوری پول برای تولید بگذارد.



انتهای پیام
