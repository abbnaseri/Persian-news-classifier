روش پنتاگون باعث زیان شرکت‌های آمریکایی خواهد شد
خبرگزاری روسی ریانووستی به نقل از یک منبع وابسته به سازمان فضایی روسیه(روسکاسموس) گفت: ممنوعیت استفاده از موشک‌های روسیه از سوی پنتاگون، باعث محروم شدن شرکت‌های آمریکایی از فرصت برای کار با روسیه و از بین بردن روابط دو جانبه است.
به گزارش ایسنا؛ این منبع که ریا نووستی نام او را اعلام نکرده می‌افزاید: "در واقع این تلاش، بیشتر از اینکه لطمه به صنایع فضایی روسیه باشد، باعث محروم کردن تولیدکنندگان آمریکایی از فرصت کار با صنعت موشکی و فضایی روسیه به شمار می‌رود و نمی‌تواند روسیه را از امکان استفاده از بازار بین‌المللی محدود کند.
وی معتقد است که پنتاگون می‌خواهد آنچه که طی سال‌های گذشته در روابط روسیه و آمریکا در زمینه فضا ایجاد شده و توسعه یافته است را نابود کند.
کارشناسان می‌گویند تصمیم پنتاگون در مورد عدم استفاده شرکت‌های آمریکایی از موشک‌های روسی برای پرتاب محموله‌های مختلف می‌تواند بر روی همکاری‌های بین‌المللی در سازماندهی پرتاب‌های منظم سفینه و ماهواره‌های مختلف برای بهره‌برداری‌های تجاری تأثیر منفی داشته باشد.
در حال حاضر، روسیه سالانه تعداد زیادی محموله کشورهای دیگر را با موشک‌های خود به فضا می‌فرستد و سهم مهمی از بازار جهانی فضایی را در اختیار دارد. برخی شرکت‌های آمریکایی نیز در ردیف مشتریان روسکاسموس بشمار می‌روند. قیمت‌های پایین تجهیزات فضایی و پرتاب‌های روسیه از جمله مواردی هستند که در رقابت‌های بین‌المللی باعث موفقیت روسکاسموس در جلب مشتریان بیشتر شده است.
انتهای پیام
