افزایش تعداد دانشجویان پناهنده سوری در اردن
گزارش‌ها حاکی از آن است که تعداد دانشجویان پناهنده که در دانشگاه‌های اردن در حال تحصیل هستند، چشمگیر است.
به گزارش ایسنا و به نقل از یودبلیونیوز، "عمر سلامه" دبیرکل انجمن دانشگاه‌های عرب که در امان اردن قرار دارد به تازگی آمار و ارقامی را منتشر کرده و گفته است: تخمین‌های ما نشان می‌دهد که تعداد دانشجویان پناهنده سوری که در سال تحصیلی ۲۰۱۹-۲۰۱۸ در دانشگاه‌های اردن ثبت نام کرده‌اند به حدود ۶ هزار و ۷۰۰ نفر می‌رسد.
وی افزود، انجمن دانشگاه‌های عرب پروژه ویژه‌ای را پیش گرفته است تا از دانشجویانی که به اردن، لبنان و کردستان عراق پناه برده‌اند، حمایت کنند.
این پروژه توسط سازمان ملل و با همراهی ترکیه، آلمان و اتحادیه دانشگاه‌های مدیترانه که متشکل از ۱۱۳ دانشگاه از ۲۳ کشور جهان است، سرمایه‌گذاری شده است.
سلامه گفت: این مأموریت برای حمایت دانشجویان پناهنده است تا بتوانند زندگی تحصیلی و حرفه‌ای خود را از سر گیرند.
علاوه بر بورس تحصیلی این دانشجویان دوره‌های آموزشی گوناگونی در زمینه‌های مختلف فنی و حرفه‌ای برای آنها ارائه می‌شود که آموزش زبان هم یکی از آنهاست.
انتهای پیام
