پژوهشگران یونانی ارتباطاتی بین آپنه خواب و ابتلا به سرطان در زنان پیدا کردند
براساس تحقیقات اخیر پژوهشگران دانشگاه ارسطو تسالونیکی،(Aristotle University of Thessaloniki) یونان، "وقفه تنفسی انسدادی در خواب"(OSA) ممکن است خطر ابتلاء به سرطان را در زنان افزایش دهد.
به گزارش ایسنا و به نقل از دیلی‌میل، دانشمندان یونانی طی مطالعه اخیر، داده‌های ۱۹ هزار فرد را برای بررسی اینکه دریابند آیا بین وقفه تنفسی انسدادی در خواب و سرطان ارتباطی وجود دارد یا خیر، تحلیل کردند.
وقفه تنفسی در خواب یا آپنه خواب یک اختلال خواب است که باعث توقف یا کاهش تنفس برای مدتی کوتاه (اما با تعداد بار زیاد) در طول خواب می‌شود. هر توقف می‌تواند برای چندین ثانیه یا حتی چندین دقیقه طول کشیده و معمولاً تعداد زیادی توقف در یک شب اتفاق می‌افتد. هر کدام از این دوره‌ها یک «آپنه» نامیده می‌شود. اکثر این دوره‌ها با صدای خرخر بلند همراه است که در بعضی موارد با صدا و احساس خفگی همراه می‌شود که در آن فرد ناگهان با حالت خفگی از خواب بیدار می‌شود.
با وجود اینکه در بسیاری از آپنه‌ها فرد مبتلا متوجه تنگی یا توقف تنفس خود در طول شب نمی‌شود، این دوره‌ها معمولاً باعث کاهش قابل توجه کیفیت خواب او می‌شود. در نتیجه با وجود خواب طولانی، فرد مبتلا ممکن است در طول روز احساس خستگی بیش از حد کند و کمتر به حالت آماده باش قرار گیرد. این می‌تواند منجر به حوادث غیرقابل جبران در طول روز مانند تصادفات رانندگی شود. تحقیقات نشان می‌دهد افراد مبتلا به آپنه خواب درمان نشده، تا هفت برابر بیشتر از افراد عادی در معرض تصادفات وسایل نقلیه موتوری هستند.
آپنه خواب عبارتست از وقفه تنفس بیش از ۱۰ ثانیه ضمن خواب، سه نوع آپنه تقسیم‌بندی شده است. آپنه می‌تواند انسدادی باشد یعنی در اثر انسداد در راه‌های هوایی فوقانی بوجود آید، می‌تواند مرکزی بوده یعنی به علت مشکلات مغزی ایجاد شود و همچنین می‌تواند مختلط باشد.
آنها دریافتند سرطان در زنان مبتلا به آپنه خواب نسبت به آنهایی که بدون آن بودند، شایع‌تر است اما این روند در مردان وجود ندارد.
یافته‌های این تحقیق زمانی ثابت شد که پژوهشگران سایر عوامل سرطانی، مانند شاخص توده بدنی بالا، استعمال دخانیات و مصرف الکل را نیز مورد توجه قرار دادند.
میلیون‌ها نفر در سراسر جهان دارای " وقفه تنفسی انسدادی در خواب" هستند که می‌تواند سبب ایجاد خروپف شود.
بنابر گفته پژوهشگران البته این به آن معنا نیست تمام افرادی که خروپف می‌کنند در معرض ابتلاء به سرطان قرار دارند. تغییرات شیوه زندگی می‌تواند به مقابله با این بیماری، که اغلب ناشی از اضافه وزن، سیگار کشیدن و یا مصرف الکل بیش از حد است، کمک کند.
در "وقفه تنفسی انسدادی در خواب" مسیرهای هوایی در حین خواب ضعیف شده و باعث اختلال در تنفس طبیعی می‌شود که این امر می‌تواند تأثیر زیادی بر کیفیت زندگی افراد داشته باشد.
براساس گفته‌های سرویس سلامت همگانی بریتانیا(NHS) وقفه تنفسی انسدادی در خواب می‌تواند منجر به فشار خون بالا، سکته مغزی، حمله قلبی یا دیابت نوع ۲ شود.
طی این مطالعه پژوهشگران یونانی داده‌های ۵۷۸۹ زن و ۱۳ هزار و ۷۶۷ مرد را مورد بررسی قرار دادند و پس از آن تعداد دفعاتی که داوطلبان در طول خواب در قسمت بسته شدن کامل یا بخشی از راه‌های هوایی را تجربه می‌کردند، مورد بررسی قرار دادند.
کارشناسان همچنین این موضوع را که چند بار در طول شب میزان اکسیژن خون شرکت کنندگان به کمتر از ۹۰ درصد کاهش یافته بود را نیز تحلیل کردند. داده‌ها نشان داد که ۳۸۸ نفر (۲ درصد) از شرکت کنندگان مبتلا به یک سرطان جدی هستند.
از ۳۸۸ نفر، ۱۶۰ زن (۲.۸ درصد از کل زنان) و ۲۲۸ مرد (۱.۷ درصد از کل مردان) بودند.
دانشمندان پیشنهاد کردند که سطح پایین اکسیژن خون، ناشی از تنفس محدود است که این امر می‌تواند نقش مهمی در توسعه سرطان داشته باشد.
دکتر "آثاناسیا پاتاکا"(Athanasia Pataka) یکی از نویسندگان این مطالعه گفت: این بخش تحقیق بسیار جدید است زیرا اثرات جنسیت و ارتباط آن با وقفه تنفسی انسدادی در خواب و سرطان را مورد بررسی قرار داد.
طی این مطالعه ۱۹ هزار مرد و زن را مورد بررسی قرار دادیم و دریافتیم که وقفه تنفسی انسدادی شدید در خواب با ابتلاء به سرطان مرتبط است. این ارتباط در زنان قوی‌تر از مردان است. تعداد کمی از مردان بودند که این ارتباط در آنها مشاهده شد. مردان مبتلا به وقفه تنفسی انسدادی در خواب اکثراً خواب آلود هستند و در خواب خروپف می‌کنند اما زنان مبتلا به وقفه تنفسی انسدادی بیشتر احساس خستگی، بی‌خوابی، افسردگی و سردرد صبحگاهی دارند.
یافته‌های این مطالعه در مجله "European Respiratory" منتشر شد.
انتهای پیام
