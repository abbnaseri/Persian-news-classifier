جدیدترین فناوری‌های گوگل در کنفرانس سال ۲۰۱۹ معرفی شدند+فیلم
کنفرانس سالیانه گوگل(Google I/O ۲۰۱۹) که در آن گوگل از جدیدترین دستاوردهای نرم افزاری خود پرده‌برداری کرد شب گذشته ساعت ۹:۳۰ به وقت تهران آغاز شد.
به گزارش ایسنا، ۷ مه بیش از ۷۰۰۰ توسعه دهنده در کنفرانس سالیانه گوگل که در سالن آمفی تئاتر "شورلاین"(Shoreline Amphitheater) در شهر "مانتین ویو" ایالت کالیفرنیا برگزار شد، شرکت کردند.
کنفرانس ۲۰۱۹ گوگل از تاریخ ۷ تا ۹ مه در شهر "مانتین ویو" برگزار خواهد شد. این مراسم برای توسعه دهندگان و علاقه مندان به دنیای فناوری به جریان می‌افتد.
طی این مراسم "سوندار پیچای" Sundar Pichai)‎) مدیر عامل اجرایی گوگل و "آپارنا چناپراگادا"(Aparna Chennapragada) مدیر عامل گوگل از محصولات و فناوری‌های جدید گوگل رونمایی کرده و کمی درباره آنها صحبت کردند.
محصولاتی که گوگل در این مراسم از آنها رونمایی کرده به شرح زیر است.
"گوگل داپلکس"(Google Duplex)

سال گذشته طی مراسم گوگل ای / او ۲۰۱۸، مدیر عامل اجرایی گوگل، از آخرین نوآوری خود در زمینه خدمات صوتی صحبت و از یک دستیار هوشمند با صدای کاملاً طبیعی رونمایی کرد که به صورت تلفنی قرار ملاقاتی را با فردی تنظیم می‌کند. این قابلیت "گوگل داپلکس"(Google Duplex) نام داشت. در این مکالمه این دستیار هوشمند با صدای بسیار طبیعی قرار ملاقاتی را به صورت تلفنی با فردی تنظیم می‌کرد. این هوش مصنوعی گوگل با یک فرد واقعی که در یک آرایشگاه کار می‌کرد تماس تلفنی برقرار کرد و از او برای کوتاهی مو وقت گرفت. طی مکالمه دوم این هوش مصنوعی با یک صدای مردانه با یک رستوران تماس گرفت تا یک میز رزرو کند این مکالمه به قدری طبیعی بود که آن فرد اصلاً متوجه نشد که در حال صحبت با یک ماشین است. اما طی کنفرانس دیروز گوگل از نسخه پیشرفته گوگل داپلکس که طی آن این دستیار هوشمند علاوه بر رزرو رستوران می‌تواند خودرو کرایه کرده و یا بلیط سینما رزرو کند نیز رونمایی کرد.
"اندروید کیو"(Android Q)

اواخر تابستان یا اوایل پاییز گوگل قرار است از نسخه بعدی سیستم عامل خود موسوم به "اندروید کیو"(Android Q) رونمایی کند. حریم خصوصی در نسخه بعدی سیستم عامل گوگل بیشتر نمایان خواهد بود. طی این کنفرانس گوگل اعلام کرد که گوشی‌های هوشمند تاشو از نسخه سیستم عامل جدید پشتیبانی خواهند کرد. گوگل همچنین درباره تغییرات نسخه "بتا ۳"(beta ۳) اندروید کیو نیز صحبت کرد.
دستگاه هوشمند "نست هاب مکس"(Nest Hub Max) گوگل

دستگاه" نست هاب مکس" شامل "گوگل هوم مکس" (Google Home Max)، "دوربین نست" و "گوگل هوم" (Hub Google Home) است. این دستگاه دارای یک نمایشگر هوشمند ۱۰ اینچی نیز است.
گوگل نست هاب مکس می‌تواند چهره کاربر را هنگام ورود به خانه تشخیص داده و یک صفحه خانگی شامل اعلانات تقویم یا اسلایدشویی از تصاویر خصوصی کاربران را نمایش دهد. همچنین می‌توان از نست هاب مکس برای برقراری تماس‌های ویدئویی نیز استفاده کرد.
گوشی‌های هوشمند میان رده "پیکسل ۳ ا ی"(Pixel ۳A) و "پیکسل ۳ ای ایکس ال"(Pixel ۳A XL)

از گوشی‌های هوشمند میان رده "پیکسل ۳ ای"(Pixel ۳A) و "پیکسل ۳ ای ایکس ال "(Pixel ۳A XL) طی این کنفرانس رونمایی شد. گوشی‌های "Pixel ۳A" و "Pixel ۳A XL" نسخه‌های ارزان‌تر گوشی‌های هوشمند "Pixel ۳"و "Pixel ۳XL" هستند. گوشی‌های مذکور علاوه بر طراحی زیبا و قیمت مناسب دارای دوربین‌هایی با کیفیت فوق العاده هستند. قیمت گوشی‌های"Pixel ۳A" و"Pixel ۳A XL" گوگل به ترتیب ۴۰۰ و ۴۷۹ دلار است.
هوش مصنوعی

گوگل در حال استفاده از هوش مصنوعی و فناوری تشخیص صدا برای کمک به افراد دارای معلولیت است تا آنها بتوانند به طور مستقل و راحت‌تر زندگی می‌کند. گوگل با همکاری "مؤسسه توسعه درمانی ای. ال. اس"(ALS Therapy Development Institute) و "مؤسسه ابتکار ای. ال. اس" (ALS Residence Initiative) طی پروژه‌ای تحت عنوان "پروژه ایفوریا"(Project Euphoria) برای توسعه فناوری برای بیماران مبتلا به "اسکلروز جانبی آمیوتروفیک"(ALS) همکاری کرده است. ایده توسعه فناوری مذکور این است که دوست و خانواده افراد مبتلا به "اسکلروز جانبی آمیوتروفیک" بتوانند با کمک هوش مصنوعی عزیزانشان را بهتر درک کنند.
"گوگل گو" (Google go)

"گوگل گو" (Google go) یک برنامه جستجو است. گوگل گو با بهره‌گیری از فهرست جستجوهای قبلی کاربر، اقدام به پیشنهاد مطالب مورد علاقه او می‌کند. این برنامه از جستجوی صوتی نیز پشتیبانی می‌کند و قادر به ترجمه مطالب به تمام زبان‌ها نیز است.
"دستیار گوگل" (Google Assistant)

پس از گذشت سه سال از رونمایی از "دستیار گوگل"(Google Assistant) توسط "سوندار پیچای" مدیرعامل اجرایی گوگل، اکنون بزرگترین آپدیت آن عرضه شده است که ۱۰ برابر سریع‌تر از قبل پاسخ می‌دهد. در نمایش نسخه جدید دستیار هوشمند گوگل در رویداد ۲۰۱۹ گوگل علاوه بر نمایش سرعت فوق العاده این دستیار هوشمند، ویژگی‌های دیگری نیز به نمایش گذاشته شد. به عنوان مثال وقتی "مگی هولنجر" مدیر برنامه گوگل یک تاکسی اینترنتی درخواست کرد، دستیار هوشمند گوگل مکان فعلی وی را می‌دانست و بین هر درخواست نیز مجبور به صدا کردن گوگل اسیستنت برای فعال شدنش نبود. ضمن اینکه این افزایش سرعت نه تنها از دقت و درک آن کم نکرده است بلکه به آن افزوده است.
گوشی‌های هوشمند تاشو

دنیای فناوری گوشی‌های هوشمند همواره با نوآوری‌های جدید متحول می‌شود و به نظر می‌رسد گوشی‌های تاشو جدیدترین ایده فراگیر در بین شرکت‌های بزرگ شده است و خبر می‌رسد که اکنون گوگل نیز به این جرگه پیوسته است. گوگل در پاییز گذشته اعلام کرد که سیستم عامل اندروید از گوشی‌های تاشو پشتیبانی می‌کند. این اعلام نشان می‌دهد که گوگل حداقل این فناوری جدید را تحت نظر داشته است. آنها طی این مواسم به دلیل سوال یکی از حضار در این باره کمی درباره آن صحبت کردند اما درباره زمان قطعی عرضه آن چیزی نگفتند و تنها اعلام کردند که این فناوری بسیار مهم است، اما گوگل در حال حاضر فعلاً چیزی برای اعلام در این زمینه ندارد.
گوگل لنز

طی این کنفرانس آنها از نسخه پیشرفته‌تر "گوگل لنز"(Google Lens) رونمایی کردند. اکنون "گوگل لنز" می‌تواند در رستوان نیز به شما یاری رساند. هنگامیکه کاربر دوربین گوشی خود را به سمت منوی رستوران باز می‌کند، گوگل لنز می‌تواند با بررسی منوی رستوران، غذاهای محبوب آنجا را همراه با تصویر غذا به کاربر نشان دهد.
در ابتدا نرم افزار گوگل لنز تنها بر روی گوشی‌های پیکسل گوگل قابل دسترسی و استفاده بود اما اکنون تمامی گوشی‌های مجهز به سیستم عامل اندروید می‌توانند از خدمات آن لذت ببرند به گونه‌ای که این اپلیکیشن در آخرین نسخه آن با دوربین اصلی برخی از گوشی‌های هوشمند سازگار شده است. همچنین کاربران در صورت نیاز به جست‌وجوی اطلاعات خاص می‌توانند به صورت مستقیم و بر روی دوربین خود گوشی به این اطلاعات دسترسی پیدا کنند.
گوگل لنز برای بسیاری از گردشگران و توریست‌های خارجی کاربرد بالایی دارد چرا که آن‌ها بدون دانستن زبان مورد نظر هم قادر خواهند بود از نوع فروشگاه‌ها و محصولات ناآشنای آن کشور و همچنین اطلاعاتی از اماکن تاریخی سر راه خود مطلع و آگاه شوند.
گل لنز از فناوری هوش مصنوعی بهره می‌برد و به کاربران این امکان را می‌دهد تا با استفاده از لنز دوربین گوشی خود، تجربیات و اطلاعات گسترده بسیاری را به دست بیاورند.
هوش مصنوعی گوگل به کاربران اجازه می‌دهد تا با گرفتن دوربین گوشی مقابل اشیا، مکان‌های پیرامون، فروشگاه‌ها و اماکن تاریخی، تفریحی و عکس گرفتن از آنها، اطلاعات دقیق و جزئیات کلی آن را بدست آورند.
"گوگل مپ"(Google map)

گوگل طی کنفرانس به نسخه جدید برنامه مشهور خود موسوم به "گوگل مپ" نیز اشاره کرد و گفت دارندگان گوشی‌های هوشمند پیکسل می‌توانند با آپدیت این برنامه از قابلیت جدید آن استفاده کنند. گوگل در نسخه جدید این برنامه با بهره گیری از فناوری واقعیت افزوده این امکان را به کاربر داده است تا به جای نگاه کردن به نقطه آبی روی نقشه، می‌تواند خیابان مورد نظر را در همان زمان مشاهده کند و فناوری واقعیت افزوده نیز با نشان دادن فلش، جهات مختلف را به او نشان می‌دهد.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
