چاپ ۳ بعدی حمام و توالت بتنی در یک نصف روز
مهندسان دانشگاه فنی نانیانگ سنگاپور موفق به چاپ سه بعدی اتاقک‌های حمام و توالت پیش‌ساخته تنها طی یک نصف روز شدند.
به گزارش ایسنا و به نقل از گیزمگ، فناوری چاپ سه‌بعدی تأثیرگذاری واقعی و مهمی در دنیای ساخت و ساز خواهد داشت و همین حالا هم دفاتر، خانه‌ها و حتی کاخ‌هایی را دیده‌ایم که با فناوری چاپ سه بعدی ساخته شده است.
اکنون محققان سنگاپوری موفق به چاپ سه بعدی یک اتاقک حمام و توالت طی یک روز شده‌اند.
کلید موفقیت رویکرد جدید محققان دانشگاه فنی نانیانگ سنگاپور مخلوط بتن مخصوص طراحی شده توسط آنان است که شامل مواد سازگار با محیط زیست مانند ژئوپلیمرهای ساخته شده از خاکستر زباله‌ها است. این بتن به اندازه کافی مرطوب هست تا از نازل چاپگر سه بعدی بیرون بیاید، اما سریع سفت می‌شود تا دستگاه بتواند لایه دیگری را روی آن قرار دهد.
چاپگر به راحتی می‌تواند دیواره این دستشویی را لایه به لایه از روی زمین بسازد و بالا بیاید.
به گفته محققان، این روش باعث صرفه‌جویی در مواد و وزن تا ۳۰ درصد می‌شود و تقریباً نصف زمان ساخت یک حمام و توالت بتنی پیش‌ساخته معمولی وقت می‌گیرد.

این نوع از توالت و حمام‌های از پیش ساخته شده از سال ۲۰۱۴ در پروژه‌های ساختمانی سنگاپور رایج شده است تا در نیروی انسانی و زمان صرفه‌جویی شود.
این تیم دو نمونه از این حمام و توالت را با روش جدید خود ساخت که مدل کوچک‌تر ۹ ساعت و ساخت مدل دوم که بزرگ‌تر بود کمی بیشتر از ۱۲ ساعت طول کشید.
پس از تکمیل فرآیند ساخت دیواره، شیرآلات و اتصالات مانند دستشویی، آینه، دوش و توالت طی حدود پنج روز به آن اضافه می‌شود. سپس این حمام‌های پیش‌ساخته، سبک، ارزان و سازگار با محیط زیست می‌توانند به محل ساخت و ساز ساختمان‌ها منتقل و در واحدهای آن جاگذاری شوند.
پروفسور "تان مینگ جن" سرپرست این پروژه گفت: با چاپ این حمام و توالت‌های آماده، شرکت‌ها می‌توانند در هزینه‌های خود و همچنین هزینه‌های نیروی انسانی صرفه‌جویی کنند. این روش امنیت محل کار را بهبود می‌بخشد، زیرا ربات‌ها این کار را انجام می‌دهند.
اکنون تیم سازنده در حال تلاش برای به دست آوردن تأیید مقامات نظام مهندسی برای گرفتن مجوز استفاده از این فناوری در ساختمان‌ها هستند.
انتهای پیام
