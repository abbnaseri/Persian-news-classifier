بر فراز این تیله آبی رنگ زیبا
توصیف زیبایی زمین، از مدار آسان نیست. اما فضانوردان در عکس‌های ارسالی خود تلاش کرده‌اند تا تنها بخشی از این زیبایی را نه فقط از فضا بلکه در روی زمین به نمایش بگذارند و نشان دهند که فضانورد، در هر حال زمینی است.
به گزارش ایسنا؛ فضانوردان از سال ۱۹۶۱ که یوری گاگارین به عنوان نخستین انسان به فضا رفت و زمین را از مدار دید، این لذت بی‌نظیر را تجربه کرده‌اند. او بعداً گفت: در اطراف زمین پرواز کردیم، من دیدم سیاره ما چقدر زیباست. انسان‌ها، ما باید این زیبایی را حفظ و افزایش دهیم نه آنکه نابودش کنیم.
این تنها نظر گاگارین نیست. همه کسانی که به فضا رفته‌اند آن را سحرانگیز می‌دانند. لوکا پارمینتو فضانورد ایتالیایی معتقد است که کلمات نمی‌توانند زیبایی زمین را برسانند. در سال ۱۹۶۸ خدمه آپولو ۸ برای اولین بار مدار اطراف زمین را به طرف ماه ترک کردند. در شب کریسمس، فضانورد ویلیام آندرس منظره‌ای فراموش نشدنی را به نمایش گذاشت. طلوع زمین از مدار ماه، سیاره‌ای غرق در رنگ آبی و آن را به تیله‌ای تشبیه کرد با زیبایی خیره کننده.
بسیاری از فضانوردان پس از بازگشت از فضا تلاش می‌کنند انسان‌ها را به این نکته متوجه کنند که زمین تنها خانه ما در جهان هستی است و ما باید از آن نگهداری کنیم و اینک پس از سال‌ها که فضانوردان را در فضا، در سفینه و ایستگاه‌های فضایی دیده‌ایم، تنی چند از آنها برای نشان دادن زیبایی‌های سیاره مادری، در زمین عکس گرفته‌اند تا نشان دهند منظره زمین نه فقط از فضا بلکه بر روی این سیاره هم زیباست.

گنادی پادالکا فضانورد روس در پارک جنگلی جزیره الک، روسیه عکس گرفته است. او طی پنج پرواز از سال ۱۹۹۸ تا ۲۰۱۵ توانست رکورد ۸۷۸ شبانه روز اقامت در فضا را به دست آورد. او معتقد است بزرگترین تهدید برای انسان، عدم توانایی ما در پیدا کردن یک زبان مشترک با یکدیگر برای حل مشکلات است.
پادالکا می‌گوید: زمین زنده خواهد ماند، حتی اگر فعالیت‌های انسانی آن را تغییر دهد. اما آیا بشریت به عنوان یک گونه زنده می‌ماند؟ یا قربانی اشتباهات خود خواهد شد؟ در مدار ما در یک فضای بسیار محدود کار می‌کنیم - آمریکایی‌ها، روس‌ها، کانادایی‌ها و ژاپنی‌ها. در آنجا ما یکدیگر را درک می‌کنیم. چرا روی زمین چنین تفاهمی غیرممکن است؟
سامانتا کریستوفورتی فضانورد ایتالیایی که ۱۹۹ روز در ایستگاه فضایی بین‌المللی زندگی کرده، در کوه‌های آلپ عکس گرفته تا گوشه‌ای دیگر از زیبایی زمین را نشان دهد.

کارن نایبرگ فضانورد آمریکایی که به عنوان حمایت از محیط زیست در دریاچه کادو، تگزاس عکس گرفته می‌گوید: " من می‌خواهم در آینده بیشتر برای محافظت از حیوانات کوشش کنم. همه بخش‌های زمین با هم تعامل دارد. نگاه به سیاره از فضا، به شما این درک را می‌دهد که زمین یک مجموعه غیرقابل تجزیه در یک اکوسیستم است که هر جاندار آن مهم به شمار می‌رود حتی کوچک‌ترین شأن.
للاند ملولین فضانورد سیاهپوست ناسا که در سال‌های ۲۰۰۸ و ۲۰۰۹، دو بار در فضا، اقیانوس را از بالا دیده با برداشتن عکسی بر روی زمین در لانگ آیلند باهاما زیبایی آب‌های زمین را نشان داده است.
ادو لو فضانورد ناسا که سه بار به فضا سفر کرده و ۲۰۶ شبانه روز از عمرش را در مدار زمین گذرانده است در کنار محل برخورد شهاب سنگ در آریزونا عکسی گرفته است. او پس از سفر فضایی اش اقدام به تأسیس بنیادی برای محافظت از زمین کرد که هدفش مطالعه علمی و مهندسی برای جلوگیری از برخورد مخرب سیارک‌ها با زمین است.


انتهای پیام
