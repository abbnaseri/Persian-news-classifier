حیوانات هم تله‌پاتی دارند!
 مطالعه جدید پژوهشگران دانشکده مهندسی زیستی "دانشگاه کالیفرنیا، برکلی"(University of California, Berkeley) نشان می‌دهد حیوانات نیز همانند انسان‌ها با یکدیگر ارتباط ذهنی دارند.
به گزارش ایسنا، پژوهشگران اخیراً با مطالعه بر روی خفاش میوه خوار مصری و موش‌ها دریافته‌اند حیوانات نیز همانند انسان‌ها با یگدیگر ارتباط ذهنی دارند.
طی این مطالعه پژوهشگران از روش تصویربرداری "اف‌.ام‌.آر.آی" یا "تصویرسازی تشدید مغناطیسی کارکردی" و نوار مغزی دریافتند نورون‌های مغز حیوانات نیز همانند انسان‌ها هنگام تعامل اجتماعی با یکدیگر هماهنگ می‌شوند.
نخستین مطالعات مربوط به خفاش‌های میوه خوار مصری توسط "مایکل یارسف"(Michael Yartsev) از دانشکده مهندسی زیستی "دانشگاه کالیفرنیا، برکلی" رهبری شد.
خفاش میوه خوار مصری(Rousettus aegyptiacus) نام یک گونه از تیره خفاش میوه‌خوار است. این گونه در بخش‌هایی از آفریقا به جز صحرای بزرگ آفریقا، خاورمیانه تا پاکستان و شمال هند یافت می‌شود.

طی این مطالعه گروهی از محققان روزانه به مدت ۱۰۰ دقیقه فعالیت‌های روزمره خفاش‌ها از جمله خوردن، تیمار کردن و جفت گیری را مورد بررسی قرار دادند. دانشمندان به منظور نظارت بر فعالیت عصبی خفاش‌ها از تجهیزات خاصی به نام "الکترفیزیولوژی بی سیم"(wireless electrophysiology) استفاده کردند.
پس از مدتی پژوهشگران مشاهده کردند هنگامیکه خفاش‌ها در حال انجام یک فعالیت یکسان هستند، با یکدیگر ارتباط عصبی دارند. پژوهشگران فرض کردند که آنها نیز همانند انسان‌ها با یکدیگر ارتباط مغزی دارند.
در بخش دوم این مطالعه، پژوهشگران مطالعه‌ای بر روی موش‌ها نیز انجام دادند. طی این آزمایش آنها فعالیت‌های مغز موش‌ها را مورد بررسی قرار دادند و از دستگاه دیگری استفاده کردند که آنها را قادر ساخت تا صدها فعالیت عصبی موش‌ها را بررسی کنند. آنها سپس تصمیم گرفتند دستگاهی به نام "میکرواندوسکوپ مینیاتوری"(miniaturized microendoscope) را بر روی بدن موش‌ها قرار دهند. پس از قرار دادن این دستگاه پژوهشگران متوجه شدند موش‌ها نیز همانند خفاش‌ها دارای یک ارتباط عصبی هستند. آنها دریافتند ارتباط اجتماعی بین موش‌ها بسیار شبیه به انسان است.
انتهای پیام
