توسعه تتوی الکترونیکی فوق نازک برای نظارت بر قلب
 دانشمندان دانشگاه تگزاس یک تتوی الکترونیکی فوق نازک با دو حسگر برای نظارت بر شرایط قلب توسعه داده‌اند.
به گزارش ایسنا و به نقل از گیزمگ، قبلاً هم در مورد به اصطلاح "تتوهای الکترونیکی" انعطاف‌پذیر شنیده‌ایم که جایگزین راحت‌تر و پایدارتری برای الکترودهای سفت و سخت هستند که به طور سنتی برای نظارت بر قلب بیماران قلبی استفاده می‌شد.
اکنون محققان دانشگاه "تگزاس در آستین" ادعا می‌کنند که یک نمونه از این تتوهای الکترونیکی ساخته‌اند که از همه نمونه‌های کنونی دقیق‌تر است و به دو شیوه سلامت قلب را دنبال می‌کند.
این دستگاه توسط یک تیم از دانشگاه تگزاس به رهبری پروفسور "نانشو لو" توسعه یافته است و شامل دو حسگر نواری نازک است.
یکی از این حسگرها از طلا و پلاستیک‌های پلی‌اتیلن ترفتالات(PET) و دیگری از پلیمر شناخته شده به اسم پلی‌وینیلیدین فلوراید(PVDF) ساخته شده است. دومی فیزوالکتریک است، به این معنی که وقتی در معرض فشار مکانیکی قرار بگیرد بار الکتریکی تولید می‌کند.
هر دو حسگر به یک ورق نازک از پانسمان پزشکی شفاف متصل می‌شوند.
این تتوی الکترونیکی به طور موقت به قفسه سینه بیمار چسبانده می‌شود و به دلیل انعطاف پذیر بودن، با حرکت بیمار همگام می‌شود و به همین دلیل باعث هیچ ناراحتی و مزاحمت نمی‌شود و می‌تواند چندین روز بر روی سینه بیمار باقی بماند.
در حال حاضر دستگاه باید در انتها به رایانه متصل شود، اما در آینده نزدیک خواهد توانست داده‌ها را به صورت بی‌سیم به یک برنامه در یک گوشی هوشمند منتقل کند.
همانطور که قبلاً ذکر شد، تتوی الکترونیکی به دو شیوه عمل می‌کند، به این معنی که از دو حسگر خود برای نظارت بر قلب از طریق الکتروکاردیوگرافی(ECG) یا نوار قلب و لرزه‌تپش‌نگاری(SCG) استفاده می‌کند.
روش ECG که اکثر مردم با آن آشنا هستند، شامل ضبط فعالیت الکتریکی قلب است که با هر ضربان قلب تولید می‌شود.
از سوی دیگر SCG ارتعاشات قفسه سینه را با هر تپش قلب اندازه‌گیری می‌کند. به گفته محققان، SCG به عنوان یک فرم کنترل کیفیت عمل می‌کند که دقت قرائت‌های ECG را مشخص و تایید می‌کند.
"لو" می‌گوید: ما می‌توانیم از طریق جمع آوری همزمان اطلاعات از هر دو شیوه، بینش بسیار بهتری نسبت به سلامت قلب داشته باشیم.
این تحقیق در مجله Science Advanced منتشر شده است.
انتهای پیام
