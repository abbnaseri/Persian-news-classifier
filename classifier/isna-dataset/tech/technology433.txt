چاپگرهای ۳بعدی به هوش مصنوعی مجهز می‌شوند
یک استارتاپ وابسته به دانشگاه "ام.آی.تی" قصد دارد با مجهز کردن چاپگرهای سه‌بعدی به هوش مصنوعی، دقت و سرعت آنها را در ساخت محصولات بالا ببرد.
به گزارش ایسنا و به نقل از ام. آی. تی نیوز، شاید اجسامی که با کمک فناوری چاپ سه‌بعدی ساخته می‌شوند، سبک‌تر، قوی‌تر و پیچیده‌تر از اجسامی باشند که با روش‌های قدیمی ساخته شده‌اند اما پیش از به کار بردن آنها در تولید ابزار گوناگون، باید بر چندین چالش فنی غلبه کرد.
چاپگرهای تجاری که اکنون در دسترس قرار دارند، معمولاً یا از سرعت بالا یا از دقت بالایی برخوردار هستند و یا مواد با کیفیتی ارائه می‌دهند. به ندرت می‌توان چاپگری پیدا کرد که هر سه مورد را شامل شود و کارایی محدودی نداشته باشد. به همین دلیل، چاپ سه‌بعدی در حال حاضر فقط برای تولید نخستین نمونه محصولات و تولید در حجم کم مورد استفاده قرار می‌گیرد.
به تازگی، یک استارتاپ وابسته به دانشگاه "ام. آی. تی"(MIT) موسوم به "اینکبیت"(Inkbit) تصمیم گرفته تا همه مزایای چاپ سه‌بعدی را در گروهی از محصولاتی که تاکنون هرگز با چاپ سه‌بعدی تولید نشده‌اند به کار بگیرد و تولید این محصولات را در حجمی انجام دهد که فرآیند تولید را در صنایع گوناگون متحول کند.
این استارتاپ در نظر دارد تا چاپگر سه‌بعدی خود را با سیستم‌های یادگیری ماشینی ترکیب کند. در این فرآیند، هر لایه از جسم مورد نظر اسکن و خطاهای احتمالی هنگام چاپ اصلاح می‌شوند. سیستم یادگیری ماشینی طی این فرآیند، از اطلاعات به دست آمده برای پیش‌بینی رفتار مواد استفاده می‌کند تا تولید محصولات نهایی، دقیق‌تر باشد.
"داوید مارینی"(Davide Marini)، بنیانگذار و مدیرعامل اینکبیت گفت: ایده ابتدایی این استارتاپ، مجهز کردن چاپگرهای سه‌بعدی به چشم و مغز است. این ایده می‌تواند کاربردهای بسیاری را برای سیستم‌های اینکبیت ارائه دهد تا سیستم‌ها بتوانند موادی را چاپ کنند که منعطف‌تر هستند و با دقت بیشتری تولید شده‌اند.

اگر جسمی مانند تراشه رایانه‌ای یا عناصر الکترونیکی برای چاپ ارائه شود، چاپگر می‌تواند کار خود را با دقت انجام دهد و پس از کامل شدن تولید نهایی، یک کپی دیجیتالی از آن را برای ضمانت کیفی نگه دارد.
اینکبیت هنوز یک شرکت تازه‌کار است اما قصد دارد فروش محصولات چاپ سه‌بعدی خود را طی یک طرح آزمایشی، از اواخر سال جاری آغاز کند. این استارتاپ در صورت موفقیت در کار خود، می‌تواند نظر شرکت‌های تولید کننده تجهیزات پزشکی و ابزار خودکار را به خود جلب کند و تا چند سال آینده، به یک تولید کننده بزرگ تبدیل شود.
مارینی افزود: در حال حاضر، همه از مزایای فناوری چاپ سه‌بعدی خبر دارند اما بیشتر افراد، مشکلاتی را در رابطه با آن تجربه کرده‌اند. دستگاه ما نخستین نمونه‌ای است که می‌تواند ویژگی‌های مربوط به هر ماده را یاد بگیرد و رفتار آن را پیش‌بینی کند. من باور دارم که این طرح می‌تواند تحول بزرگی در صنعت به وجود آورد زیرا این قابلیت را دارد تا یک ایده را به محصولی کاربردی تبدیل کند.
انتهای پیام
