اوتیسم را می‌توان قبل از ۱۴ ماهگی تشخیص داد
یک مطالعه جدید نشان می‌دهد که می‌توان اوتیسم را قبل از ۱۴ ماهگی نوزادان تشخیص داد، در حالی که زودترین زمان تشخیص فعلی ۱۸ تا ۲۴ ماهگی است.
به گزارش ایسنا و به نقل از تک‌تایمز، اوتیسم یا درخودماندگی نوعی اختلال رشدی است که در یک کودک از هر ۶۸ کودک اتفاق می‌افتد. والدین معمولاً فرزندان خود را برای تشخیص اوتیسم بین ۱۸ تا ۲۴ ماهگی نزد پزشک می‌برند.
با این حال تحقیقات جدید نشان می‌دهد که غربالگری اختلال طیف اوتیسم در ۱۴ ماهگی می‌تواند درمان‌های مربوط به این بیماری را از دستورالعمل‌های توصیه شده فعلی توسط آکادمی اطفال آمریکا مؤثرتر کند.
این مطالعه که در روز دوشنبه ۲۹ آوریل در مجله JAMA Pediatrics منتشر شد، بیش از ۱۲۶۹ کودک بین ۱۲ تا ۳۶ ماهه را با اختلال طیف اوتیسم و بدون آن آزمایش کرد.
کودکان با ویژگی‌هایی مانند تأخیر در گفتار، تأخیر در رشد ذهنی و سایر مسائل مربوط به رشد ذهن که به عنوان ویژگی‌های ASD شناخته می‌شود، توسط یک روانشناس مورد ارزیابی قرار گرفتند.
یافته‌ها نشان داد که ثبات کودکان مورد آزمایش بین سن ۱۲ تا ۱۳ ماه ضعیف است. تنها ۵۰ درصد آنها در هنگام ویزیت بعدی با ASD تشخیص داده شدند، در حالی که کودکانی که در ۱۴ ماهگی اوتیسم در آنها تشخیص داده شده بود، همچنان ۷۹ درصد احتمال داشت که این اختلال را داشته باشند.
براساس این مطالعه، تشخیص دقیق اختلال طیف اوتیسم زودتر از ۱۸ ماهگی نیز امکان‌پذیر است و ممکن است بتوان درمان سودمندتری برای اختلال طیف اوتیسم در این سن آزمایش کرد.
دکتر "کارن پیرس" از گروه علوم اعصاب دانشگاه کالیفرنیا و نویسنده این مطالعه امیدوار است که این مطالعه بتواند به کودکان و خانواده‌هایشان کمک کند و یک قدم مهم برای درمان‌های زودهنگام باشد.
وی گفت: هنگامی که نوزاد با ویژگی‌های ASD شناخته می‌شود، احتمال آن بسیار کم است که در سن ۳ یا ۴ سالگی بتوان به او کمک زیادی کرد، بنابراین ضروری است که هر چه زودتر از هر ابزار مؤثری که می‌توانیم برای شروع درمان استفاده کنیم.
سایر پزشکان و متخصصان نیز حرف‌های پیرس را تأیید می‌کنند و آنها هم معتقدند که تشخیص اختلال طیف اوتیسم باید هرچه زودتر انجام شود.
"مایکل موریر" استادیار و مدیر برنامه‌ریزی و ارزیابی در مرکز اوتیسم "اموری" در دانشکده پزشکی دانشگاه اموری در آتلانتا نیز در مورد این مطالعه اظهار نظر کرد.
وی گفت: مهمترین مزیت در تشخیص زودهنگام اوتیسم، جلوگیری از رفتارهای چالش برانگیز مانند کوبیدن سر روی میز برای جلب توجه و یا دوری کردن از دیگران است.
وی افزود: این رفتار کودک اوتیسمی به این دلیل است که در طول زمان آموخته است که اگر ارتباط نداشته باشم و شروع به کوبیدن سرم کنم، منجر به واکنش می‌شود. بنابراین با تشخیص زودهنگام احتمالاً می‌توانیم از بسیاری از این نوع رفتارها جلوگیری کنیم.
موریر همچنین اشاره کرد که تشخیص زودهنگام می‌تواند به نفع خانواده‌های این کودکان و اطرافیان آنها باشد. والدین می‌توانند اعتماد به نفس فرزندان خود را افزایش دهند تا بتوانند تجربیات اجتماعی واقعی که هر کودک باید با آن مواجه شود را داشته باشند.
وی افزود که تشخیص زودهنگام اوتیسم می‌تواند منجر به بروز مهارت‌های لازم برای رسیدن به حداکثر توانایی کودکان شود. والدین نیز نباید کم کاری کنند، زیرا درک اهمیت تشخیص ASD بسیار مهم است.
انتهای پیام
