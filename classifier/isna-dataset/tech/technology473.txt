خواب بعد از ظهر، مشکلات رفتاری کودکان را برطرف می‌کند
پژوهشگران آمریکایی در بررسی جدیدی نشان دادند که خواب کوتاه بعد از ظهر می‌تواند به افزایش شادی و کاهش مشکلات رفتاری کمک کند. 
به گزارش ایسنا و به نقل از مدیکال‌اکسپرس، همه والدین می‌دانند که یک خواب کوتاه، چه تأثیر مثبتی بر حوصله، سطح انرژی و عملکرد کودکان در مدرسه دارد. بررسی جدید پژوهشگران "دانشگاه پنسیلوانیا" (UPenn) و "دانشگاه کالیفرنیا، ارواین" (UCI)، بینش‌های جدیدی در مورد این موضوع ارائه می‌دهد.
این بررسی که روی سه هزار نفر از کودکان بین ۱۰ تا ۱۲ سال انجام شده، نشان می‌دهد که خواب کوتاه نیمروز با شادی، کنترل و ثبات روحیه در ارتباط است و به کاهش مشکلات رفتاری و افزایش آی‌کیو منجر می‌شود. "آدریان رین" (Adrian Raine)، از نویسندگان این پژوهش گفت: عملکرد کودکانی که خواب بعد از ظهر را در هفته، سه بار یا بیشتر تجربه می‌کنند، ۷.۶ درصد بهتر از کودکان دیگر است.
"جیانگونگ لیو" (Jianghong Liu)، نویسنده ارشد این پژوهش گفت: مشکلات مربوط به خواب و کسل بودن طی روز، به صورت قابل توجهی در حال گسترش است. به علاوه، اثرات منفی خواب ضعیف بر عملکرد شناختی، عاطفی و فیزیکی، در پژوهش قبلی که روی کودکان مقطع پیش دبستانی و کوچک‌تر صورت گرفت، ثابت شده‌اند.
پژوهشگران، داده‌های گوناگونی را در مورد توالی و دوام خواب کودکان و همچنین میزان شادی، ثبات روحیه و شرایط فیزیکی آنها گردآوری کردند. همچنین از معلمان آنها خواستند تا اطلاعات رفتاری و آموزشی هر دانش‌آموز را در اختیار آنها قرار دهند. سپس، ارتباط میان خواب و نتایج به دست آمده را با موضوعاتی مانند جنسیت، مقطع تحصیلی، محل قرار گرفتن مدرسه، تحصیلات والدین و خواب شب مقایسه کردند.
"سارا مدنیک" (Sara Mednick)، از پژوهشگران این پروژه گفت: این پژوهش، نخستین نمونه از نوع خود به شمار می‌رود. بسیاری از پژوهش‌های آزمایشگاهی نشان داده‌اند که خواب کوتاه بعد از ظهر می‌تواند تأثیر مثبت خواب کامل شبانه را بر وظایف شناختی داشته باشد. ما در این پژوهش دریافتیم که میزان خواب نیمروز می‌تواند بر عملکرد رفتاری، آموزشی، اجتماعی و فیزیولوژیکی کودکان مؤثر باشد.
لیو افزود: خواب کوتاه بعد از ظهر، بهترین و کم هزینه‌ترین روش برای بازیابی روحیه است و ساده‌ترین راه حل برای کمک به آنها به شمار می‌رود.
این پژوهش، در مجله "Sleep" به چاپ رسیده است.
انتهای پیام
