مریخ لرزید
به نظر می‌رسد فرودگر "اینسایت"(InSight) ناسا ارتعاشی از سطح مریخ را احساس کرده است که احتمالاً یک مریخ‌لرزه یا زلزله در مریخ را ثبت کرده باشد.
به گزارش ایسنا و به نقل از انگجت، زمان زیادی از تجربه مریخ‌لرزه توسط فرودگر "اینسایت" ناسا نگذشته است. حسگرهای اینسایت در تاریخ ۶ آوریل لرزش را در سطح مریخ ثبت کردند که به نظر می‌رسد ناشی از داخل مریخ بوده است، نه یک منبع بالاسطحی مانند باد یا خود اینسایت.
اگرچه این رویداد خیلی آرام‌تر از آن بوده است که اطلاعات چندانی از شرایط داخل مریخ بدهد اما به هر حال نشان داد که مریخ از لحاظ لرزه‌ای فعال است.
لرزه‌های دیگری در تاریخ ۱۴ مارس، ۱۰ و ۱۱ آوریل اتفاق افتاد که آنها هم ضعیف بودند.
آژانس فضایی آمریکا(ناسا) با ابزاری موسوم به SEIS بر روی اینسایت به دنبال طراحی سیستم لرزه‌نگاری و بررسی ساختار داخلی مریخ است. این ابزار به منظور محدود کردن تأثیر باد و آب و هوا چندین عایق دارد که به آن اجازه می‌دهد لرزه‌های سطحی را بدون نیاز به رفتن به عمق سطح مریخ به راحتی حس کند.
لرزه‌های ضعیف‌تر نیز با استفاده از حسگرهای بسیار حساس اینسایت موسوم به VBB ثبت می‌شوند.
محققان همچنان سعی دارند علت دقیق مریخ‌لرزه را مشخص کنند و انتظار دارند نتایج دقیق‌تری را در آینده به اشتراک بگذارند.
البته آنچه در حال حاضر در دسترس است نیز قابل توجه است. زیرا بهره‌وری و کارایی فوق‌العاده اینسایت را نشان می‌دهد که جنبه‌هایی از مریخ را برای ما آشکار کرده که تاکنون در دسترس نبود.
انتهای پیام
