درخواست معاون رئیس جمهور آمریکا از فضانوردان ناسا
"مایک پنس" معاون رئیس جمهور ایالات متحده آمریکا از فضانوردان آمریکایی خواست تا سال ۲۰۲۴ به ماه برگردند.
به گزارش ایسنا و به نقل از انگجت، ظاهراً برنامه بازگرداندن فضانوردان آمریکایی به کره ماه در اواخر دهه ۲۰۲۰ میلادی، آنچنان توجه مقامات را جلب نکرده و در پی جلو انداختن آن هستند.
"مایک پنس" معاون رئیس جمهور آمریکا در جلسه شورای ملی فضایی اعلام کرد که ایالات متحده در حال حاضر برنامه‌ریزی کرده مردم را حدود چهار سال زودتر از اعلام قبلی یعنی تا سال ۲۰۲۴ به ماه بازگرداند.
وی اظهار داشت که ایالات متحده به خاطر اقتصاد، امنیت ملی و وضع قوانین و مقررات و هنجارهای فضایی باید با حضور دائمی بیشتر در فضا در این حوزه پیشتاز باقی بماند.
پنس اذعان کرد که این زمان‌بندی جدید فشرده است اما معتقد است که امکان‌پذیر است. وی از فرود "آپولو 11"(Apollo 11) به عنوان مثالی از سرعت ایالات متحده در انجام کارهای بزرگ فضایی در صورت ایجاد انگیزه یاد کرد.
وی پیشنهاد کرد که اگر اتحادیه پرتاب‌های فضایی آمریکا آماده نباشد، می‌توان از موشک‌های شرکت‌های فضایی خصوصی بهره جست.
اما یک مشکل اساسی در این برنامه وجود دارد و آن این که میزان بودجه این پروژه روشن نیست. اگرچه بودجه پیشنهادی سال ۲۰۲۰ ناسا به میزان کم و تا ۲۱ میلیارد دلار افزایش یافته است، اما "کتی مک" یکی از اخترفیزیکدانان ناسا می‌گوید که این میزان بودجه بسیار کمتر از بودجه فدرالی است که به برنامه آپولو در دهه ۱۹۶۰ میلادی اختصاص داده شد.
در حالی که بودجه فدرال برای ناسا طی دهه‌های اخیر به میزان قابل توجهی افزایش یافته است، اما نباید از این نکته غافل شد که هزینه‌های سفرهای فضایی نیز با افزایش چشمگیری روبرو است. بنابراین اگر هدف دولت آمریکا قدم نهادن دوباره به کره ماه باشد، باید بیشتر هزینه کند.
انتهای پیام
