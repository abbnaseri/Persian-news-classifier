کامیون خودران، خودروی زیرآبی و خودروی گیاهی در راهند!
ایلان ماسک بنیان‌گذار شرکت خودروسازی تسلا در ملاقات سالیانه خود با سهامداران خبر از عرضه یک کامیون باری خودران و برقی با قدرت پیمایش ۶۵۰ کیلومتر با یک بار شارژ، یک کراس اور "اصطلاحاً گیاهی" به نام "مدل Y" و یک خودروی زیردریایی داد.
به گزارش ایسنا و به نقل از انگجت، دیدار امسال "ایلان ماسک" با سهامداران تسلا طبق انتظار پیش رفت و شامل پخش ویدئوهایی از محصولات آینده این شرکت، انتقاد از پوشش منفی رسانه‌ها و اعتمادسازی از سوی ایلان ماسک می‌شد و البته یک شگفتانه داشت و آن خبر ساخت و عرضه یک کامیون باری برقی و خودران در تابستان پیش رو بود.
وی به طور خاص به گمانه‌زنی‌ها در مورد عدم موفقیت تسلا در دستیابی به اهداف فروش خود واکنش نشان داد و گفت: می‌خواهم واضح بگویم، مشکل تقاضا وجود ندارد.
طبق گفته تسلا، ۹۰ درصد از فروش تسلا مدل ۳ متعلق به افرادی است که از سهامداران تسلا نیستند و بعداً در جریان رویداد اشاره کرد که تسلا هنوز به تبلیغات فکر نمی‌کند.
با توجه به اینکه خودروهای برقی که اخیراً معرفی شده‌اند پیشرفت قابل توجهی از نظر پیمایش مسیر نسبت به مدل‌های اولیه نداشته‌اند، ماسک گفت: تسلا در حال عرضه یک وسیله نقلیه برقی است که قادر به پیمایش ۶۵۰ کیلومتر تنها با یک بار شارژ است.

وی در بین سخنرانی خود در پاسخ به سوالات سرمایه‌گذاران گفت: تسلا در فکر ساخت یک مدل کراس اور به نام "مدل Y" است که گیاهی خواهد بود! به این معنی که در تولید آن از هیچ محصول حیوانی مانند چرم استفاده نخواهد شد.
البته "مدل Y" تنها یکی از چندین محصول در خط تولید تسلا است و در کنار آن یک کامیون خودران موسوم به "سایبرپانک تراک"(Cyberpunk truck) در حال ساخت است.
در حالی که "مدل Y" هنوز در مسیر عرضه در سال ۲۰۲۰ است، تسلا امیدوار است تا کامیون خود را اواخر همین تابستان عرضه کند.
در نهایت ایلان ماسک در پاسخ به یکی از آخرین سوالات تأیید کرد که این شرکت در حال طراحی یک "خودروی زیرآبی" یا زیردریایی است که می‌تواند به عنوان یک خودروی نمایشی در بعضی نقاط ظاهر شود، هرچند که بازار چنین وسیله نقلیه‌ای کوچک اما اشتیاق برانگیز است.
انتهای پیام
