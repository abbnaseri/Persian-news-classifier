این ربات می‌تواند جایگزین نیروهای امداد شود!
یک استارتاپ آمریکایی، رباتی ابداع کرده که قابلیت فرود سالم روی زمین را دارد و می‌تواند جایگزین نیروهای امداد شود.
به گزارش ایسنا و به نقل از تک‌کرانچ، استارتاپ "اسکویشی رباتیکز" (Squishy Robotics)، نوعی ربات ابداع کرده که می‌تواند از فاصله ۳۰ متر پایین بپرد و سالم فرد بیاید. این ربات، شبکه سیم‌کشی پیچیده‌ای دارد که آن را به یکی از بادوام‌ترین ربات‌ها تبدیل می‌کند.
"آلیس آگوگینو" (Alice Agogino)، بنیان گذار و مدیرعامل این استارتاپ گفت: ایده اصلی ساخت این ربات، چند سال پیش و در ارتباط با یکی از پروژه‌های "مرکز تحقیقات ایمز" (ARC) ناسا مطرح شد. هدف اصلی ما، ساخت رباتی بود که بتواند از فضاپیما سالم فرود بیاید اما اکنون می‌توانم بگویم که کاربردهای این فناوری، به زمین محدود می‌شود.
دلیل خطور کردن چنین ایده‌ای به ذهن پژوهشگران این بود که امدادگران در برخی مناطق، جان خود را به خاطر بحران‌های محیطی مانند نشت گاز یا لمس سیم‌های الکتریکی مخفی شده زیر یک درخت سقوط کرده از دست می‌دهند. در چنین شرایطی، ربات‌ها می‌توانند مأموران خوبی برای بازدیدهای مقدماتی باشند زیرا می‌توان آنها را به راحتی در هر محیطی به کار گرفت برای نخستین بررسی از آنها استفاده کرد. در حال حاضر، از پهپادها برای چنین اقداماتی استفاده می‌شود اما پهپادها هم ممکن است در این شرایط به مشکلاتی از جمله گم شدن و یا گرفتار شدن در بادهای سهمگین دچار شوند.
آگوگینو افزود: ما با امدادگران بسیاری در مورد این گونه مشکلات صحبت کردیم. ایده آنها این است که حسگرهایی را پیش از اعزام شدن به مناطق حادثه‌دیده به کار گیرند تا اطلاعات محیطی کافی را کسب کنند و سپس به این مناطق وارد شوند.

اگرچه ایده اصلی اسکویشی رباتیکز این بود که ربات‌ها را برای اکتشاف در قمر "تایتان" (Titan) به کار گیرد اما مشخص شد که ربات‌ها برای این پروژه، کاملاً مناسب نیستند. در هر حال، فواید چنین ربات‌هایی غیرقابل انکار است زیرا این ربات‌ها نه تنها دوام بالایی هنگام فرود آمدن دارند بلکه می‌توانند به راحتی در هر سطحی از زمین حرکت کنند، بخزند و حتی از موانع بالا بروند.
آگوگینو ادامه داد: ما برای ابداع این ربات، ساختارهای بی‌شماری را بررسی کردیم. ربات ما، عناصر جامعی دارد که قالب‌ها، سیم‌ها و کابل‌ها را شامل می‌شوند. این ربات، قابلیت سازگاری بسیاری دارد و به همین دلیل می‌توان در محیطهای گوناگون از آن استفاده کرد. حرکت آسان و چرخش در جهت مورد نظر نیز از قابلیت‌های این ربات است.
اگرچه ربات اسکویشی رباتیکز، ساختار نسبتاً ساده‌ای دارد اما کنترل آن کمی پیچیده است. شاید برای رفتن از نقطه‌ای به نقطه دیگر، راه‌های بسیاری وجود داشته باشد اما هنگامی که بحث سرعت و دقت مطرح می‌شود، باید از عوامل دیگری نیز استفاده کرد. این استارتاپ برای تکمیل پروژه خود، روش‌های مبتنی بر یادگیری ماشینی و هوش مصنوعی را به کار برده است تا ربات از عهده اکتشاف و حرکت میان صخره‌ها برآید.
انتهای پیام
