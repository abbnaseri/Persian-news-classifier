بالاخره اسپیس ایکس به "نابودی" اعتراف کرد
 روز ۲۰ آوریل، هنگامی‌که شرکت "اسپیس ایکس" در حال تست موتور کپسول "دراگون" بود، موتور این کپسول با بد عمل کردن سبب نشت دود بسیاری در هوا شد.
به گزارش ایسنا و به نقل از دیلی میل، پس از این اتفاق، اسپیس ایکس گفت که دلیل بروز ناهنجاری در موتور کپسول دراگون بوده است. اما اکنون پس از چند روز این شرکت بالاخره اعتراف کرد که در حین تست آتش، موتور کپسول دراگون به طور کامل نابود شده است.
تست موتور کپسول دراگون که در "منطقه ۱ " (Landing Zones ۱)" پایگاه نیروی هوایی کیپ کاناورال" انجام شد، منجر به نابودی این کپسول شد.
خوشبختانه طی این حادثه، صدمه‌ای به کسی وارد نشد، پس از بروز ناهنجاری چند تصویر منتشر شد که نشان از انفجار بود؛ اما مقامات این شرکت آن را تکذیب کردند و علت آن را تنها بروز ناهنجاری توصیف کردند.
"هانس کونیگزمن" (Hans Koenigsmann)، معاون مأموریت اسپیس ایکس طی بیانیه‌ای که در تلویزیون ناسا پخش شد، گفت: تحقیقات نشان می‌دهد که شکست این مأموریت به دلیل خطا در فعال شدن سیستم پیشرانه " SuperDraco" است. موتور کپسول دراگون تخریب شده است؛ اما تحقیقات در حال انجام است.
در حالی که ناسا وارد جزئیات اتفاق رخ داده نشد، آژانس فضایی تنها خاطر نشان کرد که این مسئله در طی آزمایشات بر روی مجموعه دوم پیشران، سیستم SuperDraco اتفاق افتاد. این پیشران‌ها نقش مهمی در پرتاب‌های آینده ایفا می‌کنند. آژانس فضایی افزود: ما تست را با پیشران"Draco "تکمیل کردیم و عملکرد آنها بسیار عالی بود.
بنا بر همین موضوع، مقامات ناسا همان روز اعلام کردند که ارسال محموله جدید به ایستگاه فضایی بین‌المللی که قرار است توسط شرکت فضایی خصوصی اسپیس‌ایکس انجام شود، تا تاریخ ۳۰ آوریل به تعویق افتاده است. اما پس از آن بار دیگر آن را به نخستین روز ماه مه مصادف با چهارشنبه به تعویق انداختند.
اما باز هم اول مه این پرتاب انجام نشد و هم اکنون قرار است این پرتاب حدود ۳۰ دقیقه دیگر به وقت ایران صورت گیرد.
در این مأموریت قرار است کپسول دراگون عازم ایستگاه فضایی بین‌المللی شده و محموله‌های مورد نظر را به این ایستگاه برساند. بنا بر اعلام اسپیس‌ایکس تست آتش ثابت (static fire) موتور موشک فالکون ۹ تکمیل شده و دراگون آماده است که هفدهمین مأموریت خود به ایستگاه فضایی را انجام دهد. محموله دراگون در این مأموریت ۲ هزار و ۴۹۵ کیلوگرم وزن دارد و شامل مواد تازه، تجهیزات سخت افزاری آزمایشی و سایر تجهیزات مورد نیاز فضانوردان مستقر در ایستگاه فضایی بین‌المللی خواهد بود.
انتهای پیام
