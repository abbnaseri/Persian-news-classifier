از جوراب‌های کاهش درد تا چراغ‌های پوشیدنی
در میان فناوری‌های جدیدی که روزانه از آنها رونمایی می‌شود، محصولاتی هم وجود دارند که شاید دلیل قانع‌کننده‌ای برای ابداع آنها وجود نداشته باشد.
به گزارش ایسنا و به نقل از دیجیتال ترندز، در جهان امروز می‌توانیم در هر لحظه، شاهد ظهور یک فناوری جدید و متفاوت باشیم. شرکت‌ها و استارتاپ‌های فعال در حوزه فناوری سالانه از اختراعات شگفت‌آوری رونمایی می‌کنند که شاید برخی از آنها، عجیب و حتی ناکارآمد به نظر برسند اما در میان آنها، فناوری‌های جالبی نیز وجود دارند که می‌توانند امکان انجام دادن کارهای بسیاری را برای کاربر فراهم کنند.
لباس خشک‌کن رومیزی

شاید ایده ساخت خشک‌کن رومیزی، احمقانه به نظر برسد اما هنگامی که به ویژگی‌ها و قابلیت‌های آن نگاه می‌کنیم، متوجه می‌شویم که این فناوری می‌تواند کارایی بسیاری داشته باشد. این خشک‌کن موسوم به "موروس زیرو"(morus zero) می‌تواند با کمک نور ماوراءبنفش، لباس‌ها را ظرف ۱۵ دقیقه خشک و استریل کند. موروس زیرو در مقایسه با خشک‌کن‌های دیگر، به انرژی کمتری نیاز دارد. این خشک‌کن می‌تواند بی‌وقفه کار کند و نیازی نیست که در محل به خصوصی از خانه نصب شود؛ در نتیجه گزینه مناسبی برای کاربرانی است که در آپارتمان‌های کوچک زندگی می‌کنند.
ابزار رسم دایره

"آیریس"(Iris)، نام ابزاری است که برای رسم دایره و اندازه‌گیری آن با کمک یک مکانیسم قابل تنظیم ابداع شده است. می‌توان گفت که آیریس، یک فناوری واقعی به شمار نمی‌رود و هیچ دلیل قانع کننده‌ای برای خریدن آن وجود ندارد زیرا تقریباً همه افراد می‌توانند یک دایره بی‌نقص و قابل قبول را رسم کنند. اگر بخواهیم کارامد نبودن آیریس را کنار بگذاریم، می‌توان گفت که این ابزار، فقط یک اختراع سرگرم‌کننده است.
چاپگر سه‌بعدی مدولار

"اسنپ‌میکر" (Snapmaker)، یک چاپگر سه‌بعدی است که با اجزای مدولار طراحی شده؛ در نتیجه می‌توان به راحتی سرهای چاپی آن را جابجا کرد تا چاپگر به یک دستگاه حکاکی لیزری تبدیل شود. نکته‌ای ویژه در مورد اسنپ‌میکر این است که با قیمت کمتر از ۱۰۰۰ دلار عرضه می‌شود و یک چاپگر مناسب برای کاربران به شمار می‌رود.
خواب راحت با کمک نوردرمانی

شاید نور آبی، برای بسیاری از ما خوشایند نباشد. روزانه مقدار قابل توجهی از این نور، از صفحه تلویزیون یا تلفن همراه به چشمان ما تابیده می‌شود و آنها را تحت تأثیر قرار می‌دهد؛ بنابراین باید در جستجوی راهی برای محدود کردن تابش نور آبی به چشمان خود باشیم. با وجود این، سازندگان فناوری پوشیدنی "پاکت‌اسکای" (Pocketsky)، ایده دیگری در مورد نور آبی دارند. آنها باور دارند که استفاده از پاکت‌اسکای به مدت ۲۰ دقیقه در روز می‌تواند به خواب راحت و داشتن انرژی بیشتر و حال بهتر کمک کند. این فناوری، طول موج خاصی از نور آبی را به چشمان کاربر می‌تاباند تا به او در داشتن انرژی بیشتر کمک کند.
خنک‌کننده خورشیدی

شاید نام "گوسان"(Gosun) را به واسطه تولیدات پیشین آن شنیده باشید. این شرکت، سابقه بسیاری در تولید تجهیزات مربوط به پخت و پز دارد که مبتنی بر انرژی خورشیدی هستند اما محصول جدید این شرکت، کمی با محصولات قبلی تفاوت دارد. این محصول جدید موسوم به "گوسان چیل"(Gosun Chill)، یک خنک‌کننده است که قدرت خود را از انرژی خورشیدی به دست می‌آورد و می‌تواند مواد غذایی را بدون نیاز به یخ، سرد نگه دارد.
چراغ‌های پوشیدنی!

"ترونکس" (Tronex)، یک سیستم روشنایی پوشیدنی است که کاربر می‌تواند آن را پشت خود ببندد تا مسیر پیش رو را روشن کند. این سیستم، شامل دو لامپ است که روی بازوهای انعطاف‌پذیری قرار دارند و کاربر می‌تواند در صورت نیاز، آنها را به راحتی به عقب یا جلو خم کند تا مسیر پشت سر و یا پیش رو روشن شود. شاید در نگاه نخست، دلیلی برای استفاده از این سیستم به جای کلاه‌های مجهز به چراغ پیدا نکنید اما به نظر می‌رسد که این سیستم، قدرت بیشتری به کاربر بدهد و نور بیشتری را فراهم کند تا کاربر بتواند به راحتی مسیر محیط اطراف را در تاریکی ببیند. این سیستم علاوه بر دو لامپ، یک حلقه آبی‌رنگ نیز دارد که روی کوله‌پشتی کاربر نصب می‌شود و مسیر پشت سر او را روشن می‌کند.
جوراب‌های کاهش درد!

"پاراسول"(Parasole)، نوعی جوراب است که می‌تواند به کاربر در بازیابی توانایی خود کمک کند. شاید این جوراب، یک فناوری پیشرفته محسوب نشود اما ایده جالبی است. پاراسول، نوعی "ارتوز"(Orthotics) در کف خود دارد که آن را به راحت‌ترین جوراب جهان تبدیل می‌کند. ارتوز به وسایلی گفته می‌شود که جهت اصلاح وضعیت اندام یا عضو و یا کمک به عملکرد عضو، مورد استفاده قرار می‌گیرند. راحتی این جوراب به حدی است که به نظر می‌رسد کاربر بتواند با پوشیدن آن، هنگام برداشتن هر گام، پیامی از پای خود دریافت کند. استفاده از جوراب پاراسول موجب می‌شود که خستگی کاربر، به میزان قابل توجهی کاهش یابد.
تلفن همراه مجهز به کاغذ الکترونیک

مضر بودن صفحه نمایش الکترونیکی برای چشم، از هیچکس پوشیده نیست و پژوهشگران تاکید دارند که خیره شدن به صفحات نمایش الکترونیکی برای مدت طولانی می‌تواند به مردمک چشم آسیب برساند و قدرت بینایی را کاهش دهد. سازندگان تلفن همراه "Kingrow’s K1" تلاش کرده‌اند تا در طراحی فناوری خود، این گونه مشکلات را برطرف کنند. در ساخت این تلفن همراه به جای استفاده از صفحه نمایش روشن و رنگارنگ، از فناوری کاغذ الکترونیک استفاده شده که هیچ نور مصنوعی از خود منتشر نمی‌کند؛ بدین ترتیب Kingrow’s K1، به کاربر کمک می‌کند تا در معرض نور آبی رنگ مضر قرار نگیرد.
چادر بادی

ابداع چادرهای بادی، ایده جدیدی نیست زیرا نمونه‌های چادر بادی، پیش از این هم وجود داشته‌اند و در حال حاضر هم در دسترس هستند. نکته مهم این است که چادرهای بادی باکیفیت، قیمت بالایی دارند و چادرهای ارزان نیز از کیفیت بالایی برخوردار نیستند. "تنت‌تیوب"(TentTube)، نوعی چادر بادی است که تعادل میان کیفیت و قیمت در آن به چشم می‌خورد. هندسه و محاسبات به کار رفته در طراحی این چادر، مانند بیشتر چادرهای پیشرفته و بادوام است و قرار است تنها با قیمت ۲۵۰ دلار به بازار عرضه شود.
کارت همه کاره!

"بیم‌یو"(BeamU)، در نگاه نخست فقط یک کارت معمولی به نظر می‌رسد اما در واقع، بسیاری از امکانات امنیتی را در خود جای داده است. این کارت علاوه بر ابزار ورود می‌تواند عملکرد یک ردیاب بلوتوث را داشته باشد و به مدیریت رمز عبور نیز کمک کند. بیم‌یو نسبت به اثر انگشت کاربر خود حساس است؛ در نتیجه کاربر مطمئن می‌شود که کسی به غیر از خودش نمی‌تواند از این کارت استفاده کند و به اطلاعات شخصی او دسترسی داشته باشد.
ردیاب دوچرخه‌سواری

ردیاب‌های مخصوص دوچرخه‌سواری، این روزها کاربرد بسیاری دارند اما "آروفلای"(Arofly) با بقیه ردیاب‌ها تفاوت دارد. این ردیاب منحصر به فرد، طوری طراحی شده که بتواند استانداردهای دوچرخه‌سواری کاربر را در زمینه‌های گوناگون از جمله، قدرت، وزن، سرعت، نسبت استفاده از پدال‌های چپ و راست، فشار وارد شده به لاستیک، مسافت طی شده و شیب طی شده را ردیابی کند. آروفلای به مجموعه‌ای حسگر و الگوریتم‌های پیچیده مجهز است؛ در نتیجه می‌تواند بیشتر داده‌ها را تنها از بررسی تغییرات لاستیک دوچرخه به دست آورد.
بطری آب با قابلیت پاکسازی

بطری‌های عایق‌بندی شده آب، بسیار جالب هستند اما تمیز کردن آنها کار دشواری محسوب می‌شود زیرا از آنجا که گرمای زیاد به فلز آسیب می‌رساند، نمی‌توان این بطری‌ها را در ماشین ظرفشویی قرار داد. در هر حال بطری‌ها در صورت تمیز نشدن، به منبع بزرگی از باکتری تبدیل می‌شوند. سازندگان بطری "لوما" (Luma) در طراحی آن، توانسته‌اند چنین مشکلاتی را برطرف کنند. لوما به خاطر مجهز بودن به نور ماوراءبنفش می‌تواند خود را به صورت خودکار پاکسازی کند. این بطری، نور ماوراءبنفش را با طول موج پایین به درون خود می‌تاباند و با تحت تأثیر قرار دادن DNA باکتری‌ها، قدرت تولید مثل و تکثیر را از آنها می‌گیرد.
جاروبرقی رباتیک

شاید در حال حاضر جاروبرقی‌های رباتیک متفاوتی ابداع شده باشند اما بسیاری از آنها، کارایی کافی را ندارند زیرا نمی‌توانند گوشه‌های اتاق را تمیز کنند و فاقد نرم‌افزار مسیریابی دقیق هستند. همچنین پس از اتمام کارشان باید کاربر آنها را خالی کند اما "ناروال"(Narwhal)، یک جاروبرقی رباتیک است که مشکلات جاروهای دیگر را ندارد. این جاروی رباتیک طوری طراحی شده که بتواند کار خود را بدون نیاز به کمک انسان انجام دهد و پس از پر شدن محفظه نیز آن را خالی کند.
انتهای پیام
