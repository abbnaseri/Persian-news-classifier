بررسی بیماری‌های ریوی با کاوشگری به اندازه مو!
پژوهشگران اسکاتلندی، کاوشگری به قطر مو ابداع کرده‌اند که می‌تواند اطلاعات مهمی در مورد بیماری‌های ریوی فراهم کند.
به گزارش ایسنا و به نقل از آمکیو، پژوهشگران "دانشگاه ادینبرو"(University of Edinburgh) اسکاتلند، کاوشگری به قطر مو ساخته‌اند که می‌تواند شاخص‌های کلیدی بافت آسیب‌دیده ریه را مشخص کند. شاید این فناوری جدید بتواند راه را برای بررسی دقیق قسمت‌هایی از بافت ریه که فناوری‌های کنونی به آنها دسترسی ندارند، هموار کند.
متخصصان باور دارند که این بافت می‌تواند تغییرات کوچکی در سلامتی بافت ایجاد کند و ارزیابی و درمان بیماران به خصوص کسانی که به مراقبت ویژه نیاز دارند، بهبود بخشد.
بیماری‌های ریوی، یکی از دلایل مهم مرگ و ناتوانی در سراسر جهان هستند. به رغم پیشرفت‌های بسیاری که در زمینه شناخت این بیماری‌ها صورت گرفته، اطلاعات به دست آمده در مورد نحوه گسترش آنها در بیماران محدود هستند. پژوهشگران دانشگاه ادینبرو برای برطرف کردن این مشکل، نوعی کاوشگر ابداع کردند که یک فیبر نوری به قطر ۰.۲ میلی‌متر دارد.
فیبر نوری، ۱۹ حسگر را در خود جای داده است. هر حسگر می‌تواند نشانگرهای متفاوتی از جمله سطح اسید و اکسیژن را در بافت ریه اندازه‌گیری کند و اطلاعات مهمی در مورد واکنش بدن نسبت به فرآیندهای گسترش بیماری ارائه دهد.
هدف پژوهشگران از ابداع این کاوشگر، برقراری امکان سنجش سریع و دقیق و به کار بردن حسگرهای بیشتر است.
متخصصان معتقدند که این فناوری می‌تواند کاربرد گسترده‌ای در نواحی دیگر بدن نیز داشته باشد و برای درک بیماری‌های التهابی و باکتریایی به کار رود.
دکتر "مایکل تانر"(Michael Tanner)، از پژوهشگران این پروژه گفت: این پژوهش، مثال خوبی در مورد همکاری میان چند رشته برای غلبه بر چالش‌های حوزه سلامت است. اگر این روش‌های جدید، به مرحله آزمایش بالینی برسند، بینش‌های جدیدی در مورد زیست‌شناسی بیماری ارائه خواهند داد. هدف ما این است که تعداد حسگرهای منحصر به فرد را در پلتفرمی کوچک افزایش دهیم تا بتوانیم به اطلاعات بیشتر دست پیدا کنیم.
انتهای پیام
