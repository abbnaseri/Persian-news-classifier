توسعه حسگری برای نظارت بر بافت مهندسی شده و کشت سلولی
مهندسی بافتی یک رشته تحقیقاتی پویا و بسیار کارآمد است و توسط آن دانشمندان می‌توانند اندامها و بافت‌های آسیب دیده افراد را به راحتی درمان کنند.
به گزارش ایسنا و به نقل از مدگجت، یکی از مشکلات که دانشمندان در هنگام کار با سلول‌های کشت شده دارند، ناتوانی در نظارت بر تعدادی از ویژگی‌های خاص سلولی آنها است. یک دلیل این است که آب و الکترونیک مخلوط نمی‌شوند، بنابراین فناوری‌هایی که در سلول‌های نظارتی مفید باشند را به سختی می‌توان بر روی آنها قرار داد.
مهندسان "دانشگاه پردیو "(Purdue University) آمریکا طی این مطالعه حسگری را توسعه داده‌اند که می‌تواند بر "بافت‌های مهندسی شده"(Engineered Tissues) و "کشت یاخته"(Cell Cultures) نظارت کند.
آنها حسگر مذکور را با کمک فناوری چاپ ۳ بعدی توسعه دادند. این حسگر می‌تواند در بالای محیط کشت یاخته شناور باشد. حسگر مذکور انعطاف پذیر است و می‌تواند به شکل کشت یاخته که زیر آن قرار دارد، درآید و بر آن نظارت کند.
کشت یاخته یا کشت سلول به فرایند کشت یاخته‌های پروکاریوتی یا یوکاریوتی در یک محیط کشت، گفته‌می‌شود. این اصطلاح بیشتر در مورد کشت یاخته‌های جانوران پر یاخته‌ای کاربرد دارد. کشت سلول فرآیندی است که طی آن سلول‌ها تحت شرایط کنترل شده و بیرون از محیط طبیعی‌شان رشد داده می‌شوند. شرایط کشت برای هر نوع سلول متفاوت است، اما به‌طور کلی محیط‌های مصنوعی حاوی مواد مغذی ضروری(آمینواسیدها، قندها، ویتامین‌ها، مواد معدنی)، فاکتورهای رشد، هورمون‌ها و گازها(co۲، o۲) است.
در آینده این فناوری به پژوهشگران در نظارت بافت مهندسی شده، توسعه داروهای جدید و برنامه‌های غربالگری دارو کمک خواهد کرد.
انتهای پیام
