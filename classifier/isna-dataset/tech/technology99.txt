مرکز کنترل ماموریت "آپولو" بازگشایی شد+فیلم
ناسا پس از بازسازی مرکز کنترل ماموریت آپولو، آن را برای بازدید عموم بازگشایی کرد.
به گزارش ایسنا و به نقل از گیزمگ، ناسا "مرکز کنترل مأموریت"(MCC) را برای بازدید عموم بازگشایی کرده است. این مرکز که کنترل مأموریت آپولو در آن صورت گرفته، محلی برای راهنمایی فضانوردانی بوده است که به ماه سفر کرده‌اند. ناسا به این مناسبت، ویدئویی نیز منتشر کرده که امکان دیدن مراحل بازسازی این مرکز را برای علاقمندان فراهم می‌کند.
مرکز کنترل مأموریت، در طبقه سوم ساختمان شماره ۳۰ محوطه "مرکز فضایی جانسون"(JSC) واقع شده و گروه کنترل پرواز، برنامه‌ریزی مأموریت‌ها را در این مرکز انجام می‌دادند و فضانوردان را برای خارج شدن از جو زمین و فرود آمدن روی سطح یک جهان دیگر راهنمایی می‌کردند.

پس از پایان یافتن کاربرد مرکز کنترل مأموریت در سال ۱۹۹۲، کمبود بودجه موجب شد که این مرکز، تعمیر و بازسازی نشود. وضع مرکز کنترل مأموریت تا سال ۲۰۱۵ آنقدر اسف‌بار بود که "سازمان پارک‌های ملی آمریکا"(NPS)، آن را در معرض خطر دانست.
برنامه‌ریزی برای جمع‌آوری بودجه پنج میلیون دلاری و بازسازی مرکز کنترل مأموریت، پنج سال به طول انجامید. پروژه بازسازی این مرکز، از اکتبر سال ۲۰۱۸ آغاز شد تا به مناسبت پنجاهمین سالگرد فرود آپولو ۱۱ روی ماه، آماده باشد.

گروه بازسازی برای انجام دادن این پروژه، با گروه کنترل مصاحبه کردند و تصاویر و فیلم‌های این مرکز را مورد بررسی قرار دادند تا آن را تا حد امکان شبیه به شرایط ابتدایی بازسازی کنند.

همه اتاق‌های مرکز، مشابه ژوئیه سال ۱۹۶۹ و زمان قدم گذاشتن "نیل آرمسترانگ"(Neil Armstrong) و "باز آلدرین"(Buzz Aldrin) به ماه بازسازی شد. تقریباً همه قسمت‌ها، مشابه نمونه قدیمی بازسازی شده‌اند و می‌توان گفت که تنها عنصر متفاوت، کنسول‌های فرمان هستند اما گروه بازسازی تلاش کرده‌اند تا حتی کنسول‌ها نیز شکوه نمونه قدیمی را داشته باشند. عناصر جزئی مانند فنجان‌های قهوه و زیرسیگاری‌ها نیز دقیقاً در جایی که بودند، قرار گرفته‌اند.

"جیم تورنتون"(Jim Thornton)، مدیر پروژه بازسازی گفت: ناسا با بازسازی مرکز کنترل مأموریت آپولو قصد دارد تاریخ درخشان و قابل توجه پرواز فضایی انسان را بازگرداند. این پروژه نه تنها به ما در تقسیم این تاریخ ارزشمند با بازدیدکنندگان کمک می‌کند، بلکه به کارمندانی که برای مأموریت بازگرداندن انسان به ماه تلاش می‌کنند، نیز ارزشمند خواهد بود.

انتهای پیام


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4



