متان؛ معمای حل نشده محیط زیست!
با وجود افزایش سطح گاز متان در سال‌های اخیر، پژوهشگران هنوز از دلیل قطعی این موضوع مطمئن نیستند.
به گزارش ایسنا و به نقل از نیوساینتیست، سطح گاز متان در سال گذشته بالا رفته و این افزایش از سال‌های گذشته تاکنون ادامه داشته است اما پژوهشگران هنوز موفق نشده‌اند دلیل آن را به طور دقیق مشخص کنند.
گزارش‌های "اداره ملی اقیانوسی و جوی آمریکا"(NOAA) حاکی از این هستند که در سال ۲۰۱۸، تراکم متان در جو افزایش یافته است. متان، دوام چندانی ندارد اما قدرت آن بسیار بیشتر از دی‌اکسید کربن است. میزان متان موجود در طبیعت، از سال ۲۰۰۷ تاکنون رو به افزایش بوده و در چهار سال اخیر افزایش قابل توجهی داشته است. دلایل افزایش متان منابع انسانی و طبیعی که همه چیز از چاه‌های نفت و گاز تا تالاب‌ها را شامل می‌شوند، هستند.
پژوهشگران در اوایل سال جاری هشدار دادند که اگر افزایش سطح متان به همین صورت ادامه پیدا کند، پایین نگه داشتن دما و مقابله با گرمای جهانی، دشوار خواهد بود.
"یوان نیسبت" (Euan Nisbet)، پژوهشگر "رویال هالووی، دانشگاه لندن" (RHUL) گفت: افزایش متان، به موضوعی نگران‌کننده برای پژوهشگران تبدیل شده اما شاید دلیل اصلی نگرانی این باشد که هیچ کس دلیل واقعی افزایش این گاز را نمی‌داند.
"اد دلوگوکنسکی" (Ed Dlugokencky)، پژوهشگر اداره ملی اقیانوسی و جوی آمریکا گفت: جنبه آزاردهنده موضوع این است که ما نمی‌دانیم کدام فرآیند، علت اصلی افزایش متان با سرعت کنونی است.
"کیث شاین" (Keith Shine)، پژوهشگر "دانشگاه ریدینگ" (University of Reading) انگلستان گفت: حقیقت این است که میزان افزایش تراکم متان در جو، در حال رسیدن به سطحی است که در سال ۱۹۸۰ وجود داشت و این موضوع، نگران‌کننده است. بی‌خبر بودن از علت اصلی این افزایش نیز به نگرانی‌ها دامن می‌زند.
یکی از دلایل احتمالی این است گرم شدن محیط زیست، امکان آزاد شدن متان تالاب‌ها را افزایش می‌دهد و به افزایش گرما منجر می‌شود. نیسبت افزود: من مطمئن نیستم اما به نظر می‌رسد گرما، گرما را تغذیه می‌کند. به هر حال برای تأیید این موضوع، به شواهد بیشتری نیاز داریم.
"ربکا فیشر" (Rebecca Fisher)، پژوهشگر رویال هالووی، دانشگاه لندن گفت: ما هنوز نمی‌دانیم که افزایش متان، ناشی از انتشار حاصل از منابع طبیعی مانند تالاب‌ها است یا از منابع انسانی مانند سوخت‌های فسیلی ناشی می‌شود.
انتهای پیام
