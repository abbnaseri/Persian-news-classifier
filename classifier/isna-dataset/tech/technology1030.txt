شکست یک تیم حرفه‌ای بازی ویدیویی از هوش مصنوعی
هوش مصنوعی شرکت "اوپن ای‌آی"(OpenAI) توانست یک تیم حرفه‌ای از بازیکنان بازی استراتژیک Dota 2 را شکست دهد. اکنون این هوش مصنوعی همه بازیکنان مدعی این بازی را حریف می‌طلبد.
به گزارش ایسنا و به نقل از انگجت، بهترین بازیکنان بازی استراتژیک Dota 2 به دنبال افتخار شکست دادن هوش مصنوعی شرکت "اوپن ای‌آی" هستند.
نسخه پنجم این هوش مصنوعی موسوم به "OpenAI Five" توانست پنج بازیکن از تیم OG که در سال ۲۰۱۸ میلادی موفق به کسب عنوان قهرمانی جهان در این بازی شده بودند را شکست داد.
سیستم یادگیری عمیق این هوش مصنوعی با تکیه بر روش‌های تهاجمی و غیر متعارف از جمله احیای فوری قهرمانان یا همان هیروهای بازی در مراحل اولیه و انتخاب هیروهای ارزشمند، موفق شد. تیم OG در حالی مبارزه را واگذار کرد که اولین دور بیش از ۳۰ دقیقه به طول انجامید.
شرکت اوپن ای‌آی از این رقابت استفاده کرد تا نشان دهد که هوش مصنوعی می‌تواند در کنار بازیکنان انسانی بازی کند و از سبک بازی آنها یاد بگیرد.
همگان می‌توانند در این نمایشگاه از ۱۸ تا ۲۲ آوریل با این هوش مصنوعی در هر دو حالت تیمی و رو در رو بازی کنند، اما نباید انتظار داشته باشند که برنده شوند، بلکه تنها می‌توانند ببینند که این هوش مصنوعی چقدر خوب است.
البته این هوش مصنوعی استراتژی‌های کوتاه مدت را ترجیح می‌دهد و در حال حاضر محدود به بازی با مجموعه‌ای از قوانین محدود است. بنابراین انسان‌ها هنوز در تصمیمات و استراتژی‌های درازمدت بهتر هستند.
اوپن ای‌آی یک شرکت پژوهشی غیرانتفاعی هوش مصنوعی(AI) است که هدفش توسعه هوش مصنوعی بی‌ضرر(friendly AI) برای خدمت به بشریت است. این شرکت برای همکاری آزادانه با سایر مؤسسات و پژوهشگران پتنت‌ها و تحقیقات خود را به صورت عمومی منتشر می‌نماید.
بخشی از انگیزه‌های بنیانگذاران اوپن ای‌آی، به ویژه ایلان ماسک و سام آلتمن به نگرانی‌هایی که در رابطه با تهدید هوش مصنوعی برای موجودیت‌های دیگر تصور می‌شود، ذکر شده است.
این آخرین نمایش عمومی ربات OpenAI بود، بنابراین متأسفانه بعید است که در آینده شاهد چنین مسابقه‌ای بین هوش مصنوعی و بازیکنان حرفه‌ای باشیم.
با این حال این پیروزی نشان می‌دهد که Five به اندازه کافی قدرتمند است تا نه تنها در بازی Dota 2 بلکه در بازی‌های دیگر با مکانیک‌های متفاوت موفق شود.
توسعه چنین نوعی از هوش مصنوعی به لحاظ فنی منجر به آموختن تکنیک‌هایی می‌شود که می‌توانند در ربات‌ها و خارج از دنیای بازی استفاده شوند.
انتهای پیام
