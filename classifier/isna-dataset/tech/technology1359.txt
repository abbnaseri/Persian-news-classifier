حدود نیمی از استارتاپ‌های هوش مصنوعی اروپا دروغگو هستند
گزارش جدیدی از موسسه تحقیقاتی MMC نشان می‌دهد که تقریباً نیمی از استارتاپ‌های اروپایی راجع به استفاده از هوش مصنوعی دروغ می‌گویند.
به گزارش ایسنا و به نقل از ساینس دیلی، گزارش جدید نشان می‌دهد که تنها ۶۰ درصد از استارتاپ‌های اروپایی که ادعا می‌کنند از هوش مصنوعی در کسب و کار خود استفاده می‌کنند واقعاً این کار را انجام می‌دهند.
این آمار تکان دهنده را یک شرکت تحقیقاتی واقع در لندن به عنوان بخشی از تحقیقات خود در مورد استفاده از هوش مصنوعی در کسب و کار برملا کرده است.
از ۲۸۳۰ استارتاپ مشغول به فعالیت در اروپا که خود را در دسته شرکت‌های هوش مصنوعی طبقه‌بندی کرده‌اند، تنها ۱۵۸۰ مورد با این تعریف مطابقت دارند.
"دیوید کلنار" سرپرست تحقیقاتی MMC به فوربس گفت: ما به تک تک شرکت‌ها و مواد و محصولات و وب‌سایت و اسناد آنها نگاه کردیم و در ۴۰ درصد موارد ما هیچ شواهدی از هوش مصنوعی پیدا نکردیم.
وی افزود: در بعضی موارد این کسب و کارها تبلیغات نادرستی نکرده‌اند بلکه سایت‌های ثالث آنها را اشتباه طبقه‌بندی کرده‌اند.
به نظر می‌رسد انگیزه کمی برای تصحیح این اشتباه وجود دارد و شرکت‌ها تمایل دارند تا در این دسته‌بندی بمانند، چرا که شرکت‌هایی که به عنوان هوش مصنوعی برچسب خورده‌اند ۱۵ تا ۵۰ درصد بیشتر از استارتاپ‌های فناور دیگر حمایت مالی می‌شوند.
تحقیق MMC به منظور ارائه یک تصویر جامع از نحوه استفاده از هوش مصنوعی در کسب و کارهای امروزی است. این گزارش پس از چند ماه تحقیق و بررسی جامع در تمام صنایع نوشته شده است.
این گزارش نشان می‌دهد که تعداد کسب و کارهای مرتبط با هوش مصنوعی از نسبت ۱ به ۵۰ در حدود شش سال پیش به ۱ به ۱۲ افزایش یافته است.
ربات‌های پیام‌رسان(Chatbots) به مانند ابزارهای اتوماسیون رایج‌ترین کاربرد هوش مصنوعی هستند. دیگر شرکت‌ها هم از هوش مصنوعی برای انجام وظایفی مانند تشخیص تقلب و بررسی خطا استفاده می‌کنند.
گزارش کامل MMC که توسط بانک Barclays حمایت شده است، یک مرور کلی بر ماهیت هوش مصنوعی و چگونگی استفاده از آن در کسب و کار و همچنین بررسی آثار آن در کسب و کارهای آینده است.
جالب توجه است که این گزارش نشان می‌دهد بسیاری از فناوری‌های هوش مصنوعی که ما به تازگی شروع به استفاده از آنها کرده‌ایم، خیلی هم جدید نیستند و مدت نسبتاً زیادی از تولد آنها می‌گذرد اما به تازگی در دسترس عموم قرار گرفته‌اند.
تقریباً نیمی از شرکت‌های بزرگ ابزار هوش مصنوعی خود را از یک شرکت دیگر می‌خرند و ساخته خودشان نیست.
انتهای پیام
