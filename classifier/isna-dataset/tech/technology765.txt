ارسال چندین ماهواره برای ارتش آمریکا توسط "راکت لب"
شرکت استارتاپ فضایی "راکت لب" توانست یک مجموعه دیگر از ماهواره‌های ارتش آمریکا را با موفقیت در مدار قرار دهد.
به گزارش ایسنا و به نقل از گیزمگ، پس از یک سال تلاش و نتایج متفاوت، گویا سال ۲۰۱۹ شروع داستان موفقیت شرکت استارتاپی فضایی "راکت لب"(Rocket Lab) است.
این شرکت در ماه مارس نیز موفق به ارسال یک ماهواره برای مرکز تحقیقات پیشرفته وزارت دفاع آمریکا(DARPA) شده بود و قرار بود یک پرتاب دیگر نیز برای نیروی هوایی ایالات متحده انجام دهد که با مشکلاتی همراه شد، اما سرانجام پرتاب شد. اکنون به نظر می‌رسد این شرکت راه افتاده و به دنبال افزایش تعداد مأموریت‌های خود است.
انجام مأموریت برای DARPA در ماه مارس اولین مأموریت "راکت لب" در سال ۲۰۱۹ بود که طی آن یک ماهواره آزمایشگاهی را به مدار برد تا فناوری‌های ارتباطی رادیویی جدید در فضا را توسعه دهد.
این اتفاق پس از مأموریتی در ماه نوامبر سال گذشته پیگیری شد که در آن موشک "الکترون"(Electron) این شرکت، شش ماهواره را به مدار برد.
اما این شرکت از سال ۲۰۱۳ که وارد صحنه شده روند صعودی منظمی نداشته است و به خصوص در سال گذشته با مشکلات فنی و تأخیر در انجام اولین مأموریت تجاری خود مواجه شد.
"راکت لب" با وجود مشکلات فنی تنها پنج هفته پس از پرتاب ماهواره DARPA موفق به انجام مأموریت بعدی خود شد و سه ماهواره تحقیقاتی را برای نیروی هوایی ایالات متحده به مدار فرستاد که با ۱۸۰ کیلوگرم وزن، سنگین‌ترین محموله این شرکت تا به امروز بود.
"راکت لب" خبر از پرتاب‌های منظم به فاصله یک ماه از الان تا پایان ۲۰۱۹ داده است و امیدوار است این رکورد را به دو هفته یک بار برساند. این در حالی است که گفته می‌شود هدف نهایی این شرکت رسیدن به توانایی انجام پرتاب‌های هفتگی است.
انتهای پیام
