موشک سایوز یک ربات را به فضا می‌برد
سازمان فضایی روسیه(روسکاسموس) گزارش داد موشک سایوز آ-۲.۱ در بایکونور آماده می‌شود تا برای نخستین بار ناو سایوز ام.اس را با یک ربات به فضا ببرد.
به گزارش ایسنا و به نقل از ریانووستی، طبق برنامه ربات "فئودور" با ناو سایوز ام. اس -۱۴ راهی ایستگاه فضایی بین‌المللی خواهد شد. همچنین این نخستین بار است که یک ناو سایوز، رباتی را به عنوان تنها سرنشین خود به فضا می‌برد تا سامانه‌های جدیدی در این موشک از جمله تعامل دستگاه کنترل دیجیتال موشکی و "چاشنی" سیستم نجات اضطراری را آزمایش کند.
براساس اطلاعیه روسکاسموس "کارشناسان مرکز موشکی و فضایی پروگرس سامارا، مونتاژ و آزمایش بدنه موشک را در سالن شماره ۳۱ پایگاه فضایی بایکونور آغاز کرده‌اند. برای اولین بار قرار است یک ناو از نوع سفینه‌های سرنشین‌دار سایوز، نه با موشک سایوز-اف. گ، بلکه بر فراز موشک سایوز آ -۲.۱ و سامانه "دیجیتال" راهی مدار زمین شود.
پیش از این موشک‌های سایوز آ -۲.۱ فقط برای پرتاب ناوهای بدون سرنشین باربری پروگرس استفاده می‌شد.
پرتاب موشک سایوز آ -۲.۱ با ناو بدون سرنشین سایوز ام. اس -۱۴ برای ۲۲ اوت برنامه‌ریزی شده است. این سفینه قرار است پروازی به مدت تقریبی ۱۰ شبانه روز به ایستگاه فضایی بین‌المللی داشته باشد و سپس به صورت خودکار به زمین برگردد.
بنا به گفته روسکاسموس در صورت موفقیت آمیز بودن پرتاب آزمایشی فعلی، از ابتدای سال ۲۰۲۰ تمام ناوهای سرنشین‌دار سایوز با موشک‌های نسل جدید انجام خواهد شد.
لازم به ذکر است که پرتاب سرنشین‌دار بعدی برای ۲۰ ژوئیه برنامه‌ریزی شده است که موشک سایوز-اف. گ باید ناو کیهانی سایوز ام. اس -۱۳ را به سرنشینی الکساندر اسکورتسف فضانورد روس، لوکا پارمیتانو فضانورد سازمان فضایی اروپا و آندرو مورگان فضانورد آمریکایی را به ایستگاه فضایی بین‌المللی خواهد رساند.
