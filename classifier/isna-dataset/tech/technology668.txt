ساخت زبان الکترونیکی که ادویه غذاها را تشخیص می‌دهد
محققان دانشگاه واشنگتن موفق به توسعه یک زبان الکترونیکی شده‌اند که طعم و میزان ادویه‌ها را در غذا تشخیص می‌دهد.
به گزارش ایسنا و به نقل از گیزمگ، اگر شما به عنوان یک تست کننده طعم غذاها کار می‌کنید، فقط قادر به چشیدن و تشخیص چند نمونه در یک زمان محدود خواهید بود. پس از آن، حسگرهای تشخیص طعم روی زبان شما بی‌حس می‌شوند و نیاز به استراحت دارند.
اما یک "زبان الکترونیکی" جدید که به تازگی توسعه یافته است می‌تواند با دقت طعم و ادویه چندین غذا را به صورت همزمان اندازه‌گیری کند.
این زبان الکترونیکی توسط دانشمندان دانشگاه ایالتی واشنگتن ساخته شده و بر روی نمونه‌های پنیر حاوی سطوح مختلف کپسایسین (عامل تندی فلفل‌ها) آزمایش شده است.
هنگامی که این زبان الکترونیکی با داوطلبان انسانی مقایسه شد مشخص شد که این دستگاه می‌تواند سطح کپسایسین را نسبت به انسان‌ها به درستی شناسایی کند، به خصوص که حسگرهای زبان انسان پس از مدت کوتاهی مرخص می‌شوند.
علاوه بر این ادعا می‌شود که زبان الکترونیکی نه تنها در اندازه‌گیری طعم دهنده‌ها خوب عمل می‌کند بلکه در تشخیص تفاوت‌های ظریف غذاها نیز بهتر از انسان است. سازندگان این دستگاه معتقدند که هنوز هم جا برای کمک به افراد در ارزیابی عطر و طعم‌ها وجود دارد و این زبان الکترونیکی نیز در همین راستا ساخته شده است.
به عنوان مثال اگر یک شرکت به دنبال تهیه یک محصول غذایی جدید باشد و از ۲۰ فرمول مختلف در ساخت آن استفاده کند با این زبان الکترونیکی به راحتی می‌تواند متعادل‌ترین و خوشمزه‌ترین فرمول را پیدا کند، در حالی که سلیقه در چشایی انسان دخیل است و همچنین زبان انسان نمی‌تواند همزمان چندین طعم را از هم تفکیک کند و انجام این کار توسط انسان‌ها به فرآیندی طولانی منجر خواهد شد و چندین روز طول می‌کشد.
مقاله‌ای در مورد این زبان الکترونیکی اخیراً در مجله Food Science منتشر شده است.
زبان‌های الکترونیکی که قبلاً توسعه یافته‌اند برای چشیدن و ارزیابی کیفیت عسل، میوه و نوشیدنی‌ها طراحی شده بودند.
انتهای پیام
