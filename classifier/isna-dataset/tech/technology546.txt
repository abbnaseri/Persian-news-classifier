روسکاسموس می‌خواهد "کشتی نوح" جدیدی را به فضا بفرستد
چندی پیش ویکتور سادویچی رئیس دانشگاه دولتی مسکو طی کنفرانسی در آکادمی علوم روسیه  گفت که این دانشگاه ۲۵۰ گونه از گیاهان مختلف از سراسر جهان را در مجموعه زیستی این دانشگاه گردآوری کرده است تا زیر نظر کارشناسان از آنها به دقت مراقبت شود.
به گزارش ایسنا؛ جمع‌آوری این گونه‌های مختلف زیستی در چارچوب طرحی با نام "کشتی نوح" و با ایجاد یک شبکه ذخیره‌سازی چند منظوره از مواد بیولوژیکی صورت گرفته است.
اینک دیمیتری راگوزین رئیس سازمان فضایی روسیه(روسکاسموس) پیشنهاد می‌کند با انجام طرحی تحت عنوان "کشتی نوح فضایی" نمونه‌هایی زیستی از جانداران زمینی را به عمق فضا بفرستند.
وی می‌گوید: "بیایید کشتی نوح جدیدی بسازیم و نمونه‌هایی از مجموعه دانشگاه دولتی مسکو و چیزهای دیگری را در آن قرار دهیم و به عمق فضا بفرستیم تا هم از آنها به عنوان یادگارهای زمینی محافظت شود و هم کارشناسان ببینید در فضا برای این آنها چه اتفاقی می‌افتد."
سفینه پیشنهادی راگوزین به سفینه "راما" در داستان علمی-تخیلی "میعاد" شباهت دارد. در این داستان آرتور سی.کلارک درباره سفینه‌ای غول پیکر صحبت می‌کند که از بیکران‌های فضا، به منظومه شمسی وارد می‌شود و دانشمندان تصور می‌کنند سیارکی است که به زمین برخورد خواهد کرد. به همین دلیل گروهی از فضانوردان را برای نابودی آن به فضا می‌فرستند و آنها در ملاقات با این سفینه متوجه می‌شوند نمونه‌های زیستی مختلفی در آن زندگی می‌کنند و مسیر آن هم به گونه‌ای است که تصادفی با زمین نخواهد داشت.
انتهای پیام
