شناسایی سریع‌تر ویروس‌ها با کمک ادرار پشه!
پژوهشگران استرالیایی در بررسی جدیدی توانستند ویروس‌ها را با استفاده از ادرار پشه‌ها شناسایی کنند.
به گزارش ایسنا و به نقل از گیزمگ، اگر پشه‌ها حامل ویروس کشنده‌ای باشند، آگاهی زودتر در مورد آن، پیامدهای بهتری خواهد داشت. پژوهش جدیدی نشان می‌دهد شاید تله‌هایی که فضولات حشرات را جمع‌آوری می‌کنند، کمک بزرگی در این زمینه باشند.
معمولاً برای آزمایش ویروس‌های منتقل شده از پشه‌ها، تعداد زیادی از این حشرات جمع‌آوری و تحلیل می‌شوند. به علاوه، نمونه‌های خون حیوانات گزیده شده نیز مورد بررسی قرار می‌گیرند. در طول آزمایش‌ها، نمونه‌های خون در محفظه‌ای سرد نگهداری می‌شوند.
تشخیص آر.ان‌.ای ویروس در بزاق دهان پشه نیز ممکن است و پژوهشگران، بزاق دهان پشه‌ها را با کمک کارت‌هایی از جنس اسید نوکلئیک جمع‌آوری می‌کنند که در تله‌ها قرار داده می‌شود. این نشان می‌دهد که ویروس باید پیش از ورود به بزاق، تا ۱۵ روز در بدن پشه باقی بماند اما همین ویروس در ادرار حشره، تنها در سه روز قابل تشخیص است. به علاوه، دفع ادرار پشه‌ها بسیار بیشتر از بزاق است و نمونه‌های بیشتری در اختیار متخصصان سلامت می‌گذارد.
پژوهشگران بخش سلامت "دانشگاه جیمز کوک"(JCU) استرالیا با استفاده از تله‌های ارزان‌قیمت، ادرار پشه‌ها را جمع‌آوری کردند. آنها براساس نوع تله، ورقه‌ای از جنس پلی‌کربنات را نیز به کار بردند و آنها را بر سر راه پشه‌ها قرار دادند.

پژوهشگران امیدوارند استفاده از این تله‌ها و جمع‌آوری چنین نمونه‌هایی بتواند به تشخیص سریع‌تر، ساده‌تر و مؤثرتر میکروب‌ها کمک کند.
دکتر "داگمار میر"(Dagmar Meyer)، نویسنده ارشد این پژوهش گفت: پژوهش ما، نخستین بررسی برای شناسایی "آربوویروس"(Arbovirus) با کمک ادرار پشه است.
این پژوهش، در مجله "Journal of Medical Entomology" به چاپ رسید.
انتهای پیام
