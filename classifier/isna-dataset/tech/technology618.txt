رباتی با قابلیت‌های پهپاد و خودرو+فیلم
پژوهشگران تصمیم دارند از نخستین نمونه یک ربات هیبریدی رونمایی کنند که قابلیت‌های پهپاد و خودرو را در خود جای داده است.
به گزارش ایسنا و به نقل از رباتیک بیزینس ریویو، پژوهشگران موفق شدند نخستین نوع آزمایشی از یک ربات را ابداع کنند که می‌تواند مانند یک پهپاد پرواز کند و مانند یک خودرو روی زمین خشک به حرکت درآید؛ همچنین این ربات می‌تواند در فضاهای کوچک، فشرده شود.
FSTAR می‌تواند از بالای موانع پرواز کند و یا از زیر آنها بگذرد. همچنین، این قابلیت را دارد که شکل خود را از یک پهپاد به یک ربات خورو مانند تغییر دهد. این ربات می‌تواند پهنای خود را تنظیم کند تا در سطوح خشک حرکت کند و یا بخزد، از موانع بلند و دیوارها بالا برود یا درون یک تونل و مکان‌های باریک حرکت کند.
ربات FSTAR این قابلیت را دارد که با سرعت هشت پا بر ثانیه، روی زمین حرکت کند و به خاطر مصرف پایین انرژی، به زمان بیشتری برای انجام دادن کار خود نیاز دارد.
از آنجا که FSTAR، قابلیت رساندن بسته‌ها با سرعت بالا را دارد و می‌تواند با کمک چرخ‌های خود با سرعت پایین و ایمنی بالا به مقصد برسد، می‌توان از آن برای کاربردهای تجاری نیز استفاده کرد. این ربات را می‌توان در عملیات جستجو و نجات نیز به کار برد زیرا می‌تواند از بالای موانع گوناگون پرواز کند و یا میان شکاف‌هایی بخزد که از عهده یک پهپاد معمولی خارج است. از کاربردهای دیگر این ربات می‌توان به کشاورزی، تمیز کردن، فیلمبرداری و سرگرمی اشاره کرد.
دکتر "دیوید زاروک"(David Zarrouk)، سرپرست این پروژه گفت: ما قصد داریم پهپادهای بزرگ و کوچک بسیاری ابداع کنیم تا خانواده این ربات‌ها را برای کاربردهای گوناگون گسترش دهیم و به افزایش سرعت و کاهش هزینه حمل و نقل کمک کنیم.
قرار است این ربات هیبریدی موسوم به "FSTAR" در کنفرانس بین‌المللی "ICRA" که در مونترال کانادا برگزار می‌شود، به نمایش درآید.
انتهای پیام


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4



