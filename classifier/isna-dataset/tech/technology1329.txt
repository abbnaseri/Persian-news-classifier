تشخیص به موقع آلزایمر با یک آزمایش خون ساده
محققان شرکت "آی‌.بی‌.ام" روش جدیدی برای تشخیص زودهنگام آلزایمر توسعه داده‌اند که با کمک هوش مصنوعی انجام می‌شود.
به گزارش ایسنا و به نقل از انگجت، تاکنون محققان زیادی در تلاش بوده‌اند که برای بیماری "آلزایمر" درمانی پیدا کنند که آخرین تلاش‌ها نیز با شکست مواجه شده است.
حال محققان شرکت "آی‌.بی‌.ام"(IBM) پتانسیل این را دارند که موجب یک پیشرفت بزرگ در درمان این بیماری شوند.
این محققان از قدرت فناوری "یادگیری ماشین" استفاده کردند تا راهی برای شناسایی یک نشانگر بیولوژیکی مرتبط با بیماری آلزایمر پیدا کنند.
این نشانگر زیستی پپتیدی به نام "آمیلوئید-بتا"(amyloid-beta) است.
پپتیدها پلیمرهای کوچکی هستند که از به هم پیوستن اسیدهای آمینه با ترتیب مشخص و با پیوند پپتیدی تشکیل شده‌اند.
تشخیص "آمیلوئید-بتا" توسط این محققان از طریق یک آزمایش خون ساده صورت می‌گیرد.
"آمیلوئید-بتا" ترکیبی است که در مغز افراد مبتلا به بیماری آلزایمر یافت می‌شود.
راه‌ حل ارائه شده توسط محققان "آی‌.بی‌.ام" همچنین می‌تواند خطر ابتلاء به آلزایمر را قبل از انجام اسکن مغزی از بیماران تشخیص دهد یا حتی قبل از بروز نشانه‌های بیماری، وجود آن را مشخص کند.
این آزمایش پزشکان را قادر می‌سازد به مراقبت بهتر از بیماران خود بپردازند.
بنا بر نتایج یک مطالعه که در سال ۲۰۱۷ منتشر شد، غلظت آمیلوئید -بتا در مایع نخاعی افراد دهه‌ها قبل از اینکه علائم بیماری در فرد بروز پیدا کند، تغییر می‌یابد.
کاری که محققان "آی‌.بی‌.ام" انجام دادند، این بود که از فناوری "یادگیری ماشین" استفاده کردند تا پروتئینی را که می‌تواند غلظت "آمیلوئید- بتا" در مایع نخاعی را پیش‌بینی کند، شناسایی کنند. این پروتئین در خون وجود دارد.
شرکت "آی‌.بی‌.ام" قصد دارد به استفاده از هوش مصنوعی برای تشخیص بیماری‌ها ادامه دهد تا دانشمندان بتوانند بیماری‌هایی مانند آلزایمر را بهتر درک کنند.
گرچه که برای تشخیص بیماری آلزایمر، آزمایش مایع نخاعی دقیق‌تر است ولی "آی‌.بی‌.ام" معتقد است آزمایش خونی که توسعه داده است، می‌تواند با صحت ۷۷ درصد به پیش‌بینی آلزایمر بپردازد.
گفتنی است این آزمایش هنوز در مراحل اولیه است.
انتهای پیام
