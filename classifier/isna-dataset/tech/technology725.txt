برنده چالش ۴ ساله ناسا اعلام شد
برنده جایزه "چالش زیستگاه مریخی با چاپ ۳ بعدی"(۳D-Printed Mars Habitat Challenge) ناسا به شرکت معماری "کارخانه فضایی هوش مصنوعی"(AI SpaceFactory) تعلق گرفت.
به گزارش ایسنا و به نقل از تک تایمز، این چالش میان ۶۰ تیم شرکت کننده که در این رقابت شرکت کرده بودند، صورت گرفت. چالش مذکور از سال ۲۰۱۵ آغاز شده بود و ناسا مبلغ ۲ میلیون دلار را به عنوان بودجه این رقابت در نظر گرفته بود.
برنده چالش
ناسا طی بیانیه‌ای در روز ۵ مه ۲۰۱۹ اعلام نمود که شرکت معماری "کارخانه فضایی هوش مصنوعی"(AI SpaceFactory) پس از سپری کردن چهار روز و ۳۰ ساعت رقابت در مرحله نهایی مسابقات، برنده "چالش زیستگاه مریخی با چاپ ۳ بعدی "(۳D-Printed Mars Habitat Challenge) شده است. شرکت معماری "کارخانه فضایی هوش مصنوعی" (AI SpaceFactory) مبلغ ۵۰۰ هزار دلار و تیم " دانشگاه ایالتی پنسیلوانیا"(Pennsylvania State University) مبلغ ۲۰۰ هزار دلار را به عنوان دومین برنده این چالش دریافت کرد.
مرحله آخر چالش مذکور از ۱ تا ۴ مه در "مرکز نمایش و یادگیری کترپیلر ادواردز"(Caterpillar's Edwards Demonstration & Learning Center) انجام شد.
در مرکز مذکور تیم‌ها یک سوم از پروژه خود را را طراحی وتوسعه داده بودند و سپس می‌بایست آزمایشاتی را به منظور سنجش دوام، قدرت و مواد مخلوط طرح انجام می‌دادند.
در نهایت شرکت معماری "کارخانه فضایی هوش مصنوعی"(AI SpaceFactory) با طرحی موسوم به "مارشا"(Marsha) برنده این چالش شد.
طرح "مارشا"

ایده طراحی "مارشا" به گونه‌ای بود که تیم به آن تنها به عنوان یک زیستگاه مریخی و به عنوان پناهگاه نگاه نمی‌کردند بلکه آن را به گونه‌ای طراحی کرده بودند که ساکنان در آن بتوانند به راحتی زندگی کرده و زنده بمانند.
این تیم علاوه بر ساختن این زیستگاه به سلامت روانی و جسمی افرادی که در آن ساکن خواهند شد نیز اهمیت داده بودند.
تیم یاد شده یک زیستگاه گنبدی شکل بلند که نسبت به دیگر گنبدها، شکلی تقریباً متفاوت دارد، طراحی کردند که نه تنها انسان می‌تواند در آنجا سکونت داشته باشد بلکه محل مذکور برای انجام آزمایش طی یک مأموریت فضایی نیز مناسب است.
"لکس آکِرس"(Lex Akers) معاون "کالج فنی و مهندسی کاترپیلر در دانشگاه برادلی"(Bradley's Caterpillar College of Engineering and Technology) درباره این طرح گفت: طرح این تیم همانند یک هواپیما، سبک اما مقاوم و مستحکم است و این امر برای این نوع زیستگاه بسیار مهم خواهد بود.
تیم توسعه دهنده این طرح گفتند در حالی که این زیستگاه برای استفاده مریخ توسعه داده شده اما مهندسان نیز می‌توانند از آن به عنوان الگویی برای ساخت زیستگاه با استفاده از مواد طبیعی و زیست تخریب‌پذیر به جای بتن غیر قابل بازیافت در زمین نیز استفاده کنند.
آکرس در انتها افزود: ما مفتخریم که ناسا و کالج کاترپیلر با همکاری یکدیگر توانستند محیطی را برای این تیم‌ها ایجاد کنند که در آن بتوانند نوآوری کنند. به هر دو تیم برای دستاوردهایشان تبریک می‌گوئیم.
انتهای پیام
