استارت موفق "استارلینک" برای دسترسی جهانی به اینترنت
 ۶۰ ماهواره نخست "استارلینک" شرکت "اسپیس ایکس" که تقریباً یک هفته است در حال گردش به دور زمین هستند، صفحات خورشیدی خود را با موفقیت باز کردند.
به گزارش ایسنا و به نقل از انگجت، ماهواره‌های استارلینک بخشی از برنامه اسپیس‌ایکس برای سرویس جدید و پرسرعت اینترنت هستند. این طرح در اوایل سال ۲۰۱۵، با درخواست "ایلان ماسک" مدیرعامل این شرکت از کمیته ارتباطات فدرال مبنی بر اجازه آزمایش ایده خود برای تأسیس یک پهنای باند جهانی آغاز شد.
وی در سال ۲۰۱۷ برنامه استارلینک را به عنوان یک سیستم پهنای باند ارزان قیمت که می‌تواند دسترسی به اینترنت را در سراسر جهان فراهم کند، به ثبت رساند.
ماسک باید حداقل ۴۰۰ ماهواره را در مدار زمین قرار دهد تا بتواند حداقل پوشش اینترنت را ایجاد کند و برای پوشش متوسط جهانی باید حداقل ۸۰۰ ماهواره به فضا بفرستد.
۶۰ ماهواره اولیه این مأموریت بیش از یک هفته گذشته به فضا ارسال شدند که حال یکی از سخنگوهای شرکت "اسپیس ایکس" اعلام کرده که ماهواره‌های "استارلینک" صفحات خورشیدی خود را با موفقیت باز کرده، نیروی مثبت تولید کرده و با ایستگاه‌های زمینی ارتباط برقرار کرده‌اند.
انتظار می‌رود که این ماهواره‌ها تا ۳ تا ۴ هفته به ارتفاع کامل خود نرسند. البته اغلب این ماهواره‌ها از سیستم پیش‌رانش برای رسیدن به ارتفاع مؤثر استفاده کردند و برای تماس اولیه خود از آنتن‌های پهنای باند که توسط صفحات خورشیدی حمل می‌شود، استفاده می‌کنند.
انتهای پیام
