آیا باکتری‌های روده‌ای بر شکل‌گیری مغز کودکان تاثیر دارد؟
میکروب‌های روده‌ای ممکن است نقش مهمی در رشد مغز انسان در سال‌های کودکی داشته باشند. شواهد نشان می‌دهند میکروب‌های روده‌ای با تغییرات در وزن بدن انسان و سلامت روان و حتی چگونگی واکنش افراد به دارو را تغییر می‌دهند.
به گزارش ایسنا به نقل از نیو ساینتیست، سوفی رولاند و همکارانش در کالج "ولزلی" در ماساچوست، DNA میکروبی را در مدفوع ۲۵۰ کودک تجزیه و تحلیل کردند و اطلاعات را با داده‌های مربوط به فعالیت مغز به‌ دست‌ آمده از fMRI (اسکن مغز) تطابق دادند.

رولاند می‌گوید: در کودکان زیر دو سال، نتایج نشان می‌دهد ارتباط مهمی بین فراوانی دو گونه "بیفیدوباکتریوم" و مغز وجود دارد. باکتری "B. longum" با فعالیت در قسمت‌های مغز مرتبط با سیستم ادراک و توجه ارتباط داشت. برای میکروب دیگری به نام "B. pseudocatenulatum" پیوند با پیشرفت بهتر در ناحیه‌ی زبان‌آموزی مغز بود.

بیفیدوباکترها باکتری‌های تولیدکننده‌ی اسید لاکتیک هستند که بخش بزرگی از میکروفلور(میکروارگانیسم‌های موجود در دستگاه گوارشی) روده انسان و دیگر جانوران را تشکیل می‌دهند. این باکتری‌ها چند روز بعد از تولد، در مدفوع ظاهر می‌شوند و بعد از آن تعداشان زیاد می‌شود. بیفیدوباکترها در اشکال گوناگون و غیرهوازی هستند. یکی از شناخته‌شده‌ترین و متداول‌ترین گونه‌های بیفیدوباکترها، "B. longum" است که هم در مدفوع نوزاد و هم افراد بالغ دیده می‌شود.
روولاند تأکید می‌کند هنوز نمی‌توان میکروبیوم‌های روده کودک را تغییر داد تا به پیشرفت مغز آن‌ها کمک شود. ممکن است فرضیه‌ای وجود داشته باشد که افزایش "B. longum" به بخش زبان و توجه در مغز کمک کند.
مقدار B. longum در روده‌ی کودک با تغذیه شیر مادر هم مرتبط است. گام‌های بعدی برای پژوهش رولاند که در کنفرانس ASM Microbe در سانفرانسیسکو ارائه شد، کودکان حداکثر هفت‌ساله را دنبال خواهد کرد. این پژوهش نشان می‌دهد رشد زودهنگام میکروبیوم روده، می‌تواند بر رشد مغز تأثیر بگذارد.
انتهای پیام
