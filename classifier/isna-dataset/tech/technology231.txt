قاره آفریقا از منظر ایستگاه فضایی بین‌المللی
فضانوردان "ایستگاه فضایی بین‌المللی" هنگامی که بر فراز قاره آفریقا بودند، عکسی زیبا از چندین دریا و بیابان گرفتند.
به گزارش ایسنا، زمانی‌که فضانوردان ایستگاه فضایی بین‌المللی در ارتفاع ۲۵۴ مایلی از فراز قاره آفریقا بودند، تصویری زیبا به ثبت رساندند که "رود نیل"، "دریای سرخ" و "دریای مدیترانه" را نشان می‌دهد.
رود نیل طولانی‌ترین رود جهان است که در شمال شرقی قاره آفریقا قرار دارد. دریای سرخ، بین شبه‌جزیره عربستان و شمال شرقی قاره آفریقا واقع شده و دریای مدیترانه هم دریایی است که به اقیانوس اطلس متصل می‌شود و شمال آن توسط اروپا، جنوب آفریقا و از شرق توسط آناتولی و شام احاطه شده است.
خشکی‌هایی که در این تصویر مشاهده می‌شود، هم بیابان‌های مصر، عربستان سعودی و اردن هستند.
هم‌اکنون ۶ فضانورد با ملیت‌های مختلف در "ایستگاه فضایی بین‌المللی" مستقر هستند و فعالیت‌های تحقیقاتی گوناگون و ارزشمندی را انجام می‌دهند.
فعالیت‌های علمی این دانشمندان نه‌تنها به درک بهتر ما از فضا کمک می‌کند، بلکه برای زندگی بهتر روی زمین نیز مفید است.



انتهای پیام
