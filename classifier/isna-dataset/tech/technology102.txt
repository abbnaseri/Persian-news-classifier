کل "ویکی‌پدیا" روی دی‌.ان‌.ای ذخیره شد!
یک استارتاپ به نام "کاتالوگ"(Catalog) همه ۱۶ گیگابایت ویکی‌پدیای به زبان انگلیسی را تنها روی یک دی‌ان‌ای ذخیره کرد.
به گزارش ایسنا و به نقل از سی‌نت، فناوری ذخیره سازی کامپیوتری از سیم و آهن‌ربا به هارد دیسک به تراشه‌های حافظه سه‌بعدی رسیده‌اند. اما فناوری ذخیره سازی بعدی ممکن است رویکردی به قدمت زندگی روی زمین داشته باشد: دی‌ان‌ای.
استارتاپ "کاتالوگ" اعلام کرده است که تمام متون انگلیسی ویکی‌پدیا را بر روی مولکول‌های ژنتیکی مشابه در بدن ما ذخیره کرده‌اند.
آنها این کار را با اولین دستگاه "نویسنده دی‌.ان‌.ای"(DNA writer) انجام دادند. "نویسنده دی‌.ان‌.ای" یک دستگاه نسبتاً بزرگ است که توانایی نوشتن اطلاعات را روی دی‌.ان‌.ای دارد.
هرچند که احتمالاً این روش ذخیره سازی به زودی در دسترس عموم قرار نمی‌گیرد، شرکت سازنده معتقد است که در حال حاضر برای بعضی از مشتریانی که نیاز به بایگانی و آرشیو اطلاعات دارند، مفید است.
از آنجایی که رشته‌های دی‌.ان‌.ای بسیار ظریف و شکننده هستند، دستکاری آنها دشوار است، اما مولکول‌های بیولوژیکی می‌توانند داده‌های دیگر را فارغ از ژن‌ها ذخیره کنند. "کاتالوگ" از رشته‌های دی‌.ان‌.ای مصنوعی پیش ساخته شده که کوتاه‌تر از دی‌.ان‌.ای انسانی است، استفاده کردند اما از تعداد زیادی از آنها استفاده کردند تا بتوانند داده‌های بسیار بیشتری را ذخیره کنند.
تکیه بر دی‌.ان‌.ای به جای آخرین تکنولوژی پیشرفته ذخیره سازی اطلاعات، ممکن است یک گام رو به عقب به نظر برسد. اما دی‌.ان‌.ای، فشرده و از لحاظ شیمیایی پایدار است و با توجه به اینکه پایه و اساس زیست شناسی زمین است، احتمالاً در آینده هارد دیسک‌ها و سی‌دی‌ها را همانند فلاپی‌ها منسوخ می‌کند.
شرکت "کاتالوگ" با همکاری شریک خود یعنی "بنیاد مأموریت کمان"(Arch Mission Foundation) تلاش می‌کند دانش انسانی را نه فقط بر روی زمین بلکه حتی در جاهای دیگر منظومه شمسی در فشرده‌ترین حالت ممکن ذخیره کند و در دسترس قرار دهد. مانند خودروی "تسلا رودستر" که شرکت "اسپیس‌ایکس" آن را همراه با دی‌وی‌دی‌های مخصوصی حاوی دانش بشر به فضا فرستاد.

"کاتالوگ" با موج مشتری‌هایی مواجه شده است که می‌خواهند از فناوری این شرکت برای ذخیره اطلاعات مهم خود بهره ببرند.
این شرکت در بیانیه‌ای گفت: ما در حال مذاکره با سازمان‌های دولتی، پروژه‌های علمی بزرگ بین‌المللی که میزان زیادی اطلاعات آزمایشی تولید می‌کنند، شرکت‌های بزرگ نفت و گاز، رسانه‌ها و سرگرمی، شرکت‌های اقتصادی و دیگر صنایع هستیم.
"کاتالوگ" که در بوستون آمریکا مستقر است، دارای دستگاهی برای نوشتن اطلاعات روی رشته‌های دی‌ان‌ای است که می‌تواند داده‌ها را با سرعت ۴ مگابیت بر ثانیه ثبت کند. این در حالی است که بهینه‌سازی این دستگاه می‌تواند سرعت آن را سه برابر کند تا بتواند ۱۲۵ گیگابایت را در یک روز ثبت کند.
محصولات رایج ترتیب‌گذاری دی‌.ان‌.ای که در حال حاضر در بازار بیوتکنولوژی به فروش می‌رسند، می‌توانند اطلاعات ثبت شده روی دی‌.ان‌.ای را بخوانند.
"کاتالوگ" می‌گوید: ما فکر می‌کنیم که این فناوری جدید هزینه‌ها را کاهش می‌دهد.
دو تن از فارغ التحصیلان مؤسسه فناوری ماساچوست(MIT) به نام "هیونجون پارک" و "ناتانیل روکت" استارتاپ "کاتالوگ" را در سال ۲۰۱۶ تأسیس کردند.
کاتالوگ از یک سیستم آدرس‌دهی استفاده می‌کند که به این معنی است که مشتریان می‌توانند از مجموعه داده‌های بزرگ استفاده کنند و حتی اگر دی‌.ان‌.ای در دنباله‌های طولانی اطلاعات را ذخیره کند، "کاتالوگ" می‌تواند اطلاعات را با استفاده از کاوشگرهای مولکولی در هر کجای رشته‌ها بخواند. به عبارت دیگر، این یک نوع حافظه دسترسی تصادفی مانند یک هارد درایو است.
اگرچه داده‌های دی‌.ان‌.ای می‌تواند توسط اشعه‌های کیهانی نابود یا ناقص شود، اما "کاتالوگ" استدلال می‌کند که این روش با ثبات‌تر از سایر گزینه‌ها است. ضمن اینکه ما دی‌.ان‌.ای حیواناتی را که هزاران سال پیش منقرض شده‌اند، دریافته‌ایم، در حالی که نمی‌توان تضمین کرد که یک فلش مموری در کشوی یک میز حتی ۲۵ سال دیگر هم قابل استفاده باشد.
انتهای پیام
