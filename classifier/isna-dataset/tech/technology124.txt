"نقشه گوگل" شلوغی احتمالی اتوبوس و متروی شما را پیش‌بینی می‌کند
ویژگی جدید نقشه گوگل یا همان "گوگل مپز" می‌تواند شلوغ بودن احتمالی اتوبوس یا قطار مترویی که کاربر قصد سوار شدن در آن را دارد، پیش‌بینی کند. این امکان به‌زودی در ۲۰۰ شهر در دسترس قرار می‌گیرد.
به گزارش ایسنا و به نقل از انگجت، حمل و نقل عمومی برای عموم مردم حیاتی و بسیار کاربردی است، اما هیچ‌کس نمی‌خواهد در یک قطار مترو یا اتوبوس محصور شود و در شلوغی گیر کند.
سرویس "نقشه گوگل" (Google Maps) به منظور کمک به شهروندان در دانستن میزان شلوغی وسیله نقلیه مورد استفاده برای رسیدن به مقصد، شلوغی را پیش‌بینی می‌کند و آن را به کاربران نشان خواهد داد.
گوگل با استفاده از داده‌های سفرهای قبلی اتوبوس‌ها و قطارهای مترو، خلوتی یا شلوغی اتوبوس یا قطار بعدی را پیش‌بینی می‌کند.
این ویژگی از امروز در ۱۸ شهر بریتانیا شامل بیرمنگام، برایتون، بریستول، کمبریج، کاردیف، کاونتری، کراولی، ادینبرو، گلاسکو، لیدز، لیورپول، لندن، نیوکاسل، ناتینگهام، آکسفورد، ردینگ، شفیلد و ساوتهمپتون در دسترس خواهد بود. گوگل قصد دارد پیش‌بینی‌های خود را برای تقریباً ۲۰۰ شهر در سراسر جهان بر روی سیستم عامل اندروید و iOS فراهم کند.
در عین حال "نقشه گوگل" اطلاعات تأخیر وسایل نقلیه عمومی را به طور زنده نمایش می‌دهد.
گوگل اعلام کرده است که این برنامه جزئیات بیشتری را درباره اینکه آیا اتوبوس شما تأخیر خواهد داشت یا نه و اینکه چقدر باید انتظار بکشید، ارائه می‌دهد و همچنین بر اساس شرایط ترافیک پیش‌بینی دقیق‌تری از مدت سفر خواهد داشت.

"نقشه گوگل" همچنین به کاربران نشان خواهد داد که اتوبوس یا قطاری که تأخیر کرده، هم‌اکنون کجاست، بنابراین کاربران تکلیف خود را می‌دانند.
کاربران با این ویژگی حداقل قادر خواهند بود حرف دقیق‌تری راجع به زمان رسیدنشان به دیگران بگویند و یا در صورت اطلاع از شلوغی بیش از حد، مسیر دیگری را انتخاب کنند.
انتهای پیام
