بهترین گجت‌های سال گذشته از نگاه نشریه تایم
در سالی که گذشت در دنیای فناوری گجت‌های بسیاری به تولید رسید که ویژگی‌های منحصر به فرد خود را دارند. 
به گزارش ایسنا به نقل از نشریه تایم، گجت‌های متعددی در سال گذشته تولید شدند که به معرفی برخی از بهترین گجت‌ها می‌پردازیم.
سری چهارم اپل واچ
نسخه چهارم ساعت هوشمند شرکت اپل ویژگی‌های منحصر به فردی دارد و تقریباً می‌تواند به مراقبت از حیاتی‌ترین عضو بدن بپردازد.
به عنوان مثال نظارت بر عملکرد قلب یکی از ویژگی‌های این ساعت است.
قیمت این ساعت ۳۹۹ دلار است و عملکرد باطری آن ۱۸ ساعت تداوم دارد.
چون نمایشگر سری ۴ اپل واچ بزرگ‌تر از سری‌های پیشین است، امکان مشاهده‌ی اطلاعات و جزئیات بیشتر برای کاربران آن فراهم شده است.

دوربین فوجی "X-T3"
آخرین دوربین تولیدی شرکت "فوجی‌فیلم"( Fujifilm) یکی از بهترین محصولات بازار در سال گذشته بوده است.
سنسور این دوربین که "X-T3" نام دارد، ۲۶.۱ مگاپیکسل بوده و برای عکاسی در نور کم بسیار مناسب است.
دوربین " X-T3" هزار و ۴۹۹ دلار قیمت دارد و برای عکاسی خبری و ورزشی عملکرد مناسبی دارد.

سشوار دایسون
شرکت "دایسون(Dyson )" در سال گذشته سشواری را تولید کرد که مافوق صوت بوده و یک دستگاه موفرکن نیز دارد.
ابزار فرکننده و حالت دهنده موی دایسون برای این طراحی شده است که نسبت به نمونه‌های معمول حرارت کمتری را به موها وارد کند و از آسیب موها توسط حرارت زیاد جلوگیری کند.
قیمت این محصول ۵۴۹ دلار است.

"هوم هاب گوگل"
هوم هاب، نسل جدید دستیار صوتی گوگل است که امکان پرسیدن سوالات گوناگونی مانند دستور پخت غذا را برای کاربران فراهم می‌کند یا به آنها امکان می‌دهد به تماشای ویدئوهای آموزشی، گوش‌دادن به موسیقی‌های جدید، بررسی قرارهای درج‌شده در برنامه‌ی تقویم و کارهایی از این دست بپردازند.
مهم‌ترین کاربرد این ابزار که یک صفحه نمایشی را شامل می‌شود، توانایی کنترل خانه هوشمند است. به گفته گوگل، با وجود این دستگاه، کاربران می‌توانند بدون نگرانی به روشن‌کردن ترموستات، خاموش‌کردن چراغ‌ها یا ساخت قهوه با قهوه‌ساز هوشمند از راه دور بپردازند.
می‌توان گفت "هوم‌هاب گوگل"(Google Home Hub) بهترین ابزار برای هوشمندسازی خانه است و قیمت ۱۲۹ دلاری دارد.

اسپیکر "Sonos"
شرکت "Sonos" از عرضه بلندگوی هوشمندی خبر داد که کیفیت صدایی بالا را در اتاق پخش می‌کند و می‌تواند برای تلویزیون‌ها مورد استفاده قرار گیرد.
از قابلیت‌های این دستگاه این است که می‌تواند تلویزیون را خاموش و روشن کند و بیشتر و بهتر از چیزی که به نظر می‌رسد، صدا را پخش کند.
این اسپیکر می‌تواند مقابل تلویزیون قرار گرفته و یا روی دیوار نصب می‌شود. اسپیکر مذکور با قیمت ۳۹۹ دلار عرضه می‌شود.


پهپاد DJI
شرکت پهپادسازی "DJI" در سالی که گذشت از اولین مدل پهپادی رونمایی کرد که دوربینی با قابلیت زوم دارد. این پهپاد که "مویک 2"( Mavic 2) نام دارد، قابل حمل بوده و برای استفاده فیلمسازان مناسب است.
سرعت "مویک ۲" به ۷۲ کیلومتر بر ساعت می‌رسد و هر باطری آن می‌تواند پرواز ۳۱ دقیقه‌ای را تجربه کند.
قیمت پهپاد نیز هزار و ۱۳۵ دلار اعلام شده است.

انتهای پیام
