گلدانی که آتش‌نشانی می‌کند!+فیلم
شرکت سامسونگ در حرکتی نوآورانه و فرهنگی اقدام به ساخت گلدان‌هایی موسوم به "گلدان اطفای حریق"(Firevase) کرده است که علاوه بر ایفای نقش اصلی خود قابلیت خاموش کردن آتش را نیز دارند.
به گزارش ایسنا و به نقل از ورج،"گلدان آتش" یک گلدان است که می‌توان در هنگام بروز آتش سوزی آن را مثل یک نارنجک به درون آتش پرتاب کرد تا آتش را سریعاً خاموش کند.
این گلدان توسط شرکت تابعه سامسونگ به نام "Cheil Worldwide" تولید شده است. "گلدان آتش" دارای دو محفظه در درون خود است. لایه مرکزی برای ریختن آب و نگهداری گل خالی است و اما لایه بیرونی به منظور اطفای حریق در مواقع لازم با پتاسیم کربنات پر شده است.
اگر در هنگام بروز حریق گلدان را به درون آن پرتاب کنیم، با شکستن گلدان، کربنات پتاسیم داخل آن آزاد می‌شود، به سرعت سرد می‌شود و اکسیژن را تحت فشار قرار می‌دهد تا اکسیژن به آتش نرسد و بدین ترتیب آتش قبل از گسترش خاموش می‌شود.

تعداد ۱۰۰ هزار عدد از این گلدان‌ها در فاز اول به عنوان بخشی از یک کمپین اجتماعی برای ترویج استفاده از آتش خاموش‌کن‌های خانگی در کره جنوبی تولید شده است. چرا که با وجود این واقعیت که داشتن یک کپسول آتش‌نشانی خانگی از سال ۲۰۱۷ در کره جنوبی اجباری شده است، اما کمتر از ۶۰ درصد از خانوارهای این کشور در حال حاضر دارای یکی از آنها در خانه‌هایشان هستند.
این کمپین تعداد خانه‌های مجهز به آتش خاموش‌کن را ۸ درصد افزایش داده است و شرکت سازنده اکنون در حال تولید تعداد ۲۰۰ هزار گلدان دیگر است.

این گلدان مانند یک گلدان تزئینی طراحی شده است، اما در هنگام نیاز می‌تواند جان افراد را نجات دهد و از یک فاجعه بزرگ جلوگیری کند.
سامسونگ ممکن است با تولید تلفن‌های همراه هوشمند، لوازم خانگی و رایانه‌های شخصی شناخته شود، اما این غول فناوری کره‌ای بیش از تنها یک نام تجاری است. این شرکت دارای چند شرکت تابعه در حوزه‌های مختلف در راستای انجام مسئولیت‌های اجتماعی خود است.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
