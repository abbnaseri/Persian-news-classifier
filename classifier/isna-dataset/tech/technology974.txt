کاهش اتصالات مغزی، عامل رفتار مخرب کودکان مبتلا به اوتیسم است
پژوهشگران آمریکایی برای نخستین بار، کاهش اتصالات مغزی را یک دلیل احتمالی برای رفتارهای مخرب کودکان مبتلا به اوتیسم معرفی کردند.
به گزارش ایسنا و به نقل از بیزینس استاندارد، بیش از یک چهارم کودکان مبتلا به اختلال اوتیسم، به اختلالات مخرب رفتاری دچار هستند. پژوهشگران "دانشگاه ییل" (Yale University) آمریکا برای نخستین بار، یک دلیل احتمالی برای این شرایط معرفی کرده‌اند. آنها باور دارند علت اصلی بروز این رفتارها، مکانیسمی است که احساسات متفاوت را در مغز کودکان مبتلا به اختلالات رفتاری تنظیم می‌کند.
"دنیس سوخودولسکی" (Denis Sukhodolsky)، استادیار دانشگاه ییل و از نویسندگان این پروژه گفت: رفتارهای مخربی مانند پرخاشگری، تحریک پذیری و ناسازگاری، در کودکان مبتلا به اوتیسم متداول هستند و از دلایل اصلی درمان و بستری شدن این کودکان به شمار می‌روند. با وجود این، اطلاعات کمی درباره ریشه‌های زیستی مشکلات رفتاری در کودکان مبتلا به اوتیسم در دست است.
پژوهشگران در این پروژه، از "تصویرسازی تشدید مغناطیسی کارکردی" یا "اف‌ام‌آرآی" (fMRI) استفاده کردند تا فعالیت مغز کودکان مبتلا به اوتیسم را هنگام درک احساس بررسی کنند. در این آزمایش، از کودکان خواسته شد تا هنگام قرار گرفتن در سیستم اسکنر، به تصاویری از چهره انسان نگاه کنند که حالات خونسردی یا ترس را نشان می‌دهد.
در پایان آزمایش مشخص شد که اتصال کمی میان "هسته آمیگدال" (nucleus amygdalæ) و قشر قدامی- جانبی پیش‌پیشانی مغز کودکان وجود دارد و همین موضوع، می‌تواند عامل بروز رفتار مخرب باشد. قشر قدامی- جانبی پیش‌پیشانی، یکی از مسیرهای مهم مغز است که در تنظیم احساسات نقش دارد و آمیگدال نیز نقش مهمی در درک احساسات و ایجاد پاسخ به آنها ایفا کند.

"کریم ابراهیم" (Karim Ibrahim)، نویسنده ارشد این پژوهش گفت: اتصال میان هسته آمیگدال و قشر قدامی- جانبی پیش‌پیشانی، نقش منحصر به فردی در بروز رفتارهای مخرب دارد اما با شدت یافتن کمبودهای اجتماعی یا اضطراب مرتبط نیست زیرا این گونه رفتارها معمولاً با یک شبکه مغزی جداگانه در ارتباط هستند و می‌توان آنها را از نشانه‌های اصلی اوتیسم جدا دانست.
سوخودولسکی افزود: یافته‌های این پژوهش، یک مکانیسم مغزی را نشان می‌دهند که در عدم تنظیم احساسات کودکان مبتلا به اوتیسم نقش دارد و یک نشانگر زیستی احتمالی را برای رفتارهای پرخاشگرانه در آنها مشخص می‌کنند.
این پژوهش، در مجله " Biological Psychiatry" به چاپ رسید.
انتهای پیام
