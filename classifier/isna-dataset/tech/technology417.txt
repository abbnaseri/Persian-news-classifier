اپل یک استارتاپ خودروهای خودران را می‌خرد
گفته می‌شود شرکت اپل اقدام به خرید یک استارتاپ توسعه فناوری خودران برای خودروها موسوم به "درایو.ای‌آی"(Drive.ai) و به خدمت گرفتن مهندسان آن کرده است.
به گزارش ایسنا و به نقل از انگجت، گزارش شده که اپل در حال به خرید یک استارتاپ توسعه فناوری خودران به نام "درایو.ای‌آی" است. استارتاپی که خودروهای خودران خود را در تگزاس آزمایش می‌کند.
شرکت اپل در تلاش است تا با خرید این شرکت تلاش‌های خود در زمینه توسعه فناوری خودران را افزایش داده و از استعداد مهندسان این شرکت بهره بجوید.
بر اساس گزارش‌های قبلی، شرکت "درایو.ای‌آی" به دنبال یک خریدار بوده و از ماه مارس از رقبای بزرگ‌تر درخواست کرده بود تا در صورت تمایل، این شرکت را خریداری کنند.
از آنجایی که هیچیک از شرکت‌ها هنوز مذاکرات برای فروش را تأیید نکرده‌اند، مشخص نیست که چه تعداد کارمند در آینده از این شرکت توسط اپل حمایت خواهند شد. بیش از ۱۰۰ مهندس تا سال ۲۰۱۹ در "درایو.ای‌آی" کار می‌کنند.
اپل در اوایل سال جاری تقریباً ۲۰۰ نفر از کارکنان خود در بخش توسعه فناوری خودران را اخراج کرد، اما اگر این خبر درست باشد، اخراج آن کارمندان به این دلیل نبوده است که اپل می‌خواهد به طور کامل این بخش را تعطیل کند بلکه به فکر دمیدن نفس تازه بوده است.
خبرگزاری رویترز در ماه آوریل ادعا کرد که اپل در حال مذاکره با حداقل چهار تأمین کننده برای سیستم انقلابی لیدار (LIDAR) برای خودروهای خودران است.
اپل با خرید "درایو.ای‌آی" توانایی استفاده از دانش مهندسانش را خواهد داشت که ظاهراً در توسعه شبکه‌های عصبی در نرم افزار خودروهای خودران مهارت دارند.
انتهای پیام
