یک عکس استثنایی از رکوردداران فضانوردی جهان
در سال 1969 فرانک بورمن فرمانده آپولو-8 سفری به مسکو داشت و به رغم پنهان‌کاری‌های دوران شوروی توانست با فضانوردان آن دوره ملاقات و از شهر ستاره‌ای(محل زندگی و آموزش فضانوردان روس) دیدن کند.
به گزارش ایسنا؛ می‌توان گفت ارزشمندترین و کمیاب‌ترین تصویری که در جریان این دیدار تاریخی ثبت شد، عکس یادگاری او با گروهی از فضانوردان روس است. در این عکس چند کیهان نورد حضور دارند که هر کدام در تاریخ فضانوردی نقش مهمی داشتند و رکوردی به اسم آنها به ثبت رسیده است.
ردیف نشسته از راست به چپ: پاول بیلیایف فرمانده سفینه وسخد -۲، نخستین راهپیمایی فضایی توسط همکار او در جریان این پرواز صورت گرفت، فرانک بورمن فرمانده آپول و-۸، بورمن و دو همراهش پس از گردش در مدار ماه به زمین برگشتند. این نخستین دیدار نزدیک انسان از ماه بود، والنتینا ترشکوا نخستین زن فضانورد جهان، آندریان نیکلایف فضانورد رکورددار روس و شوهر ترشکوا، نیکلایف و همراهش ویتالی سواستیانف، نزدیک به ۱۸ شبانه روز در سفینه سایوز -۹ زمین را دور زدند، یوگنی خرونف فضانورد سایوز -۵ و یکی از فضانوردانی که اولین جابجایی فضایی را انجام داد
ردیف ایستاده از راست به چپ: الکسی یلیسیف فضانورد سایوز -۵، او و خرونف نخستین فضانوردانی بودند که سفینه خود را در فضا تعویض کردند. این دو نفر به همراه باریس والینف بر عرشه سایوز -۵ به فضا رفتند و بعد از اتصال سفینه شان به سایوز -۴، با انجام یک راهپیمایی، خود را به سفینه سایوز -۴ رساندند و بعد از جدا شدن دو ناو کیهانی، با آن به زمین برگشتند. این عملیات در آن زمان سر و صدای زیادی در مطبوعات به راه انداخت، ولادیمیر شاتالف فرمانده سفینه سایوز -۴، نخستین اتصال دستی دو سفینه در مدار زمین توسط او انجام شد، گئورگی بریگاووی فضانورد سایوز -۳ که در زمان خود با ۴۷ سال سن عنوان پیرترین فضانورد جهان را به دست آورد، پاول پاپویچ چهارمین فضانورد شوروی، باریس والینف فرمانده سفینه سایوز -۵، والری بیکوفسکی فضانورد صاحب رکورد در جهان، او با سفری که ۴ روز و ۲۳ ساعت و ۷ دقیقه طول کشید رکوردی را به جا گذاشت که هیچ گاه شکسته نشد. تاکنون هیچکس به شکل انفرادی چنین مدت طولانی در فضا بسر نبرده است.
انتهای پیام
