آیا هواپیما در حال پرواز از فضا دیده می‌شود؟
سرگئی ریازانسکی دانشمند و فضانورد روس که بیش از ۳۰۰ شبانه روز در ایستگاه فضایی بین المللی فعالیت داشته، در دورن طولانی ماموریت‌هایش، عکاسی را به عنوان یک سرگرمی در اوقات فراغت انتخاب کرده بود و توانست عکس‌های بسیار زیبایی از ارتفاع ۴۰۰ کیلومتری زمین، از موضوع‌های مختلف تهیه کند که تعداد زیادی از آنها را می‌توان حاصل ذوق و سلیقه استثنایی او و البته شکار لحظه‌ها به شمار آورد. 
به گزارش ایسنا، او در توئیتر خود ضمن انتشار عکس بسیار زیبایی از فراز شهر سانفرانسیسکو نوشته است: مردم اغلب از من می‌پرسند آیا امکان گرفتن تصویر از یک هواپیما در حال پرواز از فضا وجود دارد. در اینجا شما به وضوح می‌توانید خط بخار و دود خروجی هواپیما را مشاهده کنید که بر فراز شهر سان فرانسیسکو پرواز می‌کند. بجز آن همچنین دروازه گلدن گیت هم در این عکس قابل رؤیت است.
سرگئی ریازانسکی در دو نوبت یک بار در سپتامبر ۲۰۱۳ تا مارس ۲۰۱۴ و بار دیگر در ژوئیه تا دسامبر ۲۰۱۷ در ایستگاه فضایی بین المللی فعالیت داشت. او که متولد ۱۹۷۴ است در سال ۱۹۹۶ در رشته بیوشیمی از دانشکده علوم دانشگاه دولتی مسکو فارغ التحصیل شد و برای ادامه تحصیل در رشته پزشکی با تخصص ویژه هوا-فضا- دریا به مؤسسه تحقیقات زیست پزشکی وابسته به آکادمی علوم روسیه روی آورد.
ریازانسکی در ژانویه سال ۲۰۰۳ داوطلب سفر به فضا شد. بعد از انجام آزمایش‌های پزشکی همه جانبه ای از او، در ۵ ژوئن ۲۰۰۳ در جلسه کمیته تأیید صلاحیت به عنوان فضانورد پژوهشگر پذیرفته شد.
انتهای پیام
