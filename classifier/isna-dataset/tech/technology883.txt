ارتش ربات‌ها جایگزین کارمندان انسان می‌شوند 
وزارت دفاع آمریکا قصد دارد تا پایان سال جاری، مجموعه‌ای از ربات‌ها را در برخی بخش‌ها به جای انسان‌ها به کار بگیرد.
به گزارش ایسنا و به نقل از دیفنس‌وان، وزارت دفاع آمریکا قصد دارد تا پایان سال ۲۰۱۹، مجموعه‌ای از ربات‌های مجازی را به کار گیرد که در شبکه عملکرد مستقل داشته باشند و جایگزین برخی از نیروهای انسانی شوند. این سازمان در حال حاضر نیز هر دو هفته، از یک اپلیکیشن خودکار جدید استفاده می‌کند.
"جان لاکوود"(John Lockwood)، مدیر این برنامه گفت: این سازمان در نظر دارد که تا ماه سپتامبر، ۷۵ فرآیند خودکارسازی ربات‌ها را به کار بگیرد تا حتی کنترل منابع انسانی و مالی خود را به صورت رباتیک درآورد. فرآیندهای گوناگون کنونی، بسیار زمانبر هستند اما ما با این کار می‌توانیم سالانه صدها و یا هزاران ساعت زمان را ذخیره کنیم.
این طرح، با ایده‌ای آغاز شد که پژوهشگران طی آن، امکان خودکار شدن فرآیندها را بررسی و ارزش سرمایه‌گذاری بر آنها را مشخص کردند. تحلیل‌ها نشان می‌دهند که سرمایه‌گذاری در این زمینه، ارزش قابل توجهی دارد و پژوهشگران قصد دارند این پروژه را طی یک فرآیند چهار مرحله‌ای انجام دهند.
تخمین زده می‌شود که هر مرحله از پژوهش، حدود دو هفته زمان ببرد و اتمام آن، به هشت هفته زمان نیاز داشته باشد. این فرآیند برای طرح‌های پیچیده‌تر، به زمان بیشتری نیاز خواهد داشت اما لاکوود میانگین این بازه زمانی را کمتر از هشت هفته می‌داند.
وی افزود: ما پیش از این باید اپلیکیشن‌هایی را ارسال می‌کردیم که فرستادن آنها به زمان زیادی نیاز داشت. ما در حال حاضر ارسال اپلیکیشن‌ها را هر دو هفته یک بار انجام می‌دهیم تا روش متفاوت خود را اثبات کنیم. یکی از عواملی که سرعت فرآیندها را کاهش می‌دهد، امنیت است. ربات‌های مجازی کنونی در حال حاضر توسط انسان‌ها راه‌اندازی و متوقف می‌شوند اما پژوهشگران ما سعی دارند که این ربات‌ها را در یک پلتفرم امنیتی و به عنوان بخشی از کار روزمره خود به کار ببرند.
پژوهشگران قصد دارند ربات‌های مجازی را طوری به کار ببرند که عملکرد آنها مانند کارمندان معمولی باشد اما مجبور به رعایت ساعت‌های استاندارد کاری نباشند.
انتهای پیام
