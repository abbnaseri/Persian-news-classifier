زنده کردن نقاشی دیواری با واقعیت افزوده
 شرکت فیسبوک قصد دارد با استفاده از فناوری واقعیت افزوده، به یک نقاشی دیواری ۲۰۰ متر مربعی در محل برگزاری فستیوال بزرگ موسیقی "جنوب از جنوب غربی"(SXSW) جان ببخشد.
به گزارش ایسنا و به نقل از انگجت، با وجود تمام حواشی که فیسبوک را احاطه کرده نباید فراموش کرد که این شرکت هنوز هم کارهای عام‌المنفعه و سرگرم کننده زیادی برای مردم سراسر جهان انجام می‌دهد. اکنون نیز می‌خواهد یک نقاشی دیواری ۲۰۰ متر مربعی را با فناوری واقعیت افزوده(AR) به حرکت درآورد.
فیسبوک برای انجام این کار با سازمان‌های غیر انتفاعی موسوم به "HOPE" که مخفف کمک به دیگران در همه جا است، همکاری می‌کند و ۱۵ هنرمند بر روی این نقاشی دیواری عظیم در مرکز شهر آستین ایالت تگزاس کار می‌کنند.
این نقاشی در حال تکمیل است و طی چند روز آینده افرادی که با آن مواجه می‌شوند می‌توانند با استفاده از هدست، واقعیت افزوده حرکت این نقاشی را تماشا کنند.

با اسکن کدهای QR که در قسمت‌های مختلف نقاشی وجود دارد و با رفتن به قسمت دوربین گوشی از برنامه فیسبوک می‌توان افکت‌های مختلف AR را در این نقاشی تجربه کرد.
از آنجا که این نقاشی دیواری شامل چندین اثر هنری مجزا اما یکپارچه است، نمایش واقعیت افزوده بر اساس ناحیه‌ای که کد را اسکن می‌کنید متفاوت خواهد بود.
فیسبوک دو سال پیش هم به پروژه مشابهی مشغول بود که آن را اولین "هنر واقعیت افزوده جهان" نامیده بود، اما در مقیاس بسیار کوچک‌تری از پروژه حاضر بود.

فیسبوک قصد دارد این برنامه را به مکان‌های دیگر در ایالات متحده و خارج از آن گسترش دهد، چرا که هنرمندان می‌توانند از فناوری در هنر خود استفاده کنند.
"جسیکا شفر" مدیر برنامه‌های عمومی و مشارکتی بخش هنر فیسبوک گفت: این نوع پروژه‌ها در راستای دریافتن "روح و ارزش هنر دست" از طریق دوربین فیسبوک و واقعیت افزوده اجرایی می‌شود. واقعیت افزوده یک فناوری است که فیسبوک نقش آن را در آینده بسیار پررنگ می‌بیند.

وی افزود: فیسبوک به دنبال راه‌هایی برای فراهم کردن ارتباط هنرمندان محلی با جوامع خود است. فیسبوک مانند فضای مجازی، مردم را در زندگی واقعی هم گرد هم می‌آورد.
فیسبوک به شدت به انجام چنین کارهایی نیاز دارد تا شهرت آسیب دیده خود را ترمیم کند. اگرچه که هدیه دادن یک نقاشی دیواری متحرک به مردم باعث نمی‌شود آنها شکاف اطلاعاتی فیسبوک و لو رفتن اطلاعات شخصی کاربران را فراموش کنند، اما به هر حال این کار یک شروع است.
انتهای پیام
