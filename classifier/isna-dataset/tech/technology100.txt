"اوریون" فردا یک پرتاب آزمایشی خواهد داشت
طرفداران فضا فردا(سه‌شنبه دوم ژوئیه) می‌توانند منتظر پرتاب یک ماهواره باشند.
به گزارش ایسنا و به نقل از اسپیس، ناسا قصد دارد فضاپیمای جدید "اوریون"(Orion) را به فضا بفرستد.
قرار است ناسا فردا سه‌شنبه ۲ ژوئیه ۲۰۱۹ میلادی یک مأموریت برای آزمایش یک جز ضروری از کپسول سرنشین‌دار "اوریون" انجام دهد.
این مأموریت از پایگاه نیروی هوایی "کیپ کاناورال" در ایالت فلوریدا آمریکا و در ساعت هفت صبح به وقت (EDT)(۳:۳۰ بعد از ظهر سه‌شنبه ۱۱ تیر) انجام خواهد شد.
ناسا قصد دارد پرتاب این کپسول را به صورت زنده پوشش دهد.
این مأموریت کهAscent Abort" ( AA-۲)" نام دارد، سیستم "LAS" فضاپیمای اوریون را آزمایش خواهد کرد.
"LAS" یک سیستم ایمنی خدمه پرواز است که به کپسول فضایی متصل می‌شود و در مواقع سقوط اضطراری کپسول را به سرعت از موشک پرتابی خود جدا می‌کند.
این آزمایش راه را برای مأموریت "آرتمیس" و اعزام فضانوردان به مریخ و ماه هموار خواهد کرد.
در این پرتاب آزمایشی، قسمت تقویت‌کننده موشک ۶ مایل به اتمسفر زمین راه خواهد یافت.
پرواز آزمایشی اوریون به اطمینان‌بخشی به حفظ امنیت فضانوردان در مواقع اورژانسی کمک خواهد کرد.
اوریون به عنوان بخشی از برنامه ناسا برای اکتشافات عمیق فضایی است. قرار است نخستین پرتاب فضاپیمای اوریون که "مأموریت EM-۱" نام دارد در ژوئن سال ۲۰۲۰ انجام گیرد.
نخستین پرواز آزمایشی بدون سرنشین فضاپیمای اوریون، در پنج دسامبر سال ۲۰۱۴ با موفقیت صورت گرفت. این فضاپیما مانند فضاپیمای آپولو از یک کپسول حامل فضانوردان تشکیل شده که می‌تواند به فضای ورای زمین برود و پس از اکتشاف در سیارات دیگر و همچنین سیارک‌ها، با کمک چتر نجات به زمین فرود آید.
انتهای پیام
