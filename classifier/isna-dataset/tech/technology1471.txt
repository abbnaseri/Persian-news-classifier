"خاله‌بازی فضایی" که بهم خورد!
دیمیتری راگوزین رئیس سازمان فضایی روسیه، روسکاسموس در مصاحبه مطبوعاتی خود به خبرنگاران گفت که او نه می‌تواند و نه تمایل دارد به آمریکا سفر کند. 
به گزارش ایسنا؛ وی که برای دیدار با فضانوردان سایوز ام. اس- ۱۲ به شهرک ستاره‌ای در حومه مسکو رفته بود خطاب به خبرنگاری که پیرامون سفرش به آمریکا سوال کرد گفت: "سفر به آمریکا غیرممکن است چون من نه فرصت و نه تمایل برای این سفر دارم."
جیمز برایدنستین رئیس سازمان فضایی آمریکا، ناسا، چند ماه قبل و طی سفری که به روسیه داشت از وی خواست تا متقابلاً برای بازدید از ناسا به آمریکا سفر کند اما چند روز بعد و به دنبال رسانه‌ای شدن این دعوت، تعدادی از سناتورهای آمریکایی به این کار برایدنستین اعتراض کردند و به دلیل آنکه راگوزین در لیست تحریم‌های آمریکا قرار دارد گفتند وی نمی‌تواند به آمریکا سفر کند. این دیدار برای فوریه ۲۰۱۹ برنامه ریزی شد. اما چندی قبل مدیر ناسا در مصاحبه‌ای با واشنگتن پست اعلام کرد که به دلیل مخالفت سناتورهای تصمیم گرفته دعوت خود را پس بگیرد.
چندی قبل روسکاسموس اعلام کرد یک نامه رسمی از جانب جیمز برایدنستین رئیس سازمان فضایی آمریکا در مورد لغو دعوت از راگوزین برای بازدید از تشکیلات این سازمان دریافت کرده‌اند.  دیمتیری راگوزین در مصاحبه‌ای با شبکه تلویزیونی ار. بی. سی گفت که با وجود لغو سفرم به آمریکا، ما آماده پذیرایی از همکاران آمریکایی هستیم و مانعی برای حضور منظم آنها در روسیه وجود ندارد.
جریان این دعوت و لغو آن باعث شده که به رغم گفته راگوزین، در محافل روسیه روحیه ضد آمریکایی تقویت شود. یکی از منابع وابسته به فضانوردی روسیه، این عمل را بی احترامی و نوعی بی ادبی آمریکایی‌ها به مردم روسیه می‌داند.
وی که در شهرک ستاره‌ای فعالیت دارد می‌گوید ما در جریان سفر جیمز برایدنستین رئیس سازمان فضایی آمریکا، با کمال ادب همه درها را بر روی او باز کردیم اما آنها با ما چنین برخوردی دارند.
انتهای پیام
