۱۱ شرکتی که روی پروژه بازگشت به ماه کار می‌کنند را بشناسید
ناسا قصد دارد در طراحی فرودگر برای پروژه "آرتمیس" با شرکت‌های گوناگونی همکاری کند که نام "بلو اوریجین" و "اسپیس ایکس" در میان آنها به چشم می‌خورد.
به گزارش ایسنا و به نقل از تک‌کرانچ، ناسا اعلام کرد ۱۱ شرکت فعال در حوزه هوا- فضا قصد دارند با بیش از ۴۵ میلیون دلار بودجه این سازمان، در طراحی و آزمایش نخستین نمونه‌های فرودگر برای مأموریت "آرتمیس"(Artemis) همکاری کنند. آرتمیس، مأموریت بازگشت انسان به ماه است و قرار است ناسا طی آن، فضانوردان را تا سال ۲۰۲۴ میلادی به نزدیکی قطب جنوب ماه اعزام کند.
در میان این شرکت‌ها، نام شرکت هوا- فضای "نورثروپ گرومن"(Northrop Grumman) و "سیرا نوادا"(Sierra Nevada) در کنار اسامی مشهوری مانند "اسپیس ایکس"(SpaceX) و "بلو اوریجین"(Blue Origin) به چشم می‌خورد.
این شرکت‌ها قصد دارند نخستین نمونه‌های سیستم فرود انسانی را طراحی کنند تا بتوانند فضانوردان را از مدار بالای ماه به مدار پایین آن برسانند، روی سطح ماه فرود آورند و دوباره به نخستین محل بازگردانند. این سه مرحله به ترتیب انتقال، فرود و صعود نام دارند. هر شرکت، مجموعه بخصوصی از مکانیسم‌ها یا طراحی‌ها را ارائه خواهد داد اما ارائه کل طرح از هیچ شرکتی انتظار نمی‌رود.
"گرگ چاورز"(Greg Chavers)، سخنگوی ناسا در مصاحبه خود گفت: ما مشتاق هستیم بازخوردهای صنعتی ابتدایی را درباره سیستم فرود انسانی به دست آوریم و این همکاری می‌تواند امکان به دست آوردن آن را فراهم کند. این رویکرد جدید، طرح یا عناصر خاصی را برای سیستم فرود انسانی ارائه نمی‌دهد. ناسا به سیستمی نیاز دارد که بتواند فضانوردان را روی سطح ماه فرود بیاورد و سپس آنها را به سلامت بازگرداند. ما برای رسیدن به این هدف، امکانات ویژه‌ای در اختیار شرکای تجاری خود قرار می‌دهیم.
می‌توان گفت اگرچه شرکت‌های طرف قرارداد، نخستین گام را در تولید یک سیستم مهم برداشته‌اند اما این مرحله، هنوز برای ناسا، مرحله گردآوری اطلاعات محسوب می‌شود. هیچکدام از این شرکت‌ها قرار نیست روی مرحله صعود کار کنند و همین موضوع نشان می‌دهد که برنامه‌ریزی برای این بخش از پروژه، کاملاً پیش نرفته است. گزارش‌ها حاکی از این هستند که اسپیس ایکس، درباره مرحله فرود و بلو اوریجین روی مراحل فرود و انتقال مطالعه خواهند کرد.
فهرست کامل شرکت‌های طرف قرار داد، بدین شرح است:
۱." آئروجت راکت‌داین" (Aerojet Rocketdyne)
۲. بلو اوریجین
۳." بوئینگ" (Boeing)
۴." داینتیکز" (Dynetics)
۵." لاکهید مارتین" (Lockheed Martin)
۶." مستن اسپیس سیستم" (Masten Space Systems)
۷." نورثروپ گرومن اینوویشن سیستمز" (Northrop Grumman Innovation Systems)
۸." اوربیت‌بیاند" (OrbitBeyond)
۹. سیرا نوادا
۱۰. اسپیس ایکس
۱۱." اسپیس سیستمز لورال" (SSL)
انتهای پیام
