یادآوری خاطرات با کمک جریان الکتریکی
پژوهشگران آمریکایی در آزمایش جدیدی، از امواج الکتریکی برای تحریک ناحیه خاصی از مغز و بهبود حافظه استفاده کردند. 
به گزارش ایسنا و به نقل از ساینس‌دیلی، پژوهش جدیدی که در "دانشگاه کالیفرنیا، لس آنجلس" (UCLA) انجام شده، شواهد محکمی را در مورد نقش مهم یک ناحیه خاص از مغز در به یاد آوردن خاطرات نشان می‌دهد. در این پژوهش برای نخستین بار، از جریان الکتریکی برای تحریک ناحیه خاصی از قشر پیش‌پیشانی استفاده شد تا توانایی به یاد آوردن خاطرات، تقویت شود.
"جس ریسمن" (Jesse Rissman)، استادیار فیزیولوژی دانشگاه کالیفرنیا، لس آنجلس و نویسنده ارشد این پژوهش گفت: ما دریافتیم که با تحریک این ناحیه از مغز، عملکرد حافظه به صورت قابل توجهی بهبود می‌یابد.
این ناحیه از قشر پیش‌پیشانی موسوم به "روسترولترال چپ" (left rostrolateral)، نقش مهمی در تفکر، بررسی و ادغام اطلاعات پردازش شده در نواحی دیگر مغز دارد. این ناحیه، پشت قسمت چپ پیشانی، بین ابرو و خط مو واقع شده است.
ریسمن افزود: ما فکر می‌کنیم و باور داریم این ناحیه از مغز، نقش مهمی در ارزیابی اطلاعات به دست آمده در گذشته و تصمیم‌گیری در مورد آنها دارد.
پژوهشگران در این پروژه، سه گروه از افرادی که میانگین سنی آنها، ۲۰ سال بود، مورد بررسی قرار دادند. هر گروه، ۱۳ زن و ۱۱ مرد را شامل می‌شد. آنها به داوطلبان، گروهی از ۸۰ واژه را روی صفحه نمایش رایانه ارائه دادند و از آنها خواستند خود یا شخص دیگری را در حال تعامل با واژه‌ای که روی صفحه نمایش ظاهر می‌شود، تصور کنند. برای مثال، ادغام واژه "طلا" و "دیگری"، به تصور دوستی منجر شد که گردنبند طلا دارد.
شرکت‌کنندگان در روز بعد، برای انجام دادن سه آزمایش دیگر از جمله آزمایش حافظه، توانایی استدلال و درک بصری مراجعه کردند. در این مرحله، هر شرکت‌کننده به یک ابزار پوشیدنی مجهز بود که جریان الکتریکی ضعیفی را با کمک یک الکترود به جمجمه منتقل می‌کرد تا تحریک‌پذیری نورون‌های قشر روسترولترال چپ را افزایش یا کاهش دهد. نتیجه آزمایش نشان داد که افزایش تحریک‌پذیری، به شلیک بیشتر نورون‌ها منجر می‌شود و ارتباط میان آنها را افزایش می‌دهد.

این روش موسوم به "تحریک جریان مستقیم درون جمجمه‌ای" (tDCS)، جریان الکتریکی بسیار ضعیفی را با کمک الکترودها به جمجمه منتقل می‌کند و موجب فعالیت نورون‌ها می‌شود.
ریسمن ادامه داد: پژوهش‌های پیشین نشان داده بودند که قشر روسترولترال چپ، نقش مهمی در بازگشت حافظه دارد. ما با آزمایش جدید خود دریافتیم که تحریک این ناحیه با امواج الکتریکی، به بهبود حافظه و یادآوری بهتر خاطرات منجر می‌شود. ما انتظار نداریم که استفاده از تحریک الکتریکی مغز، به بی‌نقص بودن حافظه منجر شود اما حقیقت این است که این روش می‌تواند عملکرد حافظه را بهبود بخشد و آن را تقویت کند.
این پژوهش، در مجله "Journal of Cognitive Neuroscience" به چاپ رسیده است.
انتهای پیام
