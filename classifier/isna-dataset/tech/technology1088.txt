کشف باکتری و قارچ خطرناک در ایستگاه فضایی بین‌المللی
پیدا شدن باکتری و قارچ در ایستگاه فضایی بین‌المللی(ISS) موضوعی نگران کننده ای است که می‌تواند سلامت فضانوردان و حتی خود ایستگاه را به خطر بی‌اندازد.
به گزارش ایسنا و به نقل از انگجت، دانشمندان ناسا دریافته‌اند که ایستگاه فضایی بین‌المللی(ISS) که اکنون خانه شش فضانورد است حاوی باکتری‌های بیماری‌زا است.
بسیاری از ریزموجودات که روی سطوح وسایل موجود در ایستگاه فضایی پرورش می‌یابند از زیست‌لایه‌های باکتریایی و قارچی هستند که در برابر آنتی‌بیوتیک‌ها مقاوم هستند و در حال افزایش این مقاومت هستند.
تیم ناسا یافته‌های خود را در یک مطالعه جدید موسوم به اولین کاتالوگ جامع از میکروب‌ها در سیستم‌های فضایی بسته در مجله "میکروبیوم" منتشر کرده‌اند.
توانایی زیست‌لایه‌ها برای ایجاد خوردگی ناشی از میکروب بر روی زمین نیز می‌تواند موجب تخریب زیرساخت‌های ایستگاه فضایی شود.
این میکروب‌ها از انسان‌ها می‌آیند و شبیه به میکروب‌های موجود در ادارات و بیمارستان‌های روی زمین هستند. آنها عبارتند از پاتوژن‌های فرصت طلب مانند "استافیلوکوس اوریوس"(Staphylococcus aureus) که معمولاً بر روی پوست و در مجرای بینی موجود است و "اینتروباکتر"(Enterobacter) که در دستگاه گوارش انسان یافت می‌شود. اگرچه آنها می‌توانند روی زمین بیماری‌زا باشند، اما مشخص نیست که روی سکونت‌گاه‌های فضایی و افراد داخل آنها چه تأثیری می‌گذارند.
دکتر "کاستوری ونکاتسواران" یکی از محققان آزمایشگاه پیش‌رانش جت ناسا و محقق این مطالعه گفت: میکروب‌های مشخصی در فضاهای داخلی در زمین بر روی سلامت انسان تأثیر می‌گذارند. این امر برای فضانوردان در فضای پروازی اهمیت ویژه‌ای دارد زیرا آنها به وسایل پزشکی پیشرفته موجود در زمین دسترسی ندارند.

محققان به عنوان بخشی از این تحقیق، هر دو تکنیک سنتی و روش‌های توالی ژنی را برای تجزیه و تحلیل نمونه‌های جمع‌آوری شده از سطح هشت مکان در ایستگاه فضایی از جمله پنجره، توالت (که اخیراً ترکید)، دو گالن آب در بخش خدمه ایالات متحده، جایگاه تمرینات ورزشی، میز ناهار خوری و محل خواب طی سه پرواز در طول ۱۴ ماه به کار گرفتند.
دکتر ونکاتسواران می‌گوید: ایستگاه فضایی بین‌المللی یک سیستم بسته و کاملاً مهر و موم شده است که در معرض میکروگرانش، تشعشع، کربن دی‌اکسید بالا و گردش هوا از طریق فیلترهای HEPA است و به عنوان یک "محیط سخت" محسوب می‌شود و مکانی است که باکتری‌ها تمایل به رشد در آن دارند.
محققان ادعا می‌کنند که این مطالعه می‌تواند به بهبود اقدامات ایمنی برای فضانوردان ناسا، سفرهای فضایی طولانی مدت و یا زندگی در فضا کمک کند.
انتهای پیام
