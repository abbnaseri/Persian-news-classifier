کاهش اختلال شناختی با مصرف قارچ!
پژوهشگران "دانشگاه ملی سنگاپور" در بررسی جدید خود دریافتند که قارچ می‌تواند به کاهش اختلال شناختی در افراد مسن کمک کند.
به گزارش ایسنا و به نقل از نوروساینس نیوز، گروهی از "دانشگاه ملی سنگاپور"(NUS) در پژوهش جدیدی دریافتند افراد مسنی که مقدار قارچ در رژیم غذایی آنها بیشتر است، ۵۰ درصد کمتر از دیگران به "اختلال شناختی خفیف" (MCI) دچار می‌شوند. اختلال شناختی خفیف، یک اختلال عصبی است که در افراد مسن رخ می‌دهد و به اختلالات شناختی همراه با اختلالات جزئی در فعالیت‌های روزمره زندگی می‌انجامد.
مقدار مناسب قارچ برای مصرف در هر وعده باید سه چهارم فنجان (به صورت پخته) باشد که وزن آن به حدود ۱۵۰ گرم می‌رسد و تقریباً نیمی از یک بشقاب را پر می‌کند. به گفته پژوهشگران، حتی مصرف یک وعده کوچک قارچ در هفته نیز می‌تواند برای کاهش خطر ابتلاء به اختلال شناختی خفیف کافی باشد.
"لی فنگ"(Lei Feng)، استادیار دانشگاه ملی سنگاپور و نویسنده ارشد این پژوهش گفت: این کشف، برای ما بسیار جالب بود. به نظر می‌رسد گیاهی که به راحتی در دسترس قرار دارد، تأثیرات شگفت‌آوری بر اختلال شناختی دارد.
پژوهش‌های پیشین نیز نشان داده بودند که مصرف قارچ می‌تواند در پیشگیری از بروز آلزایمر و بیماری‌های شناختی مؤثر باشد. پژوهشگران در این پروژه که شش سال به طول انجامید، داده‌هایی را از بیش از ۶۰۰ سالمند که بیش از ۶۰ سال داشتند به دست آوردند.
فنگ ادامه داد: افراد مبتلا به اختلال شناختی خفیف می‌توانند کارهای روزانه خود را انجام دهند؛ در نتیجه ما در این پروژه تلاش کردیم بفهمیم که آیا عملکرد این افراد در آزمایش‌ها، ضعیف‌تر از افراد دیگری است که در همین سن قرار دارند. در این آزمایش‌ها، وظایف گوناگونی طراحی شده‌اند که جنبه‌های گوناگون توانایی‌های شناختی فرد را بررسی می‌کنند.

وی افزود: در این آزمایش‌ها، اطلاعاتی مانند سابقه بیماری، عوامل روانی و عادات غذایی بررسی می‌شوند. همچنین، یک پرستار نیز فشار خون، وزن، قد و سرعت قدم زدن افراد را بررسی می‌کند. آزمایش دیگری هم برای بررسی شناخت، افسردگی و اضطراب انجام می‌شود.
پژوهشگران باور دارند که احتمال بروز اختلال شناختی خفیف، به خاطر ترکیب خاصی که در همه انواع قارچ وجود دارد، کاهش می‌یابد. دکتر "اروین چی"(Irwin Cheah)، از نویسندگان این پژوهش گفت: ترکیب موسوم به "ارگوتیونین" (ET)، یک ترکیب ضد التهاب است که بدن انسان نمی‌تواند آن را تولید کند اما جذب آن از منابع غذایی از جمله قارچ ممکن است.
هدف بعدی پژوهشگران این است که یک آزمایش تصادفی و کنترل شده را با ارگوتیونین و دیگر ترکیبات گیاهی انجام دهند.
این پژوهش، در مجله "Journal of Alzheimer’s Disease" به چاپ رسید.
انتهای پیام
