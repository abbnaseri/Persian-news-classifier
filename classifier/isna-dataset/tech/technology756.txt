این ربات‌ها را کتک بزنید تا آرام شوید!
بسیاری از فناوری‌های این روزها برای جایگزینی احساسات منفی با احساسات مثبت ساخته می‌شوند که حال محققان آمریکایی هم ۴ ربات برای کاهش فشار و استرس ساخته‌اند.
به گزارش ایسنا و به نقل از انگجت، ایده جایگزین کردن انرژی‌های منفی با انرژی مثبت یکی از روش‌هایی است که به بهتر شدن حال ما کمک می‌کند.
در این راستا محققان دانشگاه "کارنگی ملون"(Carnegie Mellon) آمریکا اشیایی ساخته‌اند که برای ضربه دیدن، کوبیده شدن و حتی ناسزا شنیدن توسط کاربران طراحی شده‌اند.
"میشل لوریا"(Michael Luria) محقق اصلی این پروژه و تیم تحقیقاتی‌اش چهار شیء رباتیک "کاتارتیک"(cathartic) ساختند که طیف وسیعی از احساسات و رفتارها را حس می‌کنند.
منظور از ابزار "کاتارتیک" اشیایی است که استرس را کاهش می‌دهند.
شیء اول مانند یک بالش ساده مشکی به نظر می‌رسد ولی برای این طراحی شده است که صاحبش با اشیا تیز به آن ضربه بزند.
پس از اینکه ربات زخمی شد، شروع به لرزیدن می‌کند و تا زمانی‌که کاربر تمام اشیا تیز را از آن خارج کند، به لرزش خود ادامه می‌دهد.
ربات دوم مانند یک کریستال روشن به نظر می‌رسد و برای این طراحی شده که کاربر با الفاظ خود به آن پرخاش کند.
ربات بعدی به شکل عروسکی است که به حالتی آزاردهنده می‌خندد و تنها زمانی خندیدن را متوقف می‌کند که کاربر آن را به یک سطح بکوبد و به ربات ضربه بزند.
شیء رباتیک چهارم هم به کاربران اجاره می‌دهد یک پیام شخصی و هرچه که دوست دارند را روی یک صفحه پلاستیکی بنویسند و سپس آن را با ضرب چکش نابود کنند. زمانی‌که صفحه پلاستیکی شکست، شروع به پخش نور و صدا می‌کند.
مدت‌های طولانی است که روانشناسان نسبت به سرکوب خشم هشدار داده‌اند و گفته‌اند که این کار بسیار خطرناک است.
شواهد تحقیقات روانشناسان هم حاکی از آن است که بروز خشم بهتر از نادیده گرفتن آن است.
"میشل لوریا" معتقد است که بهتر است به جای خالی کردن خشم و عصبانیت‌مان روی دیگران، از ربات‌ها استفاده کنیم تا علاوه بر کاهش استرس، به آرامش برسیم.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
