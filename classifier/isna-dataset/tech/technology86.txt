اوریون با موفقیت پرتاب شد
فضاپیمای جدید "اوریون"(Orion) ناسا امروز از ایالت فلوریدا یک پرتاب آزمایشی را انجام داد.
به گزارش ایسنا و به نقل از اسپیس، امروز سه‌شنبه ۲ ژوئیه ۲۰۱۹ میلادی فضاپیمای "اوریون"(Orion) ناسا در ساعت هفت صبح به وقت (EDT)(۳:۳۰ بعد از ظهر) از پایگاه نیروی هوایی "کیپ کاناورال" در ایالت فلوریدا آمریکا به فضا پرتاب شد.
کپسول اوریون با هدف آزمایش حفظ امنیت فضانوردان در مأموریت‌های آینده اعزام به ماه و مریخ پرتاب شد.
انتظار می‌رود که اولین پرواز سرنشین دار این کپسول در سال ۲۰۲۲ میلادی صورت گیرد.
۵۲ ثانیه پس از لحظه پرتاب، کپسول در ارتفاع ۹ هزار و ۴۵۰ متری از زمین قرار گرفت و سیستم "LAS" که در بالای کپسول متصل بود، به چرخ دنده‌ها متصل گردید.
LAS" یک سیستم ایمنی خدمه پرواز است که به کپسول فضایی متصل می‌شود و در مواقع سقوط اضطراری کپسول را به سرعت از موشک پرتابی خود جدا می‌کند.
این آزمایش راه را برای مأموریت "آرتمیس" و اعزام فضانوردان به مریخ و ماه هموار خواهد کرد.
نخستین پرواز آزمایشی بدون سرنشین فضاپیمای اوریون، در پنج دسامبر سال ۲۰۱۴ با موفقیت صورت گرفت. این فضاپیما مانند فضاپیمای آپولو از یک کپسول حامل فضانوردان تشکیل شده که می‌تواند به فضای ورای زمین برود و پس از اکتشاف در سیارات دیگر و همچنین سیارک‌ها، با کمک چتر نجات به زمین فرود آید.
انتهای پیام
