احتمال نیاز هدست واقعیت افزوده اپل به یک آیفون
 یکی از کارشناسان و تحلیلگران محصولات شرکت اپل به نام "مینگ‌چی کو" می‌گوید هدست واقعیت افزوده اپل احتمالاً همین امسال تولید خواهد شد، در حالی که حتماً باید برای استفاده از آن یک آیفون داشت.
به گزارش ایسنا و به نقل از انگجت، بیش از یک سال است که شایعاتی مبنی بر اینکه اپل تا سال ۲۰۲۰ یک هدست واقعیت افزوده(AR) تولید خواهد کرد به گوش می‌رسد. اکنون به نظر می‌رسد این شایعات در حال نزدیک شدن به واقعیت هستند و این شرکت در مسیر دستیابی به این هدف قرار دارد.
"مینگ‌چی کو" تحلیلگر ارشد اپل می‌گوید تولید کامل این محصول جدید احتمالاً در سه ماهه آخر سال ۲۰۱۹ آغاز می‌شود. اما همین طور که به این اتفاق نزدیک می‌شویم به نظر می‌رسد اپل برنامه‌های خود برای تولید یک دستگاه مستقل را کنار گذاشته و این هدست به جای آن به یک آیفون متکی خواهد بود.
هدست AR اپل به عنوان یک نمایشگر عمل خواهد کرد و محاسبات و اتصال به اینترنت و خدمات مکان‌یابی و مسیریابی از آیفون کاربر به دست می‌آید.
این هدست در بسیاری از موارد شبیه به رویکرد اپل در چند مدل اول ساعت اپل است که برای ارائه تقریباً تمام قابلیت‌های خود نیاز به یک آیفون داشتند. این می‌تواند هدست را به طور قابل توجهی سبک‌تر از هدست‌های مستقل قرار دهد، اما احتمالاً باتری آیفون را تحت فشار قرار می‌دهد و مصرف آن را بالا می‌برد.
این بر خلاف چیزی است که ما در سال ۲۰۱۸ شنیدیم. زمانیکه شایعات می‌گفتند اپل برنامه‌ای برای تولید یک دستگاه همه‌کاره با صفحه نمایش 8K برای هر چشم دارد.
واقعیت افزوده(Augmented Reality) یک نمای فیزیکی زنده، مستقیم یا غیرمستقیم و معمولاً در تعامل با کاربر است که عناصری را پیرامون دنیای واقعی افراد اضافه می‌کند. این عناصر براساس تولیدات کامپیوتری که از طریق دریافت و پردازش اطلاعات کاربر توسط سنسورهای ورودی مانند صدا، ویدئو، تصاویر گرافیکی یا داده‌های GPS می‌باشد ایجاد می‌شود.
واقعیت رایانه‌ای مفهوم کلی واقعیت افزوده است. در واقعیت افزوده معمولاً چیزی کم نمی‌شود بلکه فقط اضافه می‌شود. همچنین واقعیت افزوده تا حدودی شبیه به واقعیت مجازی است که توسط یک شبیه‌ساز، دنیای واقعی را کاملاً شبیه‌سازی می‌کند.
در واقع وجه تمایز بین واقعیت مجازی و واقعیت افزوده این است که در واقعیت مجازی کلیه عناصر درک شده توسط کاربر، ساخته شده توسط کامپیوتر هستند. اما در واقعیت افزوده بخشی از اطلاعاتی را که کاربر درک می‌کند در دنیای واقعی وجود دارند و بخشی توسط کامپیوتر ساخته شده‌اند.
در واقعیت افزوده، عناصر معمولاً به صورت بی‌درنگ نگاشته شده و مانند نمایش امتیاز مسابقات ورزشی در زمان پخش از تلویزیون به‌طور هوشمند مرتبط با عناصر محیطی می‌باشند.
با کمک تکنولوژی پیشرفته واقعیت افزوده به عنوان مثال با افزودن قابلیت بینایی کامپیوتری و تشخیص اشیا می‌توان اطلاعات مرتبط با دنیای واقعی پیرامون کاربر را به صورت تعاملی و دیجیتالی به او ارائه کرد. همچنین می‌توان اطلاعات مرتبط با محیط و اشیا اطراف را بر روی دنیای واقعی نگاشت.
ایده اولیه واقعیت افزوده اولین بار در سال ۱۹۹۰ توسط "توماس کادل" کارمند بوئینگ مطرح شد.
جدول زمانی معینی برای تولید و عرضه هدست AR اپل مشخص نشده است، اما با توجه به چیزهایی که ما در سال ۲۰۱۷ و ۲۰۱۸ شنیده‌ایم به نظر می‌رسد که این هدست طی ماه‌های آتی معرفی شود.
انتهای پیام
