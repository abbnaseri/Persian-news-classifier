استفاده از کامیون‌های خودران‌ ولوو در بنادر سوئد+فیلم
وسایل نقلیه خودران ولوو موسوم به "ورا"(Vera) برای حمل و نقل کانتینرها در بنادر سوئد به کار گرفته می‌شوند.
به گزارش ایسنا و به نقل از انگجت، شرکت ولوو(Volvo) برای اولین بار قصد دارد از کامیون‌های باربری خودران خود به نام "ورا"(Vera) به منظور جابجایی کالاها در بنادر سوئد استفاده کند.
"ورا" با همکاری شرکت کشتیرانی و تدارکات "DFDS"، حمل کالاها را بین مرکز تدارکات و ترمینال بندر در گوتنبرگ سوئد آغاز خواهد کرد. این وسیله نقلیه خودران حمل و نقل کانتینرها را در امتداد یک مسیر از پیش تعیین شده انجام خواهد داد.
ولوو امیدوار است در نهایت چندین کامیون خودران را به طور همزمان به کار بگیرد. این کامیون‌ها توسط یک برج کنترل و با سرعت حداکثر ۴۰ کیلومتر در ساعت کنترل می‌شوند.
در حالیکه "ورا" برای جابجایی کالا در فواصل کوتاه مناسب است، قادر به انتقال حجم زیادی خواهد بود و ولوو امیدوار است که کارایی، انعطاف پذیری و پایداری بیشتری را ارائه دهد.
"مایکل کارلسون" مدیر بخش خودران ولوو گفت: حمل و نقل مستقل با سر و صدای پایین و بدون انتشار آلاینده نقش مهمی در آینده حمل و نقل بازی می‌کند و برای کسب و کار و جامعه سودمند است.
در حالیکه این یک گام مهم در صنعت خودران است، اما نباید انتظار داشت که "ورا" را به زودی در خیابان‌ها ببینیم. تولید انبوه این کامیون و استفاده در مقیاس وسیع از آن نیاز به تکنولوژی، ایمنی، عملیات و توسعه زیرساخت دارد.
به احتمال زیاد برخی از این موارد در سوئد اتفاق خواهد افتاد، کشوری که در آزمایش خودروهای خودران پیشرو است. ماه گذشته کامیون‌های "اینراید"(Einride) شروع به تحویل آزمایشی کالا در یک جاده عمومی در یونشوپینگ سوئد کردند. این آزمایش نشان داد که کامیون‌های خودران نقش مهمی در آینده حمل و نقل ایفا خواهند کرد.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
