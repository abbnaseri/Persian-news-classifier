توانایی کِرِم شاهدانه در نابودی باکتری‌های مقاوم
نتایج اولیه مطالعه و آزمایش محققان شرکت داروسازی "بوتانیکس" نشان می‌دهد یک ترکیب جدید گرفته شده از کانابیدیول(CBD) یا شاهدانه می‌تواند در درمان عفونت‌های باکتریایی پوستی و نابودی باکتری‌های مقاوم در برابر آنتی‌بیوتیک‌ها مؤثر باشد.
به گزارش ایسنا و به نقل از گیزمگ، پژوهش جدید ارائه شده در نشست سالیانه انجمن میکروبیولوژی آمریکا که توسط شرکت داروسازی "بوتانیکس"(Botanix) انجام شده نشان داده است که یک کرم جدید موضعی حاوی کانابیدیول (CBD) در کشتن عفونت‌های باکتریایی در پوست مؤثر است.
همچنین مشخص شد که فرمول‌بندی آن برخی از باکتری‌های مقاوم به آنتی بیوتیک را می‌کشد.
مدتی است که جامعه علمی دریافته که برخی از کانابینوئیدها در ماریجوانا خواص ضد باکتریایی چشمگیری از خود نشان می‌دهند. البته این بدین معنی نیست که این ترکیبات به سرعت تبدیل به یک آنتی‌بیوتیک مؤثر شوند. برای مثال کشیدن ماریجوانا به طور بالقوه توانایی بدن برای مبارزه با برخی از عفونت‌های باکتریایی را کاهش می‌دهد.
شرکت داروسازی "بوتانیکس" با ایجاد یک سیستم تحویل مؤثر برای درمان انواع بیماری‌های پوستی در حال کار بر روی استفاده از پتانسیل ضد باکتریایی روغن شاهدانه است.
جزئیات جدیدترین فرمول‌بندی کانابیدیول موسوم به "BTX 1801" توسط "مارک بلاسکوویچ" پژوهشگر دانشگاه کوئینزلند و از محققان شرکت "بوتانیکس" در کنفرانس سالانه انجمن میکروبیولوژی آمریکا در سانفرانسیسکو ارائه شد.
داده‌های جدید نشان داد که ترکیبات کانابیدیول در کشتن طیف وسیعی از باکتری‌ها از جمله چندین گونه مقاوم در برابر آنتی بیوتیک مؤثر هستند.
تحقیقات نشان می‌دهد که "BTX 1801" به سرعت باکتری‌ها را فقط ظرف چند ساعت می‌کشد. ضمن اینکه استفاده مداوم از این ترکیب جدید نشان داد که باکتری‌ها در برابر آن مقاومت نمی‌کنند.
البته لازم به ذکر است که توجه داشته باشیم این تحقیق جدید هنوز در مجلات علمی منتشر یا بررسی نشده است، بلکه فعلاً تنها در شرایط آزمایشی و مدل‌های حیوانی نتایج امیدوارکننده‌ای نشان داده است، بنابراین باید تلاش بیشتری برای بررسی اثربخشی آن روی انسان انجام شود.
با این حال "بوتانیکس" چند فرمول مشابه از کانابیدیول برای آزمایش انسانی دارد که پیشرفته‌ترین آنها ترکیبی با اسم "BTX 1503" است که برای درمان آکنه متوسط تا حاد طراحی شده است. این درمان در فاز ۱ آزمایش انسانی نتایج فوق‌العاده امیدوار کننده‌ای داشته است و در حال پیگیری برای شروع مطالعات فاز ۲ طی امسال است.
مهم‌ترین محدودیت در استفاده از کانابیدیول به عنوان یک آنتی‌بیوتیک این واقعیت است که تنها در کشتار باکتری‌های گِرَم-مثبت مؤثر است و باکتری‌های گِرَم-منفی را نمی‌کشد. به این معنا که کانابیدیول احتمالاً هرگز نمی‌تواند به عنوان یک سلاح جادویی علیه رشد گسترده باکتری‌های مقاوم در برابر آنتی‌بیوتیک تبدیل شود، اما چنین روش‌های نوآورانه جدیدی برای هدف قرار دادن عفونت‌های خاص باکتریایی نشان می‌دهد که ترکیبات گرفته شده از ماریجوانا می‌تواند درمان‌های جدیدی ارائه دهد.
باکتری‌های گِرَم-مثبت شامل گروهی از باکتری‌ها هستند که در برابر رنگ‌آمیزی گرم واکنش مثبتی دارند. آنها با جذب کریستال ویوله (C۲۵N۳H۳۰Cl) توسط پپتیدوگلیکان موجود در دیواره، به رنگ آبی تیره و بنفش دیده می‌شوند. دیواره سلولی باکتری‌های گرم-مثبت معمولاً فاقد غشای خارجی است که در گرم-منفی‌ها یافت می‌شود.
رنگ‌آمیزی گِرَم(Gram staining) یکی از مهم‌ترین و متداولترین روش‌های رنگ‌آمیزی در میکروبیولوژی است که نخستین بار توسط باکتری‌شناس دانمارکی هانس کریستین گرم ابداع شد. دراین رنگ‌آمیزی، باکتری‌ها بر مبنای رنگ باکتری پس از رنگ‌آمیزی، به دو دستهٔ گرم مثبت و گرم منفی تقسیم می‌شوند.
گِرَم-منفی نیز از انواع باکتری‌ها می‌باشد و شامل گروهی از باکتری‌ها است که به دلیل نوع دیواره آنها در هنگام رنگ‌آمیزی گرم توانایی جذب کریستال ویوله را نداشته و در مرحله دوم رنگ‌آمیزی که سافرانین (C۲۰H۱۹N۴Cl) اضافه می‌شود، آن را سرخ و صورتی نشان می‌دهد. این به خاطر وجود غشای خارجی است که از نفوذ رنگ جلوگیری می‌کند.
باکتری‌های گرم-منفی در مقایسه با باکتری‌های گرم-مثبت به خاطر دیواره نفوذ ناپذیرشان به آنتی‌بیوتیک‌ها مقاوم‌ترند.
ماریجوانا (Marijuana یا Cannabis)یک داروی فعال‌کننده روان است که از برگ و گل گیاه شاهدانه به‌دست می‌آید. به جز ماریجوانا ترکیبات دیگری از گیاه شاهدانه نظیر حشیش و روغن حشیش نیز به دست می‌آید.
تتراهیدروکانابینول ترکیب مؤثر همه فرآورده‌های گیاه شاهدانه و عامل اصلی آثار سرخوشی‌آور آن است. از عوارض جانبی موقتی احتمالی مصرف آن می‌توان به کاهش حافظه کوتاه‌مدت، خشکی دهان، سرخی دیدگان، اختلال در مهارت‌های حرکتی و گاهی احساس اضطراب و وحشت اشاره کرد. عوارض جانبی بلندمدت در برخی موارد شامل اعتیاد فکری، کاهش قوای ذهنی در افرادی که مصرف را از نوجوانی آغاز کرده‌اند و مشکلات رفتاری در کودکانی است که مادرانشان هنگام بارداری ماریجوانا مصرف می‌کرده‌اند.
از اوایل قرن بیستم در اغلب کشورهای دنیا، محدودیت‌هایی قانونی در مورد استفاده و فروش ماریجوانا و دیگر محصولات گیاه شاهدانه وضع شد، به گونه‌ای که داشتن، مصرف و فروش آن در بیشتر کشورهای جهان غیرقانونی شد.
انتهای پیام
