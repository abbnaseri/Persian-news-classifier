تشخیص فساد غذا با این برچسب‌ها
محققان انگلیسی یک برچسب غذا ساخته‌اند که با تلفن همراه کار می‌کند و می‌تواند زمان غیر قابل استفاده شدن یک غذا را اعلام کند.
به گزارش ایسنا و به نقل از گیزمگ، محققان "کالج سلطنتی لندن" نمونه اولیه برچسب‌های غذایی را ساخته‌اند که با اسم مخفف "PEGS" شناخته می‌شوند و عمدتاً از کاغذهای سلولزی ساخته شده‌اند.
هر برچسب غیرسمی و زیست تخریب‌پذیر بوده و ساخت آن تنها دو سنت هزینه برمی‌دارد.
این برچسب‌ها در ابتدا به تراشه‌های " ارتباطات میدان‌نزدیک" و سپس به بسته بندی مواد غذایی افزوده می‌شوند.
عملکرد برچسب نیز به این‌گونه است که اگر گازهای محلول در آب که با فساد مواد غذایی مرتبط هستند، در آن غذا وجود داشته باشد، رسانایی الکتریکی کاغذ افزایش می‌یابد.
از میان این گازها می‌توان به آمونیاک، دی‌اکسید کربن و تری‌متیل‌آمین اشاره کرد.
هرچه‌قدر حضور این گازها در ماده غذایی بیشتر باشد، رسانایی بیشتر افزایش می‌یابد.
میزان نیرویی که میان الکترودها و تراشه انتقال می‌یابد، با افزایش رسانایی، کاهش می‌یابد.
زمانی‌که کاربران با گوشی‌ای مجهز به " ارتباطات میدان‌نزدیک" از برچسب اسکن می‌گیرند، یک اپلیکیشن به کاربران اجازه می‌دهد که از عملکرد تراشه اطلاع پیدا کنند و آگاهی یابند که آن غذا برای خوردن مناسب است یا خیر.
برچسب‌های "PEGS" با رطوبت تقریباً ۱۰۰ درصد و دمای اتاق عمل می‌کنند و فقط به گازهای فساد مواد غذایی واکنش نشان می‌دهند.
محققان پروژه هم اکنون به دنبال یافتن کاربردهایی دیگر برای این برچسب از قبیل تشخیص شناساگرهای بیماری در تنفس هستند.
آن‌ها همچنین در نظر دارند برچسب‌ها را به ویژگی‌ای مجهز کنند که بتوانند گازهای مختلف را تشخیص دهند.
نتایج این پژوهش در مجله "ACS Sensors" انتشار یافت.
انتهای پیام
