تغییرات اقلیمی شمالگان، پیامدهای جهانی دارند
پژوهش جدید پژوهشگران آمریکایی در مورد تغییرات اقلیمی، نشان می‌دهد که گرم شدن شمالگان می‌تواند تاثیر جهانی داشته باشد.
به گزارش ایسنا و به نقل از فیز، با گرم شدن سریع‌تر شمالگان (ناحیه پیرامون قطب شمال) نسبت به بقیه جهان، این ناحیه خاک منجمد، زمین یخ و دریای یخ خود را به میزان پیش‌بینی نشده‌ای از دست می‌دهد. بر اساس پژوهشی که در "دانشگاه کلرادو بولدر" (CU) آمریکا صورت گرفته، این تغییرات نه تنها زیرساخت و اقتصاد شمالگان را تحت تأثیر قرار می‌دهد، بلکه اثرات قابل توجهی نیز بر بقیه قسمت‌های جهان دارد.
"تویلا مون" (Twila Moon)، سرپرست این پژوهش گفت: شمالگان برای بسیاری افراد، تنها یک جهان دورافتاده است که هرگز تأثیری بر زندگی آنها ندارد اما حقیقت این است که تغییرات ایجاد شده در شمالگان، تأثیر زیادی بر بقیه نواحی زمین دارند و می‌توانند به تغییرات اقلیمی، بالا رفتن سطح دریا، سیلاب ساحلی و طوفان‌های مخرب منجر شوند.
بالا رفتن سطح آب دریا
ذوب شدن زمین‌های یخی، از سال ۱۹۷۲، تا ۶۰ درصد در بالا رفتن سطح آب دریا نقش داشته است. پژوهش‌ها نشان می‌دهند که زمین یخی شمالگان به خاطر تغییرات اقلیمی، به شدت در حال ذوب شدن است. به علاوه، بیشتر زمین‌های یخی این منطقه در حال کوچک شدن است. اگر گرما به همین صورت ادامه پیدا کند، انتظار می‌رود که زمین یخی شمالگان، به یکی از عوامل مهم بالا رفتن سطح آب دریا تبدیل شود.
سه شهر از چهار شهر بزرگ آمریکا یعنی نیویورک، لس‌آنجلس و هیوستون، شهرهای ساحلی هستند که ۳۹ درصد از جمعیت آمریکا را در خود جای داده‌اند. اگر بالا رفتن سطح دریا به همین شکل ادامه یابد، شهرهای ساحلی هم در آمریکا و هم در بقیه شهرهای ساحلی جهان، با اثرات منفی آن از جمله سیل، آلودگی آب شیرین و طوفان مواجه خواهند شد.
پیامدهای شدید تغییرات آب و هوایی
بالا رفتن سطح دریاها علاوه بر ایجاد طوفان و سیل، می‌تواند به تغییرات شدید آب و هوایی و پیامدهای ناشی از آن مانند طوفان برف و خشکسالی منجر شود. این پیامدهای منفی، علاوه بر آمریکا، کانادا، اروپا و آسیا را نیز تخت تأثیر قرار خواهند داد.
آسیب به زیرساخت‌ها
پژوهش‌های صورت گرفته در مورد تغییرات اقلیمی نشان می‌دهند که آلاسکا بین سال‌های ۲۰۱۵ تا ۲۰۹۹، با میلیاردها دلار هزینه برای رویارویی با آسیب‌های زیرساختی مواجه خواهد شد. تقریباً نیمی از این هزینه‌ها، مستقیماً از گرم شدن خاک منجمد ناشی می‌شوند. این خاک منجمد گرم، دی‌اکسید کربن و متان زیادی را به جو می‌فرستد و موجب گرم شدن زمین می‌شود.
فرسایش ساحلی و گسترش قطب شمال
وسعت یخ دریا و ضخامت آن، در چندین دهه گذشته کاهش یافته‌اند. این مشکلات، به پیش آمدن مشکلاتی مانند فرسایش شدید ساحلی در سیبری و آلاسکا منجر می‌شود و پیامدهای جهانی جدی به همراه دارد زیرا یخ دریا معمولاً با منعکس کردن نور خورشید، به تنظیم آب و هوای زمین کمک می‌کند.
مون افزود: با افزایش سرعت گرم شدن شمالگان، شاهد پیامدهای گوناگونی در سطح جهان به خصوص کشورهای گرمسیری و معتدل خواهیم بود که شهرهای بزرگ، اقتصاد گسترده و زیرساخت‌های زیادی دارند. برای محافظت از مردم و جوامع، باید تلاش کنیم روند گرم شدن شمالگان را تحت کنترل درآوریم و کاهش دهیم.
انتهای پیام
