محققان راه عضله‌سازی در فضا را پیدا کردند
پژوهشگران اخیراً دریافته‌اند ورزش و مصرف مکمل‌های تستوسترون می‌توانند راه حل مناسبی برای مبارزه با "عدم رشته عضله"(muscle atrophy) در فضا باشند.
به گزارش ایسنا، در فضا شرایط مختلفی بر فضانوردان تأثیر می‌گذارد و تحلیل رفتن عضله نیز یکی از مواردی است که به دلیل کاهش گرانش رخ می‌دهد.
اخیراً پژوهشگران "دانشکده پزشکی دانشگاه تگزاس"(niversity of Texas Medical Branch) شهر گلوستون ایالت متحده آمریکا این موضوع را مورد بررسی قرار دادند و دریافتند که ورزش و هورمون درمانی می‌تواند در جلوگیری از عدم رشد عضلات فضانوردان در فضا موثر باشد.
"راندال اربن"(Randall Urban) استاد دانشگاه، رئیس بخش تحقیقات دانشکده پزشکی دانشگاه تگزاس و نویسنده ارشد این مطالعه گفت: با انجام این مطالعه توانستیم نشانگرهای زیستی را که به ما کمک می‌کنند تشخیص دهیم هر شخص چگونه به کاهش عملکرد عضله حساسیت نشان می‌دهد را شناسایی کنیم و علاوه بر آن این موضوع را نیز دریابیم که چگونه درمان‌های مختلف هورمونی و ورزش می‌توانند برای مبارزه با عدم رشد عضله مؤثر باشند.
از دست دادن توده و قدرت عضلانی همیشه سبب نگرانی فضانوردان طی مأموریت‌های اکتشاف فضایی طولانی بوده است. این از دست دادن توده و قدرت عضلانی به این دلیل اتفاق می‌افتد که عضلات در شرایط کاهش گرانشی به خوبی عمل نمی‌کنند. ورزش و هورمون درمانی راه حل مناسبی است چرا که تاحدودی از مشکل از دست دادن عضلات جلوگیری می‌کند.
"ملیندا شفیلد-مور"(Melinda Sheffield-Moore)، استاد دانشگاه تگزاس گفت: این توانایی جدید دانشمندان را قادر به شخصی سازی فضای پزشکی با طراحی برنامه‌های خاص مانند ورزش و یا برنامه‌های مداخله در زمینه هورمون برای هر یک از فضانوردان در زمین و قبل از مأموریت طولانی مدت در فضا می‌کند.
طی این مطالعه پژوهشگران ۲۴ فرد سالم را به مدت ۷۰ روز مورد بررسی قرار دادند. پژوهشگران این افراد را به دو گروه تقسیم کردند. برای گروه اول طی این مدت رژیم غذایی(مکمل‌های تستوسترون یا پلاسیبو) و ورزش تجویز کردند اما این در حالی بود که افراد گروه دوم می‌بایست طی این مدت تنها بر روی تخت دراز بکشند و کاری انجام ندهند. سپس محققان بیوپسی عضلات را جمع آوری کردند. بافت‌برداری یا بیوپسی(Biopsie)، که به آن تکه‌برداری و نمونه‌برداری نیز می‌گویند، یک آزمایش پزشکی است که معمولاً توسط یک جراح یا متخصص رادیولوژی انجام می‌شود و شامل برداشتن نمونه‌ای از سلول‌ها یا بافت‌ها برای بررسی وجود یک بیماری یا تعیین وسعت آن است. بافت برداشته شده معمولاً توسط متخصص آسیب‌شناسی زیر میکروسکوپ بررسی می‌شود، اما می‌تواند به شکل شیمیایی نیز آنالیز شود. وقتی کل یک توده یا ناحیهٔ مشکوک برداشته می‌شود، این عمل بافت‌برداری برداشتی نامیده می‌شود.
محققان دریافتند ورزش و مکمل‌های تستوسترون اثرات مثبتی بر روی پروتئین عضلانی افراد دارند.
یافته‌های این مطالعه در مجله "PLOS One" منتشر شد.
انتهای پیام
