تغییرات اقلیمی نابرابری اقتصادی را افزایش داده‌ است
پژوهشگران دانشگاه استفورد در بررسی جدیدی نشان دادند که تغییرات اقلیمی، تاثیر بسیاری بر نابرابری اقتصادی میان کشورها داشته‌اند.
به گزارش ایسنا و به نقل از وبسایت رسمی دانشگاه استنفورد، پژوهش جدیدی نشان می‌دهد که شکاف میان خروجی اقتصادی کشورهای فقیر و غنی، در حال حاضر ۲۵ درصد بیش از پیش شده است.
این پژوهش نشان می‌دهد که گرمای جهانی از سال ۱۹۶۰ تا به امروز، نابرابری اقتصادی را افزایش داده است. تغییرات دمای ناشی از تراکم گازهای گلخانه‌ای در جو زمین، به افزایش امکانات کشورهای خنک مانند نروژ و سوئد و افت رشد اقتصادی کشورهای گرم مانند هند و نیجریه منجر شده است.
"نوا دیفنباگ"(Noah Diffenbaugh)، دانشمند حوزه اقلیمی و نویسنده ارشد این پروژه گفت: نتایج پژوهش ما نشان می‌دهند که گرمای جهانی موجب شده بیشتر کشورهای فقیر روی زمین، فقیرتر از پیش باشند. در مقابل، بیشتر کشورهای غنی نیز به همین میزان، ثروتمندتر از پیش شده‌اند.
این پژوهش نشان می‌دهد کاهش ثروت هر یک از ساکنین کشورهای فقیر از سال ۱۹۶۱ تا ۲۰۱۰، از ۱۷ درصد به ۳۰ درصد رسیده است. از آن گذشته، شکاف اقتصادی میان فقیرترین و غنی‌ترین کشورها در حال حاضر، تقریباً ۲۵ درصد بیش از زمانی است که با این میزان تغییر اقلیمی رو به رو نبوده‌ایم.

نتایج پژوهش حاکی از این هستند که اگرچه نابرابری میان کشورها در دهه‌های اخیر کاهش یافته اما شکاف اقتصادی فقط در صورت کاهش گرمای جهانی، کم می‌شود.
پژوهشگران استنفورد، کار خود را براساس پژوهش‌های پیشین آغاز کردند و دمای سالانه ۵۰ سال گذشته را مورد بررسی قرار دادند. آنها وضعیت تولید ناخالص داخلی ۱۶۵ کشور را تحلیل کردند تا بتوانند اثرات نوسان دما را بر رشد اقتصادی آنها تخمین بزنند. نتایج بررسی نشان داد که رشد اقتصادی در کشورهای سردتر افزایش و در کشورهای گرم‌تر کاهش یافته است.
"مارشال بورک"(Marshall Burke)، استادیار دانشگاه استنفورد و از نویسندگان این پروژه گفت: داده‌های این بررسی نشان می‌دهند هنگامی که هوا بیش از حد گرم یا سرد نیست، محصولات کشاورزی، پربارتر و مردم، سالم‌تر هستند. در نتیجه می‌توان گفت که وجود کمی گرما در کشورهای سرد، می‌تواند به داشتن محصولات بهتر کمک کند اما افزایش گرما در کشورهای گرم، چنین پیامدی به همراه ندارد.
پژوهشگران در این بررسی، داده‌های بیش از ۲۰ مدل اقلیمی مراکز پژوهشی در سراسر جهان را با هم ترکیب کردند. آنها با استفاده از مدل‌های اقلیمی توانستند میزان گرمای ناشی از فعالیت‌های انسانی را در هر کشور نشان دهند. آنها همچنین توانستند شرایط رشد اقتصادی هر کشور را بدون وجود گرمای جهانی تخمین بزنند و آنها را در مقاله خود ارائه دهند.
این پژوهش، در مجله "National Academy of Sciences" به چاپ رسید.
انتهای پیام
