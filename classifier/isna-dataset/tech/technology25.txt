بازی‌های آنلاین آینده را تسخیر می‌کنند!
متخصصان یک شرکت فعال در حوزه بازی‌های رایانه‌ای باور دارند که بازی‌های آنلاین در آینده گسترش بسیاری خواهند داشت.
به گزارش ایسنا و به نقل از ورج، شرکت چند ملیتی "نینتندو"(Nintendo) که در حوزه بازی‌های رایانه‌ای فعالیت می‌کند، در حال حاضر قصد دارد یکی از بزرگترین مزایای بازی‌های آنلاین را ارائه دهد. این شرکت قصد دارد امکان بازی را از یک تلویزیون بزرگ به یک ابزار قابل حمل منتقل کند تا علاقمندان بتوانند در هر جا که هستند، به بازی خود ادامه دهند.
هنگامی که در نشست سالانه سهامداران، از متخصصان نینتندو پرسیده شد که درباره بازی آنلاین چه فکری می‌کنند، آنها اعتراف کردند که نه تنها باور دارند این فناوری، بخشی از آینده است بلکه فکر می‌کنند که باید با آن روبرو شوند.
"شونتارو فوروکاوا"(Shuntaro Furukawa)، رئیس نینتندو در بیانیه‌ای گفت: اگرچه ما انتظار نداریم همه بازی‌ها، به زودی به بازی‌های آنلاین تبدیل شوند اما به هر حال، این فناوری در حال پیشرفت است. ما آینده‌ای را در پیش داریم که در آن، فناوری‌های آنلاین، مراحل پیشرفت خود را طی می‌کنند و این بازی‌ها را به علاقمندان آنها می‌رسانند. ما باید با این گونه تغییرات محیطی روبرو شویم. اگر این تغییرات، جمعیت کاربران بازی‌های اینترنتی را افزایش دهند، موقعیت‌های بسیاری وجود خواهند داشت تا افراد سراسر جهان، به یک سرگرمی منحصر به فرد دسترسی داشته باشند که نینتندو آن را فراهم کرده است.
"شیگرو میاموتو"(Shigeru Miyamoto)، از مدیران نینتندو گفت: بازی‌های آنلاین، در آینده گسترش زیادی خواهند داشت اما من نمی‌توانم بپذیرم که این فناوری لزوماً جایگزین کنسول‌های بازی شود.

وی افزود: من شکی ندارم که بازی‌های سرگرم‌کننده که آنلاین هم نیستند، در آینده ادامه خواهند یافت زیرا این بازی‌ها در حال حاضر طرفداران بسیاری دارند. فکر می‌کنم که برای داشتن سرگرمی‌های منحصر به فرد، ادامه دادن استفاده از فضاهای گوناگون فناوری لازم است و ساخت آنها، تنها به دست نینتندو امکان‌پذیر است.
اگرچه نینتندو مانند شرگت‌های گوگل، سونی و مایکروسافت، سرویس بازی آنلاین ندارد اما زمان زیادی را به بررسی این بازی‌ها اختصاص داده است.
فوروکاوا اضافه کرد: سیاست نینتندو این است که باید همزمان با گسترش استفاده از هر محصول، مناسب بودن آن مورد بررسی قرار گیرد.
شرکت چند ملیتی "نینتندو"(Nintendo)، به سهامداران خود اعلام کرده که در حال بررسی فناوری‌های پیشرفته‌ای مانند "نسل پنجم شبکه تلفن همراه"(5G) و بازی‌های آنلاین است.
در هفتاد و نهمین مجمع عمومی سالانه سهامداران، از نمایندگان نینتندو مستقیماً سوال شد که واکنش این شرکت نسبت به پیشرفت‌های اخیر واقعیت مجازی، نسل پنجم شبکه تلفن همراه و اتحاد میان رقبا در حوزه بازی‌های رایانه‌ای چگونه خواهد بود.
با ظهور نسل بعدی کنسول‌های بازی شرکت‌های سونی و مایکروسافت و گسترش بازی‌های آنلاین گوگل، این نگرانی برای نینتندو به وجود آمده که نسبت به رقبای خود، کند پیش می‌رود.
در هر حال، اینکه نینتندو برنامه امیدوارکننده ای برای این گونه فناوری‌ها ندارد، به این معنا نیست که از آنها چشم‌پوشی کرده است. "شیگرو میاموتو"(Shigeru Miyamoto)، از مدیران نینتندو در پاسخ به سوال مطرح شده در نشست گفت: این شرکت در حال کار روی فناوری‌های جدیدی مانند نسل پنجم شبکه تلفن همراه، واقعیت مجازی و بازی‌های آنلاین است و آنها را از ابتدا و با روش‌های گوناگون مورد بررسی قرار داده است.
وی افزود: اگرچه بازی‌های آنلاین، نگرانی‌هایی نیز به همراه دارند اما روز به روز گسترش بیشتری دارند و شکی نیست که این پیشرفت ادامه خواهد یافت.
"شونتارو فوروکاوا(Shuntaro Furukawa) "، رئیس نینتندو گفت: ما باید خود را با این تغییرات سازگار کنیم.
"کو شیوتا" (Ko Shiota)، مقام ارشد اجرایی این شرکت نیز گفت: نسل پنجم شبکه تلفن همراه می‌تواند داده‌های بسیاری را بدون تاخیر ارسال کند. ما می‌دانیم که این فناوری، توجه بسیاری را به خود جلب کرده و در حال حاضر، در حال بررسی آن هستیم.
نینتندو قصد ندارد همزمان با واقعیت مجازی و بازی‌های آنلاین، به سراغ نسل پنجم شبکه تلفن همراه برود؛ بلکه قصد دارد نحوه کاربرد این فناوری در بازی‌های آنلاین و تجربیات حاصل از آن را بررسی کند.
شیوتا افزود: اگر هزینه این فناوری، بیش از حد بالا باشد، به کار بردن آن دشوار است؛ در نتیجه ما باید ابتدا هزینه این فناوری‌های جدید را محاسبه کنیم.
نینتندو، بازی‌های آنلاین را در ژاپن آزمایش کرده است اما انجام دادن چنین پروژه‌ای، به اتصال باکیفیت وای‌فای نیاز دارد. نسل پنجم شبکه تلفن همراه یقیناً می‌تواند امکان اتصال بهتر را فراهم کند اما به نظر می‌رسد نینتندو فعلاً قصد پرداختن به آن را ندارد.
انتهای پیام
