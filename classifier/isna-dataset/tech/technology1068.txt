استفاده از نور برای جراحی ایمن پیوند عضو
محققان به تازگی فرآیند جدیدی توسعه داده‌اند که با استفاده از دو نور، ویروس‌ها و باکتری‌ها در یک عضو پیوندی را از بین می برد تا عضو مورد نظر برای عمل پیوند مناسب باشد. 

به گزارش ایسنا و به نقل از گیزمگ، بدون تردید می‌توان گفت که هر چه که تعداد اندام‌های موجود برای پیوند بیشتر باشد، نیاز بیماران خیلی بیشتر و بهتر تأمین می‌شود.
محققان به تازگی تکنیک جدیدی توسعه داده‌اند که به فرآیند پیوند عضو کمک می‌کند.
محققان دانشگاه "تورنتو" این فرآیند را با روش "پرفیوژن" (وارد کردن مایع و یا رساندن مایع به بافت بدن) آغاز می‌کنند تا خون موجود در ریه‌های اهدا شده، با یک مایع نگهدارنده غیرسمی جایگزین شود.
در واقع این مایع باعث کاهش ویروس‌ها و باکتری‌ها می‌شود. البته این باکتری‌ها را به طور کامل از بین نمی‌برد.
این به این معنا است که فرد گیرنده عضو باید تا سه ماه پس از عمل داروهای آنتی بیوتیک و ضد ویروس مصرف کند.
"مارسلو سایپل"(Marcelo Cypel) جراح قلب و سینه که این فرآیند را توسعه داده است، به فکر آزمایش این مطلب افتاد که آیا می‌توان از نور برای کشتن میکروب‌های مضر ریه استفاده کرد یا نه؟
زیرا معمولاً نور ماورا بنفش برای نابودی میکروب‌ها در خون اهدا شده استفاده می‌شود.
به همین خاطر وی با یکی از اساتید دانشگاه "سائو پائولو" برزیل به نام "واندرلی باگناتو" همکاری کرد تا به بررسی این موضوع بپردازد.
باگناتو و تیم تحقیقاتی‌اش اقدام به ساخت دستگاهی کردند که این کار را انجام می‌دهد.
البته در این فناوری از فرآیند "پرفیوژن" و یک داروی ریه هم استفاده می‌شود. در این روش یک نور قرمز با طول موج ۶۶۰ نانومتر به بافت عضو مورد نظر تابیده می‌شود و انرژی نور توسط مولکول‌های داروی داده شده به ریه جذب می‌شود.

پس از آن این انرژی به مولکول‌های اکسیژن در تمامی ویروس‌ها منتقل و سبب اکسیده شدن آن‌ها می‌شود. در نتیجه یک آسیب برگشت ناپذیر به غشاء و مواد ژنتیکی ویروس‌هایی چون "هپاتیت سی"(hepatitis C) و "اچ‌آی‌وی"(HIV) وارد می‌شود و این ویروس‌ها از بین می‌روند.
تاباندن نور قرمز و ماورا بنفش سبب می‌شود که مایع تزریق شده در دستگاه روشن شود و ویروس‌ها و باکتری‌ها نابود شوند.
آزمایش مذکور در ۱۰ گیرنده ریه با موفقیت آزمایش شد و این افراد درمان شدند.
نتایج این پژوهش در مجله "Nature Communications" انتشار یافت.
انتهای پیام
