پروگرس ام. اس -۱۰ در اقیانوس آرام غرق شد
ناو باربری بدون سرنشین باربری پروگرس ام. اس- ۱۰ پس از سفر ۱۹۴ روز، ۱۳ ساعت و ۴۷ دقیقه‌ای خود، در مدار زمین، دراقیانوس آرام غرق شد. 
به گزارش ایسنا، سخنگوی مرکز تحقیقات علمی مهندسی مکانیک روسیه ضمن اعلام این خبر گفت: باقیمانده این سفینه که روز سه شنبه از ایستگاه فضایی بین المللی جدا شده بود و بخش مهمی از آن در جو از بین رفته در ناحیه غیر مسکونی اقیانوس آرام به شکل قطعات پراکنده غرق شد.
پروگرس ام. اس -۱۰ در ساعت ۱۱:۴۰ ۴ ژوئن (بوقت مسکو) از ایستگاه فضایی بین المللی جدا و طبق برنامه راهی زمین گردید. سفینه‌های پروگرس به دلیل نداشتن سپر حرارتی در اثر برخورد به جو نابود می‌شوند و تنها قطعاتی از آن به زمین می رسند به همین دلیل، زمان و زاویه ورود آنها به جو زمین طوری تنظیم می‌شود این قطعات در منطقه‌های غیرمسکونی اقیانوس آرام که کشتی‌ها هم تردد ندارند به زمین برسند.
این ناو در ۱۶ نوامبر ۲۰۱۸ از پایگاه پرتاب‌های فضایی بایکونور پرتاب شد و پس از دو روز به ایستگاه فضایی بین المللی متصل گردید. بار این سفینه عبارت بود از ۲۵۶۴ کیلوگرم محموله شامل مواد غذایی، سوخت و مخزن‌هایی شامل حدود ۷۵۰ کیلوگرم سوخت، ۷۵ کیلوگرم اکسیژن و هوا و ۴۴۰ کیلوگرم آب.
برای پرتاب پروگرس ام. اس -۱۰ از یک موشک سایوز اف. گ استفاده شد. پروگرس ام. اس -۱۲ ناو باربری بعدی در ۳۱ ژوئیه ۲۰۱۹ برای رساندن تجهیزات و مواد مورد نیاز سرنشینان ایستگاه را به مدار خواهد رساند.
انتهای پیام
