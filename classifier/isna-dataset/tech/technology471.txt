گوگل با مصرف گُل مبارزه می‌کند
گوگل با وضع سیاست‌های جدید در پلی‌استور، به تمام اپلیکیشن‌های دارای درگاه سفارش ماریجوانا دستور داده ظرف ۳۰ روز این درگاه را بردارند زیرا در غیراینصورت از پلی‌استور حذف خواهند شد.
به گزارش ایسنا و به نقل از دیلی میل، گوگل طی این بروز رسانی اعلام کرد تمامی اپلیکیشن‌های دارای درگاه سفارش ماریجوانا و محصولات حاوی تی‌.اچ‌.سی حتی در ایالت‌هایی از آمریکا که مصرف آنها قانونی است، طی ۳۰ روز آینده از پلی‌استور حذف خواهند شد.
این ماده مخدر حتی با یک‌بار مصرف، اعتیادآور است؛ تا جایی که با مصرف نکردن آن فرد دچار اضطراب شدید، بی‌قراری، وحشت‌زدگی، تپش قلب و …می‌شود.
از سال ۲۰۱۳ مصرف ماری جوآنا در بسیاری از ایالات آمریکا به دلایل سیاسی و اجتماعی آزاد شد و همین اقدام تصور نادرست اعتیادآور نبودن آن را در افکار عمومی به وجود آورد. این ماده اثرات مخربی روی حافظه و عدم تمرکز می‌گذارد به طوری که فرد به شکل دائم وسیله‌ای را جا می‌گذارد و شماره تلفن‌ها و اسامی را فراموش می‌کند.
این اپلیکیشن‌ها نه تنها ماده ماریجوانا بلکه محصولات حاوی تی‌.اچ‌.سی نیز به افراد می‌فروختند. تتراهیدروکانابینول که با نام‌های تی‌اچ‌سی، دلتا ۹- تی‌اچ‌سی و دلتا ۹- تتراهیدروکانابینول نیز شناخته می‌شود، یکی از گونه‌های کانابینویدها و مادهٔ محرک عصبی اصلی موجود در شاهدانه است. این ماده سیستم عصبی مرکزی بدن را تحت تأثیر قرار داده و باعث عوارضی از قبیل سستی، افزایش حساسیت حواس و اختلال در درک محیط می‌شود. تأثیرات فیزیولوژیک تی‌.اچ‌.سی شامل افزایش سرعت ضربان، خشکی دهان، افزایش اشتها، تعریق بیشتر بدن و کاهش فشار خون است.
از اپلیکیشن‌هایی که در صورت عدم تبعیت از سیاست جدید گوگل تا چند روز آینده حذف خواهد کرد می‌توان به "ایز" (Eaze) و "ویدمپس"(Weedmaps) اشاره کرد.
بسیاری معتقدند که دلیل گوگل برای اجرای این سیاست می‌تواند دور نگه داشتن این اپلیکیشن‌ها از دسترس کودکان باشد.
انتهای پیام
