آژانس فضایی اروپا هم باب فعالیت تجاری فضایی را باز کرد
پس از اینکه ناسا اعلام کرد درب ایستگاه فضایی بین‌المللی را به روی شرکت‌ها و فضانوردان شان برای فعالیت تجاری باز می‌کند، اکنون آژانس فضایی اروپا هم اعلام کرده است که شرکت‌های اروپایی می‌توانند درخواست خود برای شرکت در حمل و نقل فضایی را ارائه دهند.
به گزارش ایسنا و به نقل از انگجت، ناسا نه تنها امکان پرواز فضایی خصوصی را برای شرکت‌ها و انجام فعالیت‌های تجاری فضایی فراهم کرده است بلکه آژانس فضایی اروپا(ESA) نیز برنامه تجاری فضایی خود را شروع می‌کند و به شرکت‌ها اجازه می‌دهد تا سفر به مدار زمین را تجربه کنند.
بنا به اعلام آژانس فضایی اروپا برنامه خدمات حمل و نقل و پشتیبانی تجاری فضایی موسوم به "C-STS" اواخر سال جاری در نشست شورای فضایی ESA ارائه خواهد شد.
این برنامه با هدف کسب و کارهای اروپایی تدوین شده است که می‌خواهند خدمات حمل و نقل فضایی یا خدمات ماهواره‌ای را اجرا کنند.
آژانس فضایی اروپا از طریق دسترسی به امکانات خود، کمک مالی و سرمایه‌گذاری خارجی، از شرکت‌های تجاری در این مسیر پشتیبانی می‌کند.
آژانس فضایی اروپا گفت: پیش‌بینی می‌شود که این برنامه به یک سرویس تجاری قابل اعتماد با یک طرح تأمین مالی مبتنی بر سرمایه‌گذاری‌های خصوصی منجر شود.
همچنین پشتیبانی و حمایت از کشورهای اروپایی که مایل به ساختن پایگاه فضایی در کشورهایشان هستند انجام خواهد شد.

بریتانیا در حال حاضر قصد دارد تا پایگاه فضایی خود را که اولین پایگاه فضایی در اروپا خواهد بود، در اسکاتلند ایجاد کند تا شرکت‌هایی مانند شرکت هوافضای "لاکهید مارتین" از آن استفاده کنند. همچنین برنامه‌هایی برای ساخت پایگاه‌های فضایی دیگر در کورن‌وال، آرگیل و ولز وجود دارد.
بسیاری از کسب و کارها به دنبال تست ایده‌های خود در خدمات حمل و نقل فضایی هستند. سال گذشته آژانس فضایی اروپا درخواست ارائه پیشنهادات را مطرح کرد و سه طرح مفهومی را برای نشان دادن امکان اجرای برنامه‌های تجاری فضایی انتخاب کرد. اولی یک فضاپیما که می‌تواند مدار ماهواره‌ها را با استفاده از نیروی الکتریکی جا به جا کند. دومی یک فضاپیمای نابود کننده زباله‌های فضایی است و سومی هم یک پرتابگر مخصوص پرتاب ماهواره‌های کوچک به نام "میورا 5"(Miura 5) است.
انتهای پیام
