تولید مواد کارآمد با کمک شیشه‌های بازیافتی
پژوهشگران استرالیایی در فرآیند جدیدی تلاش کردند ضایعات شیشه را به محصولات جدید و کارآمد تبدیل کنند.
به گزارش ایسنا و به نقل از گیزمگ، از آنجا که شیشه یک ماده قابل بازیافت است، در فرآیند بازیافت معمولاً به قطعه‌های بزرگی تبدیل می‌شود که می‌توان آنها را براساس رنگ طبقه‌بندی کرد. از آنجا که قطعات کوچک‌تر، ارزش تلاش برای طبقه‌بندی را ندارند، معمولاً به راحتی نادیده گرفته می‌شوند اما شاید فرآیند جدیدی بتواند آنها را به مواد کارآمد تبدیل کند.
این فرآیند جدید، حاصل تلاش کتر "ریس پیری"(Rhys Pirie) و پروفسور "دامین باتستون"(Damien Batstone)، پژوهشگران "دانشگاه کوئینزلند"(UQ) استرالیا است. در این روش، نوعی ماده شیمیایی به کار می‌رود که معمولاً از آن به عنوان لایروب استفاده می‌شود و قطعات شیشه‌ای گوناگون را به سیلیکات مایع تبدیل می‌کند.
این مایع را می‌توان در تولید محصولات بسیاری مانند لاستیک ماشین، مواد شوینده، خمیر دندان و حتی کود به کار برد اما نمی‌توان از آن برای تولید شیشه‌های جدید در مقیاس تجاری استفاده کرد. یکی دیگر از محصولاتی که در این فرآیند تولید می‌شود، "سیلیکا ژل"(silica gel) است. سیلیکا ژل، نوعی ماده متخلخل است که می‌توان از آن به عنوان کاتالیزگر و یا خشک‌کن استفاده کرد.
از آنجا که ۷۰ تا ۷۵ درصد شیشه، از سیلیکات تشکیل شده، ضایعات به جا مانده از این فرآیند بسیار کم هستند. پیری گفت: برای تولید یک کیلوگرم سیلیکا ژل، تقریباً به ۱.۳ کیلوگرم شیشه نیاز داریم.

این فرآیند برخلاف دیگر روش‌های تولید سیلیکات مایع، به کمترین میزان انرژی نیاز دارد. پژوهشگران تخمین می‌زنند که هزینه انجام دادن این فرآیند، بیش از ۵۰ درصد کمتر از سیستم‌های تولیدی کنونی باشد.
باتستون گفت: تولید این نوع از سیلیکات در حال حاضر، طی فرآیندی صورت می‌گیرد که در آن، شیشه به سیلیکات تبدیل می‌شود. ما به جای این کار، از ضایعات شیشه استفاده کردیم تا آن را طی یک فرآیند ساده‌تر به سیلیکات تبدیل کنیم.
پژوهشگران دانشگاه کوئینزلند در حال حاضر در جستجوی شرکت‌هایی هستند که برای به کار بردن این فناوری با آنها همکاری کنند.
انتهای پیام
