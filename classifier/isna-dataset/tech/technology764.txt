ابزار جدید ناسا برای بررسی گازهای گلخانه‌ای اتمسفر زمین
فعالیت‌های انسان در کره خاکی سبب تغییر اتمسفر زمین شده که حال به لطف ابزار جدید ناسا درک جزئیات بیشتر از اتمسفر آسان‌تر شده است.
به گزارش ایسنا و به نقل از دیلی‌میل، ناسا به تازگی ابزاری با نام مخفف "OCO-۳" را به ایستگاه فضایی بین‌المللی ارسال کرده است تا به مطالعه چرخه کربن در زمین بپردازد.
قرار است "OCO-۳" از ایستگاه فضایی بین‌المللی میزان کربن‌دی‌اکسید سطح زمین و دریا را اندازه‌گیری کند.
اندازه‌گیری دی‌اکسید کربن توسط این ابزار پس از طلوع آفتاب آغاز شده و تا قبل از غروب ادامه می‌یابد تا جایگزینی قدرتمندتر برای ابزار "OCO-۲" باشد که در سال ۲۰۱۴ میلادی به فضا ارسال شد.
ابزار "OCO-3" روز شنبه توسط کپسول "دراگون"(Dragon) شرکت "اسپیس ایکس"( SpaceX) به ایستگاه فضایی فرستاده شد.
دراگون در این مأموریت ۲ هزار و ۵۰۰ کیلوگرم محموله آزمایشگاهی و تجهیزاتی را با موفقیت به ایستگاه فضایی حمل کرد.
برای دریافت این ابزار، دو بازوی رباتیک در ایستگاه به کار گرفته شدند.

"مت بنت"(Matt Bennett) مهندس پروژه "OCO-۳" در "آزمایشگاه پیش‌رانش جت" ناسا اظهار کرد، این ابزار حضور کربن‌دی اکسید در اتمسفر را در ساعات مختلف روز بررسی خواهد کرد.
از آنجا که ایستگاه فضایی هر ۹۰ دقیقه زمین را دور می‌زند، "OCO-۳" قادر خواهد بود طی روز ۱۶ بار زمین را زیر نظر بگیرد.
ابزار مذکور از دو جفت آینه برای چرخش در دو جهت مکمل استفاده می‌کند. یکی موازی با سطح زمین و دیگری به حالت عمودی.
حالت تصویربرداری دستگاه می‌تواند انتشارهای گازی از مناطقی کوچک تا مناطقی با ۲ هزار و ۵۹۰ کیلومتر مربع را تنها در دو دقیقه اندازه‌گیری کند.
این به این معنا است که "OCO-۳" می‌تواند انتشار کربن‌دی اکسید در حوزه رودخانه‌ای کل لس‌آنجلس را در یک بار عبور اندازه‌گیری کند. کاری که برای ابزار قبلی یعنی "OCO-۲ " چندین روز طول می‌کشید.
اندازه‌گیری کربن دی اکسید مناطق شهری نیز حائز اهمیت است زیرا دانشمندان معتقدند که حدود ۷۰ درصد کل آلودگی‌های حاصل از سوخت‌های فسیلی مربوط به شهرهای بزرگ است.
"مت بنت" افزود، این اندازه‌گیری‌های هدفمند به ما کمک خواهد کرد که دریابیم منابع کربن دی اکسید طبیعت است یا منابع انسانی سبب بروز آن شده‌اند.
گفتنی است ابزار قدیمی "OCO-۲" هنوز هم در حال جمع‌آوری داده‌ها است. به همین دلیل دو ابزار "OCO-۳" و "OCO-۲" همزمان فعالیت خواهند کرد. بنابراین ممکن است برخی از مناطق یکسان را بررسی کنند که به این ترتیب داده‌های به دست آمده معتبرتر خواهند بود.
انتهای پیام
