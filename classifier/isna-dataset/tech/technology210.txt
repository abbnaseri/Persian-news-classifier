با فرمان و پدال‌های تسلا بازی کنید
 شرکت تسلا یک بازی جدید را برای نمایشگر خودروهای خود فراهم کرده است که برای بازی کردن آن می‌توان از فرمان و پدال ترمز و گاز خودرو استفاده کرد.
به گزارش ایسنا و به نقل از انگجت، نوع جدیدی از بازی و سرگرمی توسط تسلا در حال پیدایش است، چرا که این شرکت اعلام کرده است که بازی "Beach Buggy Racing 2" را برای خودروهای خود راه‌اندازی کرده است و رانندگان می‌توانند آن را با به کار گرفتن فرمان و پدال‌های گاز و ترمز خودروی خود بازی کنند.
نسخه جدید این بازی موبایلی که با خودروهای تسلا سازگار شده است با یک به‌روزرسانی نرم‌افزاری روی تمام خودروهای تسلا در دسترس خواهد بود.
این بازی طوری طراحی شده است که مستقیماً به پدال گاز، ترمز و فرمان خودرو متصل باشد تا بتوان با استفاده از آنها بازی را اجرا کرد.
در این بازی بازیکن هدایت یک خودرو را در اختیار دارد و رانندگان تسلا می‌توانند خود را واقعاً راننده آن خودرو تصور کنند.
این کار از سوی تسلا به موج جدیدی از گزینه‌های سرگرمی در خودروها منجر خواهد شد که در آینده باید منتظر پیشرفت آن باشیم.
این بازی یک بازی مسابقه‌ای است که در آن بازیکنان می‌توانند از ۲۲ مسیر به ماجراجویی بپردازند و صد البته خودروی داخل بازی نیز یک خودروی تسلا است.

قاعدتاً این بازی تنها در صورتی قابل اجرا است که خودرو پارک باشد.
"ایلان ماسک" بنیان‌گذار تسلا گفت: پدال ترمز، پدال گاز و فرمان به این بازی متصل شده است تا بتوان خودروی تسلای داخل بازی را با سیستم هدایت یک تسلای واقعی راند.
تسلا قصد دارد طی همین تابستان بازی‌های دیگری را نیز برای مشتریان خود فراهم کند. جای تعجب نیست که ماسک که خودش یک گیمر پرشور است و شرکتش شامل چندین کارمند با سابقه کار در شرکت‌های بازی‌سازی هستند می‌خواهد بازی‌های ویدئویی بیشتری را برای وسایل نقلیه تسلا به ارمغان بیاورد.
البته این کار قطعاً در صدر فهرست نیازمندی‌های مشتریان تسلا نیست، بلکه اکثر رانندگان تسلا منتظر بهبود سیستم خودران این خودرو و ویژگی‌های رانندگی دیگر هستند.
انتهای پیام
