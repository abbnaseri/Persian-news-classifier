هوش مصنوعی، به حقوق اخلاقی نیاز دارد
دو استاد آمریکایی در مقاله خود پیشنهاد داده‌اند که هوش مصنوعی نیز مانند حیوانات، باید از حقوق اخلاقی برخوردار شوند.
به گزارش ایسنا و به نقل از فیوچریسم، الگوریتم‌های هوش مصنوعی کنونی، ابزاری هستند که می‌توانند کارهای گوناگون را به صورت خودکار درآورند اما شاید روزی، هوش مصنوعی نیز به تجربه‌های شناختی برسد.
دو استاد فلسفه از دانشگاه‌های "نورت‌ایسترن" (NU) و "کالیفرنیا، ریورساید" (UCR)، برای آمادگی در برابر چنین روزی پیشنهاد کرده‌اند که قوانینی شبیه به قوانین مربوط به حقوق حیوانات، در مورد حقوق اخلاقی هوش مصنوعی برقرار شوند.
هوش مصنوعی هنوز آنقدر پیشرفته نیست که هر احساسی از جمله رنج کشیدن را تجربه کند اما ممکن است روزی هوش مصنوعی به سطحی برسد که بتواند احساس داشته باشد؛ در نتیجه شاید روزی حتی یک ابزار هوش مصنوعی مانند دستیار خانگی "الکسا" (Alexa)، از توهین کاربر خود ناراحت شود. به همین دلیل، این دو استاد فلسفه معتقدند که ابزار مبتنی بر هوش مصنوعی نیز به حقوقی نیاز دارند تا از خطرات گوناگونی که آنها را تهدید می‌کنند، ایمن باشند.
در مقاله این اساتید آمده است: در حال حاضر برای پژوهش در مورد انسان‌ها و حیوانات، قوانینی وجود دارند تا از آنها در برابر خشونت و تجاوز محافظت شود. در نظر گرفتن چنین حقوقی برای هوش مصنوعی، ایده خوبی برای عملکرد بهتر آن است.
دانشگاه‌های بسیاری در سراسر جهان، در حال انجام پژوهش درباره هوش مصنوعی هستند زیرا باور دارند که پیچیدگی شناختی هوش مصنوعی به زودی، به اندازه موش‌ها یا سگ‌ها خواهد بود؛ در نتیجه اکنون باید تلاش کنیم تا برخی از حقوقی که برای حمایت از حیوانات وجود دارند، به هوش مصنوعی هم اختصاص دهیم.

موضوع "حقوق هوش مصنوعی" یا "حقوق ربات‌ها"، تاکنون با سوالات بسیاری همراه بوده است. سوال مهم در مورد موضوع حقوق هوش مصنوعی، این است که آیا باید حقوق اخلاقی انسان‌ها، برای ربات‌های شبه انسان نیز در نظر گرفته شوند یا خیر.
پرداختن به این موضوع، با پیامدهای اخلاقی بسیاری همراه است. طبیعی است که هوش مصنوعی با پیچیدگی‌های مشابه انسان، به حقوق اخلاقی مانند حقوق انسان‌ها نیاز دارد. شاید بهتر باشد که به جای ابداع این گونه فناوری، هوش مصنوعی با توانایی‌های کمتر از انسان ابداع شوند تا به حقوقی کمتر از حقوق انسانی نیاز داشته باشند.
انتهای پیام
