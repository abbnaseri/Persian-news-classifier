پیشگیری از متاستاز سرطان ریه با کمک فلفل تند
پژوهشگران آمریکایی در بررسی جدیدی دریافتند که می‌توان با استفاده از خواص فلفل تند، به کاهش متاستاز سرطان ریه کمک کرد.
به گزارش ایسنا و به نقل از نیوزبیزر، یافته‌های یک پژوهش جدید که در "دانشگاه مارشال"(Marshall University) آمریکا انجام شده، نشان می‌دهند که ترکیبات موجود در فلفل می‌توانند به کاهش گسترش سرطان ریه کمک کنند. بیشتر مرگ‌های مرتبط با سرطان، ناشی از روند متاستاز هستند و فلفل می‌تواند سرعت این روند را کاهش دهد.
دکتر "جمی فرایدمن"(Jamie Friedman)، از پژوهشگران این پروژه گفت: سرطان ریه و انواع دیگر سرطان، معمولاً دوباره بازمی‌گردند و قسمت‌هایی از بدن مانند مغز، ریه یا استخوان را تحت تأثیر قرار می‌دهند؛ در نتیجه مداوای آنها دشوار است. پژوهش ما نشان می‌دهد شاید ترکیبی طبیعی موسوم به "کپسایسین" (capsaicin) که از فلفل تند درست می‌شود، بتواند درمان جدیدی برای مقابله با متاستاز در بیماران مبتلا به سرطان ریه ارائه دهد.

پژوهشگران در آزمایش‌های خود به عنوان نخستین گام برای مقابله با متاستاز، تهاجم کپسایسین را بررسی کردند. آنها دریافتند موش‌هایی که کپسایسین مصرف کرده‌اند، نسبت به موش‌هایی که درمان نشده‌اند، سلول‌های سرطانی کمتری در ریه خود دارند.
آزمایش‌های بعد نشان دادند که کپسایسین می‌تواند با فعالسازی پروتئین "سارک"(Src)، متاستاز سرطان ریه را سرکوب کند. سارک، نقش مهمی در کنترل فرآیندهای پیش روی سلول مانند تکثیر، تفکیک، حرکت و الحاق دارد.
فرایدمن افزود: ما امیدواریم روزی بتوان از ترکیب کپسایسین و مواد شیمیایی دیگر، برای درمان انواع سرطان ریه استفاده کرد. در هر حال برای استفاده از کپسایسین، ابتدا باید عوارض جانبی ناخوشایند آن مانند تحریک گوارشی، گرفتگی معده و احساس سوزش را از بین ببریم.
انتهای پیام
