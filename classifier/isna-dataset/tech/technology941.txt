با این عینک، نیازی به هدفون ندارید!
یک شرکت چینی، نوعی عینک ابداع کرده که می‌تواند موسیقی پخش کند و جایگزین هدفون شود.
به گزارش ایسنا و به نقل از فوربس، شاید استفاده همزمان از عینک و هدفون برای بسیاری از افراد دشوار باشد اما شرکت چینی "میوزیک لنز"(MusicLens) برای این مشکل، چاره‌ای یافته است.
این شرکت، نوعی عینک ارائه داده که قابلیت پخش موسیقی دارد. کاربر می‌تواند با استفاده از این عینک و دو ایرباد که در گوش قرار می‌گیرند، به موسیقی گوش دهد و تماس‌های تلفنی خود را نیز به طور مستقیم برقرار کند. این عینک‌ها طوری طراحی شده‌اند که هم عملکرد عینک و هم عملکرد یک ابزار صوتی را داشته باشند؛ در نتیجه می‌توان به راحتی از آنها هنگام رانندگی و یا قدم زدن استفاده کرد. میوزیک لنز، عینک‌های خود را در هر دو شکل طبی و آفتابی ارائه داده است.

در ابداع عینک‌های میوزیک لنز، از فناوری "هدایت استخوانی"(Bone Conduction) استفاده شده است. این فناوری، از استخوان‌های کوچک اطراف گوش استفاده می‌کند تا صدا را با کمک لرزش‌هایی که پرده گوش را دور می‌زنند، به گوش داخلی منتقل کند. این عینک‌ها طوری عمل می‌کنند که اگر موسیقی با صدای مناسبی پخش شود، افراد اطراف کاربر نمی‌توانند صدا را بشنوند. همچنین از آنجا که کانال گوش به طور کامل مسدود نمی‌شود، کاربر می‌تواند صداهای اطراف خود را نیز گوش کند. میوزیک لنز در این عینک‌ها، تنظیمات متفاوتی برای صدا قرار داده و آنها را به بلوتوث نیز مجهز کرده است. این عینک‌ها، سه حالت متفاوت برای تنظیم صدا دارند که به کاربران امکان می‌دهد بهترین تجربه گوش دادن به موسیقی را داشته باشند. کاربران می‌توانند با شارژ کامل عینک‌های میوزیک لنز، تا شش ساعت از آن استفاده کنند.
گروه سازندگان میوزیک لنز درباره ابداع این عینک گفتند: ما پس از تکمیل گروه خود موفق شدیم فرآیند ساخت نخستین نمونه این عینک را طی سه ماه کامل کنیم و نهایتاً تصمیم گرفتیم یک سیستم صوتی مناسب ارائه دهیم که تجربه منحصر به فردی از شنیدن صدای سه بعدی برای کاربران فراهم می‌کند.
این گروه پیش از رسیدن به استانداردهای مورد نظر خود، بیش از ۱۰ سیستم هدایت استخوانی ابداع کردند. هدف اصلی از تلاش آنها در ابداع نمونه‌های پیشین، یافتن ناحیه‌ای در اطراف گوش بود که بتواند بهترین کیفیت صدا را منتقل کند. اقدام بعدی آنها این بود که مطمئن شوند صدای موسیقی به افرادی که در اطراف کاربر حضور دارند نمی‌رسد.

برای استفاده از عینک هوشمند، باید آن را به تلفن همراه خود متصل کنید تا بتوانید در فهرست بلوتوث تلفن خود، آن را پیدا کنید. سپس به سادگی و فقط با فشار دادن دکمه پاور عینک، پس از چند ثانیه می‌توانید به موسیقی گوش دهید. اگرچه کیفیت صدای عینک در حد صدای هدفون نیست اما می‌توان گفت که موسیقی را با کیفیت قابل قبولی پخش می‌کند. این عینک، به حسگرهای داخلی مجهز است که می‌توانند تشخیص دهند چه زمانی کاربر، عینک را از چشم خود برمی‌دارد تا پخش موسیقی را متوقف کنند.
میوزیک لنز، میزان بودجه اختصاص یافته به پروژه عینک‌های هوشمند را دو میلیون دلار و تاریخ احتمالی عرضه آن را ماه مه سال جاری اعلام کرده است.
انتهای پیام
