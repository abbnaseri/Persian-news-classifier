در سالی که گذشت کدام فناوری‌ها از همه عجیب‌تر بودند؟
شرکت‌های متخصص فناوری در سالی که گذشت، اختراعات بسیاری ارائه داده‌اند که برخی از آنها واقعا عجیب هستند.
به گزارش ایسنا، در سالی که گذشت، شاهد ظهور اختراعات جالبی در حوزه فناوری بودیم که برخی از آنها عجیب و حیرت‌انگیز هستند. در این گزارش، به برخی از این فناوری‌ها می‌پردازیم.
گلدانی برای شارژ و پاکسازی تلفن همراه

استفاده از شارژر بی‌سیم در سرتاسر جهان در حال گسترش است و همواره از آن استقبال می‌شود. شرکت "لکسون"(Lexon)، محصول جدیدی برای شارژ بی‌سیم ارائه داده که با دیگر محصولاتی که تاکنون ارائه شده‌اند، متفاوت است. این محصول جدید موسوم به "اوبلیو"(Oblio)، یک ظرف است که شاید در نگاه نخست، بیشتر یک گلدان یا ظرف مربا به نظر بیاید اما این ظرف گلدان مانند، در واقع ابزاری برای شارژ بی‌سیم است.

کاربر برای استفاده از این گلدان کافیست تلفن همراه خود را در آن قرار دهد تا تلفن شارژ شود. اوبلیو علاوه بر شارژ تلفن همراه می‌تواند با نور ماوراءبنفش خود، باکتری‌ها و میکروب‌های آن را از بین ببرد و آن را پاکسازی کند. شرکت لکسون باور دارد که محصول جدیدش می‌تواند ظرف سه دقیقه، باکتری‌ها و میکروب‌ها را از سطح تلفن همراه پاک کند.
رباتی که با تلفن همراه کنترل می‌شود

شرکت "شیائومی"(Xiaomi)، نوعی ربات ارائه داده که خود کاربر می‌تواند آن را بسازد. این ربات طوری طراحی شده که کاربر به راحتی از عهده ساخت آن برمی‌آید و پس از ساخت نیز می‌تواند آن را با کمک تلفن همراه خود کنترل کند. ربات شیائومی، در انواع گوناگون و با قیمت‌های متفاوتی عرضه شده است. این ربات، مانند یک مجموعه لگو در اختیار کاربر قرار می‌گیرد تا کاربر بتواند به سادگی آن را بسازد. سپس با استفاده از یک اپلیکیشن که روی تلفن همراه نصب می‌شود، می‌توان حرکات ربات را از راه دور کنترل کرد. در آزمایش‌های صورت گرفته روی ربات شیائومی، مشخص شد که چقدر استفاده و کنترل آن از راه دور ساده است.
پاکسازی دندان‌ها با کمک هوش مصنوعی

"جینیوس ایکس"(Genius X)، محصول جدیدی است که مورد توجه والدین قرار خواهد گرفت. والدینی که همیشه از دشواری کنترل مسواک زدن فرزندانشان شکایت می‌کنند، می‌توانند از این محصول جدید استفاده کنند. شرکت "اورال- بی"(Oral- B)، یک الگوریتم هوش مصنوعی ابداع کرده که می‌تواند نحوه مسواک زدن کاربر را تحلیل کند و بازخوردی در مورد آن ارائه دهد. این الگوریتم، نحوه مسواک زدن کاربر را نشان می‌دهد تا به اصلاح و پیشرفت آن کمک کند. این الگوریتم مانند والدینی عمل می‌کند که همواره در حال نصیحت کردن هستند.

هنگامی که کاربر با کمک جینیوس ایکس مسواک می‌زند، عوامل بسیاری مانند زمان و نحوه مسواک زدن مورد بررسی قرار می‌گیرند و بازخوردهای آنها به اپلیکیشن منتقل می‌شود. لازم به ذکر است که این الگوریتم، نحوه صحیح مسواک زدن را به کاربر آموزش نمی‌دهد و فقط نکات و توصیه‌هایی برای نشان دادن بهترین روش مسواک زدن ارائه می‌کند. هدف از ابداع این الگوریتم، کمک کردن به کاربر در یافتن بهترین روش برای مسواک زدن است تا کمترین آسیب به دندان‌ها وارد شود. قیمت این محصول جدید، حدود ۲۳۰ دلار تعیین شده است.
دستبند ردیاب حیوانات خانگی

کاربرانی که تمایل دارند حیوانات خانگی خود را ردیابی کنند و همیشه از آنها باخبر باشند، می‌توانند محصول جدیدی موسوم به "میکی پت"(Myki Pet) را تهیه کنند. میکی پت، یک دستبند ردیاب مجهز به فناوری‌های GPS و وای‌فای است و می‌تواند حیوان خانگی کاربر را در داخل یا خارج از منزل ردیابی کند و محل توقف آن را نشان دهد. کاربر باید برای استفاده از میکی‌پت، یک سیم کارت نیز تهیه کند تا امکان برقراری ارتباط با آن فراهم شود. این دست‌بند علاوه بر مشخص کردن مسیر و توقفگاه‌های حیوان می‌تواند مسیر می‌تواند مسافت طی شده را نیز نمایش دهد.

میکی‌پت، بسیار کوچک‌تر و ظریف‌تر از دیگر ردیاب‌های مخصوص حیوانات است؛ در نتیجه ظاهر بدی هم ندارد. این دستبند، از سیم کارت خود استفاده می‌کند و می‌تواند به‌روزرسانی‌های خود را به تلفن همراه کاربر بفرستد تا کاربر بتواند در غیاب حیوان خانگی خود، از محل توقف آن آگاه شود.

انتهای پیام
