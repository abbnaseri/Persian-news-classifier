سرمایه‌گذاری بیل گیتس، جف بزوس و جک ما در فناوری انرژی زمین‌گرمایی
سه شرکت از غول‌های فناوری تصمیم دارند سرمایه لازم برای انجام دادن پروژه‌های مربوط به انرژی زمین‌گرمایی را تامین کنند.
به گزارش ایسنا و به نقل از تک‌کرانچ، گروهی از سرمایه گذاران حوزه انرژی موسوم به Breakthrough Energy Ventures متشکل از افرادی مانند "جف بزوس"(Jeff Bezos)، "بیل گیتس"(Bill Gates) و "جک ما"(Jack Ma)، قصد دارند به سرمایه‌گذاری روی شرکت‌هایی بپردازند که فناوری‌هایی را برای زدودن کربن ابداع می‌کنند. این شرکت تصمیم گرفته ۱۲.۵ میلیون دلار سرمایه را به یک شرکت متخصص در این حوزه موسوم به "بیس‌لود کپیتال"(Baseload Capital) اختصاص دهد.
شرکت انرژی ونچرز که در سال ۲۰۰۲ بنیانگذاری شد، تاکنون بیش از چهار هزار قرارداد را پوشش داده و ۳۷ مورد سرمایه‌گذاری داشته است. این شرکت در حال حاضر، ۱۸ شرکت دارد و چهار طرح با بودجه ۷۷۵ میلیون دلار را مدیریت می‌کند. متخصصان انرژی ونچرز، تجربه قابل توجهی در حوزه صنعت، سرمایه‌گذاری، معامله و مدیریت دارند و در شبکه گسترده‌ای از صنعت نفت و گاز فعالیت می‌کنند.
بیس‌لود کپیتال، یک شرکت متخصص در سرمایه‌گذاری پروژه است که بودجه لازم را برای ابداع نیروگاه‌های انرژی زمین‌گرمایی فراهم می‌کند و شرکت مادر آن، یک شرکت سوئدی موسوم به "کلیمون"(Climeon) است. کلیمون، دستگاه‌های استاندارد مورد نیاز بیس‌لود کپیتال را برای تأمین انرژی زمین‌گرمایی فراهم می‌کند اما هدف آن، استفاده از این انرژی برای گرم کردن خانه‌ها نیست بلکه قصد دارد آن را به الکتریسیته تبدیل کند.
یک سخنگوی کلیمون گفت: ماژول‌های این شرکت، ۱۵۰ کیلووات الکتریسیته تولید می‌کنند که برای تأمین نیروی تقریباً ۲۵۰ خانوار کافی است.
کلیمون که در سال ۲۰۱۱ بنیان گذاشته شد، سرمایه لازم را در تأمین دستگاه‌های مورد نیاز برای ساخت نیروگاه‌ها فراهم می‌کند. اگرچه این سرمایه‌گذاری‌ها در شرکت بیس‌لود کپیتال صورت می‌گیرد اما می‌تواند به ابداع نیروگاه‌های کوچک‌مقیاس در سراسر جهان کمک کند. گفتنی است که بیس‌لود کپیتال در حال حاضر، دستگاه‌های خاصی را برای پوشش دادن پروژه‌های مربوط به انرژی در ژاپن به کار گرفته است.
انتهای پیام
