موسیقی فعالیت انسان را کوک می‌کند
پژوهشگران آمریکایی در بررسی جدیدی توانستند رابطه میان سبک موسیقی و کیفیت کار را نشان دهند.
به گزارش ایسنا و به نقل از نوروساینس نیوز، گوش دادن به موسیقی می‌تواند به شادی و برانگیختن احساسات انسان منجر شود اما همیشه این سوال مطرح بوده که آیا موسیقی می‌تواند بر خلاقیت نیز مؤثر باشد.
پاسخ پژوهشگران "دانشگاه ویرجینیا کامن‌ولث"(VCU) آمریکا به این سوال، مثبت است. آنها در پژوهش جدید خود، ارتباط میان موسیقی و کیفیت عملکرد در محل کار را مورد بررسی قرار دادند.
آنها در پژوهش خود، واکنش‌های سریع فیزیولوژیکی و عاطفی حاصل از موسیقی و تأثیر آنها بر عملکرد را مورد بررسی قرار دادند و دریافتند عناصری مانند حجم صدا، شعر، میزان آشنایی و اولویت در انتخاب موسیقی می‌توانند بر کیفیت کار اثر بگذارند.
"کاتلین کیلر"(Kathleen Keeler)، دانشجوی مقطع دکتری دانشگاه ویرجینیا کامن‌ولث گفت: با این که فناوری، گوش دادن به موسیقی در محل کار را سهولت بخشیده اما موسیقی، ریشه‌های عمیق‌تری در کار و صنعت دارد. کارگران کارخانه‌ها و معادن، کشاورزان و قایقرانان همیشه هنگام کار، به خواندن می‌پرداخته‌اند.

برخی از پژوهش‌هایی که پیشتر در مورد تأثیر موسیقی صورت گرفته‌اند نشان می‌دهند که موسیقی نه تنها به خلاقیت کارمندان کمک می‌کند بلکه بر شادی آنها نیز مؤثر است. پژوهش کنونی دانشگاه ویرجینیا کامن‌ولث نیز این نتیجه را تأیید می‌کند.
"جوز کورتینا"(Jose Cortina)، استاد دانشگاه ویرجینیا کامن‌ولث گفت: این پژوهش نشان می‌دهد که موسیقی، به عملکرد کارمندان آسیبی نمی‌رساند و حتی به هوشیاری آنها نیز کمک می‌کند.
کیلر و کورتینا، رابطه میان نوع موسیقی و نوع کار را نیز مورد بررسی قرار دادند و دریافتند موسیقی‌های ساده‌تر می‌توانند به کارمندان کمک کنند تا کارهای پیچیده و خلاقانه‌ای مانند برنامه‌ریزی، استدلال و حل مشکل را بهتر انجام دهند زیرا این نوع موسیقی می‌تواند بر انعطاف‌پذیری شناختی و حافظه کاری، مؤثر باشد. در مقابل، موسیقی‌هایی که تنوع بالا و ضرب تندی دارند، برای انجام دادن کارهای ساده‌تری مناسب هستند که تمرکز آنها بر کمیت و سرعت است.
کیلر افزود: گوش دادن به موسیقی، هم برای انجام دادن کارهای ساده و هم برای انجام دادن کارهای پیچیده، سودمند هستند زیرا حتی تمرکز بر یک کار ساده هم اغلب دشوار و خسته‌کننده است.
کورتینا ادامه داد: موسیقی می‌تواند بر اساس سبک آن و همچنین نوع کار، مفید، مضر و یا بی‌اهمیت باشد. ویژگی‌های متفاوت موسیقی می‌توانند بر اثرات متفاوتی بر انگیختگی احساسی یا فیزیولوژیکی داشته باشند و توجه را تحت تأثیر قرار دهند.
انتهای پیام
