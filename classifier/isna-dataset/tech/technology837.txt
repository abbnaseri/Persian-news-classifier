آیا گوشی‌های هوشمند تاشو نیامده می‌روند؟
به نظر می‌رسد احتمالا باید گوشی‌های تاشو را فراموش کنیم، چرا که سامسونگ می‌خواهد یک گوشی جدید با صفحه نمایش دو طرفه بسازد!
به گزارش ایسنا و به نقل از تک‌تایمز، آخرین اختراع سامسونگ، یک صفحه نمایش قابل جابجایی و چرخش در گوشی هوشمند است که استفاده‌های بالقوه زیادی شامل قابلیت نمایش از هر دو طرف، مترجم زبان زنده و غیره خواهد داشت.
سامسونگ مجبور شد تاریخ عرضه اولیه اولین گوشی تاشوی خود به نام "گلکسی فولد"(Galaxy Fold) را به دلیل آسیب‌پذیری صفحه نمایش آن به تعویق بیاندازد. این تصمیم در پی برخی گزارش‌ها مبنی بر شکستن و آسیب دیدن صفحه نمایش، برآمده شدن و یا به طور کلی از کارافتادن نمایشگر گرفته شد.
حالا در حالی که همگان منتظر اعلام تاریخ جدید برای عرضه عمومی این گوشی هستند به نظر می‌رسد سامسونگ در حال کار بر روی یک نوع دیگر از نمایشگر است.
همانطور که در عکس نشان داده شده است، صفحه نمایش این گوشی به جای تاشدن، به دور گوشی پیچیده شده است، به طوری که جلوی گوشی، قسمت بالای گوشی قسمت زیادی از پشت گوشی را نمایشگر پوشانده است.
این اختراع اولین بار توسط پایگاه Let's Go Digital منتشر شد.
یک نمایشگر گوشی هوشمند دوطرفه(wraparound) برخی از مفاهیم جالب را فراهم می‌کند. مثلاً فردی که از او عکس گرفته می‌شود می‌تواند خود را ببیند یا ترجمه زبان به صورت زنده برای هر دو طرف نمایش داده می‌شود و بدین ترتیب وقفه‌ای در مکالمه نمی‌افتد چرا که هر دو طرف همزمان ترجمه حرف‌های یکدیگر را می‌خوانند.

صفحه نمایش دو طرفه با نشان دادن دست به نمایشگر و یا با قلم اس (S Pen) فعال می‌شود. از آنجا که یک صفحه نمایش نیز در پشت گوشی وجود دارد، نیازی به دوربین جلو وجود ندارد و تنها باید گوشی را چرخاند و سلفی‌هایی باکیفیت دوربین عقب گرفت.
همچنین اعلان‌ها، پیام‌ها و موارد دیگر نیز می‌تواند در لبه بالا نشان داده شود که می‌تواند برای نگاه کردن سریع به تلفن بدون نیاز به درآوردن آن از جیب مفید باشد.
ایده صفحه نمایش در پشت گوشی جدید نیست، گوشی دو نمایشگر Vivo Nex چُنین طراحی جالبی داشت. اگر چه که این دو نمایشگر جداگانه بود و پیوسته و یکپارچه نبود. در صورتی که طرح سامسونگ یک نمایشگر یکپارچه است.
داستان این ایده به سال ۲۰۱۷ و گوشی Meizu Pro 7 برمی‌گردد که دارای یک نمایشگر کوچک در پشت خود بود که البته آن هم از نمایشگر اصلی جدا بود.
در هر صورت داشتن یک صفحه نمایش در پشت منافع بالقوه زیادی دارد. مثلاً می‌تواند هنگام عکاسی به فرد حالات ایستادن و ژست گرفتن‌های متفاوت را پیشنهاد دهد. حتی ممکن است برای بازی نیز استفاده شود. یک بازی را تصور کنید که ادامه آن به پشت گوشی کشیده شود یا همزمان هر دو طرف درگیر باشند و با جابجایی و تکان دادن گوشی بازی کنید.
با این حال نباید زیاد به این طرح دل بست، چرا که تجربه نشان داده ثبت این اختراعات لزوماً تضمین کننده توسعه آنها نیست و اغلب فقط یک سند پیشگیرانه برای جلوگیری از سرقت ایده توسط دیگران است.
انتهای پیام
