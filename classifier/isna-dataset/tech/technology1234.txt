وقتی خورشید به کمک محیط زیست می‌آید!
پژوهشگران استرالیایی، فهرستی از بهترین پنل‌های خورشیدی در سال 2019 ارائه داده‌اند.
به گزارش ایسنا، تغییرات اقلیمی در حال حاضر، به یکی از پدیده‌های مضری تبدیل شده‌اند که پیامدهای منفی بسیاری برای محیط زیست و سلامت انسان‌ها دارند. پژوهشگران و متخصصان محیط زیست برای غلبه بر پیامدهای منفی تغییرات اقلیمی، در جستجوی یافتن راه حل‌هایی مناسب و سازگار با محیط زیست هستند تا بتوانند اثرات منفی این پدیده را به طور قابل توجهی کاهش دهند. یکی از راه حل‌های ارائه شده در این زمینه، استفاده از منابع تجدیدپذیر انرژی است که از مناسب‌ترین راه‌های ارائه شده برای تأمین انرژی هستند.
یکی از بهترین و مقرون به صرفه‌ترین منابع تأمین انرژی تجدیدپذیر، انرژی خورشیدی است و بهترین راه برای استفاده از آن، پنل‌های خورشیدی هستند. پنل‌های خورشیدی طی سال‌های اخیر، بازخورد بسیار مثبتی در زمینه تأمین انرژی داشته‌اند و مورد تأیید متخصصان این حوزه هستند. اکنون، گروهی از پژوهشگران استرالیایی، فهرستی از بهترین پنل‌های خورشیدی سال ۲۰۱۹ ارائه داده‌اند که هم کارآمد و هم مقرون به صرفه هستند.
سان پاور

شرکت "سان پاور"(Sunpower) که یکی از پیشگامان در حوزه فناوری خورشیدی به شمار می‌رود، محصولی ارائه داده که بیشترین خروجی انرژی را دارد و کارآمدترین پنل در نوع خود محسوب می‌شود. این پنل خورشیدی قدرتمند، طراحی بسیار ظریفی دارد و در عین حال از استحکام بالایی برخوردار است. پنل‌های "سان پاور" با داشتن چنین ویژگی‌هایی که برای یک پنل خورشیدی لازم هستند، می‌توانند راه حل خوبی برای کنترل هزینه‌های مربوط به انرژی و صرفه‌جویی در هزینه باشند. این پنل ها طوری طراحی شده‌اند که با صرف کمترین هزینه، بالاترین سطح انرژی را در اختیار کاربران خود بگذارند. پنل‌های سری E سان پاور، یکی از مشهورترین و قابل اطمینان‌ترین انواع پنل خورشیدی هستند که هم اکنون نیز مورد استفاده گسترده قرار دارند.
ال‌جی

شرکت "ال‌جی"(LG)، یکی از مشهورترین شرکت‌هایی است که سابقه بسیاری در حوزه تولید فناوری دارد. این شرکت، بیش از سی سال به پژوهش در مورد سلول‌های خورشیدی پرداخته تا اطلاعات و مهارت‌های کافی را برای ساخت پنل‌های خورشیدی به دست آورد. این شرکت از سال ۲۰۰۹، ساخت پنل‌های خورشیدی را در کره جنوبی آغاز کرد و در حال حاضر نیز میلیاردها دلار درآمد از این راه کسب می‌کند. پنل‌های خورشیدی ال‌جی با وجود داشتن قیمت بسیار بالا، از مشهورترین انواع پنل خورشیدی به شمار می‌روند. دلیل این موضوع، سطح بالای رضایت کاربران از عملکرد پنل‌های و تأثیرگذاری آنها در حوزه فناوری و انرژی خورشیدی است. پنل‌های ال‌جی در حال حاضر از پرکاربردترین پنل‌ها در استرالیا و آمریکای جنوبی هستند.
وینایکو

شرکت تایوانی "وینایکو"(Winaico)، از شرکت‌های نسبتاً کوچک در زمینه تولید فناوری خورشیدی محسوب می‌شود. این شرکت، پنل‌های باکیفیتی را با قیمت بسیار مناسب در اختیار کاربران قرار می‌دهد. پنل‌های وینایکو موسوم به "M6 PERC" بسیار مورد اطمینان کاربران قرار گرفته‌اند و می‌توان از آنها برای مدت طولانی استفاده کرد. این پنل‌ها می‌توانند در شرایط آب و هوایی متفاوت و حتی در شرایط ناملایم اقلیمی، عملکرد مناسبی داشته باشند. توجه وینایکو به جزئیات و طراحی بسیار محکم پنل‌ها، موجب تمایز آنها از پنل‌های خورشیدی دیگر شده است. با وجود این که وینایکو یک شرکت کوچک است اما استانداردهای لازم را در ساخت محصولات خود مورد توجه قرار داده تا نظر کاربران را به خود جلب کند. طراحی پنل‌های این شرکت به صورتی است که کارآیی لازم را داشته باشند. این پنل‌ها طوری ساخته شده‌اند که در مقابل آسیب و خوردگی مقاوم هستند و توان مقاومت بالایی نیز در مقابل طوفان دارند. پنل‌های وینایکو در آزمایش‌های صورت گرفته نشان دادند به قدری محکم هستند که می‌توانند در برابر طوفان مقاومت کنند.
رک

شرکت نروژی "رک"(REC) که در سال ۱۹۹۶ تأسیس شد، محصولات گوناگونی را برای به کار گرفتن انرژی خورشیدی ارائه می‌دهد تا منبعی قابل اطمینان از انرژی پاک و تجدیدپذیر در اختیار کاربران بگذارد. شعبه‌های گوناگون این شرکت در حال حاضر در نروژ و سنگاپور قرار دارند و با حدود دو هزار کارمند به فعالیت خود ادامه می‌دهند.
پنل‌های خورشیدی شرکت رک موسوم به "N- Peak" طوری طراحی شده‌اند که بیشترین مقاومت و بالاترین کیفیت را داشته باشند. با اینکه پنل‌های رک، پایین‌ترین مدت ضمانت را در میان پنل‌های شرکت‌های دیگر دارند اما بازخورد مثبت آنها به قدری بالاست که می‌توان کارآیی آنها را تأیید و به آنها اطمینان کرد. این پنل‌ها، با آب و هوای ناملایم، سازگار هستند و توان مقاومت بالایی دارند.
کیوسلز

شرکت "کیوسلز"(QCells) که در سال ۱۹۵۲ بنیان گذاشته شد، یکی از مشهورترین سازندگان پنل‌های خورشیدی باکیفیت است که پنل‌هایی از جنس مونوکریستال تولید می‌کند. این شرکت، پنل‌های خورشیدی را با ۱۲ سال ضمانت ارائه می‌دهد و کارآیی آنها را نیز تا ۲۵ سال تأیید می‌کند. کیوسلز با ارائه پنل‌های سازگار با شرایط متنوع آب و هوایی سعی دارد روش جدیدی برای استفاده از منابع تجدیدپذیر ارائه دهد.
تریناسولار

شرکت "تریناسولار"(Trina Solar)، یکی از مشهورترین سازندگان پنل‌های خورشیدی است که سرمایه‌گذاری‌های قابل توجهی در زمینه تولید نسل جدید پنل‌های مقرون به صرفه و کارآمد انجام می‌دهد. این شرکت که در سال ۱۹۹۷ در چین تأسیس شد، در حال حاضر بیش از ۳۰ شعبه در سراسر جهان دارد و تمرکز اصلی خود را به ساخت پنل‌های خورشیدی مقاوم و پژوهش در مورد آنها معطوف داشته است. پنل‌های خورشیدی این شرکت، اکنون در ردیف برجسته‌ترین و کارآمدترین پنل‌های خورشیدی قرار دارند و در پروژه‌های گوناگون مربوط به حوزه انرژی به کار می‌روند.
تریناسولار، پنل‌های خود را در انواع گوناگون و با هزینه‌ای مقرون به صرفه ارائه می‌دهد. این شرکت مانند بسیاری از شرکت‌های فعال در این حوزه سعی دارد محصولاتی با بهترین کیفیت و بالاترین سطح عملکرد در اختیار کاربران قرار دهد. پنل‌های مونوکریستال و مولتی کریستال تریناسولار، از مورد اطمینان‌ترین انواع پنل‌های تولید شده هستند.
جینکوسولار

شرکت "جینکوسولار"(Jinko Solar)، یکی از بزرگترین شرکت‌های چینی در زمینه تولید پنل‌های خورشیدی کارآمد و مقرون به صرفه است. این شرکت در طول سال‌های گذشته موفق شده پیشرفت‌های قابل توجهی در زمینه پژوهش و سرمایه‌گذاری در مورد فناوری سلول خورشیدی داشته باشد. پنل‌های جینکوسولار موسوم به "ایگل 60"(Eagle 60)، یکی از کارآمدترین و مقرون به صرفه‌ترین انواع پنل خورشیدی هستند که به بازار ارائه شده‌اند. جینکوسولار در طراحی این پنل‌ها، از بهترین متخصصان در حوزه فناوری خورشیدی استفاده کرده تا بتواند بهترین بازخورد را دریافت کند.
انتهای پیام
