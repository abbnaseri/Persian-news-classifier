عطارد نزدیک‌ترین سیاره به زمین است نه زهره!
محققان آمریکایی به تازگی اعلام کرده‌اند که سیاره عطارد از نظر گردش مداری به دور خورشید نزدیک‌ترین سیاره به زمین است.
به گزارش ایسنا و به نقل از اسپیس، یکی از سوالات جالب فضایی که همواره در ذهن علاقه‌مندان به این حوزه مطرح می‌شود این است که نزدیک‌ترین سیاره به کره زمین چیست؟
جوابی که اغلب مردم به این سوال می‌دهند سیاره زهره(venus) است، اما در واقع پاسخ این سوال سیاره عطارد(mercury) است.
اگرچه زهره سیاره‌ای است که از نظر مداری، نزدیک‌ترین فاصله به زمین را دارد، ولی هنگام گردش مداری به دور خورشید، سیاره عطارد به مدت بیشتری در نزدیک‌ترین فاصله به زمین باقی می‌ماند.
"تام استاکمن"(Tom Stockman) دانشجوی دکترای دانشگاه آلاباما به همراه گروهی از محققان اظهار کردند، برخی بی‌دقتی‌ها و ابهام‌ها سبب می‌شود اطلاعات نادرستی نسبت به فاصله متوسط بین سیارات انتشار یابد.
زمانی‌که مردم فاصله میان دو سیاره را محاسبه می‌کنند، معمولاً فاصله دو سیاره از خورشید را از هم کم می‌کنند.
اما مسئله این است که مردم تنها فاصله میان دو سیاره را زمانی محاسبه می‌کنند که در نزدیک‌ترین فاصله از یکدیگر قرار دارند.
برخی زمان‌ها زهره در طرف مقابل خورشید قرار دارد زیرا دو سیاره با سرعت‌های متفاوتی حرکت دورانی دارند.
در این راستا محققان برای تفسیر این موضوع از یک تکنیک جدید ریاضی استفاده کردند تا فاصله میان سیاره‌ها را اندازه‌گیری کنند.
این روش که نقطه-دایره نام دارد، فاصله میان دسته‌ای از نقاط در مدار سیارات را میانگین می‌گیرد.
زمانی‌که محققان با این تکنیک فاصله بین سیارات را اندازه‌گیری کردند، به این نتیجه رسیدند که در اغلب مواقع نه‌تنها سیاره عطارد نزدیک‌ترین سیاره به زمین است، بلکه عطارد نزدیک‌ترین سیاره به زحل و نپتون و باقی سیارات به حساب می‌آید.
محققان یافته‌های خود را این گونه بازبینی کردند که جای سیارات در مدارهایشان در هر ۲۴ ساعت و به مدت ۱۰ هزار سال را مورد بررسی قرار دادند.
استیون بکویت از آزمایشگاه علوم فضایی و استاد ستاره شناسی در دانشگاه یو سی برکلی برای توضیح این موضوع مثالی می‌زند: تصور کنید شما در خانه‌ای زندگی می‌کنید و همسایگان مجاور شما نیمی از سال را در جای دیگری زندگی می‌کنند. مثلاً شما در ویسکانسین هستید و همسایه کناری‌تان شش ماه سرد سال را در فلوریدا می‌گذارد. در واقع در طول زمستان افرادی که یک خانه آن طرف‌تر زندگی می‌کنند نزدیک‌ترین همسایه به شما خواهند بود. اما بیشتر مردم به اشتباه همچنان می‌گویند که نزدیک‌ترین همسایه آنهایی هستند که در شش ماه گرم سال در خانه مجاور هستند. این یک روش جالب برای تعریف مجدد نزدیک‌ترین همسایه هست.
انتهای پیام
