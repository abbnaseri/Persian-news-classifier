عصای هوشمندی که روند بهبودی بیمار را ارزیابی می‌کند
محققان دانشگاه "مالاگا" یک عصای حساس به فشار ابداع کرده‌اند که می‌تواند روند بهبودی بیمارهای دچار اختلال حرکتی را در طول دوران نقاهت ارزیابی و گزارش کند.
به گزارش ایسنا و به نقل از گیزمگ، برای کسی که متحمل آسیب جسمی شده و این آسیب موجب اختلال حرکتی در وی شده است غیر عادی نیست که در طول روز از عصا برای کمک در راه رفتن و نشست و برخاست استفاده کند.
این بیماران برای نظارت بر شرایط بهبود اختلال حرکتی خود باید مرتب به یک متخصص توانبخشی مراجعه کنند. در حالی که ابداع جدید محققان دانشگاه مالاگا این نیاز را تقریباً رفع کرده است.
مهندسان دانشگاه مالاگای اسپانیا یک عصای هوشمند طراحی کرده‌اند که هر دو هدف را محقق می‌کند. یعنی هم به راه رفتن و حرکت بیمار کمک می‌کند و هم بر روند بهبود وی نظارت می‌کند.
این عصا دارای دو حسگر فشار است که در دو نقطه مختلف سر آن قرار دارد. این حسگرها در هر قدمی که بیمار برمی‌دارد مقدار وزنی که وی بر روی عصا می‌اندازد و مدت زمان آن را اندازه می‌گیرد.
این داده‌ها توسط بلوتوث به گوشی هوشمند کاربر ارسال می‌شود و یک نسخه هم به رایانه درمانگر وی فرستاده می‌شود و بدین ترتیب روند بهبودی بیمار ارزیابی می‌شود.

نحوه استفاده از این عصای هوشمند تفاوتی با یک عصای معمولی ندارد در حالیکه باتری آن به صورت بی‌سیم بین هر استفاده شارژ می‌شود.
علاوه بر این هزینه تولید آن کمتر از ۱۱۰ دلار خواهد شد که بسیار ارزان‌تر از سایر حسگرهای فشارسنج که قبلاً توسعه یافته‌اند است. در حقیقت سازندگان این عصا طراحی و نرم افزار آن را برای استفاده همگانی به صورت آزاد روی اینترنت قرار داده‌اند.
محققان برنامه دارند این عصا را به یک سیستم هوش مصنوعی مجهز کنند. این کار پردازش داده‌ها و تجزیه و تحلیل شاخص‌های پیچیده پیشرفت بیمار را توسط خود عصا ممکن می‌کند.
این تحقیق در مجله Sensors منتشر شده است.
انتهای پیام
