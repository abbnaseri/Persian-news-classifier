رونمایی "اوبر" از کابین تاکسی پرنده خود+تصاویر
شرکت تاکسی آنلاین "اوبر"(Uber) می‌گوید تاکسی‌های پرنده این شرکت می‌توانند از سال بعد پروازهای آزمایشی خود را برای اولین بار در ملبورن استرالیا و دالاس و لس‌آنجلس آمریکا آغاز کنند.
به گزارش ایسنا و به نقل از گیزمگ، اوبر که در حال توسعه تاکسی‌های پرنده برای حمل و نقل مسافران است امروز ضمن انتشار نخستین تصاویر از اتاق این تاکسی‌های پرنده اعلام کرد شهر ملبورن استرالیا را به دو شهر دالاس و لس‌آنجلس برای عملیاتی شدن تاکسی‌های پرنده اضافه کرده است.
بسیاری از نام‌های بزرگ مانند بوئینگ، بل، دایملر و استون مارتین همراه با تعدادی از استارتاپ‌های جدید مانند "ولوکوپتر"(Volocopter) و "لیلیوم"(Lilium) در حال حرکت به سمت توسعه تاکسی‌های پرنده هستند.
ایده کلی این است که مردم بتوانند برای سفرهای کوتاه شهری و اجتناب از ترافیک در سطح خیابان و کاهش آلودگی در مراکز شهر از طریق گوشی‌های هوشمند خود اقدام به فراخوانی تاکسی‌های پرنده خودران و بدون خلبان کنند.
شرکت "اوبر" با توسعه "اوبر ایر"(Uber Air) از سال ۲۰۱۶ به دنبال رسیدن به این هدف است. این شرکت به دنبال ساخت یک هوانورد برقی با قابلیت صعود و فرود افقی(eVTOL) است که مردم را میان ایستگاه‌های مخصوص تاکسی‌های پرنده موسوم به "Skyports" جابجا کند.

اوبر اعلام کرده است که این تاکسی‌های پرنده تا سال ۲۰۲۳ کار خود را در شهرهای دالاس و لس‌آنجلس آمریکا و ملبورن استرالیا آغاز خواهند کرد.
این شرکت به تازگی در یک نشست در واشنگتن، ملبورن را به عنوان مکانی ایده‌آل برای توسعه اولیه "اوبر ایر" معرفی کرد.
"سوزان اندرسون" مدیر اوبر در استرالیا، نیوزیلند و شمال آسیا می‌گوید: دولت استرالیا رویکرد رو به جلویی در به اشتراک‌گذاری و توسعه فناوری حمل و نقل هوایی دارد. این رویکرد به همراه عوامل جمعیتی و جغرافیایی منحصر به فرد ملبورن و فرهنگ نوآوری و فناوری این شهر باعث می‌شود ملبورن سومین شهر برای افتتاح "اوبر ایر" باشد.

اوبر همچنین از کنفرانس حمل و نقل سالانه خود برای ارائه یک نگاه اجمالی از کابین مسافران تاکسی‌های پرنده خود استفاده کرد. این مفهوم توسط شرکت "سفران"(Safran) که یک شرکت حمل و نقل است طراحی شده است که طراحی سیستم‌های تاکسی‌های پرنده شرکت "بل" را نیز بر عهده دارد.
این شرکت می‌گوید طراحی "اوبر ایر" نتیجه مطالعات تجربه مسافرین و در نظر گرفتن سفر سریع درون شهری است.
"اسکات ساویان" مدیر طراحی و نوآوری شرکت سافران می‌گوید: ما در طراحی این کابین دقت زیادی روی طراحی صندلی‌ها، فواصل و موقعیت پنجره‌ها داشتیم. ما نمی‌خواستیم این تاکسی پرنده هیچ وزن یا هزینه اضافی داشته باشد و در عین حال دارای ایمنی، تجربه کاربری راحت و یکپارچگی باشد.

قبل از اینکه ما تاکسی‌های پرنده را در حال پرواز در آسمان شهرها ببینیم قوانین و مقررات مخصوص باید تدوین شود و مجوزهای لازم از طرف دولت‌ها صادر شود.
اوبر اعلام کرده است که پروازهای آزمایشی تاکسی‌های پرنده خود را در سال ۲۰۲۰ در ملبورن آغاز می‌کند و عملیات تجاری آن در سال ۲۰۲۳ آغاز شود.

اندرسون می‌گوید: دولت ایالت ویکتوریای استرالیا از این طرح بسیار حمایت کرده است و ما منتظر همکاری با آنها برای پیشرفت این پروژه و اولین آزمایش بین‌المللی "اوبر ایر" در ملبورن هستیم.

انتهای پیام
