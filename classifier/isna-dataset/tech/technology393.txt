ناسا درب ایستگاه فضایی را به روی فعالیت‌های تجاری باز کرد
ناسا اعلام کرد از این پس پذیرای برنامه‌های تجاری و فضانوردان شرکت‌های خصوصی در ایستگاه فضایی بین‌المللی خواهد بود.
به گزارش ایسنا و به نقل از انگجت، درب ایستگاه فضایی بین المللی(ISS) به روی کسب و کارها باز شد. ناسا امروز اعلام کرد که قصد دارد تا ایستگاه فضایی را تجاری سازی کند، به طوری که حرکت نوآوری و مهارت صنعت آمریکا را به سمت یک اقتصاد تجاری پر رونق در مدار نزدیک زمین تقویت و تسریع کند.
طبق گزارش مطبوعات، ناسا در ایستگاه فضایی پذیرای فضانوردان شرکت‌های خصوصی و همچنین توسعه، آزمایش و تولید محصولات تجاری خواهد بود.
آژانس فضایی آمریکا گفت: فراهم کردن فرصت‌های گسترده در ایستگاه فضایی بین‌المللی برای تولید، بازاریابی و ترویج و ترفیع محصولات و خدمات تجاری به گسترش بازار اکتشاف فضایی برای بسیاری از کسب و کارها کمک خواهد کرد.
این آژانس افزود: فضانوردان شرکت‌های خصوصی می‌توانند در مأموریت‌هایی به مدت ۳۰ روز بر روی پروژه‌های تجاری خود کار کنند و ممکن است تولید محصولاتی را شاهد باشیم که در فضا برای فروش در زمین ساخته می‌شوند.
در حال حاضر ناسا پذیرای پیشنهادهای تجاری است و امروز قیمت اولیه خود را در در بورس اوراق بهادار "نزدک"(Nasdaq) ارائه کرد.
به گفته پایگاه CNBC، ناسا مدتهاست که قصد دارد هزینه‌های عملیاتی خود در ایستگاه فضایی بین‌المللی را از طریق تجاری سازی آن جبران کند. شاید انگیزه‌ای که در نهایت موجب عملی شدن این نیت شد این واقعیت است که شرکت‌های خصوصی مانند اسپیس‌ایکس و بوئینگ پیشرفت‌های قابل توجهی در تجارت فضایی داشته‌اند.
"جف بزوس" بنیانگذار شرکت فضایی خصوصی "بلو اوریجین" به تازگی از طرح‌های بلندپروازانه خود برای احداث تأسیسات استخراج معدن در ماه پرده‌برداری کرده است.
همانطور که ناسا در یک بیانیه مطبوعاتی گفت، هدف بلند مدت این آژانس، فراهم کردن فرصت برای بسیاری از مشتریان در مدار نزدیک زمین است.
مدار نزدیک زمین معمولاً تعریف مداری بر گرد زمین است که مکان هندسی‌اش از سطح زمین تا ارتفاع ۲۰۰۰ کیلومتر می‌تواند باشد. با توجه به زوال سریع اجسام در ارتفاع کمتر از ۲۰۰ کیلومتر، در تعریفی که عموماً از مدار نزدیک زمین مقبول است ارتفاع بین ۱۶۰ تا ۲۰۰۰ کیلومتر از سطح زمین ذکر می‌شود. سرعت مداری مورد نیاز برای پایدار ماندن در مدار زمین حدود ۷.۸ کیلومتر بر ثانیه است، اما این رقم با افزایش ارتفاع مداری کاهش می‌یابد.
"نزدک" یک بازار بورس سهام در آمریکا است. این بازار بزرگ‌ترین بازار معامله الکترونیک سهام در آمریکا است که با حضور بیش از ۳۳۲۱ شرکت در آن، بیشترین مقدار معامله سهام را نسبت به هر بازار بورس دیگری در جهان دارد.
انتهای پیام
