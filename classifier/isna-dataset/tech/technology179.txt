از ربات‌ها و هوش مصنوعی تا واکسن سرطان
سالانه هزاران فناوری وارد بازار می‌شوند که برخی از آنها باعث تحولی عظیم در زندگی ما می‌شوند اما آیا می‌دانید در حال حاضر جدیدترین نوآوری‌های تکنولوژیکی چه هستند؟
به گزارش ایسنا، در این مطلب قصد داریم برخی از جالب‌ترین نوآوری‌های تکنولوژیکی را که انقلابی در دنیای فناوری ایجاد کرده‌اند و یا قرار است طی سالیان آینده شاهد آن باشیم را معرفی کنیم.
۱. هوش مصنوعی
سرمایه گذاری در زمینه فناوری هوش مصنوعی در طول چند سال گذشته افزایش یافته است. به نوشته نشریه فوربز، ۸۰ درصد از شرکت‌ها در حال سرمایه‌گذاری بر روی آن هستند و یا در حال برنامه‌ریزی برای سرمایه‌گذاری در بخش فناوری هوش مصنوعی هستند. این مقادیر پولی که در زمینه فناوری هوش مصنوعی سرمایه‌گذاری می‌شود، موجب نوآوری جدی در زمینه یادگیری عمیق می‌شود و به دلیل سرمایه گذاری‌های عظیمی که در این زمینه انجام شده، بسیاری از کارشناسان فناوری معتقدند که موفقیت هوش مصنوعی طی چند سال آینده به طور چشمگیری افزایش خواهد یافت.
۲. اینترنتی با سرعت نور
داشتن اینترنتی با سرعت فوق العاده بالا و در حد سرعت نور می‌تواند رؤیای هر شخصی در قرن ۲۱ باشد. داشتن اینترنتی با سرعت بالا فواید بسیار زیادی دارد برای مثال کارایی کارگران را افزایش خواهد داد و ابزارهای ارتباطی قابل اعتمادی را برای شرکت‌هایی که از راه دور کارگران را کنترل می‌کنند، ارائه می‌دهد. به همین دلیل اینترنت نسل پنجم (۵G) می‌تواند دنیای ارتباط را به کلی تغییر داده و موجب تحولی عظیم گردد.
۳. فناوری‌های هوشمند
در حال حاضر بخش عظیمی از زندگی ما با استفاده از دستگاه‌های هوشمند گره خورده است. روزانه افراد گرایش بیشتری به استفاده از دستگاه‌های هوشمند پیدا می‌کنند. یکی از دستگاه‌های هوشمندی که اخیراً طرفداران بسیاری را به سمت خو جذب کرده است، گوشی‌های هوشمند تاشو است. اخیراً شرکت‌های سازنده گوشی‌های هوشمند برای جلب مشتریان بیشتر و رضایت طرفدارانشان به سمت گوشی‌های هوشمند تاشو و منعطف روی آورده‌اند. حدود یک سال است که غول‌های تکنولوژی همچون سامسونگ و هوآوی از برنامه‌های خود برای معرفی و عرضه گوشی‌های هوشمند تاشو و انعطاف‌پذیر خبر داده‌اند.
۴. ربات‌ها
ربات‌های کنونی خیلی احمق هستند چرا که اگر محیطشان کمی عوض شود یا شرایط کمی تغییر کند از انجام کار عاجز خواهند بود، چون از پیش برنامه ریزی نشده‌اند. ممکن است در آینده نزدیک بتوان به ربات‌ها آموزش داد تا با نگاه کردن به یک شیء آن را بشناسند و پژوهش کنونی بر آموزش انجام این کار به ربات توسط آزمون و خطا متمرکز است.
یکی از پروژه‌ها "داکتیل"(Dactyl) نام دارد که به خود آموزش می‌دهد تا اسباب بازی‌ها را با استفاده از انگشتانش بچرخاند.
۵. استارتاپ "نورالینک"
متخصصان حوزه "هوش مصنوعی" معتقدند که تا ۲۰ سال آینده ما می‌توانیم از "ایمپلنت‌های مغزی" استفاده کنیم.
استفاده از این "ایمپلنت‌های مغزی" در سر، به ما اجازه خواهد داد که همه چیز را یاد بگیریم.
" نیکولاس کایریونز"(Nikolas Kairinos) از متخصصان حوزه هوش مصنوعی اظهار کرد: با استفاده از ایمپلنت‌های مغزی نیازی به حفظ کردن چیزها ندارید.
وی ادامه داد: با این ایمپلنت‌ها دیگر نیاز نیست که همه‌چیز را مدام از گوگل جست‌وجو کنید؛ زیرا جواب دقیقاً در مغز شما خواهد بود.
به عنوان مثال اگر می‌خواهید معادل یک کلمه را به زبانی دیگر بدانید، جواب را از طریق ایمپلنت هوش مصنوعی که در مغز شماست، خواهید دانست.
تنها کافی است که از مغز سوال بپرسید.
این متخصص هوش مصنوعی افزود، چشم‌انداز این ایمپلنت‌ها مانند فناوری استارتاپ "نورالینک"( Neuralink) خواهد بود که توسط "ایلان ماسک" بنیان نهاده شده است.
این استارتاپ قصد دارد با ساخت تراشه‌های رایانه‌ای قابل کاشت در داخل مغز انسان، مرز بین بشر و ماشین را کم رنگ‌تر کند.
گفته می‌شود این تراشه حس لامسه کاربران را بازیابی می‌کند. این پردازنده سیگنال‌های پیچیده‌ای را رمزگشایی می‌کند که در داخل مغز انسان شکل گرفته‌اند؛ سپس تراشه آن‌ها را به رقم تبدیل می‌کند تا بتواند این سیگنال‌ها را پردازش کند.
در نتیجه شخصی که این تراشه در مغز وی کار گذاشته می‌شود، امکان کنترل کردن عملکرد عضلات بدن را پیدا می‌کند.
کاربرد این ایمپلنت‌ها در مغز دقیقاً مانند داشتن دستیار هوشمندی است که تقریباً مانند شما فکر می‌کند.
۶. دستگاه‌های پزشکی بلعیدنی
در حال حاضر دستگاه‌های کوچک و بلعیدنی در حال توسعه هستند که می‌توانند بدون نیاز به داروی بیهوشی تصاویری از روده‌های افراد ثبت کنند. از این دستگاه‌ها حتی می‌توان برای نوزادان و کودکان استفاده کرد.
هنگامی که این وسایل پزشکی کوچک به طور کامل توسعه پیدا کنند قطعاً تحولی عظیم در علم پزشکی و تشخیص پزشکان به وجود خواهد آمد. از این ابزارهای فوق العاده قدرتمند می‌توان در تشخیص دقیق‌تر بیماری‌های مانند انواع سرطان و اختلالات روده استفاده نمود.
۷. و اکسن سرطان
در حال حاضر با پیشرفت علم در زمینه‌هایی مانند "پروژه ژنوم انسان"(Human Genome Project,)، "داروهای شخصی" و "واکسن‌ها" می‌توان امید داشت که در آینده پژوهشگران واکسنی را برای ریشه کن کردن سرطان در آینده توسعه خواهند داد. این امر ممکن است در نظر شما کمی دور از تحقق آید اما ممکن است در آینده نزدیک پزشکان بتوانند با توسعه واکسن‌هایی بدن افراد را در مقابل بیماری سرطان محافظت کنند.
انتهای پیام
