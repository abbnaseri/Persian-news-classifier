نیروی هوایی آمریکا چندین موشک را با لیزر منهدم کرد
"نیروی هوایی ایالات متحده آمریکا" یک گام به هدف خود که تجهیز هواپیماها با سلاح‌های لیزری است، نزدیک‌تر شد.
به گزارش ایسنا و به نقل از انگجت، در این راستا نیروی هوایی این کشور توانست با موفقیت "نشانگر لیزری پرانرژی دفاعی"(SHiELD) را که از نوع جنگ افزارهای انرژی هدایت شده است برای ساقط کردن چندین موشک پرتاب شده به هوا آزمایش کند.
جنگ‌افزار انرژی هدایت شده به سامانه‌ای گفته می‌شود که بدون به کارگیری پرتابه، انرژی را به سمت هدف می‌تاباند تا اثر موردنظر را اعمال کند.
با وجود این‌که این دستگاه لیزری عجیب در زمین قرار دارد، فناوری تکمیل شده آن باید به اندازه‌ای قابلیت حمل و سختی داشته باشد که بتوان از آن روی هواپیما استفاده کرد.
گفتنی است آمریکا به این زودی‌ها قادر به استفاده از این فناوری بر فراز آسمان نخواهد بود.
انتظار می‌رود که اولین استفاده از این دستگاه لیزری تا سال ۲۰۲۱ انجام نشود و همچنین مدت زمانی طول بکشد که این سیستم به تجهیزات نیروی هوایی آمریکا راه یابد.
نیروی هوایی ایالات متحده آمریکا وعده داده که اگر این فناوری به درستی کار کند، می‌تواند تأثیر قابل توجهی در هواپیماهای جنگی داشته باشد.
می‌توان گفت حداقل در ابتدای امر این لیزر یک سلاح تهاجمی نخواهد بود و در عوض می‌تواند برای شلیک به موشک‌ها (موشک‌های هوا به هوا و موشک‌های زمین به هوا) مورد استفاده قرار گیرد.
اگر چیزی در کار دستگاه اختلال وارد نکند، می‌تواند به طور مؤثری حملات موشکی را نابود کند و آسمان را به کنترل خود درآورد.

انتهای پیام
