رونمایی از "هیولای اندرویدی" مخصوص گیمینگ با فن داخلی+تصاویر
"نوبیا"(Nubia) مدل Red Magic 3 یک گوشی هوشمند مخصوص بازی با فن خنک کننده داخلی و توانایی ضبط تصاویر با کیفیت 8K است.
به گزارش ایسنا و به نقل از انگجت، ما قبلاً شاهد گوشی‌های مخصوص بازی یا Gaming از سوی شرکت ایسوس (ASUS) و شیائومی (Xiaomi) با خنک کننده خارجی بوده‌ایم، اما گوشی جدید "نوبیا" دارای یک فن در درون خود است و این یک خبر فوق العاده برای طرفداران بازی روی گوشی است.
امروز برند تجاری چینی "نوبیا" از جدیدترین گوشی خود موسوم به"جادوی سرخ ۳"(Red Magic 3) رونمایی کرد که نه تنها حاوی یک خنک کننده مایع با لوله‌های مسی است بلکه یک فن خنک کننده داخلی نیز درون خود دارد.
گفته می‌شود این فن کوچک به آرامی و بی‌صدا کار می‌کند اما می‌تواند تا ۱۴ هزار دور در دقیقه چرخش داشته باشد و دارای محفظه جداگانه خود است، بنابراین نباید در مورد ورود مایعات و گرد و غبار به آن نگران بود.

ظاهراً این گوشی توانایی بیش از ۳۰ هزار ساعت استفاده مداوم را دارد، هر چند نوبیا سرعت مورد استفاده برای آزمایش خود را مشخص نکرده است. صرف نظر از این، به نظر می‌رسد ترکیب فن با لوله‌های گرمازدا، عملکرد انتقال حرارت گوشی را پنج برابر بهتر از روش‌های معمول خنک کردن کرده است.
"جادوی سرخ ۳" همانند مدل‌های پیشین خود و گوشی‌های مشابه برخی از رقبا دارای طراحی خوش دست و یک ردیف چراغ ال‌ای‌دی در پشت است. همچنین حسگر اثر انگشت بالای این چراغ قرار دارد که می‌تواند به عنوان یک دکمه در بازی نیز نقشه داشته باشد.
این گوشی همچنین دارای سوئیچ سخت افزاری برای دسترسی به "کتابخانه بازی‌ها" و تنظیمات مربوطه از جمله سرعت فن، سرعت ضبط صفحه نمایش و اعلان‌ها است.

باقی ویژگی‌های این گوشی اندروید ۹ تقریباً مثل یک پرچمدار با چند چیز اضافی است. پردازشگر آن کوالکام اسنپ دراگون ۸۵۵ و ۱۲ گیگابایت رم و ۲۵۶ گیگابایت فضای ذخیره سازی است. علاوه بر این‌ها دارای یک باتری با ظرفیت ۵۰۰۰ میلی آمپر ساعت با توانایی شارژ سریع تا ۲۷ وات(سازگار با QC 4.0) است.
اما دوربین پشت این هیولای اندرویدی ۴۸ مگاپیکسل با حسگر IMX586 سونی است که با یک دوربین جلوی ۱۶ مگاپیکسلی و حسگری که به مدل آن اشاره نشده همراه می‌شود. متأسفانه تثبیت نوری وجود ندارد، اما دوربین اصلی دو رکورد جدید در صنعت تلفن همراه زده است. به نظر می‌رسد که این دوربین ۴۸ مگاپیکسلی می‌تواند تصاویر را با کیفیت باورنکردنی 8K ضبط کند و همچنین دارای یک حالت حرکت فوق العاده آهسته تا ۱۹۲۰ فریم در ثانیه (رزولوشن مشخص نشده) است.
داستان این گوشی در قسمت بصری و صوتی کمی جالب‌تر است. صفحه نمایش ۶.۶۵ اینچی آمولدFHD+ جادوی سرخ ۳ با HDR کار می‌کند. بلندگوهای استریوی جلوی گوشی نیز دارای صدای DTS:X surround و لغو نویز سه میکروفن است. ضمن اینکه جک هدفون ۳.۵ میلی متری نیز حذف نشده است.

اما در نهایت قیمت اولین گوشی هوشمند دارای فن داخلی چقدر است؟ در جواب باید گفت هنگامی که این گوشی از سوم ماه مه در چین عرضه شود، قیمت آن از حدود ۴۳۰ دلار (۶ گیگابایت رم و ۶۴ گیگابایت فضای ذخیره) شروع می‌شود و حداکثر قیمت آن نیز ۶۴۰ دلار (۱۲ گیگابایت رم و ۲۵۶ گیگابایت حافظه) خواهد بود.
قرار است این گوشی در اواخر ماه مه در ایالات متحده، کانادا، انگلستان و اروپا نیز عرضه شود.
انتهای پیام
