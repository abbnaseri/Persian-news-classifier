درمان فشارخون بالا با امواج فراصوت
 پژوهشگران "دانشگاه کوئین مری لندن" در مطالعه اخیرشان دریافته‌اند امواج فراصوت می‌توانند بیماری" فشار خون بالا" را درمان کند.
به گزارش ایسنا و به نقل از گیزمگ، پژوهشگران انگلیسی پس از بررسی و آزمایشات بسیار دریافتند امواج فراصوت می‌توانند سبب کاهش فشار خون در بیماران مبتلا به فشارخون بالا شوند.
پژوهشگران امیدوارند که روشی به نام "عصب برداری کلیوی" (renal denervation) بتواند به صورت بهتری بیماران مبتلا به فشارخون بالا را درمان کند.
عصب برداری سمپاتیک کلیوی (RSDN) یا عصب برداری کلیوی (RDN) یک روش غیرتهاجمی مبتنی بر کاتتر است که طی آن از "حذف با بسامد رادیویی" یا امواج فراصوت برای درمان فشارخون بالایی که با دارو درمان نمی‌شود، استفاده می‌کنند.
عصب برداری کلیوی شامل ارسال پالس‌های فراصوت به اعصاب دیواره سرخرگ‌های کلیوی می‌شود. این روش به طور قابل توجهی سبب کاهش فشار خون می‌شود. در مواردی که پزشکان نتوانند فشارخون بالا را با دارو درمان کنند، این روش بسیار مناسب است.
در این مطالعه، پژوهشگران ۱۴۰ بیمار را پس از گذراندن دوره عصب برداری کلیوی به مدت شش ماه مورد بررسی و آزمایش قرار دادند.
طی این آزمایشات افراد به دو گروه درمانی و پلاسیبو (دارونما) تقسیم شدند (در هر دو گروه افراد داروهای کاهنده فشار خون مصرف می‌کردند). پس از شش ماه پژوهشگران مشاهده کردند، ۵۸ درصد افرادی که تحت درمان دارویی قرار گرفته بودند و ۴۲ درصد افرادی که تحت روش درمانی پلاسیبو بودند فشار خون طبیعی داشتند اما بیش از ۳۵ درصد افرادی که تحت درمان با امواج فراصوت قرار گرفته بودند پس از شش ماه به طور کامل مشکل فشار خون بالا آنها درمان شده بود.
پلاسیبو به معنی " خوب خواهم شد" یا استفاده از روش‌های درمانی صوری و تلقینی گفته می‌شود که می‌تواند با فریب بیمار، اثر مثبتی در روند بهبودی وی داشته باشد. اثر درمانی که از به کار بستن چنین روش‌هایی حاصل می‌شود را نیز اثر پلاسبو می‌نامند.
"ملوین لوبو" (Melvin Lobo) پژوهشگر ارشد این مطالعه از دانشگاه کوئین مری لندن گفت: واقعاً تأثیر امواج فراصوت فوق العاده بود، اگر ایمنی و کارآیی این روش در درازمدت و آزمایشات بیشتر اثبات شود، می‌تواند به عنوان بهترین درمان برای فشارخون بالا مورد استفاده قرار گیرد.
فشار خون بالا
فشار خون بالا یا پرفشاری خون (Hypertension) که گاهی به آن پرفشاری شریانی گفته می‌شود، یک بیماری مزمن است که در آن فشار خون در شریان‌ها بالا می‌رود. به دنبال این افزایش فشار، قلب باید برای حفظ گردش خون در رگ‌های خونی شدیدتر از حالت طبیعی فعالیت کند. در برخی موارد بالا رفتن فشار خون باعث خون‌ریزی مغزی می‌شود. پرفشاری خون عامل خطر عمده در سکته مغزی، سکته قلبی (حملات قلبی)، نارسایی قلب، آنوریسم‌های شریانی (به عنوان مثال، آنوریسم آئورت)، بیماری شریان‌های پیرامونی و دلیل بیماری‌های مزمن کلیه است.
یافته‌های این مطالعه در مجله " Circulation " منتشر شده است.
انتهای پیام
