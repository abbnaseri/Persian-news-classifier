کاهش فشار خون بالا با چرت زدن
پژوهشگران "کالج آمریکایی قلب و عروق"(ACC) در مطالعه اخیرشان دریافته‌اند، چرت زدن می‌تواند افراد را از خطر فشار خون بالا دور نگه دارد.
به گزارش ایسنا و به نقل از ساینس دیلی، مطالعه اخیر پژوهشگران نشان می‌دهد چرت زدن علاوه بر افزایش سطح انرژی و بهبود خلق و خو، می‌تواند از فشار خون بالا نیز جلوگیری کند.
مطالعه اخیر پژوهشگران آمریکایی نشان داده است چرت عصرگاهی با کاهش فشار خون ارتباط مستقیمی دارد و افرادی که عصرها خواب کوتاهی دارند نسبت به افرادی که خواب عصرگاهی ندارند، فشار خون پایین‌تری دارند.
"مانولیس کالیستراتوس"(Manolis Kallistratos) پزشک قلب و عروق و یکی از پژوهشگران این مطالعه گفت: در مطالعه خود دریافتیم خواب عصرگاهی تأثیر مثبت به سزایی در شیوه زندگی افراد دارد. برای مثال، کاهش مصرف نمک و الکل می‌تواند فشار خون را به طور متوسط ۳ تا ۵ میلی‌متر جیوه و داروهای ضد فشار خون ۵ تا ۷ میلی‌متر جیوه پایین آورد اکنون ما دریافته‌ایم علاوه بر کاهش مصرف نمک و الکل، چرت زدن نیز می‌تواند به طور متوسط ۵ میلی متر جیوه فشار خون را کاهش دهد.
پژوهشگران افزودند، هر ۶۰ دقیقه چرت زدن می‌تواند به طور متوسط ۳ تا ۵ میلی متر جیوه فشار خون را کاهش دهد.
کالیستراتوس در ادامه افزود: این یافته‌ها بسیار مهم است، زیرا کاهش فشار خون به اندازه ۲ میلی متر جیوه می‌تواند خطر ابتلاء به بیماری‌های قلبی-عروقی مانند حمله قلبی را تا ۱۰ درصد کاهش دهد.
فشار خون بالا یا پرفشاری خون(Hypertension) که گاهی به آن پرفشاری شریانی گفته می‌شود، یک بیماری مزمن است که در آن فشار خون در شریان‌ها بالا می‌رود. به دنبال این افزایش فشار، قلب باید برای حفظ گردش خون در رگ‌های خونی شدیدتر از حالت طبیعی فعالیت کند. فشار خون شامل دو مقیاس سیستولی و دیاستولی است که وابسته به انقباض(سیستول) یا شل شدن(دیاستول) ماهیچه قلب بین ضربان‌ها می‌باشند. در حالت استراحت، فشار خون طبیعیِ سیستولی(یا حداکثر فشار خون) بین ۱۰۰ تا ۱۴۰ میلی‌متر جیوه و فشار خون طبیعی دیاستولی (یا حداقل فشار خون) بین ۶۰ تا ۹۰ میلی‌متر جیوه است. در صورتی که فشار خون بطور مزمن برابر یا بیش از ۱۴۰ بر روی ۹۰ میلی‌متر جیوه باشد، فرد از فشار خون بالا رنج می‌برد.
این نخستین باری است که پژوهشگران تأثیر چرت عصرگاهی بر فشار خون را مورد بررسی قرار می‌دهند. با اینکه پژوهشگران ۲۱۲ فرد دارای فشار خون بالا (۱۲۹.۹ میلی متر جیوه) را در این مطالعه مورد ازمایش قرار دادند و نتایج مطالعه آنها نیز نشان داد چرت زدن تأثیر چشمگیری در کاهش فشار خون افراد داشه است اما همچنان پژوهشگران معتقدند آزمایشات بیشتری برای اثبات این موضوع لازم است.
انتهای پیام
