تمرین عملیات برای ایستگاه فضایی بین‌المللی+تصاویر
الکساندر اسکورتسوف فضانورد روسکاسموس در این روزها زیر نظر کارشناسان مرکز آموزش فضانوردان، خود را برای انجام عملیات راهپیمایی پیچیده‌ای در ایستگاه فضایی بین‌المللی آماده‌ می‌کند.
به گزارش ایسنا؛ اسکورتسوف قرار است ماه ژوئیه سال جاری به فضا سفر کند. این تمرین‌ها در شبیه ساز "ویخد -۲" مرکز آموزش فضانوردان روسیه انجام می‌شود. راهپیمایی فضایی یکی از مهمترین و خطرناک‌ترین فعالیت‌های فضانوردان به شمار می‌رود و برای هر راهپیمایی که با هدف خاص خود صورت می‌گیرد، فضانوردان باید ساعت‌های زیادی زیر نظر کارشناسان عملیات را به صورت تمرینی در مجموعه شبیه‌سازهای "ویخد"(vikhod) در مرکز تعلیم و آماده سازی فضانوردان، تمرین کنند و با امکانات ویژه آموزش ببینند.
از آنجا که لباس ویژه راهپیمایی فضایی تقریباً ۱۲۰ کیلوگرم وزن دارد، فضانورد با کابل‌های مخصوص آویزان می‌شود تا بتواند عملیات را طبق برنامه پیش‌بینی شده صورت دهد. این کابل‌ها هم جزئی از یک سامانه کامپیوتری هستند که با حرکات و خواست فضانورد با چند موتور برقی، کار جابجایی او را در جهت‌های مختلف انجام می‌دهد.

در این عملیات، اسکورتسوف بعد از پوشیدن لباس فضایی و اتصال کابل‌های مخابراتی، کلیه سامانه‌های لباس را بررسی کرد و سپس توسط کابل‌های مخصوص بالا کشیده شد. مراحل باز کردن در خروجی محفظه راهپیمایی، بررسی دو دستگاهی که او در راهپیمایی واقعی باید آنها را تعمیر و بازیابی کند و بالاخره بازگشت به ایستگاه را در حضور کارشناسان انجام داد. بنا به نظر استادان مرکز آموزش فضانوردان، اسکورتسوف توانست به خوبی از عهده این آزمون برآید.
الکساندر اسکورتسوف قرار است به همراه لوکا پارمیتانو و آندرو مورگان آمریکایی در ۲۰ ژوئیه با ناو کیهانی سایوز ام. اس -۱۳ به ایستگاه فضایی بین‌المللی سفر کند.





انتهای پیام
