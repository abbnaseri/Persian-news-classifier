گام نهایی در فرآیند تحویل بسته با ربات‌ها برداشته شد
یک شرکت ژاپنی از نمونه اولیه ربات تحویل بسته رونمایی کرد که قادر به بالا رفتن از پله‌ها است.
به گزارش ایسنا و به نقل از گیزمگ، تاکنون ربات‌های متعددی ساخته شده که برای تحویل بسته به خانه‌ها طراحی شده‌اند، ولی پله‌های مقابل خانه مانع حرکت اغلب آنها می‌شود.
در این راستا یک شرکت ژاپنی با نام "Amoeba Energy" راه‌حلی برای این موضوع ارائه داده و رباتی ساخته که با استفاده از فوم نرم، به راحتی می‌تواند از پله‌ها بالا رود و یا از موانع دیگر عبور کند.
نمونه اولیه این ربات که هفته گذشته در کنفرانس بین‌المللی رباتیک و اتوماسیون به نمایش درآمد، شیارهایی مانند پاهای هزارپا دارد که از اسفنج ساخته شده‌اند ولی در عین حال از مواد بادوام تشکیل شده‌اند.
"یوسی کوجیرای" مهندس ارشد پروژه اظهار کرد، خود این شیارها از جنسی هستند که می‌توانند با توجه به سطح پله مورد نظر، تغییر شکل بدهند. بنابراین این قابلیت سطح تماس ربات با سطح را افزایش می‌دهد و آن را به رباتی با ثبات تبدیل می‌کند.

موتور ربات، بسته باطری و باقی قطعات الکترونیکی آن به اندازه‌ کافی سخت هستند و بدنه ربات هم با یک فوم نرم پوشیده شده است. به این ترتیب در صورت برخورد افراد با ربات، آسیبی به آن‌ها وارد نمی‌شود.
"یوسی کوجیرای" ادامه داد، هم‌اکنون شرکت آمازون هم در حال ساخت یک ربات تحویل بسته است ولی این ربات نمی‌تواند پله‌ها را بالا و پایین برود.
بنابراین برای فرآیند تحویل بسته توسط ربات آمازون نیاز به فردی است که بسته را از پله‌ها بالا بیاورد.
وی افزود، ما معتقدیم ربات ساخت ما که دوستدار انسان است، آخرین گام برای اتمام فرآیند تحویل اتوماتیک بسته است.
شرکت "Amoeba" هم اکنون در حال کار روی ساخت یک نسخه تجاری از این ربات با نام "AE-01" است که قادر خواهد بود باری با وزن شش کیلوگرم را حمل کند. تولید این محصول هم از سال جاری آغاز خواهد شد.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
