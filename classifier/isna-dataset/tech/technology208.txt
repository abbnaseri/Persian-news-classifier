تاثیر رژیم گیاه‌خواری در بهبودی بیماری التهابی روده
 یک مطالعه جدید نشان می‌دهد رژیم گیاه خواری از آنچه تصور می‌کنید مفیدتر است و افرادی که به "بیماری کرون"(Crohn's disease) مبتلا هستند با دنبال کردن این رژیم ممکن است پس از مدتی بهبودی یابند.
به گزارش ایسنا و به نقل از مدیکال اکسپرس، بنابر مقاله‌ای که اخیراً در مجله "Nutrients" منتشر شد، افرادی که رژیم گیاه خواری را دنبال می‌کنند ممکن است توسط آن بتوانند از بیماری کرون که یک نوع از بیماری‌های التهابی روده است، رهایی یابند.
"بیماری کرون"(Crohn's disease) یکی از بیماری‌های التهابی روده است که با التهاب دیواره روده مشخص می‌شود. بیماری کرون یک بیماری مزمن بوده که قسمت‌های گوناگون دستگاه گوارش از دهان گرفته تا مقعد را می‌تواند تحت تأثیر قرار دهد. این بیماری بیشتر قسمت انتهایی روده باریک و قسمت ابتدایی روده بزرگ را تحت تأثیر قرار می‌دهد. این بیماری می‌تواند تمام لایه‌های روده را درگیر سازد و حتی موجب فیبروز شود. فیبروز یا فساد الیاف بیماری ورم انساج لیفی و تصلب(سخت شدن) بافت‌های همبند است که در نتیجهٔ فزونی‌یافتن تشکیل الیاف در بافت همبند طی یک فرایند بهبودی‌پذیر یا بهبودی‌ناپذیر است. فیبروز ممکن است خوش‌خیم، بدخیم یا بیماری‌زا باشد.
طی این مطالعه پژوهشگران یک مرد را که در حال اتمام دهه ۲۰ سالگی و مبتلا به بیماری کرون بود را مورد آزمایش قرار دادند. این فرد سالها مبتلا به التهاب، درد شدید شکم، تهوع و زخم‌های روی بدن بود. طی این مطالعه پژوهشگران دریافتند وضعیت او پس از بیش از یک سال درمان با دارو، بهبودی نیافته بود.
طی سال دوم درمان، بیمار همه محصولات حیوانی را به مدت ۴۰ روز از رژیم خود حذف کرد و پس از آن پژوهشگران هیچ گونه از نشانه‌های بیماری را در وی مشاهده نکردند.
در آزمایشی دیگر آنها به بیمار گفتند رژیم دیگری را دنبال کند و طی آن بیمار می‌بایست میوه، سبزیجات، دانه‌های کامل و حبوبات را مصرف می‌کرد.
آزمایش‌ها نشان داد که التهاب بدن این فرد به طرز قابل توجهی کاهش یافته و دیگر نیازی نیست این فرد دارو مصرف کند.
دکتر "هانا کاهلئوا"(Hana Kahleova) مدیر تحقیقات بالینی کمیته پزشکان برای پزشکی مسئولانه(Physicians Committee for Responsible Medicine) گفت: این مطالعه می‌تواند روزنه امیدی برای هزاران فرد مبتلا به بیماری کرون باشد.
کمیته پزشکان برای پزشکی مسئولانه(Physicians Committee for Responsible Medicine) (به اختصار PCRM) یک نهاد غیر انتفاعی واقع در واشنگتن دی.سی می‌باشد که به ترویج و گسترش رژیم غذایی گیاهخواری مطلق(veganism) می‌پردازد.
با استفاده از رژیم‌های غذایی کنونی حدود ۱۰ درصد از بیماران مبتلا به بیماری کرون که به طور سنتی درمان می‌شوند، به بهبودی طولانی مدت دست می‌یابند.
پژوهشگران این مطالعه خاطرنشان کردند که رژیم‌های غذایی مبتنی بر گیاه دارای فیبر بالا هستند که باعث افزایش سلامت کلی روده می‌شود. فیبر همچنین از باکتری سالم در روده تغذیه می‌کند که ممکن است اثر محافظتی در برابر بیماری کرون و سایر مشکلات گوارشی داشته باشد.
دکتر "هانا کاهلئوا" در انتها افزود: رژیم غذایی با فیبر بالا و گیاهی نه تنها می‌تواند منجر به بهبودی بیماری کرون شود، بلکه سبب کاهش خطر ابتلاء به بیماری‌های قلبی، دیابت نوع ۲ و برخی انواع سرطان نیز می‌شود.
انتهای پیام
