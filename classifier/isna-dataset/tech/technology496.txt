تغییر لوگوی گوگل به مناسبت روز جهانی پدر
گوگل امروز به مناسبت روز جهانی پدر، لوگوی خود را تغییر داد و این روز را تبریک گفت.
به گزارش ایسنا، امروز ۳۰ مه ۲۰۱۹، روز جهانی پدر در آلمان است و گوگل، لوگوی خود را به این مناسبت تغییر داده است. در این لوگوی جدید، تعدادی جوجه اردک را می‌بینیم که به خواب رفته‌اند اما پدر بیدار است و از آنها مراقبت می‌کند. گوگل در این لوگو، نقش پدر را در حمایت و مراقبت از فرزندان، به زیبایی به تصویر کشیده است.

روز پدر، روزی است که برای قدردانی از زحمات پدران فداکار و تاکید بر نقش پدر در جامعه در نظر گرفته شده است. کشورهای سراسر جهان، این مناسبت را در روزهای متفاوتی جشن می‌گیرند. برای مثال آمریکا، روز پدر را در سومین یکشنبه ماه ژوئن، اسپانیا در ۱۹ مارس، استرالیا در اولین یکشنبه ماه سپتامبر، ایتالیا ۱۹ مارس، ایرلند در سومین یکشنبه ماه ژوئن، برزیل در دومین یکشنبه ماه اوت، در بریتانیا سومین یکشنبه ماه ژوئن، در پرتغال در ۱۹ مارس و کانادا در سومین یکشنبه ماه ژوئن جشن می‌گیرند.
روز پدر در ایران همزمان با ۱۳ رجب و روز ولادت حضرت علی (ع) برگزار می‌شود.
در پاکستان، روز مشخصی به نام روز پدر وجود ندارد و کسانی که می‌خواهند این مناسبت را برگزار کنند، به تقلید از آمریکایی‌ها، سومین یکشنبه ماه ژوئن را به عنوان روز پدر در نظر می‌گیرند.
در کره نیز هم روز پدر و هم روز مادر را در ۸ مه هر سال جشن می‌گیرند.
انتهای پیام
