ابداع دستگاهی برای تعویض لنز در حین فیلم‌برداری+تصاویر
ابزاری موسوم به "MultiTurret" به کارگردانان صنعت مدرن سینما این امکان را می‌دهد که بدون نیاز به دستیار بتوانند به راحتی و فوری بین سه لنز انتخاب و تعویض کنند.
به گزارش ایسنا و به نقل از گیزمگ، پیش از آنکه لنزهای زوم یا همان لنزهای با قابلیت بزرگنمایی وارد صحنه شوند، فیلمسازان از دوربین‌هایی با چند لنز که روی یک دیسک چرخشی نصب می‌شد استفاده می‌کردند. به این معنی که آنها می‌توانستند در یک چشم به هم زدن از لنز عریض(wide) به کلوز آپ یا تله‌فتو سوئیچ کنند.
اکنون "یان کِر" که خود فیلمبردار برجسته سینما است، برای یافتن یک راه سریع برای تغییر بین نسبت‌های مختلف زوم در دوربین‌های بزرگ مدرن ابزاری به نام "MultiTurret" را ساخته است.
وی توضیح داد: توسعه این ابزار چرخان دغدغه من بود که چرا نمی‌توانم وقتی در حال تصویربرداری یک شات واید هستم در کسری از ثانیه یک کلوز آپ داشته باشم.
کر در طراحی این ابزار از دوربین‌های فیلمبرداری قدیمی نظیر Eyemo و Bolex الهام گرفت که دارای دیسک‌های چرخشی بودند که اجازه می‌داد افراد در حین فیلم‌برداری به سرعت لنزها را تغییر دهند.

این دستگاه اجازه می‌دهد تا فیلمبردار به سرعت بین لنزهای متصل شده (از لنز پرایم به زوم و به واید) بدون نیاز به کمک دستیار سوئیچ کند. در حال حاضر در قالب نمونه اولیه روی دوربین سونی FS7 Mk2، A7S/R ،Venice و دیگر دوربین‌های آلفا کار می‌کند و در حال حاضر با لنزهای EF سازگار است.
این دستگاه همچنین به طور بالقوه می‌تواند روی سیستم‌های متفاوت با یک جای اتصال مشابه نصب شود.

نمونه اولیه این دستگاه به وسیله لنز بدنه و یک براکت اضافی و دو بند برای نگه داشتن وزن سیستم ساخته شده است.
هدف این است که کاربران در کمتر از ۴۵ ثانیه قادر به نصب و یا حذف MultiTurret باشند، هر چند که تعویض لنزها در حال فیلمبرداری بسیار سریع‌تر از این زمان انجام می‌شود.

"کِر" و همکارانش هفته گذشته نمونه اولیه خود را در نمایشگاه NAB 2019 رونمایی کردند و جایزه گرفتند. در حال حاضر نیز به دنبال تولید تجاری این دستگاه هستند.
انتهای پیام
