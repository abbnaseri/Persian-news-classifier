پرتاب موشک "اطلس ۵" به تعویق افتاد
پرتاب موشک "اطلس۵ "(Atlas ۵) متعلق به اتحادیه پرتاب ایالات متحده آمریکا که قرار بود اوایل این هفته انجام شود به ۹ ژوئیه موکول شد.
به گزارش ایسنا و به نقل از تک تایمز، اتحادیه پرتاب ایالات متحده آمریکا طی بیانیه‌ای علت این تعویق را نقص فنی اعلام نمود.
بنابر برنامه ریزی‌های انجام شده قرار بود پنجمین ماهواره "ارتباطات فوق پیشرفته با فرکانس بالا"(Advanced Extremely High Frequency communications) همراه با موشک "اطلس ۵" از "پایگاه نیروی هوایی کیپ کاناورال" به فضا پرتاب شود.
با این وجود، در طول پردازش نهایی این موشک کارشناسان متوجه نقصی در باتری این موشک شدند که این موضوع سبب به تعویق افتادن زمان پرتاب این موشک شد. به همین دلیل اتحادیه پرتاب ایالات متحده آمریکا طی بیانیه‌ای اعلام نمود کارشناسان فنی، برای بررسی و ارزیابی موشک زمان بیشتری نیاز دارند.
اطلس ۵ حامل ماهواره‌هایی که توسط لاکهید مارتین ساخته شده است، خواهد بود. این ماهواره‌ها یک ارتباط فوق ایمن و ضد اختلال را بین ارتش و رئیس جمهور ایالات متحده فراهم خواهند نمود.
پس از پرتاب، ماهواره‌های مذکور به ماهواره‌های "ارتباطات فوق پیشرفته با فرکانس بالا" که از پیش در مدار نزدیک زمین هستند، خواهند پیوست.
اطلس ۵ قبلاً چهار ماهواره "ارتباطات فوق پیشرفته با فرکانس بالا" را در سال‌های ۲۰۱۰، ۲۰۱۲، ۲۰۱۳ و ۲۰۱۸ به مدار نزدیک زمین فرستاده بود.
در حال حاضر به دلیل نقص باتری موشک اطلس ۵، پرتاب این موشک به ماه بعد موکول شده است و قرار است ۹ ژوئیه از سکوی پرتاب "کامپلکس ۴۱"(Complex-۴۱) "پایگاه نیروی هوایی کیپ کاناورال" به فضا پرتاب شود.
به گفته کارشناسان ماهواره‌های مذکور ۵ ساعت و ۴۰ قیقه پس از پرتاب در مدار قرار خواهند گرفت. ماهواره‌های یاد شده دارای موتورهایی هستند که این موضوع به آنها این امکان را می‌دهد تا در موقعیت‌های خاصی در مدار قرار گیرند.
پس از پرتاب این موشک، برنامه بعدی اتحادیه پرتاب ایالات متحده آمریکا آزمایش پرواز کپسول "CST-۱۰۰ استارلاینر" است که توسط شرکت بوئینگ طراحی شده است.
انتهای پیام
