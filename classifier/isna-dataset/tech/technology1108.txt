سرمایه‌گذاری سنگین عربستان و امارات روی آینده خورشیدی
کشورهای عربستان و امارات با سرمایه‌گذاری عظیم روی توسعه فناوری‌های جدید تولید انرژی خورشیدی در حال آماده شدن برای دوران پسا سوخت فسیلی هستند.
به گزارش ایسنا و به نقل از عرب نیوز، عربستان سعودی و امارات در حال ساخت سیستم‌های قدرتمند و پیشرفته انرژی خورشیدی هستند و امیدوار هستند که این حرکت گام بزرگی در حرکت دو کشور به سوی بهره‌برداری از منابع مختلف و غیرفسیلی انرژی در دهه آینده باشد.
براساس گزارش جدید عرب نیوز، عربستان سعودی در حال سرمایه‌گذاری سنگین در یک طرح جدید انرژی خورشیدی است که امیدوار است در دهه‌های آینده به این کشور در رهایی از وابستگی بیش از حد به نفت کمک کند.
هسته اصلی این برنامه بر انرژی خورشیدی متمرکز(CSP) است که یک تکنولوژی انرژی خورشیدی است که طی چند سال گذشته توانسته است بسیاری از توانایی‌های خود را نشان دهد. در حالی که سیستم‌های فتوولتائیک(PV) بیشتر شناخته شده‌اند.
تفاوت کلیدی آنها این است که CSP در مقایسه با PV به جای استفاده از فوتون‌های نور خورشید و تبدیل آنها به جریان مستقیم برق، از گرمای تولید شده حاصل از تابش نور خورشید برای تبدیل آب به بخار که برای چرخاندن توربین و تولید برق استفاده می‌شود، استفاده می‌کند.
در یک سیستم CSP، نور خورشید از مجموعه‌ای از آینه‌های زاویه‌دار بازتاب می‌شود تا نور خورشید را به یک گیرنده در بالای برج بازتاب دهد. در داخل گیرنده، یک مدار از لوله آب کشیده شده است و به بخار تبدیل می‌شود. سپس این بخار به منظور چرخاندن یک توربین استفاده می‌شود و دوباره به آب تبدیل می‌شود تا این فرآیند دوباره از نو شروع و تکرار شود.
"عبدالحمید المحیدب" رئیس مدیریت دارایی عربستان سعودی گفت: این تکنولوژی کاملاً متفاوت از PV است، زیرا شما باید یک تبدیل حرارتی و استفاده از توربین‌های بخار را دارید، فرآیندی که گران‌تر از PV است.
وی افزود: مزیت اصلی این روش قدرت ذخیره‌سازی آن است، زیرا شما می‌توانید گرما را ذخیره کنید، در حالی که در صفحات خورشیدی نمی‌توان این کار را کرد و استفاده از باتری‌های لیتیومی نیز گران است. اما برای اولین بار قیمت تکنولوژی جدید CSP تک رقمی شده است و به ازای هر کیلووات ساعت به ۷.۳ سنت می‌رسد.
ضمن این که پروژه CSP در همسایگی عربستان و در شهر دوبی نیز در حال ساخت است که دارای یک برج خورشیدی ۲۶۰ متری است و انتظار می‌رود که به ۳۲۰ هزار نفر به صورت ۲۴ ساعته برق‌رسانی کند و سالانه مانع از انتشار ۱.۶ میلیون تن کربن شود.
پس از اتمام این پروژه انتظار می‌رود میزان انتشار کربن سالانه تا بیش از ۶.۵ میلیون تن کاهش یابد.
"سعید الطائر" مدیر عامل و رئیس شرکت برق و آب دوبی گفت: این پارک خورشیدی تا سال ۲۰۳۰ به میزان ۵۰۰۰ مگاوات برق تولید خواهد کرد. این پروژه در منطقه‌ای به وسعت ۴۴ کیلومتر مربع راه‌اندازی می‌شود و به چندین رکورد جهانی از جمله کمترین هزینه برق CSP، بلندترین برج خورشیدی در جهان و بزرگترین ظرفیت ذخیره‌سازی حرارتی که امکان دسترسی به انرژی تمام وقت را فراهم می‌کند دست خواهد یافت.
انتهای پیام
