تغییرات اقلیمی و ۳ جزیره ای که در سال ۲۰۱۸ ناپدید شدند!
مدل‌های تغییر آب و هوای فعلی، افزایش سطح آب دریاها و بلعیده شدن بسیاری از شهرها و آواره شدن میلیون‌ها نفر تا پایان قرن ۲۱ را پیش‌بینی می‌کنند.
به گزارش ایسنا و به نقل از تک‌تایمز، ذوب شدن سریع ورقه‌های یخ در گرینلند و قطب جنوب به دلیل انتشار مداوم گازهای گلخانه‌ای به جو می‌تواند بیش از دو متر به سطح آب اقیانوس‌های جهان اضافه کند. این امر می‌تواند شهرهای ساحلی از جمله نیویورک را به طور دائم در آب غرق کند.
با این وجود لازم نیست بشر دهها سال صبر کند تا اثرات تغییرات آب و هوایی آشکار شود.
از سال گذشته تاکنون سه جزیره ناپدید شده است. دانشمندان در تابستان ۲۰۱۸ کشف کردند که جزیره "پرلاموترووی"(Perlamutrovy) که یک جزیره کوچک در مجمع الجزایر قطبی روسیه به زیر آب رفته است.
در ماه اکتبر نیز یک جزیره ۱۱ هکتاری در هاوایی توسط طوفان "والاکا" غرق شد و چند روز بعد هم یک روزنامه محلی در ژاپن نوشت که یک جزیره در سواحل ژاپن ناپدید شده است.
البته هر سه جزیره کوچک و غیرقابل سکونت بودند. با این حال، کارشناسان هشدار دادند که جزایر بزرگ‌تر از افزایش سطح دریاها در امان نیستند.
"کورت استورلازی" زمین‌شناس مرکز مطالعات ساحلی و دریایی اقیانوس آرام در ایالات متحده گفت: غرق شدن برخی از این جزایر کوچک ممکن است به دلیل غیرقابل سکونت بودنشان مسئله خاصی به نظر نرسد اما در صورتی که تمهیدی اندیشیده نشود این اتفاق برای جزایر بزرگ و پر جمعیت نیز رخ خواهد داد. اگر سطح دریا همچنان افزایش یابد، تغییرات حتی بیشتر خواهند شد.
جزیره "کریباتی" که یک کشور در اقیانوس آرام است برخی از اراضی خود را غرق شده می‌بیند. "آنوت تونگ" رئیس جمهور سابق کریباتی می‌گوید یک روستای پر رونق در این جزیره وجود داشت که در دهه ۷۰ آب شروع به نزدیک شدن به خانه‌های آن کرد و در حال حاضر فقط در هنگام جزر، نوک کلیسای آن قابل مشاهده است.
وی که شاهد آوارگی مردم خود بر اثر افزایش سطح دریا بوده است، از آن زمان تاکنون درباره تهدید تغییرات اقلیمی سخن می‌گوید: جوامع در آینده نزدیک ممکن است مجبور به نقل مکان شوند. هنگامی که تغییر اقلیم به طور مستقیم به شما حمله می‌کند بسیار دشوار است که آن را انکار کنید.
همچنین یک مطالعه جدید برآورد کرده است که سطح دریاها بسیار سریع‌تر از پیش‌بینی‌ها در حال افزایش است و حدود ۱.۷۹ میلیون کیلومتر مربع از سطح زمین (یعنی حدود سه برابر اندازه ایالت کالیفرنیا) تا سال ۲۱۰۰ در دریا غرق می‌شوند. این اتفاق از جانب نویسندگان مطالعه "فاجعه آمیز" توصیف شده است و پیامدهای بزرگی خواهد داشت که سراسر دنیا را تحت تأثیر قرار خواهد داد.
بخش عمده‌ای از تلفات زمین، آنهایی هستند که در تولید غذا مهم هستند و مکان‌هایی مانند بنگلادش دیگر برای زندگی کردن ایمن نخواهند بود.
نویسندگان با این حال تأکید کردند که هنوز هم فرصتی برای جلوگیری از افزایش سطح دریاها وجود دارد. اگر جامعه جهانی انتشار گازهای گلخانه‌ای را به طور چشمگیر کاهش دهد، می‌توان از این فجایع پیشگیری کرد.
انتهای پیام
