لباس "نیل آرمسترانگ" به نمایش گذاشته می‌شود
موزه ملی هوافضای اسمیتسونیان به مناسبت پنجاهمین سالگرد پا گذاشتن انسان به کره ماه چندین مراسم یادبود و فعالیت‌های آموزشی در نظر گرفته است که مهم‌ترین آنها شامل نمایش لباس فضانوردی "نیل آرمسترانگ" است.
به گزارش ایسنا و به نقل از تک‌تایمز، لباس فضانوردی فضانورد افسانه‌ای ناسا تابستان امسال در موزه ملی هوافضای اسمیتسونیان (Smithsonian) در معرض نمایش قرار داده خواهد شد.
این نمایشگاه بخشی از یک جشن پنج روزه (از ۱۶ تا ۲۰ ژوئیه) به مناسبت پنجاهمین سالگرد اولین فرود انسان بر ماه خواهد بود. این اولین بار است که لباس فضایی آرمسترانگ پس از ۱۳ سال دوباره در معرض نمایش عموم قرار می‌گیرد.
این موزه همچنین چندین مراسم یادبود و آموزشی طی این پنج روز برگزار خواهد کرد.
اولین انسان روی ماه
"نیل آرمسترانگ" نام خود را به عنوان یکی از خدمه مأموریت آپولو ۱۱ و اولین انسانی که قدم بر ماه گذاشت در تاریخ ثبت کرده است. مأموریت آپولو ۱۱ اولین مأموریت سرنشین‌دار به ماه در سال ۱۹۶۹ بود که توسط آرمسترانگ، باز آلدرین و مایکل کالینز انجام شد.
آرمسترانگ و آلدرین در تاریخ ۲۰ ژوئیه ۱۹۶۹ قدم به سطح ماه گذاشتند، در حالی که کالینز در ماژول فرماندهی و سرویس در مدار ماه مانده بود.
لحظه تاریخی زمانی بود که آرمسترانگ تبدیل به اولین انسانی شد که تا به حال قدم روی ماه گذاشته است و این جملات تاریخی را بر زبان آورد: این یک قدم کوچک برای یک انسان و یک جهش بزرگ برای بشریت است.
این دو فضانورد سپس یک سری آزمایش در سطح ماه انجام دادند و از خاک این قمر نمونه برداری کردند تا روی زمین تجزیه و تحلیل شود. آنها همچنین پرچم ایالات متحده را برافراختند.
برخی از مورخان می‌گویند ایالات متحده با تبدیل شدن به اولین کشوری که توانست انسان به ماه بفرستد در مسابقه فضایی علیه شوروی برنده شد.
این دستاورد همچنین به طور زنده برای میلیون‌ها نفر از مردم سراسر جهان از طریق تلویزیون پخش شد و آرمسترانگ و آلدرین را به نماد اکتشاف فضایی تبدیل کرد.

پنجاهمین سالگرد فرود بر ماه
یک کمپین در سال ۲۰۱۵ با جمع‌آوری کمک‌های مالی از مردم توانست پول کافی برای حفظ و نگهداری از لباس آرمسترانگ را جمع کند.
موزه ملی هوافضای اسمیتسونیان این لباس فضانوردی حساس را در یک قاب پیشرفته به نمایش درخواهد آورد. این لباس تا زمانی که کار ساخت نمایشگاه "منزل ماه" در سال ۲۰۲۲ تکمیل شود، درست در کنار پروانه هواپیمای ابداعی برادران رایت متعلق به سال ۱۹۰۳ نمایش داده می‌شود.
این موزه همچنین برنامه "روز اکتشاف ماه" را برگزار خواهد کرد که در آن بازدیدکنندگان می‌توانند در فعالیت‌های آموزشی و سرگرم کننده مخصوص پنجاهمین سالگرد فرود آپولو ۱۱ بر روی ماه شرکت کنند. آنها می‌توانند فرصتی برای گفتگو با دانشمندان موزه برای کسب اطلاعات بیشتر درباره اکتشافات و تحقیقات ماه داشته باشند.
بازدیدکنندگان همچنین قادر به مشاهده تصاویر سه بعدی از ماه و بسیاری از عکس‌های با وضوح بالا گرفته شده توسط مدارگرد ماه ناسا خواهند بود.
این موزه همچنین یک شبیه‌سازی فرود بر ماه را راه‌اندازی خواهد کرد که به بازدیدکنندگان اجازه می‌دهد مراحل فرود تاریخی آرمسترانگ را شخصاً تجربه کنند. آنها قادر به بازدید از ایستگاه‌های مختلف در طول مسیر هستند که همان فاصله‌ای است که فضانوردان آپولو در طول مأموریت خود بر روی سطح ماه پیمودند.
برنامه کانال اسمیتسونیان
کانال تلویزیونی اسمیتسونیان برنامه‌های متعددی را به مناسبت سالگرد فرود بر ماه پخش خواهد کرد.
یکی از برنامه‌های آن مستند Apollo's Moon Shot است که تمام برنامه اکتشاف ماه آمریکا را به شکل مستند بیان می‌کند. بینندگان قادر خواهند بود فیلم‌های نادر و جدید بازسازی شده از آرشیوهای ناسا را در این مستند به تماشا بنشینند.
این مجموعه مستند شش ساعته همچنین شامل عکس‌هایی است که توسط "جان گلن" فضانورد سابق ناسا گرفته شده است و همچنین تصاویری از ماژول فرماندهی آپولو ۱۱ و آخرین کفش‌های فضایی مورد استفاده در ماه که هنوز هم گرد و غبار ماه روی آنها است.
این مستند جزئیاتی از داستان جذاب زنان و مردان مشغول در ناسا را روایت می‌کند که این مأموریت تاریخی را رقم زدند.
انتهای پیام
