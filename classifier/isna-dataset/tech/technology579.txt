شناسایی پروتئین‌های موثر در گسترش سرطان پروستات
پژوهشگران آمریکایی در بررسی جدیدی موفق شدند تاثیر نوعی پروتئین را بر گسترش سرطان پروستات مشخص کنند.
به گزارش ایسنا و به نقل از ساینس‌دیلی، پژوهشگران دانشکده پزشکی "دانشگاه بوستون"(BUSM) دریافته‌اند که متوقف کردن نوعی پروتئین می‌تواند راهبرد امیدوارکننده‌ای برای پیشگیری از گسترش سرطان پروستات باشد.
پژوهشگران، بررسی بلند مدتی روی خانواده سه پروتئین موسوم به" BRD2"، "BRD3" و "BRD4" که در تنظیم بیان ژن نقش دارند، انجام دادند تا تأثیر عملکرد آنها را بر سرطان نشان دهند. آنها دریافتند که توقف پروتئین BRD4، نقش مهمی در حرکت و تهاجم سلول‌های سرطان پروستات دارد.
CRPC، یکی از انواع تهاجمی سرطان پروستات است که اغلب به گسترش کشنده متاستاز منجر می‌شود. در درمان استاندارد بیماران مبتلا به CRPC، معمولاً سیگنال‌دهی گیرنده‌های آندروژنی مختل می‌شود اما این نوع درمان با وجود تأثیری که در دو تا سه سال گذشته از خود نشان داده، معمولاً به خاطر مکانیسم مقاومتی گیرنده‌های آندروژنی، در توقف گسترش سرطان پروستات شکست خورده است.
CRPC، یک بیماری پیچیده است که گیرنده‌های آندروژنی و الگوی بیان ژن متفاوتی دارد. سلول‌های تومور پروستات با پیشرفت بیماری، وابستگی کمتری نسبت به سیگنال‌دهی گیرنده‌های آندروژنی پیدا می‌کنند و مکانیسم سیگنال‌دهی جایگزین را برای حفظ رشد و انتشار سرطان به کار می‌برند.
"جردن شافران"(Jordan Shafran)، دانشجوی مقطع دکتری دانشگاه بوستون و نویسنده ارشد این پژوهش گفت: از آنجا که گزینه‌های درمانی کنونی برای CRPC، محدود هستند و بر سرکوب سلول‌های تومور پروستات که مبتنی بر سیگنال‌دهی گیرنده‌های آندروژنی هستند، تاکید دارند، بررسی ما از اهمیت بالایی برخوردار است.
انتهای پیام
