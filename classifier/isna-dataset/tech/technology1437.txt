درک اتصالات نورونی با نقشه‌برداری از مغز میمون
پژوهشگران آمریکایی سعی دارند با نقشه‌برداری از مغز نوعی میمون، اطلاعات بیشتری در مورد اتصالات نورونی مغز به دست آورند.
به گزارش ایسنا و به نقل از ساینس‌دیلی، نقشه‌برداری جامع از ساختار روابط میان نورون‌های مغز، سابقه‌ای طولانی دارد. پژوهش جدیدی که توسط متخصصان علوم اعصاب صورت گرفته، علاوه بر فراهم کردن اطلاعاتی درباره اتصال نورونی مغز، یک بازسازی سه‌بعدی از مغز میمونی موسوم به "مارموست"(marmoset) ارائه می‌دهد.
این پژوهش که در "آزمایشگاه کلد اسپرینگ هاربر"(CSHL) آمریکا صورت گرفته، با ترکیب رویکردهای تجربی و محاسباتی، روش جدیدی را ارائه می‌دهد که می‌تواند تفاوت قابل توجه میان مغز افراد گوناگون را آشکار کند. پژوهشگران در این پروژه، از اتصالات منحصر به فرد مغز نقشه‌برداری کردند. نتایج نهایی به دست آمده از مغز مارموست، نقطه شروع ایده‌آلی برای پژوهش‌های بیشتر به شمار می‌رود و دانشمندان باور دارند که این پژوهش می‌تواند بینش‌هایی در مورد اتصالات نورونی مغز انسان ارائه دهد.
پروفسور "پارتا میترا"(Partha Mitra)، استاد آزمایشگاه کلد اسپرینگ هاربر و سرپرست این پروژه گفت: برای بررسی مغز در مقیاس بزرگ، باید اطلاعات بیشتری در مورد ساختار مغز انسان و چگونگی تأثیر بیماری بر آن به دست آورد. ما برای این کار باید مغزی مشابه مغز انسان را بررسی می‌کردیم.
اگرچه در پژوهش‌های گذشته، معمولاً مغز موش‌ها مورد بررسی قرار می‌گرفت اما پژوهشگران در این پروژه دریافتند که ساختار مغز مارموست‌ها، بسیار شبیه به ساختار مغز انسان است. با اینکه پیش از این، موش‌ها برای مدل‌سازی بیماری انسان مورد بررسی قرار می‌گرفتند اما اکنون مارموست‌ها به مدل مناسبی برای بررسی اختلالات علوم اعصاب انسان تبدیل شده‌اند. مارموست‌ها نسبت به نخستی‌سانان دیگر، مغز تقریباً کوچکی دارند و همین ویژگی، امکان نقشه‌برداری کامل از اتصالات نورونی را فراهم می‌کند.

میترا افزود: پیش از این نیز پژوهش‌هایی در مورد مارموست‌ها انجام شده‌اند اما مجموعه داده‌های سه‌بعدی آنها کامل نیست. ما اکنون، داده‌هایی در اختیار داریم که از نظر مقیاس و مفهوم اطلاعات، غیرمنتظره هستند و کمک می‌کنند گام مهمی به سوی درک اتصالات نورونی پیچیده مغز به دست آوریم. ما امیدواریم این پژوهش، به پیشرفت روش‌های درمان بیماری‌های مربوط به انسان ختم شود.
این پژوهش، در مجله "eLife" به چاپ رسید.
انتهای پیام
