ساخت دوربینی که از ۴۲ کیلومتری سوژه عکس می‌گیرد
محققان چینی یک دوربین ساخته‌اند که می‌تواند از اشیایی در فاصله ۲۸ مایلی(۴۲ کیلومتری) عکسبرداری کند.
به گزارش ایسنا و به نقل از دیلی‌میل، فناوری به کار گرفته در این دوربین می‌تواند با استفاده از ترکیب تصویربرداری لیزری و نرم‌افزار پیشرفته "هوش مصنوعی"، عکسبرداری را حتی در شرایط مه غلیظ و سایر آلودگی‌ها انجام دهد.
البته باید گفت فناوری "لیدار"(LIDAR) پیش از این نیز در فرآیند عکسبرداری دیگر دوربین‌ها استفاده شده بود ولی به گفته محققان چینی، این نرم افزار جدید صدای تولیدی این فرآیند عکسبرداری را کاهش می‌دهد.
لیدار، یکی از فناوری‌های سنجش از راه دور است که با تاباندن لیزر به هدف و تجزیه و تحلیل نور بازتاب شده، فاصله را اندازه می‌گیرد. لیدار مشابه رادار است که بعضی اوقات نیز رادار لیزری نامیده می‌شود.
چون دوربین از یک لیزر برای تخمین فاصله با شی‌ء مورد نظر استفاده می‌کند، نرم‌افزار هوش مصنوعی به کار گرفته شده در آن با استفاده از یک تکنیک، فوتون‌های منعکس‌شده از اشیا دیگر که در زاویه دید دوربین هستند را نادیده می‌گیرد.
فوتون در فیزیک، یک ذره بنیادی است که به‌عنوان واحد کوانتومی نور یا هر نوع تابش الکترومغناطیسی محسوب می‌شود.
این ویژگی به دوربین اجازه می‌دهد که مسافتی خاص را برای عکسبرداری تنظیم کند.

این دوربین از یک لیزر مادون قرمز با طول موج هزار و ۵۵۰ نانومتر استفاده می‌کند که این طول موج برای استفاده امن است و به چشمان افرادی که از آن‌ها عکس گرفته می‌شود، آسیب نمی‌رساند.
چیزی که این دوربین را منحصر به فرد می‌کند این است که نه تنها از فناوری لیدار استفاده می‌کند، بلکه سیستم هوش مصنوعی آن می‌تواند در نهایت قطعات یک تصویر را با هم ترکیب کند.
محققان چینی پروژه اظهار کردند، نتیجه تحقیقات ما به ساخت یک روش تصویربرداری نوری سه بعدی کم قدرت، با وضوح بالا و سریع در محدوده‌های بسیار دور منجر شد.
از آنجا که اندازه دوربین حدوداً اندازه یک جعبه کفش است، می‌تواند به هواپیماهای کوچک و یا دیگر وسایل نقلیه بدون سرنشین متصل شود.
نتایج این پروژه در مجله "ArXiv" انتشار یافت.
انتهای پیام
