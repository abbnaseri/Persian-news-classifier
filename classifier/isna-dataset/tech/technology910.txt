وقتی استرس دارید، چیزی نخورید
محققان به تازگی دریافته‌اند، زمانی‌که به هنگام استرس چیزی می‌خوریم، بیشتر از زمان معمولی و در حالت آرامش وزن اضافه می‌کنیم.
به گزارش ایسنا و به نقل از گیزمگ، محققان استرالیایی به تازگی دریافته‌اند که تنش و استرس می‌تواند به افزایش وزن بیشتر منجر شود.
بنابراین زمانی‌که ما استرس داریم نسبت به مواقع عادی و بدون تنش کالری بیشتری از یک ماده خوراکی جذب می‌کنیم. حتی با این‌که در هر دو موقعیت از یک ماده خوراکی یکسان مصرف کنیم.
این مطالعه نشان می‌دهد که استرس می‌تواند یک مسیر مولکولی را فعال کند و فرآیندهای متابولیک بدن را تغییر دهد. به این ترتیب افزایش وزن فرد نسبت به زمان آرام بودن وی بیشتر می‌شود.
محققان "مؤسسه تحقیقات پزشکی گاروان" (Garvan Institute of Medical Research) که این پژوهش را انجام داده‌اند اظهار کردند که شرایط استرس‌زا "نوروپپتید Y " هیپوتالاموس را بیش فعال می‌کند.
نوروپپتید Y هیپوتالاموس پروتئینی است که محرک قوی اشتها است.
پس مصرف غذاهای پرکالری به هنگام استرس جذب کالری را بیشتر می‌کند که این حقیقت به ما هشدار می‌دهد وقتی استرس داریم خوراکی پرکالری مصرف نکنیم.
نتایج این پژوهش در مجله "Cell Metabolism" انتشار یافت.
انتهای پیام
