روسیه به آمریکا در نظامی کردن فضا پاسخ مناسب خواهد داد
سرلشکر والری گراسیموف، رئیس ستاد مشترک نیروهای مسلح روسیه، از دانشمندان نظامی خواست تا جستجو و معرفی ابزارهایی را برای مقابله با اقدامات نظامی احتمالی دشمن بالقوه چه در فضا و چه علیه سلاح‌های فضایی آغاز کنند.
به گزارش ایسنا، گراسیموف افزود، اقدامات آمریکا شرایط لازم را برای نظامی کردن فضا بوجود می‌آورد و شکی نیست که به دنبال سلاح‌های فضا پایه است.
گراسیموف در کنفرانسی درباره توسعه استراتژی نظامی گفت: "دانشمندان نظامی باید تحقیقات خود را در مورد یافتن و معرفی روش‌های جدید استفاده از سلاح‌های پیشرفته و همچنین اشکال مختلف پدافند اقدامات نظامی احتمالی دشمن بالقوه در فضا و از فضا عملا به نتیجه برسانند.
وی تاکید کرد که استراتژی نظامی روسیه، تثبیت و بهبود اقدامات بازدارنده هسته‌ای و غیرهسته‌ای است. گراسیموف گفت: "هر متجاوز احتمالی باید بداند که هر نوع فشار بر روسیه و متحدانش باعث پشیمانی او خواهد شد. پاسخ ما زمان زیادی لازم نخواهد داشت. برای این منظور، سلاح‌های مدرن، از جمله انواع اسلحه‌های بنیادین جدید، آماده می‌شوند."

گراسیموف یادآوری کرد که تولید انبوه انواع جدید سلاح‌ها برای تجهیز نیروهای مسلح آغاز می‌شود. وی خاطرنشان کرد که سلاح‌های جدیدی مانند سامانه‌های آوانگارد "Avangard"، اسمارت "Sarmat"، پرسوت "Peresvet" و داگر "Dagger", پوزوئیدن "Poseidon"  و بوروستیک "Burevestnik" کارایی بالایشان را نشان دادند.
رئیس ستاد مشترک نیروهای مسلح روسیه تأکید کرد: "روسیه هیچ علاقه‌ای به نظامی کردن فضا ندارد اما ما باید برای دفاع از کشور چه در فضا و چه علیه سلاح‌های فضا پایه‌ای که امنیت روسیه را تهدید کند آمادگی‌های لازم را داشته باشیم".
انتهای پیام
