پیانویی که اجرای نوازنده را ضبط و پخش می‌کند
شرکت پیانو سازی "استاین‌وِی و پسران" پیانویی تولید کرده که می‌تواند بهترین اجراهای جهان را پخش کند. 
به گزارش ایسنا و به نقل از گیزمگ، شرکت پیانو سازی "استاین‌وِی و پسران"( Steinway & Sons) در سال ۲۰۱۵ میلادی یک سری پیانو گرند تولید کرد که به صاحب خود اجازه می‌دهد با استفاده از یک آیپد، آرشیوی از اجراهای برخی از بزرگترین نوازندگان جهان به نمایش گذاشته شود و پیانو آن‌ها را پخش کند.
حال این شرکت نسل بعدی پیانوهای مذکور را معرفی کرده است.
این پیانو که "اسپیریو آر" (Spirio l r) نام دارد، می‌تواند اجرای زنده نوازنده را ضبط کرده و دوباره پخش کند.
نوازنده همچنین می‌تواند اجرای خود را از طریق یک اپلیکیشن با دیگران به اشتراک بگذارد.
در برنامه‌ای که در آیپد نصب می‌شود، لیست گسترده‌ای از اجراهای بزرگان موسیقی تا نوازندگان جدید شرکت "استاین‌وِی و پسران" وجود دارد که تعداد این اجراها به بیش از ۲ هزار مورد می‌رسد.
از میان این اجراکنندگان می‌توان به "دوک الینگتون"(Duke Ellington) و "آرت تِیتوم"(Art Tatum) اشاره کرد.
این دو نفر از بزرگترین پیانیست‌های جاز در کل تاریخ هستند.
زمانی‌که صاحب پیانو موسیقی مورد نظر خود را از این لیست انتخاب می‌کند، پیانو به طرز زیبایی قطعه انتخاب شده را پخش می‌کند.
صحت نواختن قطعات ضبط شده توسط پیانو "اسپیریو آر" به اندازه‌ای بالا است که امکان تشخیص آهنگ ضبط شده از اجرای زنده بسیار دشوار است.
در واقع می‌توان گفت داشتن این پیانو به این معنا است که یک هنرمند در یک اتاق در حال نواختن است.
نوازندگان این پیانو همچنین قادرند با استفاده از اپلیکیشن آیپد صدای ضبط شده قطعه خود را ویرایش نیز بکنند.
گفتنی است قیمت این محصول هنوز اعلام نشده ولی قطعاً بسیار بالا خواهد بود.
انتهای پیام
