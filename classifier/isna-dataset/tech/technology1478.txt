توسعه یک نانو ژنراتور برای انتقال داروهای سرطان به بدن
دانشمندان چینی یک نانوژنراتور قابل کاشت در بدن توسعه داده‌اند که از آن می‌توان برای ایجاد یک سیستم تحویل دقیق دارو برای درمان سرطان استفاده کرد.
به گزارش ایسنا و به نقل از چاینادیلی، شیمی درمانی هنوز هم پایه‌ای ترین و پرکاربرد ترین روش درمان سرطان است. با این حال، داروهای شیمی درمانی اثرات نامطلوبی بر روی سلول‌های طبیعی دارند، که منجر به عوارض جانبی شدید می‌شود.
داروهای ضد توموری را می‌توان به حامل‌های دارویی زیستی مانند گلبول قرمز بارگذاری کرد. سلول‌های قرمز خون که حامل دارو هستند، به آرامی دارو را آزاد می‌کنند.
دانشمندان مؤسسه نانوانرژی و نانوسیستم تحت آکادمی علوم چین(CAS) و همچنین مؤسسه مهندسی فرایندها تحت آکادمی علوم چین، یک" نانوژنراتور برق مالشی "(triboelectric nanogenerator) تولید کرده اند که می‌تواند به عنوان یک منبع برق برای سیستم تحویل دارو عمل کند.
این نانوژنراتور ۲.۵ سانتیمتر طول دارد، ۲.۵ سانتیمتر عرض و ۰.۵ سانتیمتر ارتفاع دارد. نانوژنراتور مذکور را می‌توان در زیر پوست کاشت تا پس از آن به اندازه کافی برق تولید کند تا آزاد شدن دارو را کنترل کند.
آزمایشات پژوهشگران بر روی موش‌های دارای تومور نشان داد که سیستم تحویل دارویی تحت کنترل نانو ژنراتور کمک می‌کند تا دارو در محل‌هایی که تومور وجود دارد، آزاد شود. آنها پس از انجام آزمایشات دریافتند که این سیستم نه تنها عوارض جانبی کمی دارد بلکه به طرز قابل توجهی عمر موش‌ها را نیز افزایش داده است.
یافته‌های این مطالعه در مجله "Advanced Functional Materials" منتشر شد.
انتهای پیام
