اختصاص بودجه اضافی ۱.۶ میلارد دلاری به ناسا توسط ترامپ
"دونالد ترامپ" رئیس جمهور آمریکا اعلام کرد که قصد دارد یک بودجه ۱.۶ میلیارد دلاری را به پروژه بازگشت انسان به ماه اختصاص دهد.
به گزارش ایسنا و به نقل از اسپیس، تصویب این بودجه جدید تا سال دیگر مبلغ ۱.۶ میلیارد دلار بیشتر را در اختصاص ناسا قرار می‌دهد که البته جدا از مبلغ ۲۱ میلیارد دلاری است که پیش از این برای این پروژه فراهم شده بود.
ترامپ در پیام خود در توئیتر این‌گونه نوشت: به رهبری من، ما دوباره به ماه بازخواهیم گشت و پس از آن به مریخ خواهیم رفت. به همین خاطر من ۱.۶ میلیارد دلار بیشتر را به بودجه ناسا تخصیص می‌دهم تا بتوانیم در راهی بزرگ، به فضا بازگردیم.
البته این بودجه هنوز در حد پیشنهاد است و ناسا تا زمانیکه کنگره آن را تصویب نکند، پولی دریافت نخواهد کرد.
ناسا مأموریت دارد که تا سال ۲۰۲۴ میلادی فضانوردان را به نزدیکی قطب جنوب ماه اعزام کند.
این مأموریت منجر به حضور طولانی مدت انسان در ماه خواهد شد.
" جیم برایدنستاین" مدیر ناسا اظهار کرد، این بودجه اضافه تفاوتی بزرگ را رقم خواهد زد ولی در آینده پول بیشتری هم برای این پروژه لازم خواهد بود.
وی ادامه داد، بودجه‌های آتی باید بیش از ۱.۶ میلیارد دلار باشد.
ناسا همچنان برای اعلام تخمین هزینه‌های فرود روی ماه آماده نیست.
"برایدنستاین" همچنین شایعاتی مبنی بر اینکه ناسا قصد دارد به مدت ۵ سال، سالیانه ۸ میلیارد دلار دریافت کند را تکذیب کرد.
گفتنی است هفته گذشته جف بزوس رئیس شرکت فضایی خصوصی "بلو اوریجین"(Blue Origin) از فرودگر قمری "بلو مون"(Blue Moon) که برای نشستن بر سطح ماه طراحی شده رونمایی کرد.
انتهای پیام
