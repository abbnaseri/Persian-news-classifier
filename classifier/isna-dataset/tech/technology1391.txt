"فدراتسیا" برای پروازهای سرنشین‌دار به ایستگاه فضایی بین‌المللی مناسب نیست
دمیتری راگوزین رئیس سازمان فضایی روسیه در مصاحبه‌ای با خبرگزاری روسی ریانووستی اعلام کرد ناو کیهانی "فدراتسیا" برای پروازهای سرنشین‌دار در مدار زمین مناسب نیست و جهت مأموریت‌های پیچیده‌تر به ماه و فراتر از آن طراحی شده است.
به گزارش ایسنا؛ پیش از این، سرگئی کریکالف، مدیر اجرایی برنامه‌های فضایی سرنشین‌دار روسکاسموس نیز به خبرگزاری ریانووستی گفته بود که ناو کیهانی فدراتسیا تنها به عنوان بخشی از آزمایش‌های فنی و بررسی دستگاه‌های آن به ایستگاه فضایی بین‌المللی پرواز خواهد کرد، اما برای اعزام خدمه به کار نمی‌رود و این کار همچنان با ناو کیهانی سایوز صورت خواهد گرفت.
طبق برنامه پیش‌بینی شده ناو فدراتسیا برای اولین بار در سال ۲۰۲۲ با موشک "سایوز -۵" پرواز خواهد کرد. پرواز به ایستگاه فضایی بین‌المللی و اتصال به ایستگاه در حالت خودکار برای سال ۲۰۲۳ برنامه‌ریزی شده است. در سال ۲۰۲۴، این سفینه باید اولین ماموریت سرنشین‌دار خود را به انجام برساند که اتصال به ایستگاه فضایی بین‌المللی خواهد بود اما این برنامه به عنوان یک کار دائمی, تکرار نخواهد شد.
راگوزین گفت: ناو سرنشین‌دارفدراتسیا بزرگ و سنگین است. بسیار سنگین‌تر از سایوز و سامانه‌های حفاظتی اضافی به آن اجازه می‌دهد تا در خارج از میدان مغناطیسی زمین کار کند. بدین معنی که در شرایط افزایش تابش و دیگر خطرات، ایمنی خدمه را تضمین می‌کند. به همین دلیل هم گران قیمت‌تر و هم بسیار پیچیده‌تر از ناو سایوز بشمار می‌رود.
او اشاره کرد ناو کیهانی جدید مجهز به سامانه‌هایی است که "دقیقاً برای تأمین پرواز انسان به ماه و فراتر از آن "ایجاد شده‌اند و پرواز به ایستگاه فضایی بین‌المللی تنها به عنوان بخشی از آزمایش‌ها، بین سال‌های ۲۰۲۲ تا ۲۰۲۵ صورت می‌گیرد.
راگوزین گفت: "ما برای این دوره زمانی برنامه‌ریزی کرده‌ایم. سفینه به ایستگاه فضایی بین‌المللی متصل می‌شود، تمام سامانه‌های بازگشت آن را که قابل استفاده مجدد است خواهیم آزمود. اما به لحاظ عملی، استفاده از آن برای ایستگاه فضایی بین‌المللی و در مدار زمین به لحاظ اقتصادی قابل قبول نیست. بنابراین، دوباره می‌گویم در مرحله آزمایشی، فدراتسیا به ایستگاه فضایی بین‌المللی پرواز می‌کند، اما برنامه این سفینه پرواز انسان به ماه و فراتر از آن است."
انتهای پیام
