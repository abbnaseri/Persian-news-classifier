فرود خودکار هواپیما در فرودگاه‌ها آغاز می‌شود
پژوهشگران آلمانی، یک سیستم جدید برای هدایت هواپیما ابداع کرده‌اند که می‌تواند آن را برای فرود خودکار و ایمن هدایت کند.
به گزارش ایسنا و به نقل از گیزمگ، هواپیماهای تجاری برای فرود آمدن در فرودگاه‌های بزرگ، روی حالت خودکار قرار می‌گیرند تا سیگنال‌های رادیویی ارسال شده توسط آنتن‌های زمینی را دنبال کنند و در فرودگاه بنشینند. این فرودهای خودکار، در حال حاضر در بیشتر فرودگاه‌های کوچک امکان‌پذیر نیست اما شاید سیستم جدیدی که توسط پژوهشگران آلمانی طراحی شده، این کار را ممکن کند.
این فناوری جدید، بخشی از برنامه "سی ۲ لند "(C2Land program) است که به سفارش دولت فدرال آلمان و با همکاری "دانشگاه فنی مونیخ"(TUM) و "دانشگاه فنی براونشوایگ"(TU Braunschweig) صورت می‌گیرد.
این سیستم جدید مبتنی بر GPS می‌تواند هواپیماهای خصوصی کوچک را در فرودگاه‌های کوچک هدایت کند و این کار را حتی در شرایطی که وضوح کافی وجود ندارد، انجام دهد. تنها مشکل سیستم این است که مختصات ارائه شده آن، آن قدر دقیق و یا قابل اطمینان نیستند که بتوانند هواپیما را در باند فرودگاه قرار دهند؛ در نتیجه اگر سیستم فقط از GPS استفاده کند، خلبان مجبور است پیش از رسیدن هواپیما به باند فرود، آن را به صورت دستی کنترل کند.
به دلیل وجود چنین مشکلاتی، سیستم به نور مرئی و یک دوربین مادون قرمز نیز مجهز است. هنگامی که هواپیما به فرودگاه نزدیک می‌شود، نرم‌افزار پردازش تصویر آن، تحلیل ویدئوهای دوربین را آغاز می‌کند و محل دقیق را در باند فرودگاه تشخیص می‌دهد. ادغام این اطلاعات با داده‌های GPS، می‌توانند هواپیما را برای یک فرود ایمن هدایت کنند.

این سیستم، در اواخر ماه مه سال جاری آزمایش شد و توانست یک هواپیمای Diamond DA42 را با موفقیت روی باند فرود بیاورد.
"توماس ویمر"(Thomas Wimmer)، خلبان آزمایشی این برنامه گفت: دوربین‌ها می‌توانند باند فرود را از فاصله طولانی تشخیص دهند. پس از آن، سیستم می‌تواند هواپیما را به صورت خودکار هدایت کند و آن را روی باند فرود بنشاند.
انتهای پیام
