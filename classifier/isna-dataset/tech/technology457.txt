جگوار برای هدایت خودرو از گرما کمک می‌گیرد
شرکت خودروسازی جگوار با کمک محققان دانشگاه گلاسگو در حال توسعه یک سیستم هدایت گرمایی برای خودرو هستند.
به گزارش ایسنا و به نقل از گیزمگ، از سقف‌های شفاف گرفته تا فرمان‌های قابل حمل، شرکت خودروسازی جگوار لندروور (Jaguar Land Rover) از خلاقیت در طراحی نمی‌ترسد. آخرین طرح مفهومی آن نیز یک سیستم ناوبری گرمایی در دو طرف فرمان به منظور هدایت راننده به مقصد خود است.
این سیستم که اصطلاحاً "فرمان حسی" نامیده می‌شود به عنوان بخشی از یک پروژه تحقیقاتی با دانشگاه گلاسگو انجام می‌شود و به منظور مقابله با مشکل حواس پرتی راننده طراحی شده است.
جگوار لندروور می‌گوید این سیستم ۱۰ درصد از تصادفات مرگبار را کاهش می‌دهد.
ایده این است که فرمان به جای فرمان‌های صوتی یا تصویری با نشانه‌های حرارتی چشم رانندگان را روی مسیر متمرکز کند. این سیستم باعث گرم شدن یا خنک شدن سریع بخش‌های مختلف فرمان در محدوده دمای ۶ درجه سانتیگراد می‌شود. ضمن اینکه درجه حرارت توسط کاربر قابل تنظیم است.
نحوه کار این سیستم بدین گونه است که به عنوان مثال وقتی راننده در حال نزدیک شدن به یک پیچ خطرناک به سمت چپ است، سمت چپ فرمان گرم می‌شود تا راننده را متوجه این پیچ خطرناک کند.
این سیستم هشدار ممکن است فقط به عنوان یک سیستم ناوبری تعبیر شود اما جگوار آن را کمی بیشتر توصیف می‌کند و می‌گوید این هشدارهای حرارتی می‌توانند با اطلاع دادن نسبت به خطرات احتمالی، نزدیک شدن به تقاطع‌ها یا شرایطی که به دلیل بدی آب و هوا دید خوبی وجود ندارد، رانندگان و سرنشینان را از خطرات دور کنند.
این سیستم در حال حاضر تنها یک پروژه پژوهشی است که نگاه جالبی به چگونگی بهبود ایمنی جاده‌ها از طریق حس لامسه دارد.
"الکساندروز موزاکیتیس" مدیر ارشد تحقیقات الکتریکی جگوار می‌گوید: تحقیقات نشان داده است مردم به آسانی توانایی حس گرما و خنکی فرمان را در هنگام رانندگی دادند و می‌توان بدین وسیله ایمنی رانندگی را بالا برد و دیگر نیازی به هشدارهای اضافی مانند هشدارهای لرزشی یا صوتی و تصویری نیست.
انتهای پیام
