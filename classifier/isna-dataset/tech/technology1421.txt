شناسایی اولین شواهد وجود آب زیرزمینی در مریخ
محققان به تازگی اولین شواهدی از وجود یک سیستم آب زیرزمینی در اعماق مریخ را کشف کرده‌اند.

به گزارش ایسنا و به نقل از دیلی‌میل، این شواهد حاکی از آن است که این آب‌های زیرزمینی نقشی کلیدی در نشانه‌های وجود حیات در این سیاره ایفا می‌کنند.
این یافته‌ها که توسط مداگرد "مارس اکسسپرس"(Mars Express) به دست آمده است، نشان می‌دهد که ویژگی‌های این سیستم آب زیرزمینی حاکی از آن است که دهانه‌های عمیق آتشفشانی در عمق مریخ توسط آب به وجود آمده‌اند.
"فرانسیسکو سلز"(Francesco Salese) رهبر این پروژه تحقیقاتی از دانشگاه "اوترخت"(Utrecht) هلند اظهار کرد، سیاره مریخ در اوایل یک کره دارای آب بوده است. اما با توجه به تغییرات آب‌وهوایی این سیاره، آب عقب‌نشینی کرده و به آب‌های زیرزمینی تبدیل شده است.
در این مطالعه محققان ۲۴ دهانه آتشفشانی عمیق و محصور در نیم‌کره شمالی مریخ را مورد بررسی قرار دادند.
هر کدام از این دهانه‌های آتشفشانی تقریباً ۴ هزار متر زیر سطح مریخ فرو رفته‌اند.

این دهانه‌های آتشفشانی با عمق ۴ هزار تا ۴ هزار و ۵۰۰ متر بوده و نشان‌دهنده وجود آب هستند که به مرور زمان دچار تغییرات شده‌اند.
ویژگی‌های دیگری نیز در مریخ وجود دارد که می‌توان به وجود کانال‌ها، دره‌ها، دلتاهای منحنی و رسوبات اشاره کرد.
دانشمندان معتقدند که قدمت اقیانوس‌های مریخ به ۳ تا ۴ میلیارد سال پیش بازمی‌گردد.
"جیان گابریل اوری"(Gian Gabriele Ori) از محققان دانشگاه "اوترخت" گفت: ما فکر می‌کنیم این اقیانوس ممکن است به یک سیستم آب زیرزمینی متصل باشد که در سراسر سیاره پخش شده است.
این اکتشاف وعده جست‌وجوی حیات روی سیاره سرخ را می‌دهد.
محققان در پنج دهانه آتشفشانی مجموعه‌ای از رس‌، کربنات و سیلیکات را کشف کردند.
این مواد معدنی با ظهور زندگی روی زمین مرتبط هستند و وجود آنها این نظر را که مریخ روزی سیاره‌ای برای زندگی بوده است، تقویت می‌کند.
انتهای پیام
