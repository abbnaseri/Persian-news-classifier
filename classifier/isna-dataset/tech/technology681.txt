"لباس خشک‌کن" رومیزی برای زندگی آپارتمان نشینی+تصاویر
یک خشک‌کن رومیزی به نام "موروس زیرو"(Morus Zero) که می‌تواند آب موجود در لباس‌های خیس را تبخیر کند برای حمایت در کمپین کیک‌استارتر قرار گرفته است تا به تولید انبوه برسد.
به گزارش ایسنا و به نقل از گیزمگ، امروزه دیگر ماشین لباسشویی در هر خانه‌ای یک موضوع عادی است، اما خشک کردن البسه شسته شده در آپارتمان‌های کوچک و مخصوصاً بدون بالکن همچنان یک دردسر است. اینجا جایی است که "موروس زیرو" به کار می‌آید.
این ماشین با استفاده از یک پمپ برای بیرون کشیدن هوا از داخل محفظه داخلی و خشک کردن ۳.۳ لیتر (۱.۵ کیلوگرم) لباس استفاده می‌کند.
این پمپ باعث ایجاد یک خلاء در این ماشین می‌شود که باعث می‌شود آب لباس‌ها در دمای پایین‌تر تبخیر شود. در نتیجه این ماشین در مقایسه با یک خشک‌کن معمولی با همین اندازه، حرارت کمتر و در نتیجه انرژی کمتری نیاز دارد.

یک حسگر رطوبت خشک شدن لباس‌ها را تشخیص می‌دهد و سپس دستگاه را به طور خودکار متوقف می‌کند.
هر بار خشک کردن لباس‌ها توسط این دستگاه حدود ۱۵ دقیقه طول می‌کشد. آب‌های تبخیر شده در یک مخزن کشویی جمع‌آوری می‌شود و هنگامی که مخزن پر شود هشدار می‌دهد.
علاوه بر این، از نور ماورا بنفش درون خشک‌کن استفاده می‌شود تا ۹۹.۹ درصد از باکتری‌هایی که ممکن است در لباس وجود داشته باشند را نابود کند.

از ویژگی‌های دیگر این خشک‌کن می‌توان به طراحی سه موتوره آن اشاره کرد که اجازه می‌دهد تا مخزن، لباس‌ها را به خوبی بچرخاند و شستشوی بهتری انجام دهد. همچنین دکمه‌هایی برای تنظیم پارامترهای مورد نظر تعبیه شده است.
این ماشین در حال حاضر در کمپین سایت کیک‌استارتر قرار گرفته است و در حال حاضر در دو رنگ خاکستری و سفید با قیمت ۲۹۹ دلار قابل پیش‌سفارش است و زمانی که به تولید انبوه برسد، قیمت خرده فروشی برنامه‌ریزی شده برای آن ۵۴۹ دلار است.

انتهای پیام
