استفاده از فناوری نقشه‌برداری ستاره‌ها در دستگاه تصویربرداری پزشکی
محققان موفق به تولید یک دستگاه تصویربرداری اشعه ایکس شدند که به زودی قادر به تشخیص سرطان خواهد بود. 
به گزارش ایسنا و به نقل از دیلی‌میل، دستگاه‌های دو بعدی اشعه ایکس معمولاً تا قبل از پیشرفت بیماری نمی‌توانند سرطان را تشخیص دهند.
این در حالی است که دستگاه‌های تصویربرداری سه بعدی عملکرد بهتری دارند و تصاویر واضح‌تری را ارائه می‌دهند. همچنین دقت آن‌ها نیز در تشخیص بیماری‌ها بیشتر است.
دستگاه‌های سه‌بعدی بر خلاف دستگاه‌های دو بعدی قدیمی قابل حمل هستند و به پزشک این اجازه را می‌دهند که تصویر اشعه ایکس مورد نظر خود را در مطب خود ثبت کند.
اخیراً استفاده از پرتو ایکس اصلی‌ترین روشی است که در تصویر برداری از اندام‌های بدن و تشخیص بیماری‌ها استفاده می‌شود. تصویری که در این فرآیند حاصل می‌شود دو بعدی است.
این در حالی است که دستگاه‌های "سی‌تی‌اسکنر" اصولاً تصاویر سه‌بعدی تولید می‌کنند.
ولی ایراد این دستگاه‌ها این است که هم سنگین و هم گران هستند.
در این راستا محققان انگلیسی با حمایت ۱ میلیون پوندی "آژانس فضایی" این کشور یک اسکنر سه‌بعدی جدید و ارزان قیمت ساخته‌اند که فناوری به کار برده شده در آن مشابه با فناوری‌ است که برای مطالعه ستارگان به کار گرفته می‌شود.
این دستگاه که "آداپتیکس"( Adaptix) نام دارد، به بیماران این امکان را می‌دهد که در داخل مطب پزشک تصویربرداری پرتو ایکس مورد نظر خود را انجام دهند و به خاطر یک تصویربرداری به بیمارستان مراجعه نکنند.
شاید " آداپتیکس" در آینده بتواند در مراحل ابتدایی تشکیل سرطان، وجود این بیماری را تشخیص دهد.
انتهای پیام
