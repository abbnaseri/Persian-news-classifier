ابداع برانکاردی که ویلچر می‌شود+فیلم
یک شرکت طراحی هلندی با همکاری یک شرکت تجهیزات پزشکی یک برانکارد جدید ساخته است که قابلیت تبدیل به یک ویلچر را دارد و پیشنهاد کرده است که اورژانس از این پس برای رفاه حال بیماران از این برانکاردها استفاده کند.
به گزارش ایسنا و به نقل از گیزمگ، شرکت طراحی هلندی موسوم به "استودیو روتور"(Studio Rotor) با یک شرکت استارتاپی به نام "رتر هلفر مدیکال"(Retter Helfer Medical) در حال کار بر روی یک برانکارد سبک وزن برای پرسنل اورژانس و آمبولانس است.
این برانکارد با نام "مولتی اسکوپ پرو"(Multi Scoop Pro) دارای یک مکانیسم اختراعی است که در عرض چند ثانیه از حالت برانکارد به صندلی چرخ‌دار تبدیل می‌شود.

شرکت "استودیو روتور" در تحقیقات خود متوجه شد که برانکاردهای سنتی در حال حاضر با برانکاردهای برقی جدید جایگزین شده‌اند که وزنی معادل ۶۰ کیلوگرم یا بیشتر دارند. این میزان از سنگینی کار پرسنل اورژانس را سخت می‌کند.
این تحقیق همچنین نشان داد که تقریباً تمام آمبولانس‌ها هنوز یک برانکارد سنتی دارند که برای بلند کردن بیمار از روی زمین از آنها استفاده می‌شود.

بنابراین طراحان به فکر اختراع یک برانکار سبک وزن افتادند که قابلیت تبدیل به صندلی چرخ‌دار را نیز داشته باشد.
امدادگران می‌توانند در هنگام نیاز از آن برای به عنوان صندلی چرخ‌دار استفاده کنند و یا در صورت لزوم آن را برای حمل بیمار به یک برانکارد تبدیل کنند.

جالب اینجاست که این برانکارد تنها حدود ۱۰ کیلوگرم وزن دارد و از دو بخش تشکیل شده است. با نگه داشتن قفل مخصوص روی بدنه این برانکار می‌توان آن را به ویلچر تبدیل کرد و چرخ‌ها را از غلاف خود خارج کرد تا صندلی چرخ‌دار تکمیل شود.

سپس دوباره می‌توان با نگاه داشتن قفل، آن را به حالت برانکارد برگرداند و چرخ‌ها را در غلاف خود قرار داد.
این شرکت‌ها در حال کار بر روی نمونه اولیه این دستگاه هستند و احتمالاً تا پایان سال ۲۰۱۹ آماده تولید و عرضه خواهد بود.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
