برنامه‌نویسی برای حرکت ربات‌ها در مسیرهای ناهموار+فیلم
پژوهشگران آمریکایی، برنامه‌ای برای هدایت ربات‌ها ابداع کرده‌اند که می‌تواند به آنها کمک کند تا مسیر خود را روی زمین ناهموار پیدا کنند.
به گزارش ایسنا و به نقل از تک‌کرانچ، برنامه‌ریزی ربات‌ها برای راه رفتن روی سطوح ناهموار، معمولاً دشوار است اما پژوهشگران "مؤسسه شناخت انسان و ماشین"(IHMC) فلوریدا، نوعی برنامه برای تنظیم ربات ارائه داده‌اند که به آن در مسیریابی روی زمین ناهموار کمک می‌کند.
این برنامه از سال ۲۰۱۶ شروع شده اما جدیدترین ویدئوی آن، پیشرفت‌های بیشتری را نشان می‌دهد. در این ویدئوی جدید، ربات شرکت "بوستون داینامیکز"(Boston Dynamics) موسوم به "اطلس"(Atlas) و ربات ناسا موسوم به "والکایری"(Valkyrie) را می‌بینیم که با کمک برنامه مؤسسه "شناخت انسان و ماشین" راه می‌روند. این ربات‌ها می‌توانند راه خود را در میان بلوک‌هایی که روی زمین قرار دارند پیدا کنند و همچنین از راه‌های باریک و دشوار بگذرند.
این برنامه، نقطه آغاز و پایان حرکت ربات را مشخص می‌کند، نقشه مسیرهای احتمالی را ارائه می‌دهد و نهایتاً ربات را به بهترین مسیر هدایت می‌کند. همه این مراحل، با کمک سخت‌افزارهای جدید و با سرعت نسبتاً بالا طی می‌شوند.
ربات‌ها با کمک این برنامه توانستند خود را با تغییرات محیطی و بلوک‌های قرار گرفته در مسیر وفق دهند و مسیری را برای راه رفتن پیدا کنند.
پژوهشگران باور دارند که این آزمایش در مسیرهای باریک تنها ۵۰ درصد موفقیت به همراه داشته است و هنوز به بررسی‌های بیشتری در این مورد نیاز است اما موفقیت ربات در مسیریابی، بیش از ۹۰ درصد بوده و احتمالاً می‌تواند به رکورد بی‌نقصی در این زمینه برسد.
انتهای پیام


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4



