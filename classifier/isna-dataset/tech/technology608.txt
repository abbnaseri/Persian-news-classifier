اختصاص وام ۲۵ میلیون یورویی اروپا برای مقابله با مقاومت آنتی‌بیوتیکی
یک شرکت زیست فناوری فنلاندی به نام "Mobidiag" از بانک سرمایه‌گذاری اروپا یک وام ۲۵ میلیون یورویی دریافت کرد تا فناوری‌ای را برای کاهش مقاومت آنتی‌بیوتیک‌ها به تولید برساند.
به گزارش ایسنا و به نقل از لابیوتک، هنگامی که بیماران مبتلا به یک عفونت باکتریایی می‌شوند، پزشکان باید چند روز را برای تشخیص این عفونت به صورت سنتی منتظر بمانند تا دریابند که کدام نوع از باکتری‌ها منجر به بروز این عفونت شده است.
در این مدت زمان، پزشک به بیمار خود آنتی‌بیوتیکی تجویز می‌کند که ممکن است برای پاتوژن (بیماری‌زایی) بیماری کمتر مؤثر باشد.
برای مواجهه با این مشکل، بانک سرمایه‌گذاری اروپا که متعلق به اتحادیه اروپا است، یک وام ۴ ساله به این شرکت اعطا کرده تا "Mobidiag" فناوری‌ای را توسعه دهد که می‌تواند در عرض یک ساعت عفونت‌های باکتریایی را تشخیص دهد.
این فناوری به پزشکان این امکان را می‌دهد که با تجویز زودهنگام داروهای مرتبط، مقاومت باکتری‌ها در برابر آنتی‌بیوتیک‌ها را کاهش دهند.
این وام ۲۵ میلیون یورویی به توسعه پاتوژن‌هایی اختصاص خواهد یافت که فناوری این شرکت قادر به تشخیص و شناسایی آن‌ها باشد.
فناوری شرکت "Mobidiag" از یک کارتریج یک بار مصرف تشکیل شده است که در دستگاهی قرار می‌گیرد که می‌تواند آزمایش‌های تشخیصی گوناگونی را انجام دهد تا سویه خاصی از باکتری‌ها را شناسایی کند.
نحوه آزمایش هم اینگونه است که نمونه مدفوع بیمار در دستگاه قرار می‌گیرد و پس از تجزیه و تحلیل، باکتری‌های آن شناسایی می‌شود.
توسعه این فناوری تشخیصی راهی مهم برای مقابله با میکروب‌های مقاوم در برابر آنتی بیوتیک به حساب می‌آید.
انتهای پیام
