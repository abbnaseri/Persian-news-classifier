آزمایش کم‌هزینه رشد گیاهان با کمک کنترل دما
پژوهشگران آمریکایی در بررسی جدید خود توانستند تاثیر کنترل دما را بر رشد گیاهان گوناگون آزمایش کنند.
به گزارش ایسنا و به نقل از فیز، پژوهش جدید "دانشگاه کلمسون"(Clemson University) آمریکا نشان می‌دهد که کنترل‌کننده‌های ارزان و ساده دما می‌توانند دمای مناسبی را برای اکتشافات جامع در مورد میزان رشد فراهم کنند.
"داگلاس بیلنبرگ"(Douglas Bielenberg) و "کسنیجا گاسیک"(Ksenija Gasic)، پژوهشگران این پروژه، طی یک بررسی علمی در مورد کاربردهای کنترل‌کننده‌ها، آنها را روی ساقه، جوانه و دانه گیاهان آزمایش کردند.
کنترل‌کننده‌های ارزان قیمت دما، در حال حاضر به راحتی در دسترس هستند و نصب آنها، در چند دقیقه به پایان می‌رسد. در تنظیم رشد گیاه و دانه به وسیله دما، گیاهان باید در معرض دمای کنترل شده قرار بگیرند. آزمایش دانه‌ها و یا بخش‌های کوچک گیاه را می‌توان روی میز حرارتی انجام داد تا دماهای مورد نظر به سرعت ارائه شوند.

اما آزمایش بخش‌های بزرگ‌تر گیاه مانند ساقه‌ها، به کنترل دما در فضایی بزرگ‌تر مانند "محفظه آزمایش شرایط محیطی" یا "چمبر"(environmental chamber) نیاز دارند. دستیابی ارزان به این محفظه‌ها، ساده نیست و می‌تواند آزمایش‌ها را محدود کند.
در هر حال، کنترل‌کننده‌های دما می‌توانند دمای محفظه‌های آزمایش شرایط محیطی را در چند دقیقه تغییر دهند. پژوهشگران برای آزمایش این ابزار، مجموعه‌ای شامل انواع گیاهان و دانه‌ها را در محفظه‌های آزمایش شرایط محیطی قرار دادند و آنها را در دماهای گوناگون بررسی کردند. آنها هنگام بررسی کنترل‌کننده‌های دمای هر محفظه، دمای درونی را ثبت کردند تا از کارآیی و ثبات خروجی آنها و دمای کنترل شده طی یک دوره ۴۸ ساعته مطمئن شوند.

تأثیر محفظه‌ها بر دما و تأثیر دما بر میزان رشد، طی دو آزمایش مورد ارزیابی قرار گرفت؛ فرآیند جوانه زدن گیاه هلو با افزایش گرما و جوانه زدن بذر آفتابگردان. هر دو آزمایش، تأثیر دما بر رشد را نشان دادند. همچنین مشخص شد که کاهش دما، میزان رشد را نسبت به دماهای پیشین کاهش می‌دهد.
درک حداقل دمای مورد نیاز برای رشد، حوزه مهمی از دانش مربوط به پدیده‌شناسی گیاهان را شکل می‌دهد. از رابطه میان میزان رشد و دما می‌توان برای محاسبه دمای مورد نیاز برای رشد مطلوب استفاده کرد.
کنترل‌کننده‌های جدید و ارزان قیمت دما می‌توانند امکان طراحی و اجرای آزمایش‌های مربوط به دمای کنترل شده محیط را برای افراد فعال در حوزه‌های باغبانی علمی، برزشناسی و جنگل‌داری فراهم کنند.
این پژوهش، در مجله HortScience"" به چاپ رسید.
انتهای پیام
