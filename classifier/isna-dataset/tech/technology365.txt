چربی دور شکم خطر ابتلا به سرطان پروستات را افزایش می‌دهد
پژوهشگران "دانشگاه هاروارد" در بررسی جدیدی دریافتند که افزایش چربی در ناحیه شکم و ران‌ها می‌تواند امکان ابتلا به سرطان پروستات را افزایش دهد.
به گزارش ایسنا و به نقل از نیوزروم، پژوهشگران در بررسی ارتباط میان توزیع چربی بدن و خطر ابتلا به سرطان پروستات دریافتند که سطح بالای چربی در ناحیه شکم و ران، با افزایش خطر ابتلا به سرطان پروستات در ارتباط است.
شاید یافته‌های این پژوهش بتواند به درک بهتر ارتباط میان اضافه وزن و سرطان پروستات منجر شود و بینش‌های جدیدی را در مورد درمان این سرطان ارائه دهد.
پژوهش‌های پیشین نشان داده بودند که اضافه وزن، با خطر ابتلا به سرطان پیشرفته پروستات در ارتباط است. شواهد به دست آمده از این پژوهش‌ها نشان می‌دهند که توزیع خاص چربی در بدن می‌تواند یک عامل خطرناک باشد.
"باربارا دیکرمن"(Barbra Dickerman)، از پژوهشگران دانشکده سلامت عمومی "دانشگاه هاروارد"(Harvard University) و همکارانش، توزیع چربی در بدن را با استفاده از سی‌تی اسکن تحلیل کردند و خطر ابتلا به سرطان پروستات و مرگ در اثر این بیماری را طی ۱۳ سال در ۱۸۳۲ مرد مورد بررسی قرار دادند.
طی این آزمایش، سرطان ۱۷۲ نفر به مرحله پیشرفته رسید و ۳۱ نفر نیز در اثر این بیماری از دنیا رفتند. این بررسی نشان داد که تجمع چربی در نواحی خاصی از بدن مانند ناحیه شکم و زیر پوست، با خطر ابتلا به سرطان پیشرفته پروستات مرتبط است. همچنین مشخص شد که بالا بودن شاخص توده بدنی و اندازه دور کمر نیز با افزایش خطر ابتلا به سرطان پیشرفته و کشنده پروستات در ارتباط هستند.
دیکرمن گفت: هنگامی که شرکت‌کنندگان دارای شاخص توده بدنی بالا را با افراد دارای شاخص توده بدنی پایین به صورت جداگانه مورد بررسی قرار دادیم، دریافتیم که ارتباط میان چربی دور شکم و ابتلا به سرطان کشنده پروستات در افراد دارای شاخص توده بدنی پایین، قوی‌تر است. یافته‌های پژوهشی در این گروه کوچک، محدود است اما می‌تواند به پژوهش‌های آینده کمک کند.
وی افزود: برای بررسی نقش توزیع چربی در گسترش و پیشرفت سرطان پروستات و تاثیر تغییر در ذخایر چربی بر سلامت بیمار، به پژوهش‌های بیشتری نیاز داریم. شاید شناسایی الگوهای توزیع چربی مرتبط با سرطان پروستات بتواند به توضیح مکانیسم‌های ارتباطی اضافه وزن و بیماری‌های پیشرفته کمک کنند و راهبردهای جدیدی برای دخالت انسان ارائه دهند. البته نباید از این نکته غافل شد که کاهش چربی با روش‌هایی مانند ورزش کردن و داشتن رژیم غذایی مناسب می‌تواند خطر ابتلا به سرطان پروستات را کاهش دهد.
این پژوهش، در مجله "CANCER" به چاپ رسید.
انتهای پیام
