خودروهای خودران سرعت عبور و مرور را افزایش می‌دهند
پژوهشگران انگلیسی در آزمایش خودروهای خودران دریافتند که همکاری این خودروها با یکدیگر می‌تواند به بهبود سرعت عبور و مرور کمک کند.
به گزارش ایسنا و به نقل از تلگراف، پژوهشگران "دانشگاه کمبریج"(Cambridge University) باور دارند که استفاده از خودروهای خودران در جاده‌ها می‌تواند سرعت عبور و مرور را حتی برای افرادی که از خودروی خودران استفاده نمی‌کنند، افزایش دهد و سرعت سفر را بالا ببرد.
پژوهشگران در بررسی خود، ۱۶ خودروی رباتیک کوچک را برنامه ریزی کردند تا در یک مسیر دارای دو لاین حرکت کنند و سپس، تغییرات ایجاد شده در عبور و مرور را هنگام توقف یکی از خودروها مورد بررسی قرار دادند.
در این بررسی مشخص شد هنگامی که خوروها با هم حرکت نمی‌کنند، همه خودروهای پشت سر خودروی متوقف شده، مجبور به توقف هستند و یا باید سرعت خود را کاهش دهند و صبر کنند؛ در نتیجه، صفی از خودرو پشت سر خودروی متوقف شده شکل می‌گیرد و سرعت عبور و مرور کاهش می‌یابد اما هنگامی که خودروها با هم در ارتباط باشند و همراه هم حرکت کنند، خودروی متوقف شده، بلافاصله سیگنال‌هایی را به خودروهای دیگر ارسال می‌کند.
با ارسال سیگنال، خودروهایی که در نزدیکی خودروی متوقف شده در حرکت هستند، سرعت خود را به آرامی کاهش می‌دهند تا خودروهای دیگر بتوانند به سرعت از کنار خودروی متوقف شده عبور کنند و نیازی به توقف یا کاهش قابل توجه سرعت نداشته باشند. این کار به بهبود عبور و مرور منجر می‌شود و زمان سفر را تا ۳۵ درصد کاهش می‌دهد. با این شرایط، حتی هنگامی که یک خودروی معمولی با سرنشین انسان، با سرعت به گروه خودروهای خودران نزدیک شود، خودروها می‌توانند به آن راه بدهند و به بهبود ایمنی حرکت کمک کنند.
این بررسی می‌تواند به پژوهش در مورد نحوه ارتباط خودروهای خودران با یکدیگر و با خودروهای دیگر در آینده کمک کند. "مایکل هه"(Michael He)، از نویسندگان این پژوهش گفت: شاید خودروهای خودران، مشکلات بسیاری برای رانندگی در شهرها داشته باشند اما باید راهی برای همکاری آنها با یکدیگر پیدا کرد.

معمولاً آزمایش چندین خودروی خودران، به صورت دیجیتال صورت می‌گیرد و یا از خودروهای بزرگی استفاده می‌شود که هزینه بالایی در بر دارند اما خودروهای مورد استفاده در این آزمایش، بسیار کوچک هستند و امکان آزمایش آنها با هزینه پایین وجود دارد.
پژوهشگران دانشگاه کمبریج، خودروهای خودران را در حالت "خودمحور" و "مبتنی بر همکاری" و با رانندگی معمولی و تهاجمی آزمایش کردند و نحوه واکنش گروه خودروها را نسبت به خودروی متوقف شده مورد بررسی قرار دادند و نهایتاً، رانندگی مبتنی بر همکاری توانست عبور و مرور را تا ۳۵ درصد بیش از رانندگی خودمحور بهبود بخشد.
پژوهشگران باور دارند که شرکت‌های خودروسازی باید با یکدیگر همکاری کنند تا مطمئن شوند که خودروهای متفاوت می‌توانند با یکدیگر ارتباط داشته باشند و بهترین نتیجه را ارائه دهند. هدف بعدی آنها این است که سیستم‌های شامل چند خودرو را در شرایط پیچیده‌تر از جمله جاده‌هایی با لاین‌ها و تقاطع‌های بیشتر و وسایل نقلیه متفاوت مورد بررسی قرار دهند.
نتایج این بررسی، در نشست بین‌المللی "ICRA" ارائه خواهد شد.
انتهای پیام
