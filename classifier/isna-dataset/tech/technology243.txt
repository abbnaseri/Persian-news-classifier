قاب هوشمندی که بدون سیم و بلوتوث گوشی را کنترل می‌کند
محققان دانشگاه کلمبیا موفق به ابداع ابزار کوچکی شده‌اند که امکان تاثیرگذاری و کنترل تلفن همراه را بدون اتصال سیمی یا بلوتوثی فراهم می‌کند.
به گزارش ایسنا و به نقل از گیزمگ، محققان دانشگاه کلمبیا و شرکت اسنپ(Snap)، شرکت مادر "اسنپ‌چت" روش هوشمندانه برای کنترل گوشی هوشمند ابداع کرده‌اند. این روش به شما اجازه می‌دهد تا فشردن دکمه‌های کلیدی را بدون نیاز به اتصال با گوشی با سیم یا بلوتوث انجام دهید.
راز این روش در یک برنامه همراه است که روی شتاب‌سنج گوشی یا واحد اندازه‌گیری درونی(IMU) آن تأثیر می‌گذارد.
این سیستم می‌تواند انواع ورودی‌های مکانیکی را با احساس حرکت‌های کوچک و ناگهانی در موقعیت گوشی در فضا بگیرد.
این ورودی‌های کوچک مکانیکی که محققان توسعه داده‌اند "ویجت"(vidget) نامیده می‌شوند و می‌توان آنها را به عنوان ماژول روی یک قاب اضافه کرد. این ویجت‌ها حجم چندانی به گوشی اضافه نمی‌کنند، هزینه زیادی هم ندارند و مهمتر از همه اینکه به هیچ منبع قدرتی نیاز ندارند.

برای مثال زمانی که می‌خواهید یک نقشه یا یک عکس را بزرگنمایی کنید و تنها می‌توانید از یک دست خود استفاده کنید، می‌توانید یکی از این ویجت‌ها را برای این کار تنظیم کنید تا با فشار آن عمل مورد نظر شما انجام شود. همچنین وقتی برای انجام یک بازی نیاز دارید که تمام صفحه را ببینید و انگشتانتان مزاحم نباشند می‌توانید از این ویجت‌ها استفاده کنید.
محققان در مقاله خود نوشتند: ویجت‌های فیزیکی به ما یک احساس آرامش بخش کنترل آسوده تلفن همراه را می‌دهند. حس تأثیرگذاری روی نمایشگر بدون لمس آن.
این ویجت‌ها همچنین در شرایطی که کاربران به خاطر سرمای هوا و یا عوامل دیگر دستکش پوشیده‌اند نیز کاربرد دارند.

از آنجا که این ویجت‌ها ماژولار و قابل جابجایی هستند همانظور که در عکس‌ها مشاهده می‌کنید می‌توان آنها را به راحتی در جاهای مختلف قاب جاگذاری کرد و وظیفه آنها را نیز به سرعت تنظیم کرد.
این سیستم هنوز برای تولید انبوه و عرضه عمومی آماده نشده است و برای بهبود دقت تشخیص حرکت، به ویژه هنگامیکه تلفن در حال ارتعاش است باید کار بیشتری انجام شود.
در نهایت این ویجت‌ها انواع گزینه‌های کاربردی تأثیرگذاری روی گوشی را به صورت مکانیکی و بدون نیاز به هیچ اتصالی و تنها با نصب یک قاب فراهم می‌کنند.

با توجه به مشارکت شرکت اسنپ، ممکن است این سیستم به شکل یک ابزار سخت افزاری برای همراهی با برنامه اسنپ‌چت ارائه شود.
این سیستم در کنفرانس "سیگ‌گراف 2019"(Siggraph 2019) که در تاریخ ۲۸ ژوئیه آغاز می‌شود، رونمایی می‌شود.

انتهای پیام
