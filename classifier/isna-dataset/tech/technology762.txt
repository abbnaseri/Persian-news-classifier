یک سیاه چاله، ستاره نوترونی را بلعید
 برای نخستین بار دانشمندان موفق به رصد یک سیاه چاله که در حال بلعیدن یک ستاره نوترونی بود، شدند.
به گزارش ایسنا و به نقل از تک تایمز، دانشمندان برای نخستین بار ادغام یک سیاهچاله و ستاره نوترونی را مشاهده کردند.
این کشف به زودی می‌تواند به سوالات دانشمندان درباره درک یک جهان نامرئی و زندگی پس از مرگ ستارگان پاسخ دهد.
دانشمندان رصدخانه "رصدخانه موج گرانشی با تداخل‌سنج لیزری" و "رصدخانه ویرگو" با همکاری یکدیگر موفق به رصد ادغام سیاهچاله‌ها و ادغام ستاره‌های نوترونی شدند.
"پروژه لیگو- ویرگو"
"رصدخانه موج گرانشی با تداخل‌سنج لیزری"(LIGO یا Laser Interferometer Gravitational-wave Observatory) در هانفورد، واشنگتن و "رصدخانه ویرگو "(Virgo Observatory) در ایتالیا، روز ۱ آوریل بررسی‌های خود را آغاز کردند.
پس از آن، رصدخانه‌ها با داده‌ها و اکتشافات جدید، دانشمندان را شگفت زده کردند به گونه‌ای که مجموعاً پنج رویداد موج گرانشی در یک ماه رصد شد.
اما آخرین رویدادی که دانشمندان را شوکه کرد، روز ۲۶ آوریل رخ داد. آنها در این روز موفق به رصد یک سیاهچاله که در حال بلعیدن یک ستاره نوتورنی بود، شدند. این سیاه چاله حدود ۱.۲ میلیارد سال نوری از زمین دور است.
"ستاره نوترونی"(neutron star) هسته فروپاشی‌شده یک ستاره بزرگ است که پیش از فروپاشی جرم آن در مجموع بین ۱۰ تا ۲۹ جرم خورشیدی بوده است. ستاره‌های نوترونی کوچک‌ترین و متراکم‌ترین ستارگانی هستند که تاکنون شناخته شده‌اند.
این رویداد که به طور پیش فرض" S۱۹۰۴۲۶c " نامگذاری شده است، چیزی شبیه مشاهدات قبلی همکاری دانشمندان نیست.
براساس داده‌های "رصدخانه لیگو"، هنگامی که دو سیاهچاله در حال برخورد با یکدیگر هستند، باعث پیچیش فضا-زمان می‌شود و امواج گرانشی تولید می‌کنند. هنگامی که دو ستاره نوترونی در حال برخورد هستند، آنها نه تنها امواج گرانشی، بلکه نور را منتشر می‌کنند. همه رویدادها با مشاهدات پیگیری در هفته‌ها و ماه‌های آینده مورد آزمایش قرار خواهند گرفت.
آشکارسازهای موج گرانشی چگونه عمل می‌کنند؟
آشکارسازهای موج گرانشی مجموعه‌ای از لوله‌هایی هستند که می‌توانند "کژی‌های کوچک"(minuscule distortions) فضا-زمان را شناسایی کنند.
دانشمندان اینگونه رویدادها را در طول موج‌های مختلف مانند طول موج نوری، اشعه ایکس، اشعه فرا بنفش و رادیویی مشاهده می‌کنند. هم سیاه چاله‌ها و هم ستاره‌های نوترونی هر دو از ستارگان در حال مرگ به وجود می‌آیند. هنگامی که یک ستاره می‌میرد یا منفجر می‌شود، تمام انرژی خود را استفاده می‌کند و سپس سقوط گرانشی شدید را تجربه می‌کند.
اگر یک ستاره در حال مرگ ماده، جرمی برابر جرم خورشید داشته باشد، کوتوله سفید تشکیل می‌شود. وقتی جرم ستاره کمتر از سه برابر خورشید باشد، ستاره نوترونی تشکیل می‌شود اما اگر جرم ستاره در حال مرگ حداقل سه برابر بیشتر از جرم خورشید باشد، یک سیاهچاله تشکیل می‌شود.
انتهای پیام
