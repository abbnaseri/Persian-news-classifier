پیراهن‌های بازیافتی چرخه مد را دگرگون می‌کنند!
یک برند آمریکایی، مجموعه جدیدی از پیراهن‌های زنانه و مردانه را به نمایش گذاشته که از پیراهن‌های کهنه تولید می‌شوند.
به گزارش ایسنا و به نقل از فست کمپانی، "مارین لیر"(Marine Layer)، برند آمریکایی فعال در زمینه مد که به خاطر پیراهن‌های لطیف خود معرف است، همکاری خود را با یک کارخانه اسپانیایی آغاز کرده تا پیراهن‌های کهنه را به پیراهن‌های جدید تبدیل کند و آنها را از سطل زباله نجات دهد.
"مایکل ناتنشون"(Michael Natenshon)، بنیانگذار و مدیرعامل مارین لیر گفت: من در انتظار روزی هستم که تغییر دادن لباس کهنه، ممکن شود و بتوان پیراهن کهنه‌ای را از یک پیراهن نو به دست آورد.
این رؤیا در حال حاضر با تلاش مارین لیر و کارخانه‌هایی که سیستم جدیدی از بازیافت پارچه را طراحی می‌کنند، امکانپذیر شده است. مارین لیر، مجموعه جدیدی از پیراهن‌های زنانه و مردانه ارائه داده که ۵۰ درصد آنها را پنبه بازیافتی و ۵۰ درصد را الیاف نو تشکیل می‌دهند. این برند با همکاری یک کارخانه نساجی اسپانیایی موسوم به "آلیکانته"(Alicante)، روش جدیدی برای بازیافت ارائه داده که به مواد شیمیایی، رنگ و یا حتی آب نیازی ندارد.

مهندسان در دهه‌های گذشته تلاش کرده‌اند تا کیفیت مواد بازیافت شده متفاوت از جمله پلاستیک، کاغذ و آلومینیوم را بهبود بخشند و امکان تبدیل محصولات قدیمی به محصولات جدید را فراهم کنند. بدین ترتیب ممکن است بطری آبی که داخل سطل‌های بازیافت قرار دارد، مدتی بعد روی قفسه یک خواروبار فروشی دیده شود و یا نسخه این هفته یک مجله، در قالب نسخه بعدی آن خود را نشان دهد. تحقق همه این موارد، به عملکرد سیستم بازیافت و برنامه‌های آن بستگی دارد.
با وجود این، تاکنون روش خوبی برای بازیافت لباس و تبدیل آن به لباس‌های جدید وجود نداشته است. لباس‌های جدید، از پارچه‌هایی با ترکیب متفاوت تولید می‌شوند که هم الیاف طبیعی و هم الیاف مصنوعی را در بر دارد. تجزیه این گونه لباس‌ها دشوار است زیرا امکان دارد نایلون‌ها و پلی‌استرهای پلاستیکی، در دمای بالا ذوب شوند.

در دهه گذشته، لباس‌ها بیش از این که قابل آسیب دیدن باشند، بادوام بودند و بازیافت آنها دشوار به نظر نمی‌رسید اما چرخه مد و سرعت آن، به ابداع لباس‌های ارزان قیمتی منجر شد که به سرعت از بین می‌روند؛ در نتیجه سالانه حدود ۱۰۰ میلیارد لباس دور ریخته می‌شوند که از الیاف مصنوعی تولید شده‌اند و قابل تجزیه زیستی نیستند.
برخی از شرکت‌های فعال در زمینه مد و تولید پارچه برای مقابله با این شرایط، روش‌های بازیافت جدیدی را در پیش گرفته‌اند. استارتاپی موسوم به "دیز" (Days)، نوعی خدمات اشتراکی راه‌اندازی کرده که به مشتریان امکان می‌دهد یک پیراهن را پس از استفاده به شرکت بازگردانند تا پس از بازیافت، به پیراهن جدیدی تبدیل شود. شرکت "آدیداس"(Adidas)، کفشی ابداع کرده که پس از استفاده، قابل بازیافت است. اکنون نیز شرکت مارین لیر، مجموعه جدیدی از پیراهن را به نمایش گذاشته که از پیراهن‌های کهنه مشتریان تولید می‌شوند.
انتهای پیام
