تصویر شهاب‌سنگی که قدرت آن از بمب هیروشیما هم بیشتر است!
ناسا، تصاویری از یک شهاب‌سنگ منتشر کرده که قدرت آن از بمب اتمی هیروشیما هم بیشتر است.
به گزارش ایسنا و به نقل از گیزمگ، ناسا، تصاویر جدیدی از یک شهاب‌سنگ منتشر کرده که در دسامبر سال گذشته بر فراز "دریای برینگ" (Bering Sea) در اقیانوس آرام دیده شد و قدرت آن، از قدرت بمب اتمی که هیروشیما را در سال ۱۹۴۵ تخریب کرد، ۱۰ برابر بیشتر تخمین زده شده است. ماهواره پژوهشی "ترا" (Terra) در ۱۸ دسامبر سال ۲۰۱۸، تصاویری از یک گلوله آتشین ارسال کرد که در فاصله ۲۶ کیلومتری سطح زمین قرار داشت. دانشمندان، انرژی آزاد شده از این شهاب‌سنگ را ۱۷۳ کیلوتن تخمین زده‌اند.
پژوهشی که در "دانشگاه کرنل" (Cornell University) آمریکا صورت گرفته نشان می‌دهد که زمین سالانه مورد هجوم ۸۴ هزار شهاب‌سنگ که بیش از ۱۰ گرم وزن دارند و همین طور شهاب سنگ‌هایی که کوچک‌تر از دانه‌های شن هستند، قرار می‌گیرد. تقریباً همه این شهاب‌سنگ‌ها، در جو می‌سوزند اما ناسا اعلام کرده زمین، دو یا سه بار در سال، مورد هجوم شهاب‌سنگ‌هایی قرار می‌گیرد که برای تخریب یک شهر، به اندازه کافی بزرگ هستند.

بیشتر برخوردهایی که تاکنون صورت گرفته‌اند، در نواحی‌ای رخ داده‌اند که از مناطق پرجمعیت دور هستند اما شهاب‌سنگی که در سال ۲۰۱۳ به شهر چلیابینسک روسیه برخورد کرد، قدرتی برابر با ۳۰ بمب هیروشیما را داشت و بیش از ۱۰۰۰ نفر زخمی به جا گذاشت که بیشتر آنها در اثر خرد شدن شیشه پنجره‌ها آسیب دیده بودند.
تصاویر جدیدی که از شهاب‌سنگ برینگ منتشر شده، طیفی از رنگ نارنجی را نشان می‌دهد که ناشی از سوختن این شهاب‌سنگ در جو است.
به گفته ناسا، وجود این گلوله‌های آتشین در جو، کاملاً طبیعی است و این آژانس فضایی آنها را ردیابی می‌کند. باید توجه داشت که وجود این شهاب‌سنگ‌ها، بیش از این که خطرناک باشد، سرگرم‌کننده است.
انتهای پیام
