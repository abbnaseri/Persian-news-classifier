پارکینگ ایستگاه فضایی خالی خواهد شد
هم‌اکنون ۶ فضاپیما در ایستگاه فضایی بین‌المللی قرار دارند، اما تا ساعاتی دیگر این پارکینگ خالی خواهد شد.
به گزارش ایسنا، هم اکنون ۶ فضاپیما از جمله فضاپیمای "سایوز ام اس ۱۱"، فضاپیمای "دراگون ۱۷"، فضاپیمای "سیگنوس ۱۱"، فضاپیمای "سایوز ام اس ۱۲"، فضاپیمای "پروگرس ۷۱ " و فضاپیمای "پروگرس ۷۲" در ایستگاه فضایی بین‌المللی قرار دارند.
اما عصر امروز و پس از اینکه دراگون در ساعت ۱۶:۰۹ به وقت گرینویچ(حدود ساعت ۱۹:۳۰ به وقت تهران) از ایستگاه فضایی بین‌المللی جدا شود، تنها پنج فضاپیما در آنجا باقی خواهند ماند.
امروز خدمه ایستگاه فضایی بین‌المللی شامل "اولگ کانوننکو"، "انه مک کلاین" و "دیوید سنت ژاک" برای جدا شدن سفینه باربری دراگون در روز ۳ ژوئن آماده هستند. جداسازی با استفاده از بازوی مکانیکی کانادآرم ۲ (Canadarm۲) در ساعت ۱۶:۰۹ (به وقت گرینویچ) صورت خواهد گرفت و دراگون در ساعت ۲۰:۵۶ وارد لایه‌های فشرده جو می‌شود.
بر اساس برنامه پیش‌بینی شده این سفینه در ساعت ۲۱:۵۵ در ۳۲۵ کیلومتری جنوب غربی لانگ بیچ کالیفرنیا، در اقیانوس آرام فرود خواهد آمد؛ سپس توسط کشتی ان. آر. سی کوئست (NRC Quest) بازیابی و جهت تحقیقات و تجزیه و تحلیل‌های لازم به آزمایشگاه منتقل خواهد شد.
دراگون بیش از ۱۹۰۰ کیلوگرم محموله مختلف از جمله نتایج کار و تحقیقات فضانوردان را به زمین می‌آورد که از آن جمله می‌توان به مواد حاصل از مطالعات واکنش سیستم ایمنی بدن در برابر بی وزنی در آزمایشگاه کوچکی با عنوان "جعبه علوم زیستی (Life Sciences Glovebox -LSG)، نتایج آزمایش رشد کریستال پروتئین (Biophysics-۶)، آزمایش بیوسنتز جلبک آلگ در شرایط میکروگرانشی "(MicroAlgae) و نتایج مطالعه "ژن در فضا "(Genes in Space-6) و نمونه‌های یخ زده در فریزر ویژه این ناو اشاره کرد.
انتهای پیام
