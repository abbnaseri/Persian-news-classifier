برنامه دانشگاه انگلیسی برای جلوگیری از خودکشی دانشجویان
یک دانشگاه در انگلیس قصد دارد که از تحلیل داده‌ها برای کمک به جلوگیری از خودکشی دانشجویان استفاده کند.
به گزارش ایسنا و به نقل از انگجت، دانشگاه "نورث‌آمبریا" (Northumbria) با تعدادی سازمان همکاری کرده تا با استفاده از حساب‌های کاربری دانشجویان در صفحات اجتماعی، به جلوگیری از خودکشی کمک کند.
با این کار دانشجویانی که در مرز بحران هستند، شناسایی می‌شوند و سپس دانشگاه‌ها به کمک آن‌ها می‌آید.
با توجه به بیانیه مطبوعاتی منتشر شده، این دانشگاه در حال حاضر اطلاعاتی از دانشجو از قبیل حضور در سخنرانی‌ها و استفاده از کتابخانه را مورد بررسی قرار داده است تا از این طریق سلامت روان آن‌ها را بسنجد.
البته هنوز دقیقاً مشخص نیست که دانشگاه از طریق دسترسی به حساب‌های کاربری آن‌ها در رسانه‌های اجتماعی به چه اطلاعات مرتبطی دست خواهد یافت.
برخی در این رابطه راجع به مسئله حفظ حریم شخصی دانشجویان ابراز نگرانی کرده‌اند. به همین دلیل دانشگاه اعلام کرده که این اطلاعات کاملاً محافظت خواهند شد.
این ایده می‌تواند در تمامی دانشگاه‌های انگلستان به کار گرفته شود.
انتهای پیام
