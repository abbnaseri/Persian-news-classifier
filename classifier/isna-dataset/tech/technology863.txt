"گایا" یک سیارک را شناسایی کرد
 تلسکوپ فضایی "گایا" (Gaia) اخیراً هنگامیکه در حال جستجوی در آسمان به منظور نشان دادن یک میلیارد ستاره در کهکشان راه شیری به دانشمندان بود، نیم نگاهی به اجسام آسمانی که نزدیک منظومه شمسی قرار دارد، انداخته و موفق به رصد سیارک‌هایی در منظومه شمسی شده است.
به گزارش ایسنا، تلسکوپ فضایی گایا تاکنون موفق به جمع‌آوری داده‌های ارزشمندی شده که نتیجه یکی از آنها این بود که دانشمندان توانستند وزن کهکشان راه شیری را توسط داده‌های این تلسکوپ و تلسکوپ هابل تخمین بزنند. اکنون در آخرین رصد خود، این تلسکوپ موفق به شناسایی یک سیارک شده است.
گایا (Gaia) یک تلسکوپ فضایی است که در سال ۲۰۱۳ توسط آژانس فضایی اروپا (ESA) راه‌اندازی شده و انتظار می‌رود مأموریت آن تا سال ۲۰۲۲ ادامه یابد. این تلسکوپ فضایی برای اختر سنجی با دقت بی‌سابقه‌ای از موقعیت‌ها، فاصله‌ها و حرکت‌ها طراحی شده‌است.
در کنار پردازش گسترده و تجزیه و تحلیل داده‌های گایا در آماده‌سازی برای انتشار داده‌های بعدی، دانشمندان طی تجزیه و تحلیل داده‌های کنونی آن، موفق به کشف سیارکی که توسط گایا شناسایی شده، گشته‌اند. داده‌های گایا در این باره به طور منظم از طریق یک سیستم هشدار آنلاین به
اشتراک گذاشته می‌شود تا ستاره شناسان در سراسر جهان بتوانند پیگیری لازم را انجام دهند. برای مشاهده این سیارک‌ها، یک تلسکوپ با قطر ۱ متر یا بزرگ‌تر مورد نیاز است.
سیارک‌ها (Asteroids) اجسام کوچکی هستند که از سنگ یا فلز و سنگ و فلز ساخته شده‌اند. سیارک‌ها معمولاً اجسام نامنظمی هستند و بر گرد خورشید حرکت می‌کنند.
میلیون‌ها سیارک در منظومه خورشیدی ما وجود دارند.

انتهای پیام
