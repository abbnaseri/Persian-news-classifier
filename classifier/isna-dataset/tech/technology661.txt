حضور نخستین فضانورد زن در ماموریت بازگشت انسان به ماه
آژانس فضایی آمریکا(ناسا) قصد دارد یک فضانورد زن را برای ماموریت بازگشت انسان به ماه انتخاب کند.
به گزارش ایسنا، ماموریت بازگشت انسان به ماه "آرتمیس"(Artemis) نام دارد و طی آن قرار است ناسا تا سال ۲۰۲۴ میلادی فضانوردان را به نزدیکی قطب جنوب ماه اعزام کند. این مأموریت منجر به حضور طولانی مدت انسان در ماه خواهد شد.
"جیم برایدنستاین"(Jim Bridenstine)، مدیر ناسا گفت: دیدن اولین زن در ماه قطعاً می‌تواند الهام بخش بسیاری از دختران جوان در آینده باشد. اگر به تاریخ فرود بر روی ماه بنگریم، می‌بینیم که زنان کمی فرصت تجربه این کار را داشته‌اند. من یک دختر ۱۱ ساله دارم و می‌خواهم او خودش را همانند زنان فضانورد کنونی قدرتمند بداند.
وی در ادامه از تمایل "دونالد ترامپ" رئیس جمهور ایالات متحده آمریکا نسبت به طرح گفت: "دونالد ترامپ" رئیس جمهور آمریکا قصد دارد یک بودجه ۱.۶ میلیارد دلاری را به پروژه بازگشت انسان به ماه اختصاص دهد. البته این بودجه هنوز در حد پیشنهاد است و ناسا تا زمانیکه کنگره آن را تصویب نکند، پولی دریافت نخواهد کرد.
ترامپ در پیام خود در توئیتر این‌گونه نوشت: به رهبری من، ما دوباره به ماه بازخواهیم گشت و پس از آن به مریخ خواهیم رفت. به همین خاطر من ۱.۶ میلیارد دلار بیشتر را به بودجه ناسا تخصیص می‌دهم تا بتوانیم در راهی بزرگ، به فضا بازگردیم.
از انجا که اولین فضانورد یک زن خواهد بود بنابراین ناسا نام "آرتیمیس" (Artemis)، الهه یونانی و خواهر دوقلو آپولو را بر روی این ماموریت نهاده است.
انتهای پیام
