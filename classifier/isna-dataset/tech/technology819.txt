استفاده از نگهبان مجازی به جای نیروهای امنیتی!
یک شرکت ژاپنی قصد دارد از سال آینده، نگهبانان مجازی شبیه به شخصیت‌های انیمیشنی را برای تامین امنیت ساختمان‌ها به کار ببرد.
به گزارش ایسنا و به نقل از فیوچریسم، یک شرکت ژاپنی فعال در حوزه امنیت قصد دارد از سال آینده، مجموعه‌ای از نگهبانان مجازی که شبیه به شخصیت‌های انیمیشنی هستند، به کار بگیرد.
این شرکت موسوم به "سکوم"(Secom)، در حال گسترش طرح خود است اما به وجود آوردن نگهبانان مبتنی بر هوش مصنوعی در اندازه یک انسان، چالش‌های بسیاری به همراه دارد. این نگهبانان که هم به شکل مرد و هم به شکل زن طراحی می‌شوند، به ترتیب "مامورو"(Mamoru) و "آی" (Ai) نام دارند. به گفته مقامات سکوم، این نگهبانان، نخستین نمونه در نوع خود هستند و می‌توانند نقص کارهای انسانی را برطرف کنند.

نگهبانان مبتنی بر هوش مصنوعی، روی آینه‌های بزرگی ظاهر می‌شوند که در مسیر ورودی هر ساختمان قرار دارند تا بتوانند خدمات مورد نظر را ارائه دهند.
این نگهبانان مجازی با استفاده از چندین دوربین و فناوری احساس حرکت می‌توانند مراجعان را اسکن کنند و نشانه‌های مشکوکی از جمله مخفی کردن هویت را در آنها تشخیص دهند. همه مواردی که نگهبانان مجازی مشاهده می‌کنند، روی صفحات رایانه ظاهر می‌شود تا نگهبانان انسانی بتوانند آنها را بررسی و در صورت لزوم، مداخله کنند.

از نگهبان مجازی می‌توان به عنوان مسئول پذیرش نیز استفاده کرد تا به سوالات مراجعان پاسخ دهند و آنها را راهنمایی کنند. این نگهبانان حتی برای خدمات اورژانسی نیز مناسب هستند زیرا می‌توانند مراجعانی که به مشکلات سلامتی دچار هستند و یا بیهوش می‌شوند، شناسایی کنند تا نیروهای انسانی به کمک آنها بروند.

انتهای پیام
