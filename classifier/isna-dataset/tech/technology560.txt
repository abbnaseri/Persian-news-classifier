رباتی که هواپیما را به دوش کشید+فیلم
تاکنون ربات‌های زیادی توسعه داده شده‌اند که قابلیت‌های جالبی داشته‌اند، اما رباتی که اخیراً ایتالیایی‌ها توسعه داده‌اند، واقعاً حرفی برای گفتن باقی نمی‌گذارد.
به گزارش ایسنا و به نقل از دیلی میل، دنیای ربات‌ها بسیار جذاب و شگفت انگیز است؛ زیرا گاهاً آنها قادر به انجام کارهایی هستند که انسان‌ها از انجام آنها عاجز هستند.
پژوهشگران ایتالیایی اخیراً رباتی طراحی کرده و توسعه داده‌اند که می‌تواند هواپیمایی با وزن ۳ تن و طول ۱۰ متر را بکشد. این ربات سگ نما "HyQReal" نام دارد و همانطور که در ویدئو قابل مشاهده است، قادر به کشیدن هواپیمای ۳ تنی در "فرودگاه ژنو" بوده است.
HyQReal توسط محققان مؤسسه "ایتالیانو د تکنولوژیا" (Istituto Italiano di Tecnologia) به عنوان یک دستگاه برای حمایت از انسان‌ها در شرایط اضطراری طراحی و توسعه داده شده است.


ربات سگ‌نمای مذکور با اینکه وزنی تنها ۱۲۷ کیلوگرم و طولی معادل ۱.۲ متر دارد، اما قادر به کشیدن جسمی که وزنی حدود ۲۴ برابر او دارد، است.
به گفته محققان مؤسسه "ایتالیانو د تکنولوژیا" در حال حاضر "HyQReal" پیشرفته‌ترین ربات سگ نما است. محققان از سال ۲۰۰۷ در حال کار بر روی توسعه این ربات بوده‌اند. ربات مذکور دارای پاهایی ویژه و چنگ‌های لاستیکی خاص است که او را قادر به حرکت بر روی زمین می‌کند.
"کلادیو سمینی" (Claudio Semini) ، مدیر این پروژه گفت: کشیدن یک هواپیما توسط ربات نشان دهنده قدرت ربات ما است. ما می‌خواستیم رباتی را توسعه دهیم که تاکنون هیچکس مشابه آن را ندیده است.
ماه گذشته، شرکت "سافت بانک" (SoftBank) متعلق به بوستون دینامیک از چند ربات سگ‌نمای خود موسوم به "Robot Spotpower " که قادر به کشیدن یک کامیون بودند، رونمایی کرد؛ اما ربات HyQReal با کاری که انجام داده، اکنون در صدر لیست تمام ربات‌های سگ‌نما قرار دارد.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
