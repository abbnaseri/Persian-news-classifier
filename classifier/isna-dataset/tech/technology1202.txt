تصاویر شفق‌های قطبی از فضا
شفق قطبی (Aurora) نورهای رنگین، زیبا و متحرکی هست که در آسمان قطب‌های زمین به خصوص قطب شمال بطور معمول از سپتامبر تا اکتبر و از مارس تا آوریل به رنگ سبز و در زمان طلوع خورشید به صورت قرمز کمرنگ دیده می‌شود. این پدیده بر اثر برخورد ذرات باردار بادهای خورشیدی و یونیزه شدن مولکول‌های موجود در یونوسفر زمین به وجود می‌آید. 
به گزارش ایسنا، زیبایی فوق العاده شفق‌های قطبی باعث می‌شود که بسیاری به دیدن آن علاقمند باشند و یکی از موضوع‌های مورد توجه عکاسان بویژه کسانی است که به تصویربرداری‌های آسمان شب و پدیده‌های نجومی علاقه دارند.
فضانوردان مستقر در ایستگاه‌های فضایی هم جزو مشتریان پر و پاقرص تماشای این منظره هستند و در زمان بروز پدیده شفق‌های قطبی، اکثراً دوربین به دست آماده می‌شوند آن را به ثبت برسانند. عکسبرداری از منظره زیبای شفق‌های قطبی در ایستگاه‌های فضایی سالیوت و میر به دلیل دریچه‌های محدود و کوچک چندان ممکن نبود و فضانوردان در صورت مواجه با آن بیشتر خود به تماشا می‌نشستند اما در مورد ایستگاه فضایی بین المللی بویژه بعد از اتصال دیده بان کاپولا در ۸ فوریه ۲۰۱۰ نه تنها کاملاً قابل رصد است بلکه می‌توان تصویرهای زیبایی از این پدیده آن هم نه از منظر زمینیان بلکه از ارتفاع ۴۰۰ کیلومتری تهیه کرد. کاپولا تقریباً ۳ متر قطر و ۱.۵ متر ارتفاع و شش پنجره جانبی و یک پنجره در سقف دارد.
الکساندر کالری فضانوردی که تاکنون حدود ۷۷۰ روز از عمر خود را در مجتمع مداری میر و ایستگاه فضایی بین المللی گذرانده است می‌گوید گرچه تماشای این نورهای متحرک زیبا برای هر کدام از ما فضانوردان مسحورکننده است اما تقریباً همه فضانوردان علاقمند هستند با تصویربرداری از آنها، همه ساکنان زمین را در تماشا و لذت بردن از شفق‌های قطبی شریک کنند.
آنچه می‌بینید عکس‌هایی است که سرنشینان ایستگاه فضایی بین المللی از شفق‌های قطبی تهیه کرده اند.








انتهای پیام
