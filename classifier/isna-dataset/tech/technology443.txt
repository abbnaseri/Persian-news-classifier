کاهش ناراحتی ناشی از بیهوشی با کمک واقعیت مجازی!
پژوهشگران اروپایی در بررسی جدیدی دریافتند که استفاده از ابزار واقعیت مجازی می‌تواند درد و اضطراب ناشی از تزریق داروی بیهوشی را در بیماران کاهش دهد.
به گزارش ایسنا و به نقل از بیو اینجینیر، پژوهش جدیدی که در "انجمن بیهوشی اروپا"(ESA) انجام شده، نشان می‌دهد که کار کردن با ابزار واقعیت مجازی قبل از تزریق داروی بیهوشی و طی آن، می‌تواند به کاهش درد بیماران کمک کند و نیاز به داروهای آرام‌بخش را نیز کاهش دهد.
آزمایش تصادفی در مورد این موضوع نشان می‌دهد که استفاده از واقعیت مجازی می‌تواند جایگزین مناسبی برای روش‌های کنونی دارویی باشد و اضطراب و درد را بدون داشتن عوارض جانبی آرام‌بخش‌های قدیمی کاهش دهد.
شاید تزریق موضعی داروی بیهوشی برای بسیاری افراد، یک تجربه پر از اضطراب و دردناک باشد؛ در نتیجه پزشکان برای کمک به آرامش بیماران، داروی بیهوشی را با داروی‌های آرام‌بخش ادغام می‌کنند اما استفاده از داروهای آرام‌بخش می‌تواند عوارض جانبی مانند سردرد، تهوع و خواب‌آلودگی را به همراه داشته باشد. دکتر "دراگوس چیرنوگا"(Dragos Chirnoaga)، سرپرست این پژوهش گفت: این فناوری می‌تواند عملکرد یک عامل پیشگیری را داشته باشد و امکان بیهوشی را بدون اضطراب و درد برای بیمار فراهم کند.
پژوهشگران باور داشتند که واقعیت مجازی می‌تواند نیاز به داروهای آرام‌بخش را حداقل تا ۵۰ درصد کاهش دهد؛ به همین دلیل در آزمایش تصادفی، فرضیه تاثیر واقعیت مجازی بر کاهش نیاز به داروهای آرام‌بخش را هنگام بیهوشی بررسی کردند. آنها ۶۰ بزرگسال را که قرار بود تحت جراحی‌های ارتوپدی قرار گیرند، به سه دسته تقسیم کردند.
گروه نخست، با کمک داروهای آرام‌بخش استاندارد و بدون استفاده از واقعیت مجازی، تحت جراحی قرار دادند. هنگام بیهوشی گروه دوم، از واقعیت مجازی استفاده شد و بیمارانی که سطح درد آنها بین سه تا ۱۰ بود، داروهای آرام‌بخش را نیز دریافت کردند. در گروه سوم، قبل و طی تزریق داروی بیهوشی از واقعیت مجازی استفاده شد و بیمارانی که سطح درد آنها بیش از سه بود، داروی بی‌حسی دریافت کردند.
بیماران برای استفاده از این روش جدید درمان، عینک‌ها و هدفون‌های واقعیت مجازی را به چشم زدند تا فیلمی آرامش‌بخش در مورد دنیای زیر آب را تماشا کنند. این فیلم که یک سفر دریایی زیر آب را نشان می‌داد، با صدایی آرامش‌بخش همراه بود تا بتواند ریتم تنفسی بیماران را کاهش دهد.
تحلیل‌ها نشان دادند ۲۵ درصد بیمارانی که طی بی‌حسی موضعی از واقعیت مجازی استفاده کردند، به داروی آرام‌بخش نیاز داشتند اما تعداد بیمارانی که قبل و طی بی حسی، به داروی آرام‌بخش نیاز داشتند، تنها به ۱۰ درصد می‌رسید. در پایان آزمایش، بیمارانی که پیش از بیهوشی و طی آن از واقعیت مجازی استفاده کردند، احساس رضایت و آرامش بیشتری نسبت به کسانی که داروی آرام‌بخش دریافت کرده بودند، داشتند.
دکتر "دلفین وان هک" (Delphine Van Hecke)، از پژوهشگران این پروژه گفت: واقعیت مجازی، یک روش کارآمد و قابل تحمل است و بیماران از آن رضایت داشتند. اگرچه هنوز مشخص نیست که چگونه واقعیت مجازی بر کاهش اضطراب و درد اثر می‌گذارد اما ما باور داریم که این فناوری می‌تواند فکر بیمار را از درد منحرف کند. ما باید در پژوهش‌های بعدی، بر روش‌هایی تمرکز کنیم که برای به کار بردن واقعیت مجازی مناسب هستند. این روش، به خصوص برای کودکان موثر خواهد بود.
نتایج این پژوهش، در نشست سالانه انجمن بیهوشی اروپا ارائه خواهند شد.
انتهای پیام
