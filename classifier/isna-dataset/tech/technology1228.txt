عملیات حفاری "اینسایت" در مریخ دوباره متوقف شد!
عملیات حفاری مریخ توسط کاوشگر "اینسایت"، به دلیل برخورد آن با صخره‌ها دوباره متوقف شد.
به گزارش ایسنا و به نقل از گیزمگ، شاید حفاری در سطح یک سیاره دیگر، کار بسیار جالبی باشد؛ اما انجام دادن این کار از فاصله دور، کار ساده‌ای نیست و می‌تواند چالش‌های بسیاری را به همراه داشته باشد. دانشمندانی که روی کاوشگر "اینسایت" (InSight) کار می‌کنند، با چنین مشکلاتی روبه‌رو هستند، در نتیجه برنامه‌هایی را برای مقابله با این موانع در نظر دارند.
دانشمندان امیدوارند که عملیات حفاری روی مریخ بتواند به بهبود درک ما از این سیاره کمک کند. مته اینسایت می‌تواند با نفوذ به سطح مریخ، میزان رسانایی گرما و موادی که در لایه‌های زیرین مخفی شده‌اند را مشخص کند. این اطلاعات می‌توانند به درک بیشتر در مورد نحوه شکل‌گیری سیاره‌هایی مانند مریخ منجر شوند.

پس از آغاز عملیات حفاری در اواخر فوریه، مته اینسایت با مشکلاتی روبه‌رو شد. پژوهشگران دو روز بعد کار حفاری را از سر گرفتند، اما این عملیات باز هم موفقیت‌آمیز نبود.
ناسا پس از این اتفاق اعلام کرد که مته اینسایت برای نمونه‌برداری از خاک مریخ با مشکلاتی رو به رو شده و فرو بردن دوباره آن در عمق خاک مریخ نیز موفق‌آمیز نبوده است؛ در نتیجه سه چهارم این مته همچنان از خاک بیرون است.

داده‌ها نشان می‌دهند که مته، کاملاً سالم است و عملکرد درستی دارد. دانشمندان در بررسی‌های خود احتمال داده‌اند که کار مته، به خاطر برخورد آن با صخره‌ها و یا سنگ‌های زیر سطح مریخ، متوقف شده باشد.
مهندسان ناسا قصد دارند با شبیه‌سازی فعالیت این مته در آزمایشگاه، به درک بهتری از این مشکل برسند و راه حلی برای آن پیدا کنند.
انتهای پیام
