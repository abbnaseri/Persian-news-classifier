دانشگاه "صنعتی شریف" وجه تشابه اکثر ایرانیان موفق خارج از کشور
زنان در سراسر جهان با وجود تمام مشکلات و چالش‌هایی که دارند اما دست از رویاها و اهداف خود نمی‌کشند و برای مفید بودن و داشتن فردایی درخشان تلاش می‌کنند. در میان تمام زنان جهان، زن‌هایی بودند و هستند که با تمام سختی‌هایی که مواجه هستند گام‌های خود را محکم و نیرومند برمی‌دارند و با تمام قوا برای اثبات جمله "ما زنان می‌توانیم" تلاش می‌کنند.
به گزارش ایسنا، زنان ایرانی نیز از این قافله جا نمانده‌اند و نه تنها در کشور خود بلکه در سراسر جهان برای پیروز و موفق شدن تلاش می‌کنند. در این خبر قصد داریم زنان موفق ایرانی عرصه فناوری را که در خارج از ایران فعالیت می‌کنند، طی چندین خبر معرفی کنیم.
۱. صدف آموزگار
"صدف آموزگار"(Sadaf Amouzegar) مهندس نرم افزار و دانشمند "علم داده" است. وی مدرک کارشناسی خود در رشته علوم کامپیوتر را در سال ۲۰۱۵ از "مؤسسه فناوری کالیفرنیا" اخذ کرد. آموزگار در موسساتی مانند شرکت فناوری و تجهیزات ارتباطی و مخابراتی آمریکایی "کوالکام"(Qualcomm)، "Smartrac" و "اسپیس ایکس"(SpaceX) نیز فعالیت داشته است.
او تاکنون بر روی توسعه الگوریتم‌هایی که به تشخیص مکان‌های خالی پارکینگ کمک می‌کنند کار کرده است. وی همچنین از فناوری "RFID" یا "سامانه بازشناسی با امواج رادیویی" به منظور فروش و توزیع خودکار در خرده فروشی‌ها استفاده کرده است. سامانه بازشناسی با امواج رادیویی(Radio Frequency Identification) به اختصار RFID ، یک سامانه شناسایی بیسیم است که قادر به تبادل داده‌ها به وسیله برقراری اطلاعات بین یک Tag که به یک کالا، شئ، کارت و… متصل شده و یک بازخوان(Reader) است. سامانه‌های RFID از سیگنال‌های الکترونیکی و الکترومغناطیسی برای خواندن و نوشتن داده‌ها بدون تماس بهره‌گیری می‌کنند. آموزگار همچنین از روش‌های یادگیری ماشین برای تشخیص ناهنجاری‌ها در موتور موشک نیز استفاده کرده است.
۲. نیکی بیات

"نیکی بیات"(Niki Bayat) فارغ التحصیل دانشگاه صنعتی شریف در رشته مهندسی شیمی و دارای مدرک دکتری از دانشگاه کالیفرنیای جنوبی آمریکا است. مهندس نیکی بیات، مؤسس شرکت "AesculaTech" است. وی کارهای ارزشمندی در زمینه شیمی و مهندسی پزشکی و به خصوص در زمینه توسعه دستگاه‌های چشم پزشکی انجام داده است. بیات یکی از ۳۵ فرد مبتکر زیر ۳۵ سال جهان نیز معرفی شده است.
۳. آنا فرزین دار
"آنا فرزین دار "(Anna Farzindar) ، مدیر عامل و مؤسس شرکت "NLP Technologies" است. وی دارای مدرک کارشناسی در رشته علوم کامپیوتر از دانشگاه امیرکبیر تهران و مدرک دکترای علوم کامپیوتر از دانشگاه مونترآل است.
فرزین دار عضو هیئت علمی بخش مهندسی کامپیوتر "دانشکده مهندسی ویتربی" دانشگاه کالیفرنیای جنوبی است. وی از ۲۰ سال پیش، تحقیقات خود در زمینه هوش مصنوعی و "پردازش زبان‌های طبیعی"(NLP) را آغاز کرد. او نویسنده چند کتاب و مقالات علمی متعدد نیز است. پردازش زبان‌های طبیعی یکی از زیرشاخه‌های با اهمیت در حوزه گسترده علوم رایانه و هوش مصنوعی است که به تعامل بین کامپیوتر و زبان‌های(طبیعی) انسانی می‌پردازد.
۴. پریا عصمت‌لو

"پریا عصمت‌لو"(Paria Esmatloo) مدرک کارشناسی خود در رشته مهندسی مکانیک را از دانشگاه صنعتی شریف در تهران اخذ کرد. از سال ۲۰۱۵ نیز وی تحصیلات خود را در دانشگاه تگزاس در آستین آغاز کرده است. عصمت‌لو دستگاه‌های رباتیکی را که به افراد معلول کمک می‌کند، توسعه می‌دهد.
اکنون وی بر روی یک دستگاه رباتیک موسوم به "اسکلت خارجی دست"(hand exoskeleton) کار می‌کند. دستگاه مذکور به افرادی که از ناحیه دست معلول هستند، اجازه می‌دهد تا بتوانند انگشتان خود را حرکت دهند. این کار افرادی که از ناحیه دست معلول هستند را قادر خواهد ساخت تا بتوانند کارهای پیچیده را به طور مستقل و بدون کمک گرفتن از دیگران انجام دهند.
۵. پریسا لک
"پریسا لک"(Parisa Lak) دانشمند داده در بخش مالی است. وی دارای مدرک کارشناسی ارشد مدیریت از دانشگاه صنعتی شریف است. او پس از اتمام تحصیل خود مدتی در یکی از بیمارستان‌های ایران به عنوان مدیر کنترل کیفیت مشغول به کار بود و پس از آن به کانادا مهاجرت کرد و تحصیلات خود را در رشته مدیریت خلاقیت و نوآوری آغاز کرد. علاقه او به تحقیق در زمینه فناوری سبب شد تا وی تحصیل در این زمینه را نیز شروع کند. لک در سال ۲۰۱۸ موفق به اخذ مدرک دکترای خود در رشته علم داده از دانشگاه رایرسون کانادا شد.
در حال حاضر پریسا لک برای حل مشکلات کسب و کار برنامه‌هایی را با استفاده از الگوریتم یادگیری ماشین و یادگیری عمیق طراحی می‌کند. او همچنین مدرس چندین کلاس رشته "علم داده" در دانشگاه نیز بوده است.
۶. مونا جراحی
"مونا جراحی" (Mona Jarrahi) متولد سال ۱۳۵۷ در تهران است. در سال ۷۹ وی مدرک کارشناسی خود در رشته مهندسی الکترونیک را از دانشگاه صنعتی شریف اخذ کرد. سپس برای ادامه تحصیل رهسپار آمریکا شد و مدرک کارشناسی ارشد خود را در سال ۲۰۰۳ از دانشگاه استنفورد دریافت کرد.
در سال ۲۰۰۷ مدرک دکتری خود را از همان دانشگاه اخذ و برای گذراندن دوره پسادکتری راهی دانشگاه کالیفرنیا برکلی شد.
وی در سال ۲۰۱۳ موفق به دریافت جایزه "دانشمندان و مهندسان جوان پیشگام" از سوی "باراک اوباما" رئیس جمهور سابق ایالات متحده آمریکا شد و در بین ۱۰۲ استعداد برتر سال آمریکا قرار گرفت.
این جایزه به دلیل ارائه تکنیک‌هایی که باعث افزایش قدرت منبع امواج تراهرتز می‌شوند و منجر به تشخیص حساسیت یابنده‌های آن می‌شود به وی تعلق گرفت.
پروفسور مونا جراحی از سال ۲۰۱۷ به رتبه استاد تمامی رسیده و در حال حاضر ریاست آزمایشگاه الکترونیک تراهرتز "دانشگاه کالیفرنیا، لس آنجلس" را بر عهده دارد.
انتهای پیام
