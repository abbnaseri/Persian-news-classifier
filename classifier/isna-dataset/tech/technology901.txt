تا سال دیگر منتظر پلی‌استیشن جدید نباشید
شرکت سونی سازنده کنسول بازی محبوب پلی‌استیشن (PlayStation) اعلام کرد تا عرضه مدل جدیدی از این کنسول بیش از یک سال فاصله دارد.
به گزارش ایسنا و به نقل از انگجت، شرکت سونی پس از اعلام درآمد و اهداف خود در رویداد سالانه این شرکت برای سهام‌داران در مورد آینده کنسول پلی‌استیشن نیز توضیح داد.
طبق این اعلام، عاشقان این کنسول شانس دیدن PlayStation 5 را تا آوریل ۲۰۲۰ نخواهند داشت.
"تاکاشی موچیزوکی" خبرنگار وال استریت ژورنال این خبر را در توئیتر خود منتشر کرد.
سونی اهداف کاهش سود خود را برای سال آینده تکرار کرد اما همچنین وعده داد که تفاوت درآمد ۲۷۸ میلیون دلاری بین درآمد عملیاتی سال گذشته و چشم انداز فعلی خود را در سال ۲۰۱۹ برای توسعه کنسول پلی‌استیشن بعدی سرمایه‌گذاری کند.
"مارک سرن" نیز که یکی از بازی‌سازهای مشهور دنیا است در یک مصاحبه اشاره کرده بود که نباید امسال منتظر این کنسول جدید بود.
در دنیای کنسول‌های بازی شرکت‌های مختلف در حال تلاش برای پیشبرد آن هستند. "نینتندو"(Nintendo) روی کنسول‌های "سوئیچ"(Switch) ارتقا یافته کار می‌کند و مایکروسافت در تلاش برای ورود به دنیای دستگاه‌های بازی بی‌نیاز به دیسک است.
به نظر می‌رسد سونی به این چالش‌ها آگاه است و طراحی کنسول جدید خود را بسیار جدی گرفته است.
انتهای پیام
