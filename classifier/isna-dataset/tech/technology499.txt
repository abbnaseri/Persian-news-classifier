اِوا؛ ربات عکاس مجالس
شرکت "بیرمنگام"(Birmingham) اخیراً رباتی طراحی کرده است که می‌تواند در مجالس، از مهمانان شما عکس بگیرد.
به گزارش ایسنا و به نقل از دیلی‌میل، یک عروس و داماد بریتانیایی برای نخستین باز از ربات عکاس در مجلس عروسی خود استفاده کردند و با این کار مهمانان خود را غافلگیر کردند.
ربات مذکور علاوه بر اینکه از مهمانان عکس می‌گیرد بلکه می‌تواند عکس‌ها را از طریق ایمیل، پیامک یا شبکه‌های اجتماعی به آنها ارسال کند یا در همان زمان برای آنها چاپ کند.
ربات مذکور که "اِوا"(Eva) نام دارد دارای یک صفحه نمایش لمسی ۲۳.۸ اینچی است که پیش از عکس گرفتن ابتدا از افراد سوال می‌پرسد که آیا مایل به عکس گرفتن هستید و اگر پاسخ آنها مثبت باشد از آنها عکس می‌گیرد.
اِوا مجهز به یک نرم افزار هوش مصنوعی است که می‌تواند چهره‌ها را شناسایی کند. این ربات می‌تواند در اطراف اتاق آزادانه بگردد و از مردم سوال یاد شده را بپرسد.
این ربات علاوه بر نرم افزار تشخیص چهره همچنین دارای حسگر مادون قرمز است که این موضوع مانع برخورد او با افراد و موانع می‌شود. ربات عکاس با آمدن به مجالس شما می‌تواند حال و هوای مهمانی شما را شادتر کند.
شاید تنها نکته منفی که بتوان درباره این ربات ذکر کرد، هزینه اجاره آن باشد چراکه اجاره اِوا تنها برای ۳ ساعت ۴۹۹ پوند یا ۶۳۲ دلار خواهد بود. حداکثر زمانی که کاربران می‌توانند برای اجاره اِوا انتخاب کنند ۸ ساعت است.
اگر شما ساکن شهر بیرمنگام انگلیس هستید، هزینه ارسال این ربات برای شما رایگان خواهد بود اما برای افرادی که تقریباً ۲۰۰ کیلومتر (۱۲۵ مایل) از این شهر فاصله دارند هزینه ارسال ۳۰۰ پوند یا ۳۸۰ دلار خواهد بود.
علاوه بر کمپانی "بیرمنگام" شمار زیادی از کمپانی‌های دیگر نیز در حال توسعه ربات عکاس هستند.


انتهای پیام
