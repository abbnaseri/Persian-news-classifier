آخرین "ابرماه" سال ۲۰۱۹ 
ناسا اخیراً در شبکه اجتماعی خود در اینستاگرام با انتشار تصویری، خبر رخداد آخرین ابرماه سال ۲۰۱۹ را اعلام کرد.
به گزارش ایسنا، هرگاه ماه در حالت بدر به نزدیک‌ترین فاصله خود از زمین می‌رسد، درخشان‌تر و بزرگ‌تر از معمول دیده می‌شود و پدیده ماه‌افروختگی یا اَبَرماه روی می‌دهد. این اتفاق هر ۴۱۲ روز یک بار رخ می‌دهد.
"⁣ابرماه" ماهِ مارس یک پدیده خاص بود؛ زیرا نه تنها کمی بزرگ‌تر از "ابرماه" معمول است، بلکه همچنین نمایانگر آغاز بهار در نیمکره شمالی و پاییز در نیمکره جنوبی است.
لحظه دقیقی که ابرماه رخ داد، ساعت ۵:۱۵ بامداد و ۴ ساعت پس از اعتدال بهاری بود. "اعتدالین" یا "هموگان" (equinox) در ستاره‌شناسی به لحظه‌ای گفته می‌شود که خورشید از دید ناظر زمینی از صفحه استوای سماوی می‌گذرد که این پدیده در هر سال شمسی دو بار رخ می‌دهد. یکی از آنها اعتدال بهاری شمالی است که در آغاز فروردین و دیگری اعتدال پاییزی جنوبی است که تقریباً اول مهر ماه رخ می‌دهد. حرکت زمین به دور خورشید در هر سال باعث می‌شود تا ناظر زمینی تصور کند خورشید روی یک مدار دایروی که با مدار استوای زمین ۲۳/۵ درجه اختلاف دارد، به دور سیاره ما می‌چرخد. در این میان چهار نقطه از مدار فرضی گردش خورشید به دور زمین بسیار مهم می‌شود. اعتدال بهاری آغاز بهار نجومی در نیم‌کره شمالی است. جشن باستانی نوروز از لحظه اعتدال بهاری (به اصطلاح قرار گرفتن خورشید در نقطه اول حمل) در نیم‌کره شمالی شروع می‌شود و در ایران به لحظه تحویل سال معروف است.
انتهای پیام
