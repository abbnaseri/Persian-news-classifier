فهرست هوشمند در انبارهای فضایی
در ماه‌های اخیر روسکاسموس دستگاهی را به ایستگاه فضایی فرستاد که فهرست هوشمند بار انبارهای ایستگاه بشمار می‌رود و هر محموله و قطعه یا جعبه، بارکد خود را دارد و از طریق این دستگاه فضانوردان می‌توانند به فوریت محل قرار گرفتن آن را در انبارهای ایستگاه پیدا کنند.
به گزارش ایسنا، اقامت طولانی سرنشینان ایستگاه فضایی بین المللی نیازمند رساندن تدارکات لازم برای این جمع چند نفره است. آب، غذا، لوازم بهداشتی، وسایل شخصی و غیره.
در کنار نیازمندی‌های فضانوردان که در بیشتر موارد تعدادشان به شش نفر می‌رسد و مسلماً دارای حجم و تنوع قابل توجهی هستند، انجام آزمایش‌های مختلف علمی، نظافت ایستگاه فضایی، لوازم مورد نیاز برای کارهای مختلف و حتی تفریحات فضانوردان، فهرستی طولانی را بوجود می‌آورد که در مواردی به صدها نمونه مختلف می‌رسد. این مواد و تجهیزات توسط سفینه‌های باربری بدون سرنشین یا سرنشیندار باید به ایستگاه فضایی رسانده شوند.
در ایستگاه فضایی هم باید هر کدام از آنها در قفسه و انبارهای مخصوص به خودشان قرار گیرند تا در موقع ضروری استفاده شوند.
در نظر بگیرید تنها ناو باربری بدون سرنشین پروگرس در هر مرتبه، باری به وزن بیش از دو و نیم تن را با خود به ایستگاه فضایی بین المللی می‌برد و فضانوردان باید این بار را تخلیه و در انباری‌های ایستگاه بچینند.
به دلیل حجم بالای بار و تنوع آن، در ماه‌های اخیر روسکاسموس دستگاهی را به ایستگاه فضایی فرستاد که فهرست هوشمند بار انبارهای ایستگاه بشمار می‌رود و هر محموله و قطعه یا جعبه، بارکد خود را دارد و از طریق این دستگاه فضانوردان می‌توانند به فوریت محل قرار گرفتن آن را در انبارهای ایستگاه پیدا کنند. اما در هر حال قسمت‌هایی از ایستگاه فضایی بین المللی، همیشه به محل نگهداری مواد و وسایل اختصاص دارد تا پراکنده نباشند و دست و پاگیر نشوند.


انتهای پیام
