دستیار صوتی آمازون احساسات را درک می‌کند
شرکت آمازون قصد دارد با ارائه الگوریتم هوش مصنوعی جدیدی، امکان درک احساسات را برای دستیار صوتی خود فراهم کند.
به گزارش ایسنا و به نقل از فیوچریسم، پژوهشگران شرکت آمازون، روش جدیدی ابداع کرده‌اند تا به هوش مصنوعی، قدرت درک احساس بدهند.
صدای انسان، منبع گسترده‌ای از احساسات است و بررسی احساسات، کاربردهای بسیاری دارد. تشخیص موارد مهمی از جمله نشانه‌های ابتدایی فراموشی، با کمک درک احساسات امکانپذیر خواهد بود. سیستم‌های هوش مصنوعی با داشتن قابلیت درک احساسات، بسیار کارآمدتر خواهند بود و عملکرد بهتری خواهند داشت. شاید روزی احساسات بتوانند بازخوردی ارائه دهند که دستیارهای صوتی بتوانند قدرت درک اشتباهات خود را داشته باشند.
آمازون، روشی برای آموزش دستیار صوتی هوشمند "الکسا"(Alexa) ابداع کرده که به آن کمک می‌کند کاربران انسان را بهتر درک کند. در این روش، الکسا آموزش می‌بیند تا صدای کاربران را برای درک نشانه‌های احساس اسکن کند. بهبود الکسا با این روش، به آن کمک خواهد کرد تا بهتر از قبل به نیازهای انسان پی ببرد.

یکی از دانشمندان آمازون در وبلاگ خود نوشت: دقت هوش مصنوعی الکسا برای تشخیص احساسات بیان شده در یک جمله، در مقایسه با الگوریتم‌های معمولی، سه درصد بیشتر است و با تجزیه جمله به بخش‌های کوچک‌تر، دقت آن چهار درصد بیش از پیش می‌شود.
در آزمایش ابتدایی الکسا، بهبود چشمگیری نسبت به نسخه اصلی دیده نشد اما بهبود آن با این الگوریتم جدید نشان می‌دهد که پروژه‌های آینده می‌توانند قابلیت درک احساسات و حتی همدردی با انسان را برای یک دستیار صوتی هوشمند فراهم کنند.
انتهای پیام
