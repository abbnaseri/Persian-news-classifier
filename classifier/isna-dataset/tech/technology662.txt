وقتی تک‌تک سلول‌ها مهم می‌شوند
پژوهشگران سعی دارند با کمک مدل‌سازی سلول‌ها، روش کارآمدی برای شخصی‌سازی درمان ارائه دهند.
به گزارش ایسنا و به نقل از مجله ادونسد ساینس نیوز، هنگامی که در یک فرآیند پزشکی، به مقدار قابل توجهی از بافت‌های بدن بیمار نیاز باشد، نیاز به شمارش سلول احساس می‌شود؛ به خصوص اگر قرار باشد که داروی خاصی طی این فرآیند به صورت شخصی‌سازی شده به بیمار برسد. شمارش سلول، هر روشی برای شمردن سلول‌ها را شامل می‌شود و برای تشخیص پزشکی و درمان به کار می‌رود.
پژوهشگران برای شخصی‌سازی درمان، "اسفروئیدها"(spheroids) را مورد بررسی قرار دادند. اسفروئیدها، نوعی مدلسازی سه بعدی سلولی هستند که می‌توانند شرایط یک محیط سلولی زنده را بهتر از مدل سلولی دو بعدی، شبیه‌سازی کنند. بدین ترتیب، اسفروئیدهای تومور می‌توانند جایگزین امیدوارکننده‌ای برای کشت دو بعدی سلول و وسیله بهتری برای آزمایش میزان حساسیت در برابر دارو و مقاومت در برابر آن باشند. شاید بتوان از این مدل‌سازی، برای شناسایی درمان‌های مناسب و شخصی‌سازی شده نیز استفاده کرد. اسفروئیدها می‌توانند یک مدل درون کشتگاهی فیزیولوژیکی از شرایط محیطی تومور ارائه دهند و به کار بردن آنها در آزمایش دارو می‌تواند به کاهش آزمایش‌های غیر ضروری حیوانی منجر شود.
اسفروئیدهایی که از سلول‌های تومور بیمار به دست می‌آیند، نقطه عطفی در پزشکی شخصی‌سازی شده به شمار می‌روند و می‌توان با کمک آنها، میزان حساسیت و مقاومت داروهای ضد سرطان را برای رسیدن به یک روش درمانی مناسب، آزمایش کرد. سلول‌های تومور معمولاً طی فرآیند بافت‌برداری به دست می‌آیند؛ بنابراین هدف اصلی پژوهش‌هایی که در این مورد انجام می‌شوند، یافتن روشی است که به سلول‌های کمتری نیاز داشته باشد.

روش‌های ایده‌آلی که برای ایجاد اسفروئید تومور به کار می‌روند، اسفروئیدهایی ارائه می‌دهند که می‌توان آنها را به سادگی جدا کرد و مورد بررسی قرار داد. روش‌های کنونی برای رسیدن به این هدف، مقدار زیادی از مواد مصرفی را به کار می‌برند و با دشواری‌هایی روبرو هستند.
پژوهشگران، پلتفرمی برای بررسی سریع دارو ابداع کرده‌اند که در آن، مجموعه‌ای از اسفروئیدهای انفرادی موسوم به DMA به کار می‌روند. این روش جدید می‌تواند یک سیستم ساده و جالب برای ایجاد اسفروئیدها از سلول باشد تا امکان بررسی سلول‌های نادری مانند سلول‌های اولیه یا سلول‌های بنیادی را فراهم کند. پژوهشگران باور دارند که این روش را می‌توان برای پژوهش‌های بنیادی، کشف دارو و مدل درمانی پزشکی دقیق به کار برد.
انتهای پیام
