گوگل کاربرانش را از شر ویدیوهای پخش خودکار خلاص می‌کند
گوگل برای متوقف کردن موسیقی‌ها و ویدیوهای آزاردهنده که با باز کردن برخی صفحات در مرورگر کروم اجرا می‌شوند و کاربر باید به نوار مربوطه رفته و آن را ساکت کند، یک دکمه جهانی در نظر می‌گیرد تا کاربران برای همیشه از شر این مزاحم‌های اعصاب خردکن خلاص شوند.
به گزارش ایسنا و به نقل از انگجت، گوگل به زودی یک دکمه پخش / مکث را به مرورگر اختصاصی خود موسوم به "کروم"(Chrome) اضافه می‌کند که می‌تواند توقف یا پخش موسیقی‌ها و ویدئوهای پخش خودکار در همه صفحات باز شده در مرورگر را بر عهده بگیرد.
نسخه جدید کروم با نام "قناری"(Canary) دارای یک ویژگی جدید به نام "کنترل رسانه‌ای جهانی"(Global Media Controls) است که پس از فعال شدن، اگر یک ویدئو در هر یک از صفحات مرورگر در حال پخش باشد، یک نماد در کنار نشانی اینترنتی(در کنار ستاره نشانه) ظاهر می‌شود. با کلیک کردن بر روی آن، یک صفحه کنترل بزرگ‌تر بالا می‌آید که به کاربر اجازه می‌دهد بدون اینکه به سراغ موسیقی یا ویدئوی مربوطه برود، مثل یک برنامه پخش موسیقی آن را متوقف کند، پخش کند یا به جلو و عقب بزند.
این ویژگی می‌تواند به خصوص برای متوقف کردن ویدئوهای مزاحم پخش خودکار مفید باشد. همچنین کنترل یک ویدئو در سرویس‌های اشتراک ویدئو مانند یوتیوب را در صورتی که کاربر به صفحه دیگری برود، بدون نیاز به مراجعت به صفحه مربوطه فراهم می‌کند.
این ویژگی می‌تواند یک تغییر خوشایند باشد، زیرا گوگل اخیراً قابلیت ساکت کردن صفحات را با کلیک بر روی آیکون بلندگو حذف کرد، با این وجود هنوز می‌توان با کلیک راست بر روی تب، به طور دائم سایت را ساکت کرد.

"کنترل‌های رسانه‌ای جهانی" به ویژه برای تماشاگران یوتیوب بسیار کاربردی است و دیگر نیازی به گشتن میان تب‌ها برای توقف پخش ویدئوهای پخش خودکار نیست.
این ویژگی می‌تواند کنترل صدا و تصویر را به صورت همزمان برای کاربران فراهم کند، اما برای همه سایت‌ها کار نمی‌کند.
البته این ویژگی هنوز با مشکلاتی همراه است و کاربران در استفاده از آن دچار مشکل شده‌اند و می‌گویند زمانی که می‌خواهند از آن استفاده کنند، اصطلاحاً کراش می‌کند و مختل می‌شود.
با این حال، هنوز در مرحله آزمایش اولیه است و اگر گوگل تصمیم به جایگذاری آن در مرورگر اصلی داشته باشد، بدون شک بدون نقص کار خواهد کرد.
انتهای پیام
