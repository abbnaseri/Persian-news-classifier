ایجاد دسترسی به اینترنت در کنیا با بالن+تصاویر
شرکت "الفابت" قصد دارد تا پایان امسال با استفاده از یک بالن، پوشش اینترنت را برای مردم کنیا فراهم کند و به تازگی مجوز آغاز آزمایشات تجاری خود را دریافت کرده است.
به گزارش ایسنا و به نقل از انگجت، ارائه بالنی سرویس اینترنت توسط شرکت "الفابت"(Alphabet) با بالنی به نام "لون"(Loon) نهایتاً تا پایان سال جاری در کنیا آغاز خواهد شد.
این شرکت به تازگی مجوز آغاز به پرواز درآوردن "لون" و آزمایش آن را از مقامات کنیا دریافت کرده است تا پرواز و آزمایش آن را در سراسر این کشور شروع کند.
سخنگوی برنامه "لون" می‌گوید که خدمات تجاری این پروژه طی ماه‌های آینده در دسترس قرار خواهد گرفت.
استفاده از بالن‌ها برای توسعه دسترسی به اینترنت در حال رواج است و شاید تا چند هفته آتی در کنیا عملیاتی شود.
شرکت "الفابت" فعلاً باید یکپارچگی شبکه را آزمایش کند و همه چیز را آماده و نهایی کند. اما زمانی که "لون" راه اندازی شود، به روستاییان ساکن در کوهستان‌های کنیا اجازه خواهد داد از خدمات اینترنت اپراتور تلفن همراه کنیا موسوم به "تلکام کنیا" که سومین اپراتور بزرگ ارائه خدمات اینترنت 4G است، بسته‌های اینترنت خریداری کنند.

"کاپیتان کیبه" مدیرکل اداره هوانوردی کشوری کنیا می‌گوید چندین سال است که در حال کار بر روی تصویب این طرح است و از دیدن شروع آزمایشات این فناوری در کنیا هیجان زده است، چرا که کنیا اولین کشور در آفریقا خواهد بود که از "لون" استفاده می‌کند.
به گزارش رویترز، مقامات و اپراتورهای بی‌سیم در کشورهای دیگر به کارایی این روش شک دارند. بسیاری از آنها برای اثبات کارایی "لون" مدرک می‌خواهند و می‌خواهند از اینکه "لون" می‌تواند خدمات قابل اعتماد، امن و سودآور را ارائه دهد، مطمئن شوند.
آنها همچنین نگرانی‌هایی در مورد پایداری این بالن‌ها دارند. زیرا این بالن‌های خورشیدی وابسته به خورشید هستند، از طرفی پوسته پلاستیکی بالن با توجه به تابش خورشید رفته رفته از بین می‌رود و باید هر چند ماه یک بار تعویض شود. همچنین ارتباط کاربران در صورت وجود بادهای شدید می‌تواند قطع شود.

با این حال، بالن‌های "لون" به آزمایش گذاشته شده‌اند. به عنوان مثال در پورتوریکو، آنها پس از طوفان ماریا دسترسی به اینترنت را برای ۱۰۰ هزار نفر ممکن کردند. همچنین به تازگی برای استفاده اضطراری در صورت وقوع زلزله شدید در کشور پرو در نظر گرفته شده‌اند.
در این میان یک بالن رکورد بالن‌های "لون" را با صرف ۲۲۳ روز در استراتوسفر شکسته است. این بالن از پورتوریکو به پرو سفر کرد و سپس "الفابت" آن را فرود آورد.
اکنون "لون" با گسترش اتصال به اینترنت از طریق بالن، نیاز به اثبات بیش از پیش خود دارد. به همین دلیل، آزمایشات آینده در کنیا بسیار مهم است.
انتهای پیام
