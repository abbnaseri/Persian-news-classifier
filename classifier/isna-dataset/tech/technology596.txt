زلزله در جمع "میان رده‌ها" با معرفی گوشی‌های ۴ لنزی+تصاویر
شرکت هواوی با معرفی دو گوشی میان رده جدید از سری "آنر"(Honor) با دوربین‌های چندگانه دنیای میان رده‌ها را متحول می‌کند.
به گزارش ایسنا و به نقل از گیزمگ، گوشی‌های جدید Honor 20 و Honor 20 Pro جدیدترین گوشی‌های میان رده هستند که ویژگی‌هایی از پرچمداران را با خود دارند و آماده عرضه به بازار هستند.
مأموریت سری آنر که یک نام تجاری متعلق به هواوی است، تعادل کامل بین قیمت و عملکرد است و به نظر می‌رسد این دو گوشی جدید به این مهم دست یافته‌اند.
سری آنر علاوه بر ویژگی‌های ظاهری بسیار علاقه‌مند به ارتقای قابلیت‌های عکاسی گوشی‌های خود است که البته موضوع مورد علاقه هواوی نیز هست.
لنزهای جدید سونی تعبیه شده روی این گوشی‌های جدید به آنها اجازه می‌دهد نور بیشتری نسبت به گذشته جذب کنند. این باعث می‌شود تصاویر به خوبی یا حتی بهتر از تصاویر حاصل از دوربین‌های پرچمداران کنونی از آب دربیاید.

هر دو گوشی دارای دوربین‌های عقب چهار لنزی هستند که آنر ۲۰ متشکل از لنزهای ۴۸، ۱۶ و دو لنز ۲ مگاپیکسلی و آنر ۲۰ پرو دارای لنزهای ۴۸ ،۱۶، ۸ و ۲ مگاپیکسلی است.
هر دو گوشی دارای صفحه نمایش ۶.۲۶ اینچی با دوربین جلوی ۳۲ مگاپیکسلی تعبیه شده زیر نمایشگر هستند. حسگرهای اثر انگشت نیز در دکمه‌های قفل یا همان دکمه پاور قرار دارند.
به دلیل پایین آوردن قیمت، شارژر بی‌سیم برای این گوشی‌ها درنظر گرفته نشده است و ضد آب هم نیستند. همچنین جایی برای جک هدفون ۳.۵ میلی متری در آنها تعبیه نشده است.
همانند گوشی‌های هواوی P30، هر دوی این گوشی‌ها با آخرین پردازنده کرین(۹۸۰) به بازار می‌آیند، بنابراین بابت عملکرد آنها دغدغه‌ای نیست.

آنر ۲۰ با ۶ گیگابایت رم و ۱۲۸ گیگابایت فضای ذخیره ۵۵۵ دلار قیمت خواهد داشت، در حالیکه آنر ۲۰ پرو با ۸ گیگابایت رم و ۲۵۶ گیگابایت حافظه داخلی ۶۷۰ دلار قیمت دارد که البته هنوز زمان دقیق عرضه آنها مشخص نیست.
مدل آنر ۲۰ پرو دارای زوم اپتیکال سه برابری و باتری بزرگ‌تر با ظرفیت ۴ هزار میلی‌آمپرساعت در مقایسه با مدل آنر ۲۰ با ظرفیت ۳۷۵۰ میلی‌آمپرساعت است که همین‌ها موجب قیمت بالاتر آن شده است، و اگرنه مشخصات و ویژگی‌های دیگر این دو گوشی تا حد زیادی مشابه است.

گوشی آنر ۲۰ لایت( Honor 20 Lite) نیز قبلاً معرفی شده است که ظرفیت باتری کمتری در اختیار کاربر قرار می‌دهد که به همین دلیل قیمت پایین‌تری هم دارد.
با این حال آینده هواوی و زیربرند آنر به خصوص در بازارهای غربی مانند ایالات متحده نامعلوم است، چرا که دولت آمریکا دستور ممنوعیت تجارت با چین را صادر کرده است و گوگل نیز در پی این دستور پشتیبانی از اندروید را برای هواوی لغو کرد. هواوی نیز بیکار ننشسته است و در فکر یک جایگزین است.

البته این گوشی‌ها قبل از این ممنوعیت مجوز گرفته‌اند اما بعید به نظر می‌رسد که در آینده به‌روزرسانی‌های عمده برای سیستم عامل آنها در دسترس قرار بگیرد. در کل هر گوشی که پس از اجرای دستور ممنوعیت توسط هواوی یا آنر ساخته شود دیگر قادر به اجرای اندروید و دسترسی به فروشگاه گوگل(Google Play) نخواهد بود. دونالد ترامپ دیروز اجرای این ممنوعیت را سه ماه به تعویق انداخت.
انتهای پیام
