مشاهده مغز با جمجمه‌ی شفاف چاپ 3بعدی
محققان آمریکایی با استفاده از فناوری چاپ سه‌بعدی یک جمجمه شفاف برای موش‌ها ساختند که می‌تواند به درک بهتر روش‌های درمانی برای بیماری‌های مغزی کمک کند. 
به گزارش ایسنا و به نقل از گیزمگ، امروزه محققان به دنبال درک بهتر و بیشتر از بیماری آلزایمر و نحوه درمان مطلوب‌تر آن هستند.
حال محققان دانشگاه "مینه‌سوتا" آمریکا ابزاری جدید و نوآورانه برای بررسی این بیماری ساخته‌اند و تحقیق خود را در قالب ساخت جمجمه‌ای شفاف ارائه داده‌اند که می‌تواند در سر موش‌های آزمایشگاهی قرار گیرد و چگونگی تأثیر آسیب‌های مغزی و بیماری آلزایمر بر بخش‌های مختلف مغز را بررسی کند.
محققان دانشگاه مینه‌سوتا جمجمه ساخت خود را با استفاده از فناوری چاپ سه‌بعدی ایجاد کرده و "صدف" نامیده‌اند.
طی چند سال گذشته، فناوری چاپ سه بعدی برای ساخت ایمپلنت‌های پزشکی بسیار مؤثر بوده است.
محققان مینه‌سوتا برای ساخت این جمجمه در ابتدا سطح جمجمه موش را اسکن کردند و سپس یک نسخه مصنوعی از آن ساختند که به صورت شفاف است.
پس از آن بخش بالایی جمجمه واقعی موش با دقت برداشته شد و جمجمه ایمپلنت ساخته شده جایگزین آن شد.
این کار دانشمندان را قادر ساخت فعالیت‌های مغزی موش را ثبت کرده و در زمان واقعی کل مغز را تصویربرداری کنند.
یکی از دلایل انجام این پروژه این بود که نسبت به چگونگی تأثیر فعالیت‌های یک بخش مغز بر بخشی دیگر، درکی دقیق‌تر به دست آورند.
یکی از محققان این پروژه گفته که جمجمه مذکور به آن‌ها این امکان را می‌دهد که بخش‌های وسیعی از قشر مغر را به هنگام فعالیت مشاهده کنند.
چون این مغز شفاف است، محققان قادرند چگونگی پاسخ مغز به فعالیت‌های عصبی را ببیند.
محققان پروژه مدعی شده‌اند چون مغز موش شباهت‌های متعددی با مغز انسان دارد، این جمجمه می‌تواند ابزاری ارزشمند برای مطالعه بیماری‌های مغزی همچون آلزایمر، پارکینسون و یا حتی تأثیرات پیری باشد.
نکته حائز اهمیت این پروژه این است که این جمجمه کاشتنی توسط سیستم ایمنی موش پس زده نشد و اجازه مشاهدات طولانی مدت را به محققان داد.
"تیموتی ابنر" یکی از محققان پروژه اظهار کرد، این مطالعه از دسته تحقیقاتی است که نمی‌توان روی مغز انسان انجام داد ولی برای درک بهتر ما از چگونگی کارکرد مغز بسیار مهم است. بنابراین ما قادر خواهیم بود روش‌های درمانی بیماری و آسیب‌های مغزی را بهبود ببخشیم.
نتایج این پژوهش در مجله "Nature Communications" انتشار یافت.
انتهای پیام
