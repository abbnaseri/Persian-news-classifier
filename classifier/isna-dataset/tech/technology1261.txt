پیدایش یک "عنکبوت آبی" روی سطح مریخ!
آژانس فضایی اروپا(EA) اخیراً تصاویر باورنکردنی از سطح مریخ شکار کرده است که یک عنکبوت مودار آبی رنگ را بر روی سطح سیاره سرخ نشان می‌دهد اما واقعاً این رگه‌های آبی روی مریخ چیست؟
به گزارش ایسنا و به نقل از تک‌تایمز، آژانس فضایی اروپا در روز ۱۴ مارس چند عکس عجیب از سطح مریخ منتشر کرد که توسط سیستم تصویربرداری "CaSSIS" واقع بر روی مدارگرد مشترک آژانس فضایی اروپا و روسکاسموس موسوم به "TGO" گرفته شده است.
از میان این تصاویر یک تصویر به طور خاص انگار یک عنکبوت مودار عظیم آبی رنگ را نشان می‌دهد که به نظر می‌رسد حاصل فعالیت‌های گرد و غباری است. این تصویر ۸ فوریه سال گذشته میلادی از منطقه "Terra Sabea" مریخ گرفته شده است.
البته قطعاً این تصویر نشان دهنده یک عنکبوت واقعی روی سطح مریخ نیست، بلکه یک الگوی حاصل از فعالیت گرد و غبار بر روی سطح این سیاره است که در آن صدها یا هزاران گردباد کوچک در این منطقه تشکیل شده است و مواد سطحی را به این شکل درآورده است.
دلیل اینکه چرا این رگه‌های آبی در گودال‌های مریخ متمرکز می‌شوند و یا اینکه چرا این همه طوفان گرد و غبار در این منطقه شکل می‌گیرد تاکنون ناشناخته است.
در حالی که ترکیب رنگی تصویر، رنگ این رگه‌ها را آبی نشان می‌دهد، رنگ واقعی آنها روی سطح سیاره سرخ، قرمز است.
مدارگرد TGO تحت برنامه ExoMars سه سال پیش در تاریخ ۱۴ مارس ۲۰۱۶ پرتاب شد و در ۱۹ اکتبر همان سال در مریخ فرود آمد. به طور کلی مأموریت برنامه ExoMars بررسی چگونگی تغییر محیط‌زیست این سیاره در طول زمان است.

به غیر از تصویر "عنکبوت مودار" آژانس فضایی اروپا چندین عکس دیگر را منتشر کرده است که برخی از ویژگی‌های سطحی و همچنین تنوع مواد معدنی را در سطح سیاره مریخ نشان می‌دهد.
حتی یکی از این تصاویر حاوی یک تصویر از محل سایت فرودگر "اینسایت"(InSight) ناسا در مریخ است که یک نقطه سفید رنگ روی سطح این سیاره به جا گذاشته است و حتی سپر حرارتی و چتر نجات این فرودگر نیز در تصویر دیده می‌شود.
انتهای پیام
