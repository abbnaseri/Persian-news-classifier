تاثیر مصرف هویج و چای‌سبز در بیماری آلزایمر
محققان به تازگی دو ترکیب متفاوت در هویج و چای سبز یافته‌اند که به درمان آلزایمر در موش‌ها کمک کرد. 
به گزارش ایسنا و به نقل از گیزمگ، یکی از راهکارهایی که دانشمندان برای کشف اسرار جدید بیماری آلزایمر استفاده می‌کنند، انجام آزمایشاتی روی موش‌ها است.
محققان دانشگاه کالیفرنیای جنوبی به تازگی دریافته‌اند که ترکیباتی در چای سبز و هویج وجود دارد که به بهبود موش‌های مبتلا به آلزایمر کمک می‌کند.
این تحقیق که توسط محققان پزشکی این دانشگاه انجام شده است، منجر به بررسی دو ترکیب به نام‌های " فرولیک اسید " و " اپی‌گالوستاچین گالت" شد.
" فرولیک اسید " یا " FA" آنتی‌اکسیدانی است که در برنج، هویج و سیب‌زمینی یافت می‌شود.
"" اپی‌گالوستاچین گالت" یا " EGCG" ترکیبی است که در چای سبز وجود دارد و ماده‌ای مؤثر برای درمان آلزایمر محسوب می‌شود. این ماده همچنین به حفاظت بهتر از دندان‌ها و جلوگیری از حملات قلبی کمک می‌کند و علاوه بر آن دارویی ضدسرطان است.
"ترنس تاون"، محقق ارشد این پروژه اظهار کرد: ما پیش از این طی تحقیقاتی نشان داده بودیم که این دو ترکیب منجر به تغییر روند بیماری آلزایمر در مغز موش‌ها می‌شوند.
در این پروژه ۳۲ موش با علائم مشابه با بیماری آلزایمر مورد آزمایش قرار گرفتند و محققان در یک دوره سه ماهه موش‌ها را با ترکیبات مذکور تغذیه کردند.
موش‌ها قبل و بعد از تغذیه با این رژیم مورد آزمایش‌های نوروفیزیولوژیکی قرار گرفتند.
تغذیه موش‌های بیمار با این رژیم سبب شد که بتوانند عملکردی مشابه با موش‌های سالم داشته باشند.
نکته قابل توجه این بود که رفتار اضطراب مانند موش‌های بیمار نیز با این رژیم کاهش پیدا کرد.
"استرس اکسیداتیو" و "التهاب عصبی" دو علائم کلیدی برای بروز آلزایمر در انسان هستند که با استفاده از این رژیم در موش‌ها کاهش پیدا کرد.
دانشمندان پروژه اظهار کردند: هنوز معلوم نیست که چگونه می‌توان این نتایج را به انسان‌ها نیز نسبت داد. گرچه که نتیجه آزمایش به این‌گونه نیست که هرچه بیشتر چای سبز نوشید و یا هویج خورد، کمتر احتمال ابتلاء به آلزایمر وجود دارد.
"تاون" در نهایت گفت: بهتر است ۱۲ سال را برای ساخت این دارو منتظر نمانیم و از همین امروز هویج و چای سبز را در رژیم غذایی خود بگنجانیم.
نتایج این پژوهش در "Journal of Biological Chemistry" انتشار یافت.
انتهای پیام
