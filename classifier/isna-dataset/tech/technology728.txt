پیش به سوی دوربین ۶۴ مگاپیکسلی موبایل
به نظر می‌رسد سال آینده باید منتظر پرچمدارانی با دوربین‌های ۶۴ و ۴۸ مگاپیکسلی و وضوحی خیره کننده و کیفیت عالی عکسبرداری در نور کم باشیم.
به گزارش ایسنا و به نقل از انگجت، گویا سامسونگ با رونمایی از "ISOCELL Bright GW1" که اولین حسگر دوربین ۶۴ مگاپیکسلی گوشی‌های هوشمند در جهان است گوی سبقت را از سونی ربوده است.
این تراشه در حالی که وضوح بیشتری از حسگر ۴۸ مگاپیکسلی سامسونگ موسوم به " Isocell Bright GM2 " ارائه می‌دهد از همان پیکسل‌های ۰.۸ میکرومتری استفاده می‌کند. این بدان معنی است که از لحاظ فیزیکی بزرگ‌تر است و توانایی جمع آوری نور بیشتری دارد.
حسگر "Bright GW1" در استفاده عادی به عنوان یک حسگر ۱۶ مگاپیکسلی با ترکیب چهار پیکسل در یکی عمل می‌کند، همانطور که حسگرهای ۴۸ مگاپیکسلی فعلی سامسونگ و سونی ۴ پیکسل را برای ایجاد یک حسگر ۱۲ مگاپیکسلی مؤثر ترکیب می‌کنند. با انجام این کار، پیکسل مؤثر چهار برابر شده و به شما این امکان را می‌دهد که عکس‌های واضحی در نور کم بگیرید.
با این حال "GW1" همچنین به گوشی‌های هوشمند اجازه می‌دهد همه حسگرها را بکار گیرند و به شما یک تصویر کامل ۶۴ مگاپیکسلی در شرایط نور مناسب ارائه دهد. در حالی که سنسور "IMX586" 48 مگاپیکسلی سونی این قابلیت را دارد، فناوری حسگر ۴۸ مگاپیکسلی سامسونگ فاقد آن است. بنابراین سامسونگ حسگر ۴۸ مگاپیکسلی "ISOCELL Bright GM2" را نیز ساخته است تا گوشی‌های هوشمند خود را با این قابلیت عرضه کند.

در هر صورت در حال حاضر تا زمانی که سونی تراشه ۶۴ مگاپیکسلی خود را معرفی نکند، سامسونگ حرف اول را در این زمینه می‌زند.
سامسونگ اعلام کرد که این حسگرها را در نیمه دوم سال ۲۰۱۹ به تولید انبوه خواهد رساند.
در حالی که این شرکت احتمالاً حسگرهای خود را به سایر تولید کنندگان موبایل نیز خواهد فروخت، اما به احتمال قریب به یقین اولین گوشی با دوربین ۶۴ مگاپیکسلی، گلکسی نوت ۱۰ خواهد بود که در ماه اوت یا سپتامبر عرضه خواهد شد.
انتهای پیام
