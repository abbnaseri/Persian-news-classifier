آزمایش ویلچرهای خودران در شلوغ‌ترین فرودگاه ژاپن آغاز می‌شود
یکی از فرودگاه‌های ژاپن تصمیم دارد برای کمک به افرادی که به ناتوانی جسمی دچار هستند، از ویلچر خودران استفاده کند.
به گزارش ایسنا و به نقل از گیزمگ، مسؤولین فرودگاه بین‌المللی "ناریتا" (Narita) در ژاپن تصمیم دارند برای کمک به افرادی که به ناتوانی جسمی مبتلا هستند، از ویلچرهای خودران استفاده کنند. مقامات فرودگاه امیدوارند این ویلچرهای جدید بتوانند راه خود را بدون کمک انسان‌ها در فرودگاه پیدا کنند و امکان عبور و مرور ساده را در این فرودگاه که از شلوغ‌ترین فرودگاه‌های ژاپن است، فراهم کنند تا بدین ترتیب، بخشی از برنامه‌های فرودگاه را در افزایش امکانات آن شکل دهند.
مسافران معمولاً باید در مراحل گوناگون بررسی بار و مدارک پیش از پرواز، در فرودگاه راه بروند و این کار با داشتن کیف‌ها و چمدان‌های سنگین، دشوار است؛ به خصوص برای افراد مسن و یا افرادی که به ناتوانی جسمی دچار هستند. در نتیجه فرودگاه بین‌المللی ناریتا تصمیم گرفته تا با همکاری شرکت الکترونیکی "پاناسونیک" (Panasonic)، راه حل جدیدی برای حرکت ساده در فرودگاه طراحی کند. ویلچرهای رباتیک الکترونیکی، نخستین حاصل این همکاری هستند و قرار است در یک طرح آزمایشی، با استفاده از یک نرم‌افزار مسیریاب، مقصد خود را بدون برخورد با مردم و اشیا در فرودگاه پیدا کنند.

کارمندان فرودگاه در آغاز این طرح آزمایشی، به عنوان راهنما خدمت خواهند کرد تا ایمنی عملکرد ویلچرها مورد تأیید قرار بگیرد.
"جوئیچی هیراساوا" (Juichi Hirasawa)، معاون رئیس فرودگاه بین‌المللی ناریتا گفت: این فرودگاه، سالانه میلیون‌ها مسافر دارد و ما با این طرح قصد داریم امکان یک سفر راحت را برای آنها فراهم کنیم.
انتهای پیام
