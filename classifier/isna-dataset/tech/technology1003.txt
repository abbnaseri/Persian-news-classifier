طراحی پهپاد با الهام از حشرات
یک پژوهشگر آمریکایی با الهام از حشرات، طراحی جدیدی برای پهپادها ارائه داده تا این ابزار را به بازوی متحرک مجهز کند.
به گزارش ایسنا و به نقل از تک‌اکسپلور، پهپادها ابزار خوب و کارآمدی هستند که برای اهداف گوناگون به کار می‌روند اما بیشتر آنها به خاطر بازوی ثابت خود نمی‌توانند باد را تحمل کنند.
یکی از پژوهشگران "دانشگاه پردو"(Purdue University) آمریکا، طراحی جدیدی برای پهپادها ارائه داده است تا این ابزار بتوانند با وجود وزش باد هم مقرون به صرفه باشند و بار مفید بیشتری را کنترل کنند.
"ژیومین دیائو"(Xiumin Diao)، استادیار دانشکده مهندسی دانشگاه پردو گفت: ما در این طراحی جدید، از بال‌ها و الگوی پرواز حشرات الهام گرفته‌ایم و پهپادی با بازوهای تاشوی خودکار ارائه داده‌ایم که می‌توانند طی پرواز تنظیم شوند.
وی افزود: این طراحی، امکان ابداع پهپادهایی را فراهم می‌کند که هنگام وزش باد، دوام بیشتری دارند و به خاطر بازوهای تاشو می‌توانند حرکات خود را طی پرواز تغییر دهند. همچنین این طراحی موجب می‌شود که پهپادها از نظر ذخیره انرژی مقرون به صرفه و مورد اطمینان باشند.
داشتن بازوهای متحرک می‌تواند به پهپاد کمک کند تا عملکرد بهتری در عملیات امداد و نجات داشته باشد زیرا پهپادها با داشتن این قابلیت می‌توانند به راحتی در شرایط آب و هوایی گوناگون حرکت کنند.
دیائو ادامه داد: پهپادهایی که در حال حاضر در بازار وجود دارند، بازوهای ثابتی دارند و هنگام قرار گرفتن در مرکز جاذبه، ظرفیت حمل بار آنها تا اندازه چشمگیری کاهش می‌یابد. طراحی ما، به پهپاد امکان می‌دهد تا بار مفید بیشتری با خود حمل کند و با کمک بازوهای متحرک، پرواز آزادانه‌ای داشته باشد.
این پژوهش، در مجله "ASME Journal" به چاپ رسید.
انتهای پیام
