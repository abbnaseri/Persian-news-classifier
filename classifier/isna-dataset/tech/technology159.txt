تقویت توربین‌های بادی با الهام از بال مرغ‌های دریایی
الهام از ساختار بال‌های مرغ‌های دریایی می‌تواند به طور قابل توجهی توان تولید توربین‌های بادی کوچک را افزایش دهد.
به گزارش ایسنا و به نقل از گیزمگ، تیغه‌های توربین‌های بادی بزرگ که به شکل باله‌های نهنگ هستند می‌توانند برای توربین‌های بادی بزرگ کارآمد باشند، اما لزوماً روی توربین‌های کوچک کارایی ندارند. در واقع یک مطالعه جدید نشان می‌دهد که برای توربین‌های کوچک کپی‌برداری از بالهای مرغ‌های دریایی می‌تواند چاره‌ساز باشد.
دکتر "جورج اشلوتر" استاد مهندسی مکانیک در دانشگاه دیکن استرالیا(Deakin) می‌گوید: تیغه‌های طراحی شده برای توربین‌های بادی بزرگ معمولاً کارایی آیرودینامیکی خوبی در مقیاس کوچک ندارند. ما برای افزایش ظرفیت تولید توربین‌های کوچک به دنبال ایده بودیم و برای بهبود طراحی تیغه‌ها به آسمان نگاه کردیم.
وی افزود: طبیعت همیشه راهی برای ارائه یک راه‌حل بی‌نظیر دارد. من فکر می‌کنم بسیاری از ما در حالی که در ساحل ایستاده‌ایم، مرغ‌های دریایی را که از باد سواری می‌گیرند دیده‌ایم و شگفت‌زده شده‌ایم. بال‌های مرغ‌های دریایی آیرودینامیک‌تر از هر چیزی است که انسان تاکنون ساخته است.
"آرون جوزف توماس" دانشجوی کارشناسی ارشد دانشگاه دیکن با در نظر داشتن این موضوع، آزمایش تیغه‌های شبیه به بال مرغ‌های دریایی را با استفاده از یک شبیه سازی کامپیوتری شروع کرد.
وی با استفاده از داده‌های جمع آوری شده در نهایت دریافت که کارایی یک توربین کوچک با تیغه‌های به شکل بال‌های مرغ دریایی ۱۰ تا ۱۵ درصد افزایش می‌یابد.
توماس می‌گوید: انحنای بال مرغ‌های دریایی در طول میلیون‌ها سال بهینه‌سازی شده است تا بیشترین استفاده را از هوا در این مقیاس کوچک بکند. ادغام شکل بال‌های مرغ دریایی با طراحی تیغه‌های توربین‌های بادی کوچک، ظرفیت تولید توربین‌ها را افزایش و نشان می‌دهد که این توربین‌های بادی کوچک پتانسیل تجاری بیشتری دارند.
انتهای پیام
