کشف مکانیسم تکثیر ویروس‌های کشنده
پژوهشگران "دانشگاه هاروارد" در بررسی جدیدی توانستند مکانیسم مهمی که در تکثیر ویروس‌های کشنده نقش دارد، کشف کنند.
به گزارش ایسنا و به نقل از وبسایت رسمی دانشگاه هاروارد، پژوهشگران در پروژه جدیدی توانستند مکانیسم اصلی که امکان تکثیر کشنده‌ترین ویروس را فراهم می‌کند، مشخص کنند.
ویروس‌ها، مهاجمان قدرتمندی هستند که با تزریق ماده ژنتیکی خود به سلول میزبان، آن را از بین می‌برند و در بیشتر موارد، هزاران کپی از خود را در سلول باقی می‌گذارند تا از تکثیر و نجات خود مطمئن شوند.
برخی از ویروس‌ها موسوم به "ویروس آران‌ای"(RNA viruses) که ژنوم یا ماده ژنتیکی آن از آر.ان‌.ای تشکیل شده، ماده ژنتیکی خود را به صورت یک جا در سلول‌ها قرار می‌دهند؛ در حالی که ویروس‌های دیگر، این ماده را به قسمت‌های کوچک تقسیم می‌کنند. ویروس‌های گروه دوم، به خصوص ویروس‌هایی که عامل بیماری‌هایی مانند آنفلوانزا هستند، مدت ها موضوع پژوهش‌ها بوده‌اند و دانشمندان تلاش کرده‌اند اطلاعات گوناگونی از جمله نحوه تکثیر آنها به دست آورند.
پژوهشگران دانشکده پزشکی "دانشگاه هاروارد"(Harvard University)، بررسی جدیدی در این مورد انجام داده‌اند و به نتیجه جالبی رسیده‌اند. آنها دریافتند آر.ان‌.آی، مکانیسم مشخصی که عامل بقای ویروس است را در پایانه هر کدام از قسمت‌های ماده ژنتیکی سلول فعال می‌کند.
در این پژوهش که اهداف جدیدی برای مهار ویروس‌ها نشان می‌دهد، چندین ویروس بسیار کشنده مانند ویروس عامل "تب لاسا"(Lassa fever) معرفی شدند. "شان ولان"(Sean Whelan)، استاد میکروبیولوژی دانشگاه هاروارد و مدیر این پروژه گفت: تغییرات اقلیمی، گسترش برخی ویروس‌های مهم را در نواحی جغرافیایی تشدید می‌کنند و چالش حادی برای سلامت جهانی پدید می‌آورند. یافته‌های ما، مکانیسم مهمی را نشان می‌دهند که امکان تکثیر و نجات یافتن این ویروس‌ها را فراهم می‌کنند.
ویروس عامل تب لاسا، به ندرت کشنده است اما هنگامی که این بیماری گسترش یابد، موجب خونریزی در چندین اندام بدن می‌شود و از هر پنج نفر، یک نفر را از بین می‌برد. به گزارش "مرکز کنترل و پیشگیری بیماری"(CDC)، آمار مرگ در هنگام شیوع تب لاسا، تا ۵۰ درصد افزایش می‌یابد.
سرنخ‌های پیشین که درباره مکانیسم تکثیر سلول ارائه شده‌اند، از پژوهشی در مورد آنفلوانزا به دست آمده‌اند. این پژوهش نشان می‌دهد که یک پروتئین حیاتی، عامل تکثیر قسمت‌های گوناگون ماده ژنتیکی است و با پایانهٔ '۵ هر قسمت تعامل دارد. در هر حال، اهمیت این تعامل هنوز به طور کامل مشخص نبود.
ولان افزود: این پژوهش نشان می‌دهد که هم پایانهٔ '۵ و هم محل اتصال به پروتئین حیاتی، می‌توانند نقش مهمی در مهار تکثیر ویروس داشته باشند. هدف بعدی ما، بررسی مولکول‌های مؤثر در این فرآیند و ارائه یک داروی جدید خواهد بود.
این پژوهش، در مجله "PNAS" به چاپ رسید.
انتهای پیام
