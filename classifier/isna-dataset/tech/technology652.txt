پیش‌بینی آلزایمر سالها قبل از بروز آن
محققان آمریکایی به تازگی انواع مختلفی از نشانگرهای زیستی را شناسایی کرده‌اند که می‌توانند پیش از دیده شدن علائم بیماری آلزایمر، بروز آن را پیش‌بینی کند.
به گزارش ایسنا و به نقل از گیزمگ، بسیاری از محققان معتقدند که فاز قبل از شروع بیماری آلزایمر می‌تواند بیش از یک دهه قبل از مشاهده بالینی بیماری آغاز شود.
در حالی‌که تعداد زیادی از داروهای مربوط به بیماری آلزایمر در آزمایشات بالینی شکست خورده‌اند، به نظر می‌رسد که این مرحله پیش بالینی جدید می‌تواند بهترین روش درمانی برای آلزایمر باشد.
متأسفانه تاکنون هیچ چهارچوب مشخصی برای تشخیص دقیق آلزایمر در مراحل اولیه وجود نداشته است.
آزمایش خون، اسکن "برش‌نگاری با گسیل پوزیترون"، آزمایش‌های چشمی و ژنتیکی راه‌هایی هستند که تا به امروز برای تشخیص بیماری استفاده شده است.
ولی تاکنون هیچ نشانگر زیستی از نظر بالینی کاملاً تأیید نشده است.
در این راستا محققان دانشگاه "جان هاپکینر" اطلاعات مربوط به ۲۹۰ نفر که در خطر بالای ابتلاء به این بیماری بوده‌اند را بررسی کردند. این مطالعات محصول ۲۰ سال بررسی هستند و سالیانه از این افراد اسکن مغزی و آزمایش مایع مغزی نخاعی دریافت می‌شد.
در پایان پروژه ۸۱ نفر مبتلا به آلزایمر و یا اختلال شناختی خفیف تشخیص داده شدند که این امر به محققان اجازه داد پیشرفت بیماری را سال‌ها پیش از بروز علائم آن بررسی کنند.
این محققان به این نتیجه رسیدند که ۱۰ تا ۱۵ سال پیش از بروز علائم بیماری تغییرات ظریفی در بیمار ظاهر می‌شود.
داده‌های حاصل از اسکن "ام‌آرآی"( MRI) نشان داد که اندازه منطقه‌ای در مغز به نام "لوب گیج‌گاهی" کاسته می‌شود.
این تغییرات می‌توانند بین ۳ تا ۹ سال پیش از بروز علائم بیماری شناسایی شوند.
ولی نتیجه جالب‌تر این مطالعه مربوط به نتایج حاصل از آزمایش مایع مغزی نخاعی در بیماران بود که نشان‌دهنده اولین نشانگر زیستی برای بیماری بود.
این نتیجه به این ترتیب بود که افزایش حضور "پروتئین‌های تاو " در مایع مغزی نخاعی در حدود ۳۰ سال پیش از بروز آلزایمر می‌تواند با آن مرتبط باشد.
پروتئین‌های دیگر از قبیل "آمیلوئید بتا" و "تاو فسفریلیت" نیز ۱۰ تا ۱۵ سال پیش از شروع علائم ظاهری بیماری بروز پیدا می‌کنند.
به رغم پیشرفت کندی که این مطالعه دارد، محققان آن معتقدند که این پروژه در نهایت منجر به کشف راه‌های مؤثر برای تشخیص آلزایمر در مراحل اولیه آن خواهد شد.
"لارنت یونس" از محققان پروژه اظهار کرد، مطالعات ما نشان می‌دهد که ممکن است از روش‌های تصویربرداری مغزی و تحلیل مایع مغزی نخاعی برای تشخیص بیماری آلزایمر ۱۰ سال (و یا بیشتر) قبل از وقوع آن استفاده کرد.
نتایج این پژوهش در مجله " Frontiers" انتشار یافت.
انتهای پیام
