حضور سومین سیاره در سامانه "کپلر -۴۷ " تأیید شد
اخترشناسان در مطالعه اخیرشان حضور سومین سیاره فراخورشیدی در سامانه ستاره‌ای دوتایی "کپلر -۴۷" (Kepler-۴۷) را تأیید کردند.
به گزارش ایسنا و به نقل از دیلی میل، سومین سیاره فراخورشیدی در حالی‌که در حال چرخش در اطراف ستارگان دوقلوی از پیش شناخته شده سامانه کپلر -۴۷ بود، شناسایی شد.
سیاره فراخورشیدی تازه کشف شده، "کپلر -۴۷ دی" (Kepler-۴۷d) نام دارد و بنابر تخمین‌ها سیاره مذکور اندازه‌ای ما بین اندازه سیاره زحل و نپتون دارد و از دو سیاره‌ای که پیشتر در این سامانه شناسایی شده‌اند (کپلر -۴۷ بی و کپلر -۴۷ سی)، بزرگ‌تر است.
به گفته پژوهشگران "دانشگاه ایالتی سن‌دیگو"ی ایالات متحده آمریکا دمای سیاره مذکور ۱۶۹ درجه سانتی‌گراد (۳۳۶ درجه فارنهایت) است. حضور سیاره در حالی‌که مدار هم‌محور آن به آرامی در حال تغییر بود، شناسایی شد.
کپلر -۴۷ یک سامانه ستاره‌ای دوتایی است. ستاره دوتایی به یک سامانه ستاره‌ای گفته می‌شود که در آن دو ستاره به هم نزدیک هستند و به دور مرکز سنگینی سراسری مشترک میان خود گردش می‌کنند. بررسی‌های جدید نشان می‌دهند که درصد زیادی از ستارگان بخشی از یک سامانه حداقل دو ستاره‌ای هستند. ستارگان دوتایی در اخترفیزیک بسیار مهم هستند زیرا ویژگی‌های مدار آن‌ها جرم و چگالی آن ستارگان را برای اخترشناسان مشخص می‌کند.
کپلر -۴۷ با داشتن چندین سیاره یک سامانه ستاره‌ای منحصر به فرد در میان سامانه‌های ستاره‌ای که تا به امروز فهرست شده‌اند، محسوب می‌شود.
این سیستم ستاره ۳۴۰۰ سال نوری از زمین فاصله دارد و برای اولین بار توسط" تلسکوپ فضایی کپلر" در سال ۲۰۱۲ شناسایی شد.
محققان دانشگاه ایالتی سن‌دیگو تأیید کرده‌اند که سیاره سوم مذکور در مدار بین دو سیاره دیگر حضور دارد. اخترشناسان بر این باورند که این سیاره در جایی بین سیاره نپتون و زحل قرار دارد.
هر سه سیاره سامانه کپلر -۴۷ از روش "گذر" (transit) شناسایی شده‌اند. گذر در اصطلاح نجوم، هنگامی است که جرم کوچک‌تری از مقابل قرص جرم بزرگ‌تری در آسمان، گذر یا عبور (Transit) می‌کند. بطوری‌که چند رصدگر این پدیده را از نقاط مناسب بتوانند مشاهده کنند. در این مورد برای نمونه گذر سیارات داخلی (عطارد و زهره) از روی زمین مقابل قرص خورشید دیده می‌شود. در اصطلاح دیگر نجومی، وقتی یک جرم سماوی به علت حرکت ظاهری کره آسمان از نصف‌النهار ناظر می‌گذرد، نیز گذر گفته می‌شود. "سیاره کپلر -۴۷ دی" پیش از این به دلیل سیگنال‌های گذر قابل شناسایی نبود.
یافته‌های این مطالعه در مجله" The Astronomical Journal "منتشر شد.
انتهای پیام
