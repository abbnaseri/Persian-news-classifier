انتشار مصاحبه‌ کم‌سابقه با اولین ماه‌نوردان برای نخستین‌بار
شبکه PBS برای اولین بار، یک مصاحبه از تیم فضانوردان و پرسنل ناسا که در مأموریت آپولو ۱۱ شرکت کردند و باعث شدند انسان روی ماه قدم بگذارد، منتشر کرد.
به گزارش ایسنا و به نقل از اسپیس، در میان این افراد مصاحبه شونده یکی از اولین انسان‌هایی است که روی سطح قدم نهاد.
فیلم‌های این مصاحبه که تازه منتشر شده است، طی مراحل تولید مستند "به سمت ماه"(To the Moon) در سال ۱۹۹۸ فیلمبرداری شده است. این مستند راجع به رقابت فضایی میان آمریکا و اتحاد جماهیر شوروی به بحث می‌پردازد.
این رقابت سبب شد تلاش برای قدم گذاشتن اولین انسان روی ماه تشدید شود که در نهایت هم آمریکا پیروز میدان شد.
در این آرشیو مصاحبه‌ای با "باز آلدرین"( Buzz Aldrin) به چشم می‌خورد. فضانوردی که به دومین انسانی تبدیل شد که ۵۰ سال پیش روی ماه قدم گذاشت.
باز آلدرین دومین انسانی که روی ماه قدم نهاد، در بخشی از این مصاحبه می‌گوید، اگر بخواهم راجع به این موضوع حرف بزنم که آیا واقعاً دلم می‌خواست که نفر اول باشم یا نه، می‌توانم به این نتیجه برسم که واقعاً نمی‌خواستم. زیرا در آن زمان نسبت به مسئولیت‌ها و تعهدات پرواز مشارکت کمی داشتم. دومین نفر در پرواز هم همان کار را انجام می‌دهد، شاید بیشتر.
وی ادامه داد: در آن زمان من این احساس را داشتم که مورد توجه و در معرض دید مردم قرار گرفتم. در واقع فاصله زیاد ماه با زمین به اندازه‌ای است که به نظر نمی‌رسد مورد دید باشید، ولی زمانی که می‌فهمید بسیاری از مردم از تلویزیون شما را تماشا می‌کنند و صدای شما را می شنوند، نگران می‌شوید که کار اشتباهی انجام می‌دهید یا خیر؟
کل آرشیو فیلم‌ها در سایت "americanarchive.org" در دسترس است و شامل مصاحبه با بسیاری از افراد کلیدی از برنامه آپولو و صنعت فضا در سال ۱۹۹۸ است.
از میان این افراد مصاحبه‌شونده در پروژه آپولو می‌توان به "جیم لاول"(Jim Lovell) اشاره کرد. وی در مأموریت‌های آپولو ۸ و ۱۳ دور ماه گردش کرد.
از دیگر افراد "فاروق الباز"(Farouk El-Baz) و "جین کرانز"( Gene Kranz) مدیر پرواز پیشین ناسا نیز هستند.
فاروق الباز دانشمند مصری آمریکایی است که به عنوان دستیار در برنامه‌ریزی اکتشاف زمین‌شناسی ماه، مانند انتخاب سایت‌های فرود برای مأموریت‌های آپولو و آموزش فضانوردان برای انتخاب نمونه‌های مناسب از خاک ماه و آوردن آن‌ها به زمین برای تجزیه و تحلیل و مطالعه در ناسا کار می‌کرد.
آلدرین در پاسخ به سوالی راجع به احساسش در مورد اینکه دومین نفر بوده که روی ماه قدم گذاشته و نه اول، ادامه داد: ترجیح می‌دهم با این حقیقت مرتبط شوم که روی اولین فرودگر قمری بودم، نه اینکه دومین انسانی بودم که روی ماه قدم گذاشت. ولی به صورت کلی این حقیقت مرا زیاد اذیت نمی‌کند.
وی همچنین گفت که اگر قرار باشد دوباره به ماه سفر کند مطمئناً این کار را خواهد کرد و درست است که این سفر آسیب زیادی به وی زده ولی در عوض وی به خاطر تجربه این سفر انسان بهتری شده است.
از شخصیت‌های کلیدی جدیدتری که مصاحبه شده‌اند می‌توان به "رابین کانوپ"(Robin Canup) و "کارولین شومیکر"(Carolyn Shoemaker) نیز اشاره کرد.
شبکه PBS در بیانیه‌ای اعلام کرد که این مصاحبه‌ها دیدگاه‌های دست اول بسیاری از افرادی را شامل می‌شود که در آپولو ۱۱ شرکت کرده‌اند و پیچیدگی‌های فنی، سیاسی و احساسی این سفر حماسی را به تصویر می‌کشد.
این مجموعه شامل ویدئوهایی از قبیل ۱۴۶ ویدئو خام و ویرایش نشده از فضانوردان، مهندسان، مدیران پرواز و قمر شناسانی است که در برد آمریکا در این رقابت فضایی حضور داشتند و قرار است در برنامه‌ی "تابستان فضایی" (Summer of Space) از شبکه PBS پخش شود.  انتهای پیام
