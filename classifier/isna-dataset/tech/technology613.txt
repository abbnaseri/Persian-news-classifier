ساخت یک ارگانیسم زنده با ژن‌های مصنوعی
دانشمندان توانستند نقطه عطف مهمی در ساخت حیات مصنوعی ایجاد کنند.
به گزارش ایسنا و به نقل از تک‌تایمز، محققان توانستند گامی رو به جلو در زمینه زیست‌شناسی مصنوعی انجام دهند.
در این مطالعه محققان برای اولین بار توانستند یک ارگانیسم زنده با کد ژنتیکی بسازند.
این برای اولین بار است که انسان‌ها به این موفقیت دست می‌یابند.
در مقاله‌ای که در مجله "نیچر"(Nature) انتشار یافت، محققان آزمایشگاه زیست‌شناسی مولکولی انجمن تحقیقات پزشکی انگلیس نشان دادند که توانستند در آزمایشگاه یک باکتری "اشریشیا کُلای" بسازند که کاملاً از ژن‌های مصنوعی ساخته شده است.
"اشریشیا کُلای" بطور اختصار "E.coli" نوعی باسیل گرم منفی از خانواده "انتروباکتریاسه" است که به‌طور شایع در روده جانوران خونگرم وجود دارد.
ژنوم ارگانیسم‌ها از ژن‌هایی تشکیل شده است که هر کدام از آنها از بازهای نوکلئوتیدی "گوانین"(G)، "تیمین"(T)، "آدنین"(A) و "سیتوزین"(C) تشکیل شده‌اند.
در اغلب موجودات زنده این واحدهای نوکلئوتیدی به صورت کلمات سه حرفی با عنوان "رمز ژنتیکی"(codon) به صورت رشته‌ای درمی‌آیند.
هر ترکیب سه حرفی مربوط به یکی از ۲۰ آمینواسید است. آمینواسیدها هم واحدهای تشکیل دهنده "پروتئین‌ها" محسوب می‌شوند.
"جیسون چین"(Jason Chin) زیست شناس سلولی مولکولی آزمایشگاه "MRC" اظهار کرد، در این پروژه من و همکارانم راجع به لزوم وجود کدهای ژنتیکی کنجکاو بودیم و به همین دلیل بررسی کردیم که آیا وجود ۶۴ "رمز ژنتیکی" برای زندگی بخشیدن به یک موجود لازم و ضروری است یا خیر؟
محققان برای پاسخ به این سوال یک نسخه جدید از باکتری "اشریشیا کُلای" را توسعه دادند که تنها از ۶۱ رمز ژنتیکی استفاده می‌کند تا تمام آمینواسیدهای مورد نیاز برای یک ارگانیسم زنده را بسازد.
نتیجه آزمایش آن‌ها هم ساخت یک باکتری "اشریشیا کُلای" شد که با استفاده از تکنیکی به نام "Syn۶۱" کدهای ژنتیکی باکتری در آن دوباره طراحی شده است.
انتهای پیام
