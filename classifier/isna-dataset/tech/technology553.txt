استفاده از اوریگامی برای فرود نرم موشک
ممکن است "اوریگامی‌ها"، فرود موشک روی زمین را آسان‌تر کنند.
به گزارش ایسنا و به نقل از دیلی‌میل، وسایل نقلیه پرتابی مانند موشک "فالکون 9"(Falcon 9 ) شرکت "اسپیس ایکس"(SpaceX) باید از طریق جایگاه فرود، تأثیرات نیروی حاصل از آن را کنترل کنند.
یکی از راه‌هایی که برای مقابله با این نیرو وجود دارد، ساخت پایه‌ای است که از موادی ساخته شده باشد که نیروی حاصل از فرود را جذب کنند و ضربه آن را خنثی کنند.
در این راستا محققان دانشگاه "واشنگتن" راه‌حلی نو برای این موضوع پیدا کرده‌اند تا به کاهش نیروهای حاصل از فرود موشک کمک کنند.
این محققان یک مدل کاغذی از یک "فراماده"(metamaterial) ساختند که از چروک‌های ایجاد شده در اثر تا شدن کاغذ استفاده می‌کند تا نیروی حاصل از فرود را کاهش دهد.
"متامتریال" یا "فراماده" به ماده مرکبی گفته می‌شود که دارای خواص نامتعارف الکترومغناطیسی در ساختار وجودی خود است.
این مدل در عوض نیرویی که تنش را در زنجیره کاهش می‌دهد، تقویت می‌کند.

برای واضح‌تر شدن عملکرد این نوع ماده می‌توان گفت: اگر شما یک کلاه ایمنی برای بازی فوتبال آمریکایی به سر کنید که از این مواد ساخته شده باشد، با خوردن یک ضربه روی سرتان، اصلاً ورود آن ضربه را احساس نخواهید کرد.
"جینکیو یانگ"(Jinkyu Yang) از محققان پروژه اظهار کرد، به محض اینکه انرژی حاصل از ضربه به سر شما برسد، انرژی فشاری نخواهد بود. در عوض کششی خواهد بود.
فراماده‌ای که این تیم تحقیقاتی ساخته است، مانند لگو است و می‌توان با استفاده از آن هر ساختاری را ساخت.
محققان پروژه معتقدند که "اوریگامی" بهترین چیزی است که عملکردی مانند واحدهای لگو خواهد داشت.
این مدل کاغذی از فراماده‌ها فشار وارد شده را خنثی می‌کند و تنش‌هایی که بر اثر ورود فشار به آن وارد می‌شود را به حالت طبیعی بازمی‌گرداند.
یانگ ادامه داد، اثرات شدید یک ضربه، مشکلی است که ما روزانه با آن مواجه هستیم. به عنوان مثال در نظر داریم از این مواد برای کمک به مردم و ماشین‌هایی استفاده کنیم که دچار تصادف می‌شوند.
نتایج این پژوهش روز گذشته در مجله "Science Advances" انتشار یافت.

انتهای پیام
