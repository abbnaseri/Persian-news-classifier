پرتاب یک ماهواره تایلندی با موشک چاپ ۳بعدی
شرکت "ریلیتیویتی اسپیس"(Relativity Space) اعلام کرد که قصد دارد دومین همکاری خود را با یک شرکت تایلندی انجام دهد. 

به گزارش ایسنا و به نقل از اسپیس، شرکت خصوصی آمریکایی "ریلیتیویتی اسپیس"(Relativity Space) که موشک‌های چاپ سه‌بعدی می‌سازد، به تازگی از همکاری دوم خود خبر داده است.
این شرکت مدعی است که ظرف کمتر از ۶۰ روز قادر است یک موشک را با فناوری چاپ ۳ بعدی بسازد.
این شرکت سازنده موشک‌های چاپ سه بعدی گفت که قرار است این بار با یک شرکت تایلندی به نام "مواسپیس"(mu Space) همکاری کند تا طی ۳ سال آتی یک ماهواره به مدار پایین زمین ارسال گردد.
ممکن است ماهواره شرکت "mu Space" در سال ۲۰۲۲ میلادی راه‌اندازی شود و توسط موشکی که شرکت ریلیتیویتی با استفاده از فناوری چاپ سه‌بعدی خواهد ساخت، به فضا ارسال گردد. شرکت ریلیتیویتی مدعی شده که این موشک اولین موشکی در جهان خواهد بود که با فناوری چاپ سه‌بعدی ساخته شده و مورد استفاده قرار گرفته است.
این وسیله پرتاب "تران ۱"( Terran ۱) نامیده شده و قادر است محموله‌ای با وزن هزار و ۲۵۰ کیلوگرم را به مدار زمین ارسال کند.
هزینه هر پرتاب موشک نیز ۱۰ میلیون دلار برآورد شده است.
شرکت ریلیتیویتی گفته که دستگاه چاپگر این شرکت بزرگترین چاپگر سه بعدی فلزی در جهان است که ظرفیت این را دارد که در کمتر از ۶۰ روز مواد خام را به موشک‌هایی مانند " تران ۱" تبدیل کند.
انتهای پیام
