تاثیر مثبت قهوه بر روده‌
پژوهشگران آمریکایی توانستند در پژوهش جدیدی، تاثیر مثبت قهوه را بر عملکرد روده مشخص کنند.
به گزارش ایسنا و به نقل از ساینس‌دیلی، کسانی که اهل نوشیدن قهوه هستند می‌دانند که این نوشیدنی می‌تواند به عملکرد روده کمک کند اما پژوهشگران "دانشگاه تگزاس"(UT) سعی دارند دلیل اصلی این موضوع را کشف کنند. آنها در پژوهش جدید خود، به موش‌ها قهوه دادند و همچنین، قهوه را در پتری‌دیش با باکتری روده ترکیب کردند. نتیجه این آزمایش نشان داد که قهوه می‌تواند باکتری را سرکوب کند و تحرک عضلات روده را افزایش دهد.
"ژوان ژنگ شیء"(Xuan-Zheng Shi)، استادیار پزشکی دانشگاه تگزاس و نویسنده ارشد این پروژه گفت: هنگامی که موش‌ها را به مدت سه روز با قهوه تغذیه کردیم، توانایی عضلات روده کوچک آنها افزایش یافت. نکته جالب اینجاست که همه این پیامدها، بدون وجود کافئین در قهوه رخ داد زیرا قهوه بدون کافئین نیز اثرات قهوه معمولی را دارد.
پژوهشگران، دلیل یا مکانیسم خاصی برای تأثیر قهوه بر روده مشخص نکردند. آنها تغییرات باکتری روده را هنگام قرار گرفتن در معرض قهوه طی سه روز مورد بررسی قرار دادند و تغییرات عضلات روده بزرگ و کوچک و همچنین واکنش عضلات به قهوه را ثبت کردند.
این پژوهش نشان داد که رشد باکتری‌ها و میکروب‌های دیگر در مدفوع موجود در پتری‌دیش، با محلولی حاوی ۱.۵ درصد قهوه سرکوب می‌شود و گسترش آنها با سه درصد قهوه کاهش می‌یابد. قهوه بدون کافئین نیز همین اثرات را بر میکروبیوم روده دارد.
پس از اینکه موش‌ها قهوه را به مدت سه روز مصرف کردند، میزان کلی باکتری در مدفوع آنها کاهش یافت. پژوهشگران تاکید کردند که برای مشخص کردن "فیرمیکوت‌ها"(firmicutes) که باکتری‌های خوب هستند و "انتروباکتریاسیا" (enterobacteria) که تاثیر منفی دارند، به پژوهش بیشتری نیاز است.
انتهای پیام
