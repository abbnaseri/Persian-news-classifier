"استارلاینر" آخرین و پیچیده‌ترین آزمون خود را پشت سر گذاشت
کپسول حمل خدمه شرکت بوئینگ موسوم به "استارلاینر" آخرین و سخت‌ترین آزمایش چتر نجات خود را با موفقیت پشت سر گذاشت.
به گزارش ایسنا و به نقل از گیزمگ، کپسول "CST-100 استارلاینر" که توسط شرکت بوئینگ طراحی شده و توسعه یافته است، آزمون پنجم و نهایی و خطرناک چتر نجات خود را با موفقیت به پایان رساند.
این کپسول فضایی از ارتفاع ۱۲ هزار و ۲۰۰ متری از یک بالن رها شد و با استفاده از سه چتر نجات از شش چتر نجات خود که برای استفاده در صورت ایجاد اختلال در سه چتر اول تعبیه شده بود به سلامت در یک بیابان فرود آمد.
این آزمایش یکی از آخرین گام‌های مهم بود که "استارلاینر" را برای اولین پرواز بدون سرنشین خود سوار بر موشک "اطلس 5"(Atlas V) متعلق به اتحادیه پرتاب آمریکا(ULA) از مرکز فضایی کندی ناسا در فلوریدا طی ماه‌های آتی آماده خواهد کرد.
اولین مأموریت "استارلاینر" شامل اقامت یک هفته‌ای در ایستگاه بین‌المللی فضایی(ISS) و پس از آن بازگشت کنترل شده به زمین و بازیابی است.
اگر اولین مأموریت "استارلاینر" موفقیت آمیز باشد، ممکن است در دومین مأموریت خود، "کریس فرگوسن" فضانورد بوئینگ و "مایک فینک" و "نیکول مان" فضانورد ناسا را قبل از پایان سال جاری به ایستگاه فضایی ببرد که در این صورت آنها نخستین فضانوردانی خواهند بود که پس از بازنشسته شدن "شاتل فضایی"(Space Shuttle) در سال ۲۰۱۱ از خاک آمریکا به فضا خواهند رفت.
طبق گفته بوئینگ، آزمایش چتر نجات "استارلاینر" چهار دقیقه طول کشید که هر سه چتر بدون خطا عمل کردند و توانایی خود را در فرود ایمن حتی در شرایط آب و هوایی نامطلوب به خوبی نشان دادند.
این شرکت می‌گوید فرود این کپسول بسیار مهم است، چرا که بر خلاف کپسول‌های با قابلیت حمل سرنشین پیشین آمریکا، "استارلاینر" برای فرود و بازیابی روی زمین طراحی شده است.
"جان مالهالند" مدیر اجرایی پروژه استارلاینر می‌گوید: فراهم کردن ایمنی برای فضانوردان، تمرکز اصلی ما است و این فرود موفق در یک وضعیت دشوار، تعهد عمیق ما را تأیید می‌کند.
وی افزود: من می‌خواهم از همکارانم در تیم توسعه استارلاینر از جمله ناسا و ارتش ایالات متحده بخاطر نقش خود در ایمنی و موفقیت این مأموریت، تشکر کنم. استارلاینر با مشارکت آنها اواخر امسال به ایستگاه بین‌المللی فضایی سفر می‌کند و با خیال راحت به خانه بازمی‌گردد.
انتهای پیام
