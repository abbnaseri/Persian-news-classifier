افزایش ۷۰ درصدی دانشگاه‌های ورشکسته در انگلیس
تعداد دانشگاه‌های انگلیس که با کسری بودجه مواجه هستند در عرض یک سال ۷۰ درصد افزایش یافته است.
به گزارش ایسنا و به نقل از بی‌بی‌سی، در سال تحصیلی ۲۰۱۷- ۲۰۱۸، هزینه‌های ۳۲ مؤسسه تحصیلات تکمیلی در انگلیس بیشتر از میزان درآمدشان بوده است در حالیکه این تعداد در سال تحصیلی ماقبل ۱۹ موسسه بود.
بنابر اعلام اتحادیه دانشگاه‌ها و کالج‌های انگلیس(UCU) ،افزایش کسری بودجه در دانشگاه‌های این کشور منجر به کاهش حمایت از کارکنان دانشگاه‌ها و دانشجویان شده است.
وزارت آموزش انگلیس در این باره اظهار نظر نکرده است. سخنگوی اتحادیه دانشگاه‌های بریتانیا که نماینده مؤسسات آموزش عالی این کشور است می‌گوید: به رغم چالشها و شرایط مالی ناپایدار دانشگاه‌ها با موفقیت در حال اداره کردن مسائل مالی خود هستند.
در انگلیس، تعداد دانشجویان تحصیلات تکمیلی افزایش یافته در عوض کسری بودجه مؤسسات تحصیلات تکمیلی هم افزایش یافته است.
"ماریا بتول" یکی از دانشجویان دانشگاه "برادفورد"( Bradford) اظهار کرد، کسری بودجه ۱۲ میلیون پوندی دانشگاه او باعث ایجاد نگرانی در دانشجویان شده و تحصیلات آن‌ها را در معرض خطر قرار داده است.
وی ادامه داد، من واقعاً نسبت به اوضاع مالی دانشگاهم احساس نگرانی می‌کنم زیرا که طی دو سال اخیر بیش از ۲۰۰ کارمند دانشگاه تعدیل نیرو شدند.
وی گفت، پس این به این معناست که حمایت کمتری از دانشجویان صورت می‌گیرد. بنابراین شرایط تحصیل و یادگیری استرس‌زاتر و دشوارتر است.
"مت وادوپ" از UCU گفت: دانشگاه‌ها به علت افزایش دستمزد، حقوق‌های بازنشستگی کارکنان و شرایط نامعلوم "برکزیت"(خروج بریتانیا از اتحادیه اروپا) دچار کمبود منابع مالی شده‌اند.
در سال ۲۰۱۷- ۲۰۱۸ از هر چهار دانشگاه انگلیس، یک دانشگاه دچار کمبود منابع مالی شده است که این میزان در سال ۲۰۱۲ تا ۲۰۱۳ یک دانشگاه از هر ۱۰ دانشگاه بود.
انتهای پیام
