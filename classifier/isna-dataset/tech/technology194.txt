انگیزه داشته باشید تا دنیای بهتری بسازید
"تیم کوک"( Tim Cook) مدیر شرکت اپل در مراسم جشن فارغ‌التحصیلی ۲۰۱۹ دانشجویان دانشگاه "استنفورد" و دانشگاه "تولین" شرکت کرده و برای دانشجویان سخنرانی کرد.
به گزارش ایسنا و به نقل از بیزینس اینسایدر، "تیم‌ کوک" با شرکت در مراسم جشن فارغ‌التحصیلی دانشجویان دانشگاه "استنفورد"، برای آن‌ها سخنرانی و دانشجویان را تشویق کرد که از اختلافات پیش آمده در چند سال اخیر میان غول‌های فناوری سیلیکون‌ولی مانند "گوگل" و "فیسبوک" درس بگیرند.
وی سخنرانی خود را با محوریت پذیرش مسئولیت و داشتن شجاعت برای گوش دادن به دیگران انجام داد.
کوک خطاب به دانشجویان اظهار کرد، سازنده باشید و در ساخت چیزهایی سهیم باشید که پس از گذشت زمان هم تفاوت ایجاد می‌کنند. افراد سازنده افکاری راحت دارند و معتقدند که روزی فرا خواهد رسید که کار ساخت آن‌ها از خودشان بزرگ‌تر خواهد شد و تأثیرات آن روی چندین نسل بعد هم باقی خواهد ماند.

وی با اشاره به فوت "استیو جابز" بنیانگذار اپل در سال ۲۰۱۱ میلادی ادامه داد، پس از مرگ استیو جابز دریافتم که میان آماده شدن و آماده بودن تفاوت است.
در آن زمان می‌دانستم که باید بهترین نسخه از خودم که در توانم بود را نشان دهم.
مدیرعامل شرکت اپل افزود، ریسک کنید تا چیزی بزرگ‌تر بسازید و علاوه بر آن به چیزهای مختلف نگرشی متفاوت پیدا کنید و انگیزه داشته باشید تا دنیای بهتری بسازید.
انتهای پیام
