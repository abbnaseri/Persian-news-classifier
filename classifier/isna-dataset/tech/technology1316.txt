احتمال مجازات آلمان توسط آمریکا در صورت استفاده از فناوری هوآوی
آمریکا به آلمان گفته است تا استفاده خود از فناوری شرکت چینی هوآوی در زیرساخت‌های اینترنت 5G را متوقف کند و اگرنه با مجازات روبرو خواهد شد.
به گزارش ایسنا و به نقل از انگجت، ایالات متحده آمریکا در حال تحت فشار قرار دادن متحدان خود به عدم استفاده از فناوری‌های شرکت هوآوی است و طی مدت اخیر به هشدار بسنده می‌کرد اما اکنون به تهدید و احتمال بروز عواقب جدی رو آورده است.
نشریه وال استریت متوجه شده است که "ریچارد گرنل" سفیر ایالات متحده در آلمان نامه‌ای به وزیر اقتصاد آلمان نوشته و هشدار داده است که اگر آلمان اجازه دهد شرکت‌های چینی مانند هوآوی در ساخت زیرساخت‌های شبکه 5G دخیل باشند، ایالات متحده اشتراک هوشمند داده‌های خود را با این کشور محدود می‌کند.
گرنل گفت که ارتباطات امنیتی برای امنیت کشورها حیاتی است و شرکت‌هایی مانند هوآوی می‌توانند این امنیت را تضعیف کنند.
آلمان پس از اینکه یک بررسی و تحقیق نشان داد هیچ شواهدی وجود ندارد که هوآوی در انتقال داده‌ها از طریق تجهیزات بی‌سیم اختلال ایجاد کند به هوآوی اجازه داد در قراردادهای 5G این کشور شرکت کند.
مقامات آمریکایی تاکنون مدارکی بر خلاف این موضوع رو نکرده‌اند بلکه بر احتمال تهدیدات امنیتی تاکید کرده و هوآوی را به نقض تحریم‌ها و سرقت اطلاعات متهم کرده اند.
البته آلمان با بازرسی کدهای منبع و نظارت بر افرادی که از شبکه‌های 5G استفاده می‌کنند، در حال پیشبرد برخی از اقدامات امنیتی برای نظارت بر شرکت‌های چینی است.
اگر آمریکا تهدیدات خود را عملی کند، می‌تواند تأثیرات قابل توجهی بر انگلیس و سایر کشورهای اروپایی که تصمیم به استفاده از تجهیزات چینی در بخش‌های شبکه خود دارند داشته باشد.
این موضوع قطعاً باعث دردسر شرکت‌هایی مانند هوآوی می‌شود چرا که دسترسی آنها به بازارهای بزرگ را قطع می‌کند.
کشورهای دیگر نیز به این دلیل که داده‌های امنیتی آمریکا برایشان حیاتی است حتی اگر اعتقاد نداشته باشند که شرکت‌های چینی یک تهدید واقعی هستند از کار با این شرکت‌ها هراس خواهند داشت.
انتهای پیام
