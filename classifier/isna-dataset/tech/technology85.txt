اصلاح "گلکسی فولد" بالاخره تمام شد
شبکه خبری بلومبرگ اعلام کرد در نهایت بازطراحی و اصلاح گوشی تاشوی سامسونگ موسوم به "گلکسی فولد" تکمیل شده است اما باز هم شرکت سامسونگ این گوشی را در رویداد معرفی گلکسی نوت ۱۰ عرضه نخواهد کرد.
به گزارش ایسنا و به نقل از انگجت، شبکه خبری بلومبرگ می‌گوید، منابعی که خواستند نامشان فاش نشود گفته‌اند که سامسونگ طراحی مجدد گوشی تاشوی "گلکسی فولد"(Galaxy Fold) را تکمیل کرده است.
به گفته این منابع، لایه محافظ برای جلوگیری از شکستگی نمایشگر در حال حاضر روی تمام صفحه را پوشش می‌دهد و تا داخل قاب کشیده شده است تا مردم آن را مثل قبل به تصور اینکه تنها یک پوشش محافظ فابریک است، تصادفاً جدا نکنند.
همچنین گویا شکاف موجود در وسط این گوشی را کوچک کرده‌اند و لولا هم اصلاح شده است تا سازگاری بیشتری با صفحه نمایش داشته باشد.

همانطور که می‌دانید قرار بود این دستگاه ۲۰۰۰ دلاری تاکنون روانه بازار شده باشد، اما پس از آنکه چند آزمایش کننده در ماه آوریل مشکلات متعددی را در آن دیدند، سامسونگ برنامه خود را برای عرضه عمومی این گوشی به تأخیر انداخت و هنوز هم مشخص نیست تا چه زمانی طول می‌کشد.
با فرض اینکه همه چیز دقیق اصلاح شده باشد و بخش‌های بازسازی شده به زودی برای تولید انبوه به ویتنام منتقل شود، نباید به این زودی‌ها انتظار عرضه این گوشی تاشو را داشته باشیم.
گوشی گلکسی نوت 10(Galaxy Note 10) هفتم اوت در رویداد سامسونگ در بروکلین رونمایی خواهد شد، اما این منابع ناشناس به بلومبرگ گفته‌اند "گلکسی فولد" در این رویداد معرفی نخواهد شد و حتی سامسونگ تاریخ عرضه آن را نیز اعلام نخواهد کرد.
انتهای پیام
