شارژ همزمان 3 دستگاه هوشمند با پد بیسیم 
دیگر افراد نگران شارژ وسایل هوشمند خود نباشند چرا که توسط یک پد شارژ خارق‌العاده می‌توانند همزمان گوشی آیفون، اپل واچ و ایرپادهای خود را شارژ کنند.
به گزارش ایسنا، روزانه فناوری‌های بسیاری روانه بازار می‌شوند اما قطعاً کارایی برخی از آنها شگفت انگیز است یکی از این فناوری‌ها پدهای شارژ بی‌سیم هستند.
فناوری شارژ سریع و بی‌سیم یکی از آن دسته تکنولوژی‌هایی است که این روزها از استقبال بی‌نظیر و کم سابقه‌ای از سوی شرکت‌های فعال در حوزه فناوری و همچنین کاربران و علاقمندان به گجت‌های تکنولوژیک برخوردار شده است.
از شرکت‌های بزرگی که در این راستا اقدامات متعددی را انجام داده‌اند، می‌توان به اپل و سامسونگ اشاره کرد که تاکنون با معرفی و رونمایی از محصولاتی این چنینی تب و تاب شارژرهای بی‌سیم و سریع را به بازارهای جهانی موبایل و گجت‌های مربوط به آن آورده‌اند.
یکی از عواملی که در تولید و توسعه پدهای شارژ سریع و بیسیم تأثیرگذار است، رعایت استاندارد و پروتکل‌های مربوطه است که علاوه بر آنکه خود پدهای شارژ نباید داغ شوند، گوشی هوشمند متصل به آن نیز نباید با آسیب‌های جدی همچون گرمای بیش از حد مواجه شود.
اخیراً کمپانی"آی.پی.ام" شارژری به نام پد شارژر بیسیم "آی.پی.ام ۳ در ۱"(iPM ۳ in ۱) توسعه داده است که کاربران توسط آن می‌توانند سه دستگاه خود را همزمان شارژ کنند. شارژر مذکور سرعت بالایی در شارژ وسایل هوشمند دارد و قیمت آن ۶۹.۹۹ دلار است.
توسط این شارژر دیگر نیازی به شارژرهای سیمی خسته کننده ندارید و نکته جالب این است که این شارژر نه تنها محصولات شرکت اپل بلکه محصولات هوشمند بیسیم تمامی شرکت‌ها را شارژ می‌کند.
این محصول مجهز به تراشه کنترل ۱۰ واتی است که این موضوع باعث می‌شود دستگاه‌های کاربران سریع و همزمان شارژ شوند.

انتهای پیام
