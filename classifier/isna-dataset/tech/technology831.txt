جذب انرژی خورشیدی در مدارس آغاز می‌شود
پژوهشگران دانشگاه "استنفورد" باور دارند که می‌توان با نصب پنل‌های خورشیدی در محوطه مدارس، به کاهش آلودگی هوا و هزینه کمک کرد.
به گزارش ایسنا و به نقل از وب سایت رسمی دانشگاه استنفورد، پژوهش جدیدی نشان می‌دهد که پروژه‌های نصب پنل‌های خورشیدی روی پشت بام یا محوطه مدارس می‌توانند آلودگی هوا را کاهش دهند، به حفظ محیط زیست کمک کنند و در کاهش هزینه‌ها نیز مؤثر باشند. اجرای این پروژه‌ها می‌تواند سودی به ارزش چهار میلیارد دلار را به همراه داشته باشد.
نوری که به پشت بام و محوطه مدارس می‌تابد، منبعی غنی از انرژی به شمار می‌رود که می‌تواند هزینه‌های الکتریسیته را کاهش دهد.
این پژوهش نشان می‌دهد که نصب پنل‌های خورشیدی در مکان مناسب می‌تواند ۷۵ درصد الکتریسیته مورد نیاز را تأمین کند و میزان کربن منتشر شده در بخش‌های آموزشی را تا ۲۸ درصد کاهش دهد.
پنل‌های خورشیدی می‌توانند مدارس را از شبکه‌هایی که با گاز طبیعی و ذغال‌سنگ تغذیه می‌شوند و به آلودگی هوا و مشکلات قلب و ریه منجر می‌شوند، بی‌نیاز کنند. "گابریل وانگ پارودی"(Gabrielle Wong-Parodi)، از دانشمندان دانشگاه استنفورد و نویسنده این پژوهش گفت: این کار، مزایای بسیاری برای محیط زیست و سلامت انسان دارد.
پروژه‌های جدید مربوط به انرژی خورشیدی می‌توانند به سادگی، به اعتراضاتی که سالانه در مورد بودجه مدارس شکل می‌گیرند، پایان دهند. این پژوهش نشان می‌دهد که سرمایه‌گذاری درست روی پروژه‌های مربوط به انرژی خورشیدی می‌تواند نیاز به بودجه بیشتر را در مدارس رفع کند و هزینه‌ها را کاهش دهد.
مدارس و مؤسسات آموزشی، تقریباً ۱۱ درصد مصرف انرژی و چهار درصد انتشار کربن را به خود اختصاص می‌دهند اما پژوهش‌ها، بیشتر به بررسی ظرفیت پنل‌های خورشیدی در خانه‌ها و مراکز تجاری پرداخته و سهم بزرگ مدارس را در این میان نادیده گرفته‌اند.
پژوهشگران در این پروژه، داده‌های مربوط به ۱۳۲۵۹۲ مدرسه را گردآوری کردند که ۹۹۷۰۰ مورد مربوط به مراکز دولتی و ۲۵۷۰۰ مورد مربوط به مراکز خصوصی بود. سپس، فضاهای مناسب برای نصب پنل خورشیدی را روی پشت بام و محوطه این مراکز بررسی کردند.
نتایج بررسی نشان داد که سه شهر بزرگ آمریکا که هوای آفتابی دارند، بیشترین ظرفیت را برای تولید الکتریسیته از پنل‌های خورشیدی دارا هستند و تقریباً ۹۰ درصد مؤسسات آموزشی، حداقل کمی جای مناسب برای نصب پنل‌ها دارند.
پژوهشگران باور دارند که در صورت تبدیل شبکه‌های جذب انرژی معمولی مدارس به سیستم جذب انرژی خورشیدی، می‌توان آلودگی هوا، هزینه و مشکلات مربوط به سلامتی را تا حد زیادی کاهش داد.
وانگ پارودی افزود: نصب پنل‌های خورشیدی در مدارس می‌تواند به ایده کاهش انتشار گازهای گلخانه‌ای با کمک انرژی تجدیدپذیر، جامه عمل بپوشاند.
این پژوهش، در مجله "Environmental Research Letters" به چاپ رسید.
انتهای پیام
