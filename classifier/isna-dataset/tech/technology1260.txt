حل اسرار کیهانی با کمک نقشه ۳ بعدی نیروی میدان مغناطیسی کهکشان راه شیری
پژوهشگران "دانشگاه ملی استرالیا"(ANU) در مطالعه اخیر خود موفق به ایجاد نقشه سه بعدی از میدان مغناطیسی یک بخش کوچک از کهکشان راه شیری شدند.
به گزارش ایسنا و به نقل از فیز، پژوهشگران استرالیایی با این کار عظیم خود به درک بهتر دانشمندان از مبدا و تکامل جهان کمک می‌کنند.
دکتر "آریس تریتسیس"(Aris Tritsis) از دانشکده نجوم و اخترفیزیک دانشگاه ملی استرالیا و پژوهشگر ارشد این مطالعه گفت: این اولین مطالعه‌ای بود که به وسیله‌ برش‌نگاری توانستیم میزان نیروی میدان مغناطیسی را اندازه گیری کنیم.
برش‌نگاری یا توموگرافی(Tomography) تصویربرداری سه‌بعدی است. در برش‌نگاری، تصویری که به دست می‌آید تنها سایه دوبعدی از حجمی سه‌بعدی نیست، بلکه عکس برشی از حجم است که ممکن است در هر یک از سه جهتِ فضا باشد.
میدان مغناطیسی کهکشان و غبار کیهانی مانند پرده‌ای عمل می‌کند که تابش مراحل اولیه جهان را که به عنوان تابش زمینه کیهانی شناخته می‌شود، خنثی می‌کند و به همین دلیل دانشمندان نیز نمی‌توانند به طور دقیق مدل‌های کیهانی را بررسی کنند.
در کیهان‌شناسی تابش زمینه کیهانی(Cosmic Microwave Background radiation) تابشی الکترومغناطیسی است که سراسر کیهان را پوشانده‌ است.
غبار کیهانی، گرد و غباری است که در فضا وجود دارد. این ذرات بیشترین گونه از ذرات ریز ٬ گرد و غبار هستند که مولکولی به اندازه یک میکرون دارند.
تریتسیس در ادامه افزود: ما اکنون وسیله‌ای برای نشان دادن نیروی میدان مغناطیسی برخی مناطق کهکشان راه شیری داریم و این می‌تواند به ما در درک تکامل هستی کمک بسیاری کند. گام بعدی ما ایجاد اولین نقشه کامل ۳ بعدی از میدان مغناطیسی کهکشان راه شیری است.
یافته‌های این مطالعه در مجله "Astrophysical Journal" منتشر شد.
انتهای پیام
