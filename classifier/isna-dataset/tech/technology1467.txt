تشخیص محل دقیق درد بیماران مبتلا به آرتریت ممکن شد
این واقعیت که بعضی از کودکان ممکن است به بیماری التهاب مفصل یا آرتریت(Arthritis) مبتلا شوند، بسیار غم‌انگیز است.
به گزارش ایسنا و به نقل از گیزمگ، اما در حال حاضر پژوهشگران "دانشگاه تورنتو"(University of Toronto) کانادا الگوریتم‌های یادگیری ماشینی را توسعه داده‌اند که توسط آن می‌توانند کودکان مبتلا به آرتریت را بنابر محل دردشان، به چند دسته تقسیم کنند و دریابند که هر کودک در کدام ناحیه از بدن خود درد بیشتری دارد.
التهاب مفصل یا آرتریت به برافروختگی مفصل که با ورم و درد و محدودیت حرکت همراه است، گفته می‌شود. این التهاب و درگیری می‌تواند عاملی عفونی داشته باشد مانند آرتریت عفونی توسط استافیلوکوک طلایی و تب حاد روماتیسمی (استرپتوکوک) یا عاملی مزمن مانند آرتروز. آرتریت غیرعفونی در آرتریت روماتوئید (روماتیسم مفصلی) و نقرس، آرتریت ری اکتیو و آرتروز نیز دیده می‌شود. آرتریت می‌تواند یک مفصل یا همزمان چند مفصل (پلی آرتریت) را درگیر کند. معمولاً مفصل درگیر دردناک، متورم و ملتهب است و محدودیت حرکتی دارد. در آرتریت اغلب سطح مفصلی و غضروف مفصلی درگیر هستند.
دانشمندان دانشگاه تورنتو در این مطالعه، مجموعه‌ای از اطلاعات بالینی مربوط به ۶۴۰ کودک مبتلا به آرتریت را که از سال ۲۰۰۵ تا سال ۲۰۱۰ جمع آوری کرده بودند مورد بررسی قرار دادند. این اطلاعات شامل علائم هر بیمار و پیشرفت بیماری آنها بود. الگوریتم‌های یادگیری ماشین سپس برای بررسی تمام اطلاعات مورد استفاده قرار گرفتند.
آنچه که پژوهشگران کشف کردند، این بود که بیشتر کودکان ممکن است بسته به منطقه بدن آنها که درد وجود دارد به چند گروه تقسیم شوند.این مناطق شامل لگن، انگشتان دست، مچ دست، انگشتان پا، زانو و مچ پا است. با این حال، برخی از بیماران به طور منظم در یک گروه قرار نداشتند، زیرا درد مفاصل آنها موضعی نبود و آنها کودکانی بودند که مدت بیشتری طول کشید تا به بهبودی برسند.
در حال حاضر توسط الگوریتم مذکور پزشکان قادر خواهند بود به محض تشخیص محل دقیق بدن بیمار که درد دارد، داروهای مرتبط و مناسبی را تجویز کنند. این موضوع سبب بهبودی سریع‌تر افراد نیز می‌شود.
یافته‌های این مطالعه در مجله "PLOS Medicine" منتشر شد.
انتهای پیام
