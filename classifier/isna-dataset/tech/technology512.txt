این هدفون از دل طبیعت آمده است!
یک شرکت فنلاندی، نوعی هدفون ارائه داده که از مواد طبیعی و قابل تجزیه زیستی ساخته شده است.
به گزارش ایسنا و به نقل از تک‌کرانچ، ساخت تجهیزات الکترونیکی بادوام، به تولید حجم گسترده‌ای از ضایعات سمی منجر می‌شود که از بین رفتن آنها به زمان بسیار زیادی نیاز دارد. طراحان یک شرکت فنلاندی موسوم به "آویان" (Aivan) برای رفع این مشکل تصمیم گرفته‌اند از مواد تطبیق‌پذیری استفاده کنند که در طبیعت وجود دارند. آنها هدفون جدیدی ارائه داده‌اند که از نوعی قارچ، پلاستیک زیستی و مواد طبیعی دیگر ساخته شده است.
هدف از ساخت هدفون جدید موسوم به "کوروا"(Korvaa) این است که تجهیزات الکترونیکی، با استفاده از مواد طبیعی ساخته شوند اما شاید به کار بردن این تجهیزات جدید، کمی دشوار باشد. گزارش‌ها حاکی از این هستند که هدفون کوروا، کاملاً از مواد طبیعی ساخته شده است اما نه به این معنا که مستقیماً از طبیعت آمده باشد.

ساختار اصلی این هدفون که از نوعی پلاستیک زیستی ساخته شده، مبتنی بر چاپ سه‌بعدی است و انعطاف کافی را برای استفاده دارد. لایه‌های گوشی هدفون، از پروتئینی موسوم به "هیدروفوبین"(hydrophobin) ساخته شده که شبیه فوم مصنوعی است و حباب‌های کوچکی در آن وجود دارند. این ماده، از نوعی قارچ به دست می‌آید و با نوعی سلولز گیاهی تقویت می‌شود. روی این لایه‌ها را شبکه‌ای پوشانده که با پیچش تارهای مصنوعی عنکبوت ساخته شده است.
کوروا هنوز قابل استفاده نیست و در حال حاضر، یک مفهوم کلی از نخستین نمونه آن ارائه شده است اما قرار نیست این هدفون کاملاً جایگزین هدفون‌های کنونی شود. "توماس تالکویست"(Thomas Tallqvist)، یکی از طراحان کوروا گفت: ارائه طرح این هدفون، تنها برای طرح این موضوع است که مواد ساخته شده با روش مهندسی زیستی کجا می‌روند و ما در آینده می‌توانیم چه کارهایی با آنها انجام دهیم.
قرار است این هدفون جدید، در دو برنامه طراحی در فنلاند به نمایش گذاشته شود.
انتهای پیام
