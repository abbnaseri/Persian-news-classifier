خودروهای تویوتا به "کارپِلی" و "الِکسا" تجهیز می‌شوند
شرکت تویوتا دو مدل از خودروهای ۲۰۱۸ خود را مجهز به  "الِکسا" و "کارپِلی" می‌کند. 
به گزارش ایسنا و به نقل از انگجت، پیش از این شرکت "تویوتا" اعلام کرده بود که دستیار صوتی الِکسا را به دو مدل از خودروهای خود وارد خواهد کرد که حال این امکان به حقیقت پیوسته است و به زودی این خودروها به این تکنولوژی مجهز خواهد شد.
اگر کسی قصد استفاده از امکانات پیشرفته تلفن همراه در خودروی خود را داشته باشد، نیازی نیست که حتماً مدل جدید خودروهای تویوتا را خریداری کند زیرا این شرکت اعلام کرده که خودروهای مدل ۲۰۱۸ "تویوتا سیه‌نا"( Sienna) و "تویوتا کمری"( Camry) قابلیت اتصال با دستیار صوتی "الکسا" آمازون و "کارپلی"( CarPlay) شرکت اپل را پیدا می‌کنند.
کارپلی یک استاندارد شرکت اپل است که رادیو یا کنسول خودرو را به یک صفحه نمایش ارتباط می‌دهد و همچنین می‌توان به وسیله آن گوشی موبایل آیفون را نیز کنترل کرد.
الکسای آمازون هم دارای بیش از ۱۰ هزار قابلیت و امکانات جدید است که می‌تواند برای کاربرانش یک تجربه بی‌نظیر از رانندگی را به ارمغان آورد. کاربران قادر خواهند بود با ارسال دستورهای صوتی درون خودرو، صدای آهنگ را کم یا زیاد کنند، آهنگ مورد نظر خود را پخش کنند، برف پاک کن خودرو را روشن یا خاموش کنند و کلی از امکانات دیگر را تنها به صورت کاملاً صوتی اجرا و فعال‌سازی کنند.
بنابراین به زودی این خودروها قادر به پشتیبانی از "کارپلی" و "الکسا" خواهند شد.
انتهای پیام
