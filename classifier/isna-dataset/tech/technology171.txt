با کمک اسفنج ظرفشویی باکتری‌ها را از بین ببرید!
پژوهشگران آمریکایی نوعی ویروس باکتری خوار در اسفنج ظرفشویی پیدا کرده‌اند که می‌توانند با باکتری‌های مقاوم در برابر آنتی‌بیوتیک مبارزه کنند.
به گزارش ایسنا و به نقل از ساینس‌دیلی، پژوهشگران "مؤسسه فناوری نیویورک"(NYIT)، نوعی باکتری‌خوار کشف کرده‌اند که در اسفنج ظرفشویی وجود دارد. باکتری‌خوارها، ویروس‌هایی هستند که به باکتری‌ها حمله می‌کنند و آن‌ها را از بین می‌برند. هنگامی که تهدید ابتلاء به مقاومت آنتی‌بیوتیکی افزایش یابد، این ویروس‌ها می‌توانند با باکتری‌هایی که نمی‌توان آنها را با کمک آنتی‌بیوتیک از بین برد، مبارزه کنند.
اسفنج ظرفشویی، در معرض انواع متفاوتی از میکروب قرار دارد که میکروبیوم باکتری‌ها را شکل می‌دهند. باکتری‌خوارها، فراوان‌ترین عناصر زیستی روی زمین هستند و معمولاً هر جا که باکتری وجود داشته باشد، یافت می‌شوند؛ از این رو، اسفنج ظرفشویی، محل مناسبی برای یافتن آنها به نظر می‌رسد.
پژوهشگران، گروهی از باکتری‌های ساکن در اسفنج ظرفشویی را از آن جدا کردند و سپس، این باکتری‌ها را برای یافتن باکتری‌خوارها مورد بررسی قرار دادند. آنها در بررسی خود توانستند باکتری‌خوارهایی که در اسفنج آشپزخانه زندگی می‌کنند، با موفقیت کشف کنند. "بریانا ویس"(Brianna Weiss)، پژوهشگر مؤسسه فناوری نیویورک گفت: پژوهش ما، ارزش جست و جو در محیط‌های میکروبی که سکونتگاه باکتری‌خوارهای مفید هستند، نشان می‌دهد.
پژوهشگران تصمیم گرفتند باکتری‌خوارهای به دست آمده از یک اسفنج را برای مبارزه با باکتری‌های یک اسفنج دیگر به کار ببرند. آنها در این آزمایش دریافتند که باکتری‌خوارها می‌توانند باکتری‌های اسفنج دیگر را از بین ببرند. ویس افزود: نتیجه این بررسی به ما نشان داد حتی باکتری‌های ساکن در دو اسفنج متفاوت، می‌توانند از گروه یکسانی باشند.

پژوهشگران، DNA هر دو گروه باکتری را با هم مقایسه کردند و دریافتند که هر دوی آنها، از خانواده "انتروباکتریاسیا"(Enterobacteriaceae) هستند. انتروباکتریاسیا، نوعی باکتری گِرَم منفی است که معمولاً در صورت افراد وجود دارد و می‌تواند به عفونت و بیماری منجر شوند. اگرچه این دو گروه باکتری، ارتباط نزدیکی با هم دارند اما پژوهشگران در بررسی‌های آزمایشگاهی، بین آنها تفاوت‌های شیمیایی پیدا کردند.
ویس ادامه داد: این تفاوت‌ها، نقش مهمی در درک باکتری‌هایی دارند که باکتری‌خوارها می‌توانند بر آنها مؤثر باشند. ما امیدواریم با ادامه پژوهش خود بتوانیم باکتری‌خوارهای بیشتری را در اکوسیستم‌های میکروبی شناسایی کنیم و آنها را برای درمان عفونت‌های باکتریایی مقاوم در برابر آنتی‌بیوتیک به کار ببریم.
این پژوهش، در نشست سالانه "انجمن میکروب‌شناسی آمریکا"(ASM) ارائه خواهد شد.
انتهای پیام
