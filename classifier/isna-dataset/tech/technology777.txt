پای هوش مصنوعی به "مایکروسافت وُرد" هم باز شد
 شرکت مایکروسافت به دنبال افزودن هوش مصنوعی به برنامه تایپ محبوب خود یعنی Word است تا با ارائه پیشنهادات کاربردی موجب اصلاح دستوری و املایی متون و حتی اصطلاحات شود.
به گزارش ایسنا و به نقل از انگجت، مایکروسافت در حال توسعه یک ویژگی جدید به نام "ایده‌ها"(Ideas) برای نسخه آنلاین برنامه Word است که از هوش مصنوعی برای ارائه پیشنهادات تغییرات دستور زبانی و بسیاری از کمک‌های دیگر استفاده می‌کند.
این سیستم علاوه بر گرفتن خطاهای اساسی، می‌تواند عبارات و اصطلاحات جایگزین را برای بهبود شیوایی متن توصیه کند.
"ایده‌ها" می‌تواند در خواندن هم بسیار مفید باشد. سیستم یادگیری ماشین می‌تواند زمان خواندن را برآورد کند، نکات کلیدی را از یک متن گلچین و حتی کلمات مخفف را رمزگشایی کند. بنابراین مجبور نیستید یک مقاله طولانی را کامل بخوانید، چرا که اگر وقت ندارید آن را بخوانید، این سیستم یک چکیده از مقاله را به شما عرضه می‌کند.
هوش مصنوعی جدید برنامه "ورد" به شما کمک می‌کند که جداول و سایر قسمت‌ها را سازماندهی کنید.
این فناوری در ماه ژوئن در قالب پیش نمایش در دسترس قرار می‌گیرد و در نهایت نسخه کامل آن در پاییز عرضه عمومی می‌شود.
بسیاری از مردم در سراسر دنیا از برنامه Word برای انجام کارهای روزانه خود استفاده می‌کنند و "ایده‌ها" می‌تواند تأثیر قابل توجهی بر بهره‌وری دنیای رایانه‌های شخصی داشته باشد.
انتهای پیام
