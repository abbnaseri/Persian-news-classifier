توسعه یک فیلتر نوین برای حذف آلاینده‌ها از فاضلاب صنعتی
پژوهشگران به دنبال راهی برای حذف آلاینده‌ها از فاضلاب صنعتی هستند و به همین دلیل اخیراً راهی برای حل این مشکل پیدا کرده‌اند و آن استفاده از یک فیلتر نوین است.
به گزارش ایسنا، پژوهشگران "دانشگاه رایس" ایالات متحده آمریکا در مطالعه اخیر خود از نوع جدیدی از فیلتر برای جذب آلاینده‌ها از فاضلاب‌های صنعتی رونمایی کرده‌اند که بسیار کارامد است.
"مایکل ونگ"(Michael Wong) و "چلسی کلارک"(Chelsea Clark) و دیگر پژوهشگران دانشگاه رایس در مطالعه اخیر خود دریافته‌اند که این روش در مورد جذب "پرفلوئورواکتان‌سولفونیک اسید"(PFOS)، از فاضلاب‌ها بسیار مؤثر است.
آنها در این مطالعه نوع جدیدی از فیلتر نانومواد بسیار متخلخل ایجاد کرده‌اند و آن را "چارچوب فلز آلی"(MOF) نامیده‌اند. فیلتر مذکور "پرفلوئورواکتان‌سولفونیک اسید" آب آلوده را سریع‌تر از دیگر فیلترها جذب می‌کند.
ونگ استاد شیمی و رئیس گروه مهندسی شیمی دانشگاه رایس گفت: دانشگاه ما گامی عظیم در توسعه فیلتری که به طور کامل فاضلاب را تصفیه می‌کند، برداشته است زیرا از بین بردن"پرفلوئورواکتان‌سولفونیک اسید" با استفاده از فناوری‌های فعلی مانند دانه‌های ریز کربن فعال و یا سیستم‌های مبتنی بر لجن فعال بسیار مشکل است.
"لجن فعال"(Activated sludge) به توده بیولوژیکی جمع شده در سیستم‌های تصفیه فاضلاب، که در نتیجه گندروی و رشد باکتری‌ها و سایر موجودات زنده ذره‌بینی، در حضور اکسیژن محلول تشکیل شده‌اند، اطلاق می‌گردد. به فرایند تصفیه بیولوژیکی پساب که در آن مخلوطی از لجن فعال و فاضلاب، بهم خورده و هوادهی می‌شود، تصفیه با لجن فعال گفته می‌شود. قسمتی از لجن فعال متعاقباً از طریق ته‌نشینی جدا شده و خارج می‌گردد، یا در صورت لزوم به فرایند بازگردانده می‌شود.
"پرفلوئورواکتان‌سولفونیک اسید"
"پرفلوئورواکتان‌سولفونیک اسید" یک آلوده کننده رایج در فرایند صنعتی است و در دهه‌های گذشته به عنوان یک ترکیب مقاوم در برابر لکه‌های پارچه‌ها، فرش و غیره در محصولات مصرفی مورد استفاده قرار می‌گرفته است اما پژهشگران طی آزمایشات متعدد دریافتند این ترکیب شیمیایی برای انسان‌ها سمی است و به همین دلیل استفاده از آن ممنوع شد.
یافته‌های این مطالعه در مجله "American Chemical Society’s journal ACS Sustainable Chemistry and Engineering" منتشر شد.
انتهای پیام
