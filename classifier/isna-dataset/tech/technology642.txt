تشخیص شیر فاسد با پاکت مجهز به حسگر
پژوهشگران آمریکایی، نوعی پاکت طراحی کرده‌اند که به حسگر مجهز است و می‌تواند مشتری را از فاسد بودن شیر آگاه کند.
به گزارش ایسنا و به نقل از گیزمگ، پژوهشگران "دانشگاه کرنل" (Cornell University)، نوعی پاکت هوشمند برای نگهداری شیر طراحی کرده‌اند که هم به "رمزینه پاسخ سریع" یا "کیوآر کد" (QR code) و هم به حسگر مجهز است.
کیوآر کد، اطلاعاتی مانند مزرعه تولید لبنیات، کارخانه آماده‌سازی شیر و میکروب‌های مخصوص به آن مزرعه و کارخانه را که ممکن است در شیر وجود داشته باشند، در بر دارد. حسگر نیز می‌تواند زمانی که شیر در پاکت بوده و دمای نگهداری آن را ثبت کند.
مشتریان و فروشندگان می‌توانند با کمک یک اپلیکیشن که روی تلفن همراه نصب شده، هم کیوآر کد و هم حسگر را اسکن کنند و از تاریخ انقضای دقیق شیر آگاه شوند. این روش نه تنها مشتریان را از فاسد شدن شیر آگاه می‌کند، بلکه به فروشندگان نیز امکان می‌دهد تا شیرهایی که تاریخ مصرف آنها گذشته، به موقع از قفسه‌های فروشگاه خارج کنند. به این ترتیب اگر شیر به تاریخ انقضای خود نزدیک شود، فروشندگان می‌توانند با کاهش قیمت، نسبت به فروش زود آن اقدام کنند تا از فاسد شدن شیر پیشگیری شود.

پروفسور "مارتین ویدمن" (Martin Wiedmann)، پژوهشگر ارشد این پروژه گفت: ما می‌توانیم ابزار دیجیتال کشاورزی را مستقیماً در پاکت شیر به کار ببریم تا امکان فاسد شدن آنها را کاهش دهیم و به دوام مواد غذایی کمک کنیم.
انتهای پیام
