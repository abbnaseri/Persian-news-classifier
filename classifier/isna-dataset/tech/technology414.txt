مراحل ساخت مریخ‌نورد ناسا را زنده ببینید
به تازگی یک دوربین در آزمایشگاه پیش‌رانش جت ناسا در پاسادنا کالیفرنیا نصب شده است که می‌توان به صورت ۲۴ ساعته مراحل ساخت مریخ‌نورد "مارس ۲۰۲۰" را مشاهده کرد.
به گزارش ایسنا و به نقل از گیزمگ، با نصب یک وب‌کم در آزمایشگاه پیش‌رانش جت ناسا(JPL) این امکان برای عموم مردم در سراسر دنیا فراهم شده است که نظاره‌گر کار تکنسین‌ها و مهندسان ناسا در مراحل ساخت مریخ‌نورد "مارس 2020"(Mars 2020) باشند.
این کاوشگر رباتیک سال آینده همراه با یک بالگرد مجهز به یک دوربین با وضوح بالا و سوار بر موشک "اطلس V" به سمت سیاره سرخ پرتاب خواهند شد.
مریخ‌نوردها باید برای زنده ماندن در شرایط سخت سفر به مریخ به شدت مقاوم و در عین حال منعطف باشند. آنها باید از ارتعاشات صوتی مهیب در هنگام پرتاب و خروج از جو زمین و همچنین فضای بسیار سرد بین سیاره‌ای جان سالم به در ببرند.
این سختی‌ها با ورود پیچیده این ربات ۱۰۴۰ کیلوگرمی به اتمسفر مریخ و فرود بر سطح آن تکمیل خواهد شد.
ناسا برای هر یک از این خطرات بالقوه راه‌حل‌های هوشمندانه‌ای را طراحی کرده است تا بتواند مریخ‌نورد را سالم نگه دارد و با موفقیت به سطح مریخ و در مورد "مارس ۲۰۲۰" به زیر سطح مریخ برساند.
قرار است "مارس ۲۰۲۰" سرنخ‌هایی برای پرده برداشتن از اسراری که هنوز در مورد سیاره سرخ سر به مهر باقی مانده‌اند بیابد. بزرگترین سوال این است که آیا همسایه قرمز رنگ ما در گذشته باستانی خود میزبان زندگی میکروبی بوده است؟

دوربین که در اتاق ساخت و سرهم‌بندی "مارس ۲۰۲۰" نصب شده "دیدن 2020"(Seeing 2020) نام‌گذاری شده است و به مردم فرصت می‌دهد تا مهندسان را در حال توسعه و ساخت این مریخ‌نورد ببینند. این دوربین به استثنای دوره‌های نگهداری و یا مشکلات فنی به صورت ۲۴ ساعته پخش زنده دارد.
همچنین دوشنبه تا پنجشنبه هر هفته بین ساعت ۱۱ صبح تا ۴ بعد از ظهر به وقت PDT امکان گفتگو با سازندگان برای کاربران فراهم است. در این مدت عموم مردم می‌توانند سوالات خود را در مورد "مارس ۲۰۲۰" از اعضای تیم سازنده بپرسند تا آنها جواب دهند.
بالگردی که قرار است همراه این مریخ‌نورد به مریخ سفر کند به تازگی تعدادی از تست‌های آمادگی برای زندگی در مریخ را پشت سر گذاشته است. این بالگرد بر خلاف کاوشگر هیچ ابزار علمی را با خود حمل نخواهد کرد و هدف اصلی آن تنها اثبات این است که وسایل نقلیه سنگین‌تر از هوا در اتمسفر نازک مریخ کار می‌کنند. چگالی جو مریخ حدود یک صدم جو زمین است.
این بالگرد از حدود ۱۵۰۰ قطعه از جنس‌های مختلف نظیر الیاف کربن و هواژل ساخته شده است.
کل این بالگرد به همراه دوربین، تنها ۱.۸ کیلوگرم وزن دارد و برای ارسال به مریخ به زیر شکم مریخ‌نورد متصل می‌شود.

این بالگرد در ماه ژانویه یک سری از پروازهای آزمایشی را پشت سر گذاشت و به پایگاه شرکت لاکهید مارتین در دنور کلرادو منتقل شد. مهندسان لاکهید مارتین در آنجا اتصالات الکتریکی بالگرد و ملخ‌ها را بررسی کردند و آزمایش ارتعاش و آزمایش تحمل حرارت را در دمای منفی ۱۲۹ درجه سانتی‌گراد روی آن انجام دادند.
پس از انجام آزمایشات، بالگرد به JPL بازگردانده و یک پنل خورشیدی جدید روی آن نصب شد. انتظار می‌رود این بالگرد در تابستان امسال برای اتصال نهایی با "مارس ۲۰۲۰" به اتاق اصلی سرهم‌بندی این کاوشگر آورده شود.
اگر این بالگرد عملکرد موفقیت آمیزی داشته باشد می‌توان در مأموریت‌های آینده از بالگرد برای کاوش مناطق خطرناک و صعب العبور مریخ مانند غارها و یا حتی حمل بارهای کوچک استفاده کرد.
عموم مردم می‌توانند با ثبت نام و آدرس ایمیل خود در قسمت مخصوص کاوشگر "مارس ۲۰۲۰" در سایت ناسا نام خود را همراه این کاوشگر به مریخ بفرستند. همه این اسامی روی یک یا چند تراشه حک می‌شود و روی بدنه "مارس ۲۰۲۰" چسبانده می‌شود و توسط یک پوشش شیشه‌ای محافظت می‌شود.
آزمایشگاه پیش‌رانش جت موسوم به "جی‌پی‌ال"(JPL) یک آزمایشگاه علمی و فناوری ناسا است. این آزمایشگاه مسئول پرتاب و کنترل مأموریت‌های بی‌سرنشینی است که به مسافت‌های بسیار دور از جمله مسافت‌هایی خارج از منظومه شمسی پرتاب می‌شوند.
آزمایشگاه پیش‌رانش جت در پاسادنا کالیفرنیا قرار دارد و زیر نظر "کلتک"(مؤسسه فناوری کالیفرنیا) است. "شارل العشی" از سال ۲۰۰۱ تا ۲۰۱۶ ریاست این آزمایشگاه را بر عهده داشت.
ایرانیانی همچون بابک فردوسی، فیروز نادری، بهزاد رئوفی و مصطفی چمران در این مؤسسه شاغل بوده یا هستند.
انتهای پیام
