آمار بالای آزار جنسی در دانشگاه‌های انگلیس
گزارشات منتشر شده مبنی بر این است که میزان آزار و اذیت‌های جنسی در دانشگاه‌های انگلستان بالا است.
به گزارش ایسنا و به نقل از یودبلیونیوز، بر اساس بزرگترین نظرسنجی‌ که تاکنون در مورد آزار و اذیت‌های جنسی دانشجویان صورت گرفته است، در انگلیس، ۳۰ درصد از این حوادث در محوطه دانشگاه اتفاق می‌افتد و تنها ۲۵ درصد از افرادی که مورد آزار و اذیت جنسی قرار گرفته‌اند، بروز این حملات را گزارش می‌دهند.
مؤسسه خیریه سلامت جنسی "Brook and Dig-In" با ۵ هزار و ۶۴۹ دانشجوی انگلیسی ملاقات و گفت‌وگو کرد و نتیجه این بررسی را این‌ گونه اعلام کرد که بیش از نیمی از این دانشجویان(۵۳ درصد) به صورت ناخواسته مورد آزار جنسی دیگر دانشجویان قرار گرفته‌اند.
اما نکته قابل توجه طرز تلقی دانشجویان از این برخوردها میان دانشجویان انگلیسی است. به عنوان مثال، ۵۶ درصد از دانشجویانی که رفتارهای جنسی ناخواسته را در دانشگاه تجربه کرده‌اند فقط ۱۵ درصد این رفتارها را مصداق آزار جنسی دانسته‌اند.
انتهای پیام
