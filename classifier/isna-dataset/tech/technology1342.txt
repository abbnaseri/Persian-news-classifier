ذخیره انرژی با کمک پوسته تخم‌مرغ!
پژوهشگران آلمانی در بررسی جدیدی دریافتند که می‌توان از پوسته تخم‌مرغ، برای ذخیره انرژی الکتروشیمیایی استفاده کرد.
به گزارش ایسنا و به نقل از مجله ادونسد ساینس نیوز، تخم مرغ در سراسر جهان برای استفاده‌های غذایی و دارویی به کار می‌رود، اما شاید پوسته تخم‌مرغ نیز بی‌فایده نباشد و به جای دور ریختن، بتوان از آن استفاده کرد.
پوسته تخم مرغ، از ترکیب کلسیم کربنات و یک لایه فیبر غنی از پروتئین تشکیل شده است. پروفسور "ماکسی‌میلیان فیچنر" (Maximilian Fichtner)، استاد "مؤسسه هلمهولتز" (HIU) آلمان گفت: نکته جالب اینجاست که همیشه می‌توان به نمونه‌های جدیدی از مواد طبیعی دست یافت که لازمه تولید موادی برای ذخیره الکتروشیمیایی هستند.
فیچنر و همکارانش توانستند ویژگی‌های الکتروشیمیایی امیدوارکننده‌ای در پوسته تخم‌مرغ کشف کنند. آنها دریافتند که پوسته تخم‌مرغ به خاطر داشتن سطح بالایی از کلسیم کربنات می‌تواند لیتیوم را ذخیره کند.
به گفته پژوهشگران، هم پوسته داخلی و هم پوسته خارجی تخم‌مرغ کاربرد دارند؛ به همین دلیل، آنها هر دو پوسته تخم‌مرغ را پس از شستن و خشک کردن، پودر می‌کنند تا یک ماده رسانا به دست آورند.

پوسته تخم مرغ، کاربردهای گوناگونی دارد که بیوسرامیک، لوازم آرایشی و رنگ، بخشی از آنها را تشکیل می‌دهند. از لایه دارای پروتئین و فیبر پوسته تخم‌مرغ می‌توان به عنوان تفکیک‌کننده در ابرخازن‌ها نیز استفاده کرد.
در حال حاضر از پوسته تخم‌مرغ، برای تولید الکترود باتری نیز استفاده می‌شود اما برای اثبات این پژوهش جدید و تأیید ویژگی‌های الکتروشیمیایی و فیزیکی پوسته تخم مرغ، به بررسی‌های بیشتری نیاز است.
انتهای پیام
