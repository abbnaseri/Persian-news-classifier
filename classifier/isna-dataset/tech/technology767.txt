بررسی سلامت بیماران با کمک سیستم ردیابی حرکت
پژوهشگران دانشگاه "ام.آی.تی"، سیستمی برای مراقبت از بیماران ابداع کرده‌اند که می‌تواند با کمک سیگنال‌های بی‌سیم، حرکات آنها را ردیابی کند.
به گزارش ایسنا و به نقل از ام. آی. تی نیوز، ما در جهانی زندگی می‌کنیم که سیگنال‌های بی‌سیم گوناگون در اطراف جریان دارند و به بدن ما برخورد می‌کنند. پژوهشگران دانشگاه "ام. آی. تی"(MIT) قصد دارند با کمک این سیگنال‌ها، بینش‌های ارزشمندی در مورد رفتار و سلامتی، برای دانشمندان و افرادی که مراقب بیماران هستند، فراهم کنند.
آنها سیستمی موسوم به "مارکو"(Marko) ابداع کرده‌اند که می‌تواند یک سیگنال کم قدرت فرکانس رادیویی را به محیط اطراف بفرستد. این سیگنال در صورت برخورد با بدن انسان، با تغییرات خاصی به سیستم بازمی‌گردد. سپس الگوریتم‌های جدید، این واکنش‌های تغییر یافته را تحلیل می‌کنند و آنها را به افراد خاصی مرتبط می‌سازند.
این سیستم می‌تواند حرکات هر فردی را ردیابی کند و از طریق تطبیق الگوهای حرکت با داده‌های دیگر، بینش‌های لازم را درباره تعامل افراد با یکدیگر و با محیط ارائه دهد. پژوهشگران باور دارند که سیگنال‌های فرکانس رادیویی می‌توانند نسبت به دوربین‌ها و یا روش‌های دیگر جمع‌آوری داده، کارایی بیشتری برای افرادی که مراقب سلامت بیماران هستند داشته باشند.
مطالعات موردی، حاکی از این هستند که مارکو می‌تواند افراد گوناگون را تنها بر اساس سیگنال‌های بی‌سیم تشخیص دهد و الگوهای رفتاری سودمندی ارائه کند.
پژوهشگران برای آزمایش این سیستم، یک بیمار مبتلا به فراموشی را که به دلایل نامشخص دچار آشفتگی می‌شد، با اجازه خانواده او مورد بررسی قرار دادند. آنها طی یک ماه، افزایش سرعت قدم زدن بیمار که یکی از نشانه‌های آشفتگی است، بررسی کردند و دریافتند که بیمار در روزهای پس از دیدار با خانواده، به آشفتگی دچار می‌شود. نتایج این بررسی نشان داد که مارکو می‌تواند روش جدید و مؤثری برای ردیابی وضعیت سلامت بیمار در خانه باشد.
"چن یو هسو"(Chen-Yu Hsu)، دانشجوی مقطع دکتری دانشگاه ام. آی. تی و نویسنده ارشد این پژوهش گفت: ما با کمک داده‌های "مارکو" توانستیم به نکات خوبی پی ببریم. ما در جهانی زندگی می‌کنیم که با مجموعه بی‌شماری از سیگنال‌های بی‌سیم احاطه شده و نوع حرکت و راه رفتن ما می‌تواند واکنش این سیگنال‌ها را تغییر دهد. مارکو، سیستمی است که می‌تواند این واکنش‌ها را بشنود و به درک رفتار و سلامت افراد کمک کند.
انتهای پیام
