رباتی که کار را برای کارکنان "فورد" هیجان‌انگیز می‌کند
شرکت "فورد" به تازگی از رباتی خودران در کارخانه خود استفاده می‌کند که می‌تواند قطعات را با سرعت و دقت در کارخانه جابجا کند.

به گزارش ایسنا و به نقل از گیزمگ، چند وقتی است یک ربات در کارخانه شرکت "فورد" به کار گرفته شده است که خودران بوده و می‌تواند به درستی قطعات گوناگون را به بخش‌های مختلف کارخانه تحویل دهد.
این ربات مسیر خود را بر اساس موانعی که سر راهش قرار دارد تشخیص می‌دهد و کارکرد آن در کارخانه باعث می‌شود بخشی از زمان کارکنان کارخانه آزاد شود.
می‌توان گفت این ربات خودران اولین ربات از نوع خود است که در کارخانه‌های فورد در اروپا مورد استفاده قرار می‌گیرد.
"بقا"( Survival) نام مستعار این ربات است و به دلیل اینکه می‌تواند با محیط زیست خود سازگار شود به این نام معروف شده است. به عنوان مثال اگر در مسیر خود چیزی را پیدا کند که راهش را سد کرده، در سفر بعدی خود به آن مسیر، تغییر جهت می‌دهد و راهی دیگر را برای رفتن به آن نقطه انتخاب می‌کند.

ربات "بقا" کاملاً توسط مهندسان "فورد" طراحی و ساخته شده است و یکی از مهارت‌های آن این است که می‌تواند بدون داشتن تنظیمات خاصی در کارخانه تردد کند.
"گارسیا ماگرانر"(García Magraner) مدیر بخش مهندسی فورد اظهار کرد، ما این ربات را به نحوی برنامه‌ریزی کردیم که مسیر کل طبقات کارخانه را یاد بگیرد.
وی ادامه داد، این ربات تنها چندین حسگر دارد و برای هدایت کردن نیازی به هیچ‌گونه راهنمای خارجی ندارد.
زمانی‌که ربات "بقا" برای اولین بار در کارخانه به کار گرفته شد، کارکنان با تعجب به ربات خیره می‌شدند و تصور می‌کردند که در یک فیلم علمی‌تخیلی بازی می‌کنند. ولی کمی بعد متوجه شدند که این ربات به اندازه‌ای هوشمند است که در کنار آن‌ها کار کند.
ربات مذکور هنوز در کارخانه به صورت آزمایشی کار می‌کند و در کارخانه کار تحویل قطعات و جوشکاری را انجام می‌دهد. کاری که برای کارکنان انسانی دشوار است.
شرکت فورد اعلام کرده که قرار نیست این ربات جای نیروهای انسانی را بگیرد. بلکه تنها روزهای کاری آنها را جالب‌تر می‌کند.
انتهای پیام
