طراح مشهور اپل از این شرکت جدا می‌شود
"جاناتان آیو" که مدیر ارشد طراحی صنعتی در شرکت اپل است و طراحی‌های فوق‌العاده بسیاری از محصولات اپل حاصل ایده‌های او بوده است، قصد دارد این شرکت را ترک کند تا شرکت خود را راه‌اندازی کند.
به گزارش ایسنا و به نقل از انگجت،"جاناتان آیو" (Jonathan Ive) در مصاحبه‌ای با فایننشیال تایمز اظهار کرد که پس از گذشت بیش از دو دهه از طراحی محصولات اپل، این شرکت را ترک می‌کند.
شرکت جدید او "لاوفرام"(LoveFrom) نام دارد و اپل اولین مشتری آن خواهد بود.
نقش "آیو" در طراحی محصولات اپل چشمگیر بوده است، هر چند که طی چند سال گذشته نقش وی کمی متفاوت بوده است، اما اپل در سال ۲۰۱۷ اظهار کرد که تمرکز وی صرفاً بر روی طراحی باقی مانده است.
تأثیر "آیو" در طراحی همه چیز شرکت اپل از پردیس جدید اپل به شکل سفینه فضایی موسوم به "اپل پارک" گرفته تا دستگاه‌های ابداعی و منحصر به فرد اپل نظیر آی‌پاد، مک، آیفون و هر محصول دیگر پس از بازگشت "استیو جابز" فقید به شرکت اپل در سال ۱۹۹۷ که با ترفیع "آیو" همراه شد، دیده می‌شود.
علاقه‌مندان به محصولات اپل، "آیو" را نه تنها به واسطه استفاده از محصولات این شرکت، بلکه به عنوان صدای معرفی‌کننده محصولات جدید اپل که روند طراحی و توجه به جزئیات را توصیف می‌کرد، می‌شناسند.
وی در توضیح چرایی ترک اپل، گفت: پروژه‌های قابل توجهی وجود داشت که من احساس کردم آنها را تکمیل کرده‌ام. برای مثال "اپل پارک" که پروژه‌ای بود که از سال ۲۰۰۴ آغاز شد و چند هفته پیش ما افتتاح رسمی را جشن گرفتیم.
"آیو" نام "لاوفرام" را از یک نقل قول از "استیو جابز" در مورد ساختن چیزها با عشق و توجه به مردمی که هرگز آنها را ملاقات نمی‌کنید، الهام گرفته است. او در این شرکت همچنان با "مارک نیوسان" طراح استرالیایی و همچنین مجموعه‌ای از افراد از سراسر جهان با تخصص‌های متفاوت کار خواهد کرد.
اپل در یک بیانیه گفت: در حالی که "آیو" پروژه‌های شخصی خود را در شرکت جدیدش دنبال خواهد کرد، به کار در کنار اپل و همکاری روی چندین پروژه اپل ادامه خواهد داد.
"تیم کوک"، مدیرعامل شرکت اپل نیز در این باره گفت: "جانی" یک شخصیت منحصر به فرد در دنیای طراحی است و نقش او در احیای اپل از طراحی مبدعانه "آی‌مک"(iMac) در سال ۱۹۹۸ گرفته تا طراحی منحصر به فرد آیفون و جاه‌طلبی بی‌سابقه در طراحی "اپل پارک" که اخیراً از او انرژی و توجه زیادی گرفت را نمی‌توان نادیده گرفت.
وی افزود: اپل با همکاری مستقیم با "جانی" در پروژه‌های منحصر به فرد و تیم طراحی درخشان و پرشوری که ساخته است، همچنان از استعدادهای "جانی" بهره‌مند خواهد شد. پس از سال‌ها همکاری نزدیک با یکدیگر، خوشحالم که روابط ما ادامه خواهد داشت و من مشتاقانه منتظر کار با "جانی" در آینده هستم.
"جاناتان پاول جانی آیو" (Sir Jonathan Paul "Jony" Ive) معروف به "جانی آیو" متولد ۲۷ فوریه ۱۹۶۷ در محله چینگفورد در لندن مدیر ارشد بخش طراحی صنعتی در شرکت اپل است. از مهم‌ترین محصولات این شرکت که وی در طراحی آن‌ها همکاری داشته است، می‌توان به رایانه آی‌مک، مک بوک پرو، مک بوک ایر، آیپاد، آیپاد تاچ، آیفون، آیپد و آی‌اواس ۷ اشاره کرد.
"جاناتان آیو" ملقب به طراح طراحان در سال ۲۰۰۶ به پاس خدماتش در طراحی صنعتی، مفتخر به دریافت رتبه امپراتوری بریتانیا با درجه «فرمانده» (CBE) و در سال ۲۰۱۲ به پاس خدماتش در طراحی صنعتی و اقدامات نوآورانه به رتبه امپراتوری بریتانیا با درجه «شوالیه» (KBE) نائل شد.
اپل در کنفرانس WWDC13 که در آن آی‌اواس ۷ معرفی شد، لقب او را به مدیر ارشد بخش طراحی صنعتی به‌روز کرد.
"جاناتان آیو" برای کاهش ضخامت هرچه بیشتر آیپد نسل دوم، فرآیند ساخت را بارها و بارها بهبود بخشید و سفری ۱۴ ساعته را تحمل کرد و به دیدار یکی از استادان خبره ژاپنی در امر ساخت شمشیر سامورایی رفت و با الهام از فرآیند ساخت شمشیر سامورایی، طراحی بدنه فلزی آیپد نسل دوم و چیدمان قطعات سیلیکونی داخل آن را آنقدر تراش داد و اصلاح کرد تا ضخامت آیپد نسل دوم نسبت به نسل قبلی‌اش تا یک سوم کاهش یابد و سبک‌تر شود.
"جانی آیو" را می‌توان با توجه ویژه‌اش در پرداختن به جزئیات تعریف کرد. وقتی در اواخر دهه ۹۰ "استیو جابز" از او خواست که کامپیوتری با رنگ‌های شاد بسازد که بعدها به آی‌مک معروف شد، او ساعت‌ها در یک کارخانه تولید شیرینی وقت صرف کرد تا از رنگ‌ها الهام بگیرد و با کارش به دنیا بگوید این دستگاه فقط برای کار نیست، برای لذت بردن و سرگرمی هم هست.
طراحی آی‌مک به سال ۱۹۹۸ و پس از آن طراحی‌های به‌یادماندنی آیپاد، آیفون و آیپد، به اپل کمک کردند که نه تنها تبدیل به شرکتی شود که طراحان در آن زمامدار امور هستند، بلکه حتی به قله ارزشمندترین شرکت جهان نیز برسد.
اپل در ۲۹ اکتبر ۲۰۱۲ اعلام کرد که "جانی آیو" رهبری و جهت‌دهی واسط کاربری را در سراسر شرکت ارائه می‌دهد، به علاوه به عنوان رهبر طراحی صنعتی نیز هست.
پس از تغییرات مدیریتی در سطح کلان مدیریتی شرکت اپل در اکتبر ۲۰۱۲، "جاناتان آیو" به جایگاه مدیر و رهبر رابط انسانی (Human Interface) محصولات در شرکت اپل منصوب شد. این وظیفه، کنار وظیفه اصلی او که همان طراحی صنعتی است، قرار می‌گیرد. اکنون با مشخص شدن رفتن "آیو"، اپل جانشین وی به نام " سبیح خان" را در سمت مدیر رابط انسانی که سابقه ۲۴ سال کار برای اپل دارد، معرفی کرده است.
انتهای پیام
