مسافران سفر لاکچری به فضا را بشناسید
 در دنیا افراد بسیاری هستند که بزرگترین آرزوی آنها سفر به فضا است که دو راه پیش روی این افراد وجود دارد نخست فضانورد شدن و دیگری ثروتمند بودن.
به گزارش ایسنا، تاکنون افراد بسیاری سعادت سفر به فضا را داشته‌اند اما در این میان برخی از مردان و زنان هستند که با هزینه شخصی به فضا سفر کرده‌اند. در این خبر قصد داریم هفت فرد ثروتمندی را که توریست فضا بوده‌اند معرفی کنیم.
ریچارد گاریوت

"ریچارد گاریوت"(Richard Garriott) فضانورد و توسعه‌دهنده بازی‌های رایانه‌ای آمریکایی است که در چهار ژوئیهٔ ۱۹۶۱ میلادی در کمبریج زاده شد. در اواخر دهه ۱۹۹۰، "ریچارد گاریوت" ثروت بسیاری از کسب و کار بازی‌های ویدئویی به دست آورد. در سال ۱۹۷۹، گاریوت ۱۸ ساله، بازی "Akalabeth" را برای رایانه‌های اپل ساخت و پس از آن گاریوت ساخت سری بازی‌های رایانه‌ای "اولتیما"(Ultima) را در شرکت خود موسوم به "Origin Systems" آغاز کرد. در سپتامبر ۱۹۹۲ او شرکت بازی خود را به قیمت ۳۰ میلیون دلار به شرکت"الکترونیک آرتس"(Electronic Arts) فروخت و این پول به وی کمک کرد تا آروزی خود که سفر به فضا بود را محقق سازد.
در روز ۱۲ اکتبر سال ۲۰۰۸، گاریوت با پرداخت مبلغ ۳۰ میلیون دلار به همراه "سرگئی ولکوف"(Sergei Volkov) و اولگ کونوننکو (Oleg Kononenko) فضانوردان روسی مأموریت "اکسپدیشن ۱۷ "(Expedition ۱۷) از پایگاه فضایی بایکونور به فضا فرستاده شدند.
دنیس آنتونی تیتو

دنیس آنتونی تیتو (Dennis Anthony Tito) فضانورد، مهندس و میلیاردر آمریکایی ایتالیایی متولد ۸ اوت ۱۹۴۰ میلادی است. او اولین فضانوردی است که با هزینه شخصی خود و به عنوان گردشگر به فضا سفر کرده است. تیتو در دوران جوانی برای رسیدن به هدفش تمام نیروی خود را متمرکز نمود و تمام تلاش خود را به کار برد تا در برنامه‌های فضایی ایالات متحده شرکت کند. پس از اتمام تحصیلاتش و دریافت مدرک کارشناسی در زمینه هوا و فضانوردی و اخذ مدرک کارشناسی ارشد در زمینه علوم مهندسی، سرانجام تیتو در سن ۲۳ سالگی کارش را با آزمایشگاه پیشرانش جت متعلق به سازمان فضایی آمریکا به عنوان مهندس هوافضا آغاز کرد. در مدتی که تیتو در جی.پی.ال ناسا کار می‌کرد، مسئول طراحی چند مسیر فضاپیماهای مارینر به مریخ بود. تیتو پس از مدتی کار در ناسا را رها کرد و حرفه مدیریت سرمایه‌گذاری را در پیش گرفت تا بتواند اولین گردشگر فضا شود. در سال ۱۹۷۳ او یک شرکت مدیریت سرمایه‌گذاری تأسیس کرد. این کار باعث شد که سرمایه شخصی وی پس از مدت کوتاهی به ۲۵۰ میلیون دلار برسد. ناسا شرایط پرواز مسافر شخصی با شاتل فضایی را نداشت، ولی دولت روسیه حاضر بود در ازای اخذ وجه نسبتاً بالایی این کار را انجام دهد. در تاریخ ۲۸ آوریل سال ۲۰۰۱ او در سن ۵۹ سالگی با پرداخت مبلغ ۲۰ میلیون دلار به آرزوی خود رسید و با فضاپیمای روسی سایوز از پایگاه بایکونور قزاقستان به ایستگاه فضایی بین‌المللی پرواز کرد.
مارک شاتِل وِرث

مارک شاتِل وِرث (Mark Shuttleworth) مدیر یک مؤسسه اقتصادی و اولین توریست فضایی آفریقایی و دومین فرد در جهان است که با هزینه شخصی خود به مسافرت فضایی می‌رفت. شاتل ورث در ۲۵ آوریل ۲۰۰۲ با هزینه ۲۰ میلیون دلار به همراه شاتل فضایی سایوز در طی مأموریت TM-۳۴ سفر فضایی خود را آغاز کرد که بعد از ۲ روز به ایستگاه فضایی بین‌المللی رسید و در ۵ می ۲۰۰۲ هم به زمین بازگشت. شاتل‌ورث علاوه بر سفر توریستی به فضا، در موارد دیگری نیز سرمایه‌گذاری کرده است به عنوان نمونه او با ایجاد بنیاد شاتل‌ورث تلاش کرده تا به بهبود وضع آموزش در کشورهای در حال توسعه به ویژه در آفریقا کمک کند.
گای لالیبرته

"گای لالیبرته"(Guy Laliberté) تاجر و فضانورد کانادایی است که در ۲ سپتامبر ۱۹۵۹ میلادی در کِبِک زاده شد. در ۳۰ سپتامبر ۲۰۰۹، گای لالیبرته با پرداخت ۳۵ میلیون دلار تبدیل به اولین گردشگر فضایی کانادایی شد. در ۳۰ سپتامبر ۲۰۰۹، آخرین مسافر پروژه "گردشگری فضایی"(space tourists) شد. او توسط شاتل فضایی سایوز و در طی مأموریت Soyuz TMA-۱۶ به فضا رفت. او به مدت ۱۰ روز و ۲۱ ساعت و ۱۷ دقیقه در فضا بود. در ژوئن ۲۰۱۱، لالیبرته یک کتاب تحت عنوان "گایا"(Gaia)، حاوی تصاویری از سفر خود به ایستگاه بین‌المللی فضایی منتشر کرد.
چارلز سیمونی

چارلز سیمونی(Charles Simonyi) توسعه دهنده نرم افزار و فضانورد اهل کشور مجارستان است که در ۱۰ سپتامبر ۱۹۴۸ میلادی در بوداپست زاده شد. وقتی سیمونی دکترای خود را از دانشگاه استنفورد اخذ کرد، توسط شرکت مایکروسافت استخدام شد. چارلز سیمونی در تاریخ ۷ آوریل ۲۰۰۷، سوار بر شاتل فضایی سایوز طی مأموریت Soyuz TMA-۱۰ از ایستگاه فضایی بین‌المللی به فضا فرستاده شد و در تاریخ ۲۱ آوریل ۲۰۰۷ نیز به زمین بازگشت. در ماه مارس سال ۲۰۰۹، سیمونی دوباره به ایستگاه فضایی بین‌المللی رفت. وی برای این دو سفر جمعاً ۶۰ میلیون دلار پرداخت کرده است. اهداف سیمونی پیشرفت پروازهای فضایی تجاری با اهداف غیرنظامی و حضور جوانان در علم سفرهای فضایی بوده است.
گرگوری اولسن

گرگوری اولسن(Gregory Olsen) فضانورد و کارآفرین آمریکایی است که در ۲۰ آوریل ۱۹۴۵ میلادی در بروکلین، نیویورک زاده شد. اولسن در تاریخ ۱ اکتبر ۲۰۰۵ پس از رسیدن به ایستگاه فضایی بین‌المللی توسط شاتل فضایی سایوز در طی مأموریت TMA-۷ به آرزوی دیرینه خود رسید. اولسن قبل از آماده شدن برای رفتن به فضا به مدت یک و نیم سال آموزش دید زیرا در طول چک ماهانه پزشکی آنها توسط اشعه ایکس معمولی متوجه یک نقطه سیاه در ریه اش شدند که درمان این مشکل ۹ ماه به طول انجامید. دکتر اولسن در یک سخنرانی غیررسمی در دبیرستان نیوجرسی، هزینه سفر فضایی خود را ۲۰ میلیون دلار تخمین زد.
انوشه انصاری

"انوشه انصاری" کاوشگر و رئیس انجمن گردانندگان شرکت فناوری ارتباط از راه دور (TTI) ایرانی است. انوشه انصاری، اولین زن گردشگر فضایی، و چهارمین نفری است که هزینه سفر فضایی خود را پرداخت کرده است. انوشه، همیشه عاشق فضا و فضانوردی و در پی راه یافتن به فضا بوده است.
در ۱۸ اردیبهشت ۱۳۸۵ (۸ مه ۲۰۰۶)، سازمان فضایی روسیه به‌طور رسمی اعلام کرد که انوشه انصاری به‌عنوان اولین زن گردشگر فضایی در یکی از پروازهای فضاپیمای سایوز، که برای بهار ۱۳۸۵ برنامه‌ریزی شده‌بود، به مدار زمین سفر خواهد کرد. اما پس از رد صلاحیت دایسوکه انوموتو، داوطلب ژاپنی، به دلایل پزشکی و جا ماندن او از مأموریت سایوز تی‌ام‌ای -۹، قرار شد انوشه انصاری در ۲۳ شهریور ۱۳۸۵ با این گروه همراه شود. فضاپیمای سایوز حامل انوشه انصاری، فرمانده روسی میخائیل تیورین، و مهندس پرواز اسپانیایی-آمریکایی، مایکل لوپز الگریا در صبح روز دوشنبه ۱۸ سپتامبر سال ۲۰۰۶ از پایگاه فضایی بایکونور در قزاقستان به فضا پرتاب شد و بدین ترتیب مأموریت سایوز تی‌ام‌ای -۹ آغاز گشت. دو روز پس از قرار گرفتن در مدار زمین، فضاپیمای سایوز در ۲۰ سپتامبر ۲۰۰۶ با موفقیت به ایستگاه بین‌المللی فضایی ملحق شد و اقامت ۹ روزه انوشه انصاری در ایستگاه فضایی آغاز شد. سرانجام پس از ۹ روز اقامت و پژوهش در ایستگاه بین‌المللی فضایی، انوشه انصاری در سحرگاه ۷ مهر ۱۳۸۵ مصادف با ۲۹ سپتامبر ۲۰۰۶ میلادی به همراه پاول وینوگرادف روسی و جفری ویلیامز آمریکایی، دو تن از فضانوردان ساکن ایستگاه، به زمین بازگشت. انوشه انصاری در طول ۹ روز اقامت خود در ایستگاه بین‌المللی فضایی آزمایش‌های علمی زیادی را برای آژانس فضایی اروپا انجام داد. گرچه این معامله خصوصی بود اما انصاری تخمین زده بود که برای مشارکت در این مأموریت حدود ۲۰ میلیون دلار پرداخت کرده است.
انتهای پیام
