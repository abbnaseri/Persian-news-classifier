گازهای طبیعی با سرعت بیشتری پاکسازی می‌شوند
پژوهشگران دانشگاه "ام.آی.تی"، روش جدیدی برای پاکسازی گازهای طبیعی ارائه داده‌اند که نسبت به روش‌های سنتی، سرعت بیشتری دارد.
به گزارش ایسنا و به نقل از ام. آی. تی نیوز، گازهای طبیعی و گازهای زیستی به خاطر پاکی و مقرون به صرفه بودن، در سال‌های اخیر به منابع مورد توجهی از انرژی تبدیل شده‌اند و با سوخت‌هایی مانند ذغال‌سنگ و نفت مورد مقایسه قرار می‌گیرند. در هر حال، وجود آلاینده‌هایی مانند دی‌اکسید کربن در این گازها نشان می‌دهد که باید آنها را پیش از مصرف به عنوان یک سوخت، پاکسازی کرد.
فرآیندهای سنتی پاکسازی گازهای طبیعی، معمولاً حل‌کننده‌های سمی را به کار می‌برند و به انرژی زیادی نیاز دارند. پژوهشگران برای رفع این مشکل تلاش می‌کنند تا لایه‌هایی را برای پاکسازی ناخالصی‌ها از گاز طبیعی به کار ببرند و با این کار، روشی مقرون به صرفه و سازگار با محیط زیست ارائه دهند اما یافتن پلیمری که بتواند گازها را به سرعت و به صورت مؤثر تفکیک کند، اقدامی چالش‌برانگیز است.
پژوهشگران دانشگاه "ام. آی. تی"(MIT)، لایه پلیمری جدیدی معرفی کرده‌اند که می‌تواند پاکسازی گازهای طبیعی را بهبود بخشد و تأثیرات منفی بر محیط زیست را نیز کاهش دهد.
"یوان هه"(Yuan He)، نویسنده ارشد این پروژه گفت: این لایه پلیمری می‌تواند گاز طبیعی را سریع‌تر از مواد معمولی پردازش کند. همچنین در مدت کوتاهی، مقدار بیشتری از گاز طبیعی را مورد پردازش قرار می‌دهد و دی‌اکسید کربن بیشتری را از بین می‌برد.
لایه‌هایی که اکنون برای پاکسازی گازها مورد استفاده قرار می‌گیرند، معمولاً از رشته‌های خطی پلیمر ساخته می‌شوند اما این مواد، آنقدر متخلخل نیستند که به مولکول‌های دی‌اکسید کربن امکان دهند با سرعت کافی در آنها نفوذ کنند و فرآیند پاکسازی را انجام دهند.
پژوهشگران ام. آی. تی به جای استفاده از زنجیره‌های پلیمر، لایه‌هایی طراحی کرده‌اند که به پلیمرها امکان می‌دهند گازها را به صورت موثرتری تفکیک کنند.
"زاخاری اسمیت"(Zachary Smith)، سرپرست این پژوهش گفت: ما راهبرد جدیدی در این حوزه ارائه داده‌ایم تا ماده مورد نظر خود را به صورت دقیق‌تر و سیستماتیک تنظیم کنیم. بدین ترتیب می‌توانیم لایه‌هایی ارائه دهیم که نفوذپذیری بیشتری دارند.
این پژوهش، در مجله "Advanced Materials" به چاپ رسید.
انتهای پیام
