 گذر زمان در فضا چگونه است؟
"آژانس فضایی اروپا" اخیراً در شبکه اجتماعی خود در اینستاگرام تصویری از "دیوید سنت-ژاک" (David Saint-Jacques) فضانورد کانادایی منتشر کرده و در زیر تصویر درباره سرعت حرکت فضانوردان توضیحاتی ارائه کرده است.
به گزارش ایسنا، در این لحظه سریع‌ترین افراد بشر سه فضانورد هستند. آن مک‌کلین (Anne C. McClain) فضانورد آمریکایی ناسا، "دیوید سنت-ژاک" (David Saint-Jacques) فضانورد کانادایی آژانس فضایی اروپا و "اولگ کونوننکو" (Oleg Kononenko) فضانورد روس سازمان فضایی فدرال روسیه هستند.
شاید برایتان تعجب آور باشد که چرا از واژه سریع‌ترین افراد استفاده کرده‌ایم اما باید بگوییم که دلیل استفاده از این واژه این است که آنها اکنون با سرعت ۲۸ هزار و ۸۰۰ کیلومتر بر ساعت در ایستگاه فضایی بین المللی در حال چرخش به دور زمین هستند.
خدمه ایستگاه فضایی در گزارش اخیر خود گفته‌اند به نظر می‌رسد زمان در شرایط میکرو گرانش سرعت می‌گیرد، بنابراین محققان آژانس فضایی اروپا در حال تلاش هستند تا از طریق قرار دادن فضانوردان در فضای واقعیت مجازی و آزمایش واکنش آنها، اطلاعات بیشتری درباره این موضوع به دست آورند.
ریز گرانش یا میکرو گرانش به شرایطی گفته می‌شود که همانند بی‌وزنی و گرانش صفر (zero-g) است با این تفاوت که نیروی گرانش دقیقاً صفر نیست و مقدار کوچکی دارد.
در این آزمایشات از یک هدست واقعیت مجازی برای جلوگیری از نشانه‌های بصری خارجی که می‌تواند نتایج را تحت تأثیر قرار دهد، استفاده می‌شود.
انتهای پیام
