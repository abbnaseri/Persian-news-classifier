تاثیر ورزش و خواب بر افسردگی، در زنان و مردان متفاوت است
پژوهشگران آمریکایی در بررسی جدیدی دریافتند که ورزش و خواب، تاثیر متفاوتی بر درمان افسردگی در زنان و مردان دارند.
به گزارش ایسنا و به نقل از نوروساینس نیوز، پژوهش‌ها نشان می‌دهند که داشتن ورزش کافی و خواب راحت می‌تواند نشانه‌های افسردگی را در بیشتر افراد از بین ببرد و مانند داروی ضد افسردگی عمل کند اما پژوهشگران "دانشگاه میشیگان"(UM) در پژوهش جدیدی نشان دادند که اثر ورزش و خواب در زنان و مردان، متفاوت است.
پژوهشگران، الگوهای مربوط به ورزش و خواب را در بیش از ۱۱۰۰ دانشجو بررسی کردند و از شرکت‌کنندگان خواستند سه پرسش‌نامه را برای ارزیابی نشانه‌های افسردگی، عادت‌های مربوط به فعالیت فیزیکی و الگوهای خواب پاسخ دهند.
"ویون چن"(Weiyun Chen)، استادیار حرکت‌شناسی دانشگاه میشیگان و پژوهشگر ارشد این پروژه گفت: فعالیت فیزیکی در سطح بالا و متوسط، به مردان کمک کرد تا خود را در برابر افسردگی حفظ کنند اما در زنان، هیچ کدام از سطوح فعالیت فیزیکی نتوانستند اثر قابل توجهی بر افسردگی داشته باشند. نتایج این پژوهش، فرضیه تأثیر قطعی فعالیت فیزیکی منظم در کاهش افسردگی را به چالش می‌کشد.
شاید دلیل نتیجه به دست آمده این باشد که تعداد کمی از زنان وجود دارند که مانند مردان، در سطوح بالاتر ورزش کنند؛ در نتیجه هنگامی که پژوهشگران، داده‌ها را بر اساس جنسیت بررسی کردند، نتوانستند هیچ یک از اثرات محافظتی ورزش را در زنان پیدا کنند.

پژوهشگران، متغیرهای خواب را نیز مورد بررسی قرار دادند و دریافتند که خواب هم در زنان و هم در مردان، ارتباط قابل توجهی با افسردگی دارد. نتایج بررسی نشان داد که ۱۶ درصد مردان و ۲۲ درصد زنان، کیفیت خواب پایینی دارند.
اگرچه شرکت‌کنندگان این پروژه، هیچ نوع احساس افسردگی را گزارش ندادند اما پژوهشگران پس از بررسی دریافتند که ۴۳ درصد زنان و ۳۷ درصد مردان دچار افسردگی هستند.
چن ادامه داد: ما در این پژوهش با بررسی وضعیت خواب، ورزش و خلق و خوی شرکت‌کنندگان دریافتیم که سطوح بالاتر افسردگی، در زنان وجود دارد اما میزان خودکشی در مردان، بین سه تا پنج درصد بالاتر از زنان است. مردان مورد بررسی ما بیشتر از زنانی که به سطح بالایی از افسردگی مبتلا بودند، ورزش می‌کردند. سطح بالای افسردگی می‌تواند دلیل ورزش کمتر و کیفیت خواب پایین‌تر زنان پژوهش باشد.
وی افزود: افسردگی و اختلالات خلقی، از مشکلات جدی در بزرگسالان به شمار می‌روند و تا ۲۰ درصد نوجوانان را نیز در بر می‌گیرند. می‌توان گفت که تقریباً از هر هفت دانشجو، یک نفر به افسردگی مبتلاست. دانشجویان به خاطر فشارهای ناشی از کار زیاد، استرس و کمبود خواب، در معرض خطر ابتلاء به افسردگی قرار دارند.
این پژوهش، در مجله آنلاین "Journal of American College Health" به چاپ رسید.
انتهای پیام
