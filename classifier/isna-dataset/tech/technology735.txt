بازگشت به ابتدای کیهان
" تلسکوپ فضایی اسپیتزر" ناسا پس از ۲۰۰ ساعت رصد آسمان، ۱۳۵ کهکشان بسیار نورانی را شناسایی کرد.

به گزارش ایسنا و به نقل از سی‌نت، محققان ناسا توانستند با استفاده از داده‌های " تلسکوپ فضایی اسپیتزر"( Spitzer telescope) به ابتدای کیهان بازگردند.
داده‌های حاصل از این تلسکوپ منجر شد محققان کهکشان‌هایی را پیدا کنند که مربوط به ۱۳ میلیارد سال گذشته هستند و جز ء اولین کهکشان‌های کیهان به شمار می‌آیند.
این کهکشان‌ها نارنجی رنگ و کوچک به نظر می‌رسند. نورهای کمرنگی هم که در تصویر مشاهده می‌شود، مربوط به ستاره‌هایی بسیار جوان است که غالباً از هیدروژن و هلیوم تشکیل شده‌اند.
کشف این ۱۳۵ کهکشان درخشان سرنخ‌هایی از یکی از مهم‌ترین رخدادهای کیهان به نام "دوران بازیونیده‌شدن" را پیش روی دانشمندان می‌گذارد.
در کیهان‌شناسی مه‌بانگ، بازیونیده‌شدن نام فرآیندی است که طی آن ماده پس از دوران تاریکی مجدداً یونیزه شد و دومین گذار فاز اصلی گاز در جهان است.
موفقیتی که تلسکوپ " اسپیتزر" به دست آورد، نیازمند این بود که ۲۰۰ ساعت، یک نقطه از آسمان را رصد کند که در نهایت توانست سیگنال‌های ضعیف مادون قرمز ۱۳۵ کهکشان دور را شناسایی کند که توسط تابش یونیزه تولید شده بودند.
این تلسکوپ با همکاری مشترک ناسا و مؤسسه فناوری کالیفرنیا از سال ۲۰۰۳ میلادی آغاز به کار کرد.
نتایج این پژوهش در مجله " Monthly Notices of the Royal Astronomical Society " انتشار یافت.

انتهای پیام
