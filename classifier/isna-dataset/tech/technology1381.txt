فضانوردان برای نخستین بار در فضا وارد سفینه دراگون شدند + فیلم
 شرکت فضایی خصوصی "اسپیس‌ایکس" شنبه سفینه خود موسوم به "دراگون" (Dragon) را راهی فضا کرد اما نکته جالب این پرتاب این بود که یک مانکن فضانورد نیز در این پرتاب تاریخی حضور داشت.
به گزارش ایسنا و به نقل از سی نت، این سفینه همچنین حامل یک مانکن فضانورد بود که "ایلان ماسک" رئیس اسپیس‌ایکس آن را "رپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است.
روز یکشنبه ساعت ۵:۰۷ صبح به وقت منطقهٔ زمانی اقیانوس آرام، یک دریچه سفینه دراگون که از سال ۲۰۱۱ قفل بود، گشوده شد. لحظاتی بعد، پس از اتصال دراگون به ایستگاه فضایی بین المللی، دیوید سنت-ژاک (David Saint-Jacques) فضانورد کانادایی ، اولگ کونوننکو (Oleg Kononenko) فضانورد روسی و آن مک‌کلین (Anne C. McClain) فضانورد آمریکایی نیز از این دریچه عبور کردند و وارد سفینه دراگون شدند. این نخستین بار است که انسان‌ها در فضا وارد فضاپیمای دراگون می‌شوند.
پس از آن، " آن مک‌کلین " در کنار "رپلی"، مانکن فضانورد قرار گرفت و پرتاب و اتصال موفق دراگون به ایستگاه فضایی بین المللی را تبریک گفت.
طی روزهای آینده، خدمه ایستگاه فضایی بین المللی تصاویری از داخل فضاپیمای دراگون و تجهیزاتی که دراگون برای آنها آورده است، ثبت خواهند کرد. کپسول دراگون حاوی ۱۸۰ کیلوگرم تجهیزات و غذا بود.
بنا بر برنامه ریزی‌ها فضاپیما دراگون روز جمعه (۸ مارس) از ایستگاه فضایی بین المللی جدا خواهد شد.
پرتاب تاریخی دراگون
شرکت فضایی خصوصی اسپیس‌ایکس روز شنبه (۲ مارس) سفینه خود موسوم به دراگون (Dragon) را راهی فضا کرد و ساعاتی پیش نیز دراگون با موفقیت به ایستگاه فضایی بین‌المللی متصل شد.
کپسول دراگون پس از این پرتاب و اتصال موفق به ایستگاه فضایی بین‌المللی اکنون می‌تواند ۱۸۰ کیلوگرم تجهیزات و غذای همراه خود را تخلیه کند.
اسپیس‌ایکس پس از چندین تعویق برای اولین بار کپسول حمل خدمه خود موسوم به "دراگون"(Dragon) را آزمایش کرد و آن را از سکوی پرتاب ۳۹A در کیپ کاناورال فلوریدا راهی فضا کرد.
دراگون ۸ مارس به زمین بازخواهد گشت و در اقیانوس اطلس فرود خواهد آمد.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
