موسیقی می‌تواند به خلاقیت آسیب بزند!
مطالعه جدید محققان نشان می‌دهد گوش دادن به موسیقی در حین انجام فعالیت‌های مختلف ذهنی می‌تواند خلاقیت فرد را تحت تاثیر قرار دهد.
به گزارش ایسنا و به نقل از گیزمگ، نتایج یک مطالعه جدید از محققان دانشگاه لنکستر(Lancaster)، دانشگاه گاول(Gävle) و دانشگاه مرکزی لنکاشایر(Lancashire) نشان می‌دهد که گوش دادن به موسیقی به طور قابل توجهی می‌تواند توانایی برای انجام وظایف خلاقانه را مختل کند.
در حالی که مشخص شد پخش موسیقی به جلوگیری از فرآیندهای خلاقانه منجر می‌شود، صدا یا نویز موجود در کتابخانه اثر معنی‌داری نداشت.
البته اگر از دوستان خود بپرسید که آیا با گوش دادن به موسیقی در هنگام کار، خلاقیت‌شان جریان دارد یا نه مطمئن باشید که بحث شکل می‌گیرد و هر دو طرف استدلال‌های خود را دارند. اما این مطالعه جدید با هدف قرار دادن داوطلبان از طریق یک سری آزمایشات به طور مشخص به این پرسش پاسخ داد.
زبان اصلی همه شرکت کنندگان در این مطالعه زبان انگلیسی بود و هیچ عارضه دیداری و شنیداری نداشتند. در مجموع سه آزمایش انجام شد که در آن از داوطلبان خواسته شد تا مجموعه‌ای از وظایف را که معمولاً برای اندازه‌گیری عملکرد کلامی خلاقانه استفاده می‌شود، انجام دهند. به عنوان مثال از فرد خواسته می‌شد تا با شنیدن سه کلمه مرتبط، یک کلمه مرتبط و جدید بسازد.
طی هر آزمایش از شرکت کنندگان خواسته شد تا تمرینات را یک بار در یک محیط آرام انجام دهند و سپس در حالی که موسیقی در محیط پخش می‌شد.
در اولین آزمایش داوطلبان وظایف را کامل انجام دادند، در حالی که موسیقی در حال پخش به زبان غیر انگلیسی بود.
در آزمایش دوم برای شرکت کنندگان موسیقی بی‌کلام پخش شد و در سومین آزمایش نیز موسیقی با اشعار انگلیسی پخش شد که داوطلبان می‌توانستند شعرها را درک کنند.
در آزمایش سوم، شرکت کنندگان همچنین تحت شرایط سر و صدای کتابخانه قرار گرفتند که شامل سر و صدای محیطی مانند صدای حرف زدن از دور، سر و صدای دستگاه فتوکپی، تایپ کردن و ورق خوردن کتاب‌ها بود.
محققان متوجه شدند که عملکرد خلاقانه هنگام شنیدن موسیقی طی هر سه تمرین در مقایسه با داوطلبانی که مجاز به انجام تمرینات در سکوت بودند به میزان قابل توجهی کاهش یافت. این کاهش خلاقیت حتی زمانی که شرکت کنندگان اعلام کردند که موسیقی باعث بهبود حال آنها شده است نیز اتفاق افتاد.
در حالی که موسیقی مضر بود، شرایط صدای محیطی کتابخانه هیچ تأثیری بر عملکرد خلاقانه نداشت. به گفته محققان این مطالعه این امر می‌تواند به این علت باشد که صدای محیطی کتابخانه یک سر و صدای ثابت است، در حالی که موسیقی بی‌کلام یا با کلام فراز و فرود دارد و مدام تغییر می‌کند.
اعتقاد بر این است که این تغییر وضعیت می‌تواند با دخالت در حافظه عملکردی کلامی تأثیرگذار باشد.
با توجه به این نتایج درمی‌یابیم که گوش دادن به موسیقی در هنگام انجام فعالیت‌های ذهنی برخلاف دیدگاه اکثریت مردم که عقیده دارند موسیقی خلاقیت را افزایش می‌دهد، صرف نظر از محتوای بدون کلام، باکلام یا با کلامی به غیر از زبان مادری عملکرد خلاقانه را مختل می‌کند.
این مطالعه در نشریه Applied Cognitive Psychology منتشر شده است.
انتهای پیام
