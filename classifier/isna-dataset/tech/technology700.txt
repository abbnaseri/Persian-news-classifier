جزئیات طرح بلندپروازانه جف بزوس برای ساخت سکونتگاه در فضا+فیلم
جزئیات برنامه رویاپردازانه جف بزوس رئیس شرکت فضایی بلواوریجین برای زندگی در فضا منتشر شد.
به گزارش ایسنا و به نقل از دیلی‌میل، "جف بزوس" رئیس شرکت خصوصی "بلو اوریجین" چند روز پیش بالاخره از فرودگر قمری این شرکت به نام "بلو مون" (ماه آبی) رونمایی کرد و حالا جزئیات برنامه بلندپروازانه وی برای زندگی در فضا منتشر شده است.
وی از یک طرح مفهومی سکونتگاه فضایی رونمایی کرده که می‌تواند کل شهرها، مناطق کشاورزی و حتی پارک‌های ملی را شامل شود.
بزوس اظهار کرد، دستیابی به این زیستگاه در آینده ممکن است راهی طولانی را در پیش داشته باشد ولی هنگامی‌که ما با محدودیت منابع در زمین مواجه شویم، زندگی در آن انتخابی آسان خواهد بود.
این زیستگاه که یادآور فیلم معروف "میان‌ستاره‌ای"(Interstellar) است، می‌تواند به اندازه‌ای نزدیک به زمین ساخته شود که به ساکنان خود اجازه رفت‌وآمد به کره خاکی را بدهد. علاوه بر آن خانه یک میلیون نفر یا بیشتر باشد.
آب‌هوای زیستگاه فضایی ساخت شرکت جف بزوس نیز در تمام طول سال مساعد خواهد بود.
ثروتمندترین مرد جهان در مراسمی که در واشنگتن برگزار شد از شرکت کنندگان پرسید که آیا دوست دارید همین‌طور حالت سکون داشته باشید و یا پویا باشید و رشد کنید؟
این طرح مفهومی برای نخستین بار در سال ۱۹۷۰ توسط "جرارد کیچن اونیل" فیزیکدان و فعال حوزه هوافضا که استاد جف بزوس در دانشگاه "پرینستون" بود ارائه شد.
این فیزیکدان طرح زیستگاهی را ارائه داد که در فضا می‌چرخد تا بر اساس نیروی گریز از مرکز، جاذبه مصنوعی ایجاد کند.

بزوس ادامه داد، این ساختارها بسیار عظیم هستند و کیلومترها به پایان آن‌ها باقی مانده است.
برخی از این ساختارها تفریحی‌تر هستند که نباید جاذبه آن‌ها با مناطق دیگر یکسان باشد. مثلاً نبود جاذبه در این مراکز تفریحی می‌تواند به ساکنان فضایی امکان پرواز دهد.
بزوس افزود، شهرهای فضایی می‌توانند مانند برخی از شهرهای زمینی باشند و یا معماری آن‌ها از ابتدا صورت گیرد.
جالب است در این زیستگاه فضایی هیچ باران، طوفان و یا زلزله‌ای وجود نخواهد داشت.
بزوس گفت: این سکونتگاه به اندازه‌ای زیبا است که انسان‌ها تمایل به سکونت در آنجا را خواهند داشت.
بزوس در انتها مدعی شد که مسافرت میان فضا و زمین مانند یک سفر یک روزه آسان خواهد بود.





مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
