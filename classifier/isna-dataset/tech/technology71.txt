فرار از صف‌های طولانی و گم شدن چمدان در فرودگاه با یک برچسب دیجیتالی
شرکت هواپیمایی "بریتیش ایر ویز" با همکاری شرکت "ویو تگ" موفق به ساخت یک برچسب دیجیتالی برای چمدان‌ها شده است که یک بار برای همیشه از گم شدن و جابجایی چمدان‌ها جلوگیری می‌کند.
به گزارش ایسنا و به نقل از گیزمگ، هیچکس دوست ندارد در فرودگاه در صف بررسی چمدان معطل شود یا بعد از اتمام سفر به دنبال چمدان خود بیافتد و استرس گم شدن یا جابجا شدن چمدان خود را داشته باشد.
اکنون شرکت هواپیمایی "بریتیش ایر ویز"(British Airways) برچسب‌هایی به نام "ویو تگ"(ViewTag) را توسعه داده است که برچسب‌های الکترونیکی قابل استفاده مجدد هستند و می‌توانند به چمدان متصل شوند.
ایده "ویو تگ" در سال ۲۰۱۰ به ذهن "ریک وارتر" مدیرعامل شرکت "بریتیش ایر ویز" رسید و از همان موقع تحقیق و توسعه این محصول شروع شد. گروه "قطر ایر ویز"(Qatar Airways) اولین آزمایش این فناوری را در سال گذشته انجام داد.
"ویو تگ" توسط انجمن بین‌المللی حمل و نقل هوایی تأیید شده است و دارای شناسایی فرکانس رادیویی(RFID)، بلوتوث LE و یک صفحه نمایش دیجیتال برای نشان دادن اطلاعات پرواز است که معمولاً بر روی برچسب کاغذی توسط کارکنان فرودگاه به چمدان متصل می‌شد.
مسافران اکنون می‌توانند پیش از عزیمت به سمت فرودگاه، اطلاعات پرواز را از طریق یک اپلیکیشن به این برچسب دیجیتالی منتقل کنند. بدین ترتیب دیگر نیازی به صف ایستادن در فرودگاه نیست و چمدان‌های دارای این برچسب بعد از چند ثانیه بررسی یک راست بارگیری می‌شوند.

وارتر گفت: با اجازه دادن به مسافران برای انتقال دیجیتالی اطلاعات خود قبل از اینکه به فرودگاه برسند، فرآیند بررسی بلیت و چمدان به چند ثانیه کاهش می‌یابد.
این شرکت همچنین می‌گوید که این تکنولوژی به مسافران امکان می‌دهد که در طول فرآیند بررسی، چمدان‌های خود را ردیابی کنند تا دیگر شاهد جابجایی و گم شدن چمدان‌ها نباشیم.
"بریتیش ایر ویز" نام این محصول را به "TAG" تغییر داده است و آن را به قیمت اولیه ۶۳ پوند به فروش می‌رساند. این قیمت در زمان عرضه نهایی در ماه اکتبر به ۸۰ پوند خواهد رسید.
هر "TAG" را می‌توان بیش از ۳۰۰۰ بار استفاده کرد و در حال حاضر در ۶۳ کشور از جمله ایالات متحده آمریکا، کانادا، اسپانیا و سایر کشورهای عضو اتحادیه اروپا، جامائیکا و چین قابل استفاده است.
انتهای پیام
