منتخب تصاویر فضایی روزهای گذشته از نگاه "اسپیس"
 پایگاه خبری "اسپیس"، منتخبی از تصاویر فضایی برتر روزهای اخیر را منتشر کرد.
به گزارش ایسنا و به نقل از اسپیس، پایگاه اسپیس منتخبی از تصاویر فضایی برتر روزهای اخیر را منتشر کرده است.
پرتاب سفینه دراگون

شرکت فضایی خصوصی اسپیس‌ایکس ۲ مارس سفینه خود موسوم به دراگون (Dragon) را راهی فضا کرد تا به ایستگاه فضایی بین‌المللی متصل شود. اسپیس‌ایکس پس از چندین تعویق برای اولین بار کپسول حمل خدمه خود موسوم به "دراگون"(Dragon) را آزمایش کرد و آن را از سکوی پرتاب ۳۹A در کیپ کاناورال فلوریدا راهی فضا کرد. این کپسول همچنین حامل یک مانکن فضانورد بود که "ایلان ماسک" رئیس اسپیس‌ایکس آن را "ریپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است. دراگون ۸ مارس به زمین برگشت و در اقیانوس اطلس فرود آمد.
ورزش در فضا

"آن مک کلین" (Anne McClain) فضانورد آمریکایی ایستگاه فضایی بین‌المللی روز ۶ مارس تصویری از خود منتشر کرد. در این تصویر وی در حالی‌که کنار یک اسباب بازی به شکل زمین قرار داشت، در حال ورزش کردن بر روی تردمیل بود. وی در شبکه اجتماعی خود ضمن انتشار این تصویر نوشت: ورزش روزانه بسیار مهم است، ورزش نه تنها فقط برای عضلات ما بلکه برای محافظت از استخوان‌هایمان در جلوگیری از ازدست دادن تراکم در شرایط میکرو گرانشی مهم است.
تصویر پانوراما کهکشان راه شیری

در این تصویر می‌توان تصویر پانورامای باشکوه کهکشان راه شیری  را مشاهده کرد. به هر گونه دورنمای وسیع سراسری از یک فضا، سَراسَرنَما یا پانوراما گفته می‌شود. بسیاری از اجرام آسمانی مانند سیاره مریخ در این تصویر قابل مشاهده است. این سیاره همان جرم نارنجی رنگ روشن در گوشه سمت چپ بالای آسمان است.
آب زیرزمینی در مریخ

محققان به تازگی اولین شواهدی از وجود یک سیستم آب زیرزمینی در اعماق مریخ را کشف کرده‌اند. این شواهد حاکی از آن است که این آب‌های زیرزمینی نقشی کلیدی در نشانه‌های وجود حیات در این سیاره ایفا می‌کنند. این یافته‌ها که توسط مداگرد "مارس اکسپرس" (Mars Express) به دست آمده است، نشان می‌دهد که ویژگی‌های این سیستم آب زیرزمینی حاکی از آن است که دهانه‌های عمیق آتشفشانی در عمق مریخ توسط آب به وجود آمده‌اند. در این مطالعه محققان ۲۴ دهانه آتشفشانی عمیق و محصور در نیم‌کره شمالی مریخ را مورد بررسی قرار دادند. هر کدام از این دهانه‌های آتشفشانی تقریباً ۴ هزار متر زیر سطح مریخ فرو رفته‌اند. این دهانه‌های آتشفشانی با عمق ۴ هزار تا ۴ هزار و ۵۰۰ متر بوده و نشان‌دهنده وجود آب هستند که به مرور زمان دچار تغییرات شده‌اند. دانشمندان معتقدند که قدمت اقیانوس‌های مریخ به ۳ تا ۴ میلیارد سال پیش بازمی‌گردد. این اکتشاف وعده جست‌وجوی حیات روی سیاره سرخ را می‌دهد.
محققان در پنج دهانه آتشفشانی مجموعه‌ای از رس‌، کربنات و سیلیکات را کشف کردند. این مواد معدنی با ظهور زندگی روی زمین مرتبط هستند و وجود آنها این نظر را که مریخ روزی سیاره‌ای برای زندگی بوده است، تقویت می‌کند.
لحظه نزدیک شدن "دراگون" به ایستگاه فضایی بین‌المللی

پس از پرتاب موفق فضاپیمای دراگون و اتصال آن به ایستگاه فضایی بین‌المللی افراد زیادی نسبت به این خبر واکنش نشان دادند که یکی از آنها "آن مک کلین" بود. آن مک‌کلین (Anne C. McClain) فضانورد آمریکایی ناسا پس از اتصال موفق دراگون به ایستگاه فضایی بین‌المللی در کنار مانکن فضایی که داخل این فضاپیما بود، قرار گرفت و و پرتاب و اتصال موفق دراگون به ایستگاه فضایی بین‌المللی را تبریک گفت. پیشتر این فضانورد تصویر بی‌نظیر فوق از نزدیک شدن فضاپیمای دراگون به ایستگاه فضایی بین‌المللی را ثبت کرده بود که آن را منتشر کرد.
شفق قطبی

در تصویر فوق، شفق قطبی سبز جنوبگان در منطقه‌ای که ایستگاه جنوبگان آمونسن – اسکات (Amundsen–Scott South Pole Station) قرار دارد، قابل مشاهده است.
ایستگاه جنوبگان آمونسن – اسکات، ایستگاهی تحقیقاتی متعلق به ایالات متحده آمریکا است که در نقطه قطب جنوب در قاره جنوبگان ساخته شده و جنوبی‌ترین نقطه با سکنه بر روی کره زمین به‌شمار می‌رود.
"دنیل میچالیک" (Daniel Michalik) یکی از پژوهشگران آژانس فضایی اروپا این تصویر باشکوه را در جنوبگان و در دمای منفی ۷۲ درجه فارنهایت (منهای ۶۰ درجه سانتیگراد) ثبت کرده است.
انتهای پیام
