زنانی که در سپهر علوم فضایی جهان همچون ستاره‌ها می‌درخشند
مرکز پروازهای فضایی "گادرد"(Goddard) در شبکه اجتماعی خود به معرفی زنان قدرتمندی که در این مرکز حضور دارند پرداخته است.
به گزارش ایسنا، زنان در سراسر جهان در عرصه‌های مختلفی درخشیده و همچنان می‌درخشند و با کارهای بزرگی که انجام می‌دهند به تکامل و پیشرفت بشر کمک عظیمی می‌کنند.
در این مطلب قصد داریم پنج زن فعال در عرصه فضا را که در "مرکز پروازهای فضایی گادرد" ایالات متحده آمریکا مشغول به کار هستند معرفی کنیم.
مرکز سفرهای فضایی "گادرد" یکی از مراکز ناسا است که در واشنگتن دی. سی. گرین‌بلت، مریلند، ایالات متحده آمریکا قرار دارد. این مرکز در تاریخ اول مارس ۱۹۵۹ به منظور پیشگام شدن در نیروی پیشران موشک‌های نوین ایجاد شد.

۱. "یاری کولادو وگا "

"یاری کولادو وگا "(Yari Collado-Vega) یک پژوهشگر علوم فضایی است. وی فارغ التحصیل رشته فیزیک نظری از دانشگاه مایاگوئز پورتوریکو است. وگا در سال ۲۰۰۳ به عنوان کارآموز کار خود را در بخش فیزیک فضایی گادرد آغاز کرد. او در مرکز فضایی گادرد با استفاده از داده‌های ماهواره‌ها و مدل‌های رایانه‌ای به مطالعه اینکه چگونه بادهای خورشیدی با فضا و میدان مغناطیسی ارتباط برقرار می‌کند، می‌پردازد.

۲." محموده سلطان"

"محموده سلطان"(Mahmooda Sultana) دانشمند بنگلادشی است که در سال ۲۰۱۰ به مرکز فضایی گادرد پیوست. او دارای مدرک کارشناسی مهندسی شیمی از دانشگاه کالیفرنیای جنوبی و مدرک دکترای مهندسی شیمی از مؤسسه فناوری ماساچوست است.
وی به مطالعه درباره موضوعاتی نظیر گرافن، نانومواد، سامانه میکرو الکترومکانیکی و حسگرها علاقه دارد. سیستم‌های میکرو الکترومکانیکی(MEMS:Microelectromechanical systems) فناوری سیستم‌های بسیار کوچک در ابعاد میکرومتر است.
محموده سلطان، یک حسگر چاپ ۳ بعدی در ابعاد ۲ در ۳ اینچ مبتنی بر نانومواد برای کشف غلظت جزئی گازها و بخار، فشار جو و دما توسعه داده است.

۳. "لولا فاتویینبو"

دکتر "لولا فاتویینبو" (Lola Fatoyinbo) دانشمند اکوسیستم است. وی موفق به تهیه نخستین نقشه جهانی از مانگروهای ساحلی آفریقا شد. کرنا یا مانگرو (mangroves) جامعه گیاهی شامل درختان و بوته‌هایی است که در زیستگاه‌های آبرفتی و آب شور ساحلی مناطق گرمسیری و زیر گرمسیری می‌رویند. کلمه مانگرو اسم مرکبی است معرف اکوسیستم خاص در مناطق استوایی، حاصل از تجمع بسیار ویژه‌ای از گیاهان و جانوران در سواحل پست خورها، دلتاها، برکه‌ها و سواحل دریاها و در عین حال نشانگر و معرف درختان و درختچه‌های این گونه اکوسیستم‌ها نیز می‌باشد. این گیاهان در گروه گیاهان شوره‌زی قرار دارند.

۴. "نانسی آبل"

"نانسی آبل" (Nancy Abell) دستیار مدیر مرکز فضایی گادرد است. وی دارای مدرک کارشناسی و کارشناسی ارشد رشته مدیریت اجرایی کسب و کار از دانشگاه مریلند در کالج پارک است. نانسی آبل ابتدا به عوان کارآموز فعالیت خود را در این مرکز آغاز نمود اما اکنون پس از سال‌ها تلاش و فعالیت وی مدیر یکی از بخش‌ها در مرکز فضایی گادرد است.

۵. "چیکا بارنز تامسون"

"چیکا بارنز تامسون"(Chikia Barnes-Thompson) سال ۲۰۱۱ به مرکز پرواز فضایی گادرد پیوست. وی دارای مدرک مدیریت اجرایی کسب و کار از دانشگاه مریلند است. تامسون معاون مدیر پروژه منابع تلسکوپ فضایی هابل است. او یک تیم را که بر تمام مسائل مالی مأموریت‌های تاریخی نظارت می‌کنند رهبری می‌کند. علاوه بر مدیریت تیم خود، وی مسئولیت‌های دیگری مانند کنترل و تجزیه و تحلیل سیستم‌های تجاری پروژه‌ها و همچنین ادغام منابع با تمام جنبه‌های مأموریت است.
انتهای پیام
