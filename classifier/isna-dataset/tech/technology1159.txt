پرتاب موفقیت آمیز موشک باربری پروگرس
موشک سایوز-۲.۱آ ناو باربری بدون سرنشین پروگرس ام.اس-۱۱ در ساعت ۱۱۰۱ روز پنج شنبه ۴ آوریل با موفقیت از سکوی شماره ۳۱ پایگاه پرتاب‌های فضایی بایکونور راهی مدار زمین شد. 
به گزارش ایسنا، این سفینه برای رسیدن به ایستگاه فضایی بین‌المللی ۳ ساعت و ۲۴ دقیقه در راه خواهد بود. اگر اتصال در مدار در زمان پیش بینی شده اتفاق بیفتد، این سریعترین زمان ردیابی و پهلوگیری با ایستگاه بین‌المللی فضایی در تاریخ ۲۰ ساله خواهد بود و یک رکورد به شمار می‌رود. بر اساس اطلاعات منتشر شده توسط مرکز هدایت پروازهای فضایی روسیه، جداسازی پروگرس از مرحله سوم موشک بالابرنده  طبق برنامه تنظیمی ۸ دقیقه و ۴۵ ثانیه بعد از ترک سکوی پرتاب صورت گرفت. با باز شدن آنتن‌ها و باتری‌های خورشیدی، سفینه باربری تحت نظارت کارشناسان روسکاسموس و گروه کنترل عملیات بخش روسی ایستگاه فضایی بین‌المللی در مرکز هدایت پرواز اداره می‌شد. نزدیک شدن پروگرس به ایستگاه پس از دو بار گردش مداری انجام خواهد شد و بر اساس برنامه تنظیمی، اتصال خودکار سفینه با بخش موسوم به "پیرس" ایستگاه در ساعت ۱۷:۲۵ به وقت مسکو انجام خواهد شد. فضانوردان سازمان فضایی روسیه –روسکاسموس- اولگ کانوننکو، فرمانده فعلی خدمه ایستگاه و مهندس پرواز الکسی اووچینین، فرایند پهلوگیری به ایستگاه را تحت نظر خواهند داشت. ناو باربری بدون سرنشین پروگرس ام.اس-۱۱ بیش از ۲.۵ تن محموله مختلف به ایستگاه فضایی بین‌المللی می‌رساند که شامل حدود ۱.۴ تن مواد خشک، ۹۰۰ کیلوگرم سوخت، ۴۲۰ کیلوگرم آب همچنین ۴۷ کیلوگرم هوای فشرده و اکسیژن در مخازن ویژه است. در این محموله - تجهیزات علمی، اجزای سیستم پشتیبانی زندگی و همچنین ظروف غذا، لباس، دارو و محصولات مراقبت شخصی برای اعضای خدمه نیز وجود دارد. این سفینه بدون سرنشین که بر پایه ناو سرنشین‌دار سایوز ساخته شده از سال ۱۹۷۸ وارد خدمت حمل و نقل مواد و تجهیزات به ساکنان ایستگاه‌های مداری شده و تاکنون ۱۶۳ فروند آن محموله‌های مختلف را به ایستگاه‌های فضایی سالیوت، میر و بین‌المللی رسانده است.
انتهای پیام
