پهپادهای گوگل هرچه بخواهید برایتان می‌آورند!
شرکت "آلفابت"(Alphabet) گوگل پس از سال‌ها آزمایش اکنون برای اولین بار خبر آغاز به کار سرویس تحویل هوایی کالاها طی آینده نزدیک در شهر کانبرا، پایتخت استرالیا را داده است.
به گزارش ایسنا و به نقل از گیزمگ، در حال حاضر با توجه به مجوز سازمان هوایی کشور استرالیا به شرکت آلفابت، این شرکت با پهپاد می‌تواند کالاهایی را که مشتریان توسط یک برنامه سفارش داده‌اند برای آنها ارسال کند.
شرکت "الفابت" از سال ۲۰۱۴ تاکنون فناوری پهپاد را با قصد ارسال بسته‌های کوچک در استرالیا آزمایش کرده است اما اکنون قصد دارد تا با کمک این فناوری بتواند ارسال هوایی بسته‌های کالایی بزرگ را نیز برای مشتریان محقق سازد.
به گزارش گاردین در حال حاضر "اداره امنیت هوانوردی غیرنظامی"(CASA) استرالیا با انجام عملیات تجاری این شرکت موافقت کرده است و به آنها مجوز نیز اعطا کرده است. تحویل هوایی محصولات راه حلی مناسب برای کاهش ترافیک، آلودگی هوا و افزایش سرعت در انجام کارها است.
افراد ساکن شهر کانبرا طی ماههای آینده تنها ظرف چند دقیقه پس از سفارش، کالای مورد نظر خود را تحویل خواهند گرفت.
توسط این برنامه آنها می‌توانند محصولاتی از قبیل قهوه از یک کافه محلی، دارو از نزدیک‌ترین داروخانه، غذا و نان را سفارش دهند.
"آلفابت" یک شرکت فناوری هلدینگ مستقر در کالیفرنیا است که شرکت گوگل زیرمجموعه‌ای از آن است. مؤسسان شرکت الفابت "لری پیج" و "سرگئی برین" هستند که پیش از این نیز با همکاری یکدیگر گوگل را پایه‌گذاری نموده بودند. "پیج" مدیر عامل اجرایی شرکت الفابت و "برین" مدیرعامل این شرکت هستند.
انتهای پیام
