آسیب سیگارهای الکترونیکی به رگ‌های خونی
 مطالعه جدید دانشگاه استنفورد نشان می‌دهد طعم دهنده‌های استفاده شده در سیگارهای الکترونیکی به خصوص طعم دارچین، آسیب جدی به سلول‌های رگ‌های خونی وارد می‌کنند.
به گزارش ایسنا و به نقل از گیزمگ، یک مطالعه جدید به رهبری محققان دانشکده پزشکی دانشگاه استنفورد دریافته است سیگارهای الکترونیکی می‌توانند به سلول‌های عروق خونی بدن انسان آسیب برسانند و به طور بالقوه خطر بیماری‌های قلبی و عروقی را افزایش دهند.
این مطالعه نشان داد که برخی از طعم دهنده‌های مایع سیگارهای الکترونیکی فارغ از ضرر نیکوتین، بیشتر از طعم‌دهنده‌های دیگر مضر هستند.
این تحقیق بر روی شش مایع طعم دهنده با سطوح مختلف نیکوتین تمرکز داشت. هدف این مطالعه بررسی تأثیر این مایعات بر روی سلول‌های اندوتلیال انسانی تولید شده از سلول‌های بنیادی بود. سلول‌های اندوتلیال (لایه درون‌رگی) داخل عروق خونی ما قرار دارند و نقش مهمی در حفظ سلامتی قلب و عروق ما دارند.
"جوزف وو" نویسنده ارشد این مطالعه گفت: تاکنون اطلاعاتی در مورد اینکه چگونه این مایعات بر سلول‌های اندوتلیال انسان تأثیر می‌گذارند، نداشتیم. هنگامی که ما این سلول‌ها را در معرض شش طعم دهنده متفاوت با سطوح مختلف نیکوتین قرار دادیم، آسیب قابل توجهی مشاهده کردیم. این سلول‌ها کمتر زنده ماندند و شروع به نشان دادن علائم متعدد اختلال کردند.
این شش طعم دهنده با سه غلظت مختلف نیکوتین مورد بررسی قرار گرفتند و در نهایت مشخص شد که مسمومیت سلولی طعم دارچین به طور قابل ملاحظه‌ای از باقی طعم‌ها بیشتر است.
نابودی سلولی و کاهش زنده ماندن سلول‌ها هنگامی که سلول‌های اندوتلیال از بین رفتند در آزمایش تمام طعم دهنده‌ها اتفاق افتاد، هرچند که آسیب طعم دارچین از همه بیشتر بود و آسیب آن حتی در نمونه‌های بدون نیکوتین نیز شناسایی شد.
البته این آزمایش‌ها در شرایط آزمایشگاهی انجام شده است. با این وجود محققان تصریح می‌کنند که ارتباط بین اختلال عملکرد سلول‌های اندوتلیال و قرار گرفتن در معرض این مایعات طعم دهنده سیگارهای الکترونیکی منطقی است و به احتمال فراوان استعمال این سیگارها منجر به بیماری‌های قلبی و عروقی می‌شود.
یکی دیگر از شاخه‌های مطالعه، آزمایش میزان نیکوتین در خون مصرف کنندگان سیگارهای الکترونیکی نسبت به مصرف کنندگان سیگارهای سنتی بود. سطح نیکوتین پس از گذشت ۱۰ دقیقه از استعمال سیگار اندازه‌گیری شد و محققان دریافتند هر دو گروه سطح مشابهی از نیکوتین دارند.
"وو" می‌گوید نگرانی در حال افزایش ما این است که مصرف کنندگان سیگارهای الکترونیکی می‌توانند به راحتی بیشتر از مصرف کنندگان سیگارهای سنتی نیکوتین وارد بدن خود کنند.
وی می‌گوید: هنگامی که شما یک سیگار معمولی می‌کشید، همواره در حال شمردن تعداد نخ‌هایی هستید که می‌کشید، اما سیگارهای الکترونیکی شما را فریب می‌دهند چون مشخص نیست دقیقاً چقدر نیکوتین وارد بدن خود می‌کنید.
محققان و مسئولان می‌گویند با توجه به نتایج این تحقیق، استعمال سیگارهای الکترونیکی به عنوان جایگزینی برای سیگارهای سنتی نباید تبلیغ شود.
"توبیاس ولته" رئیس انجمن تنفس اروپا می‌گوید: هرچند قرار گرفتن در معرض مواد مضر سیگارهای الکترونیکی ممکن است کمتر از سیگار سنتی باشد، اما بدان معنا نیست که آنها بی‌ضرر هستند.
وی افزود: تا زمانی که ما بیشتر در مورد اثرات درازمدت استفاده از سیگارهای الکترونیکی در سلامت انسان‌ها اطلاعات کسب نکنیم، تبلیغ آنها توصیه نمی‌شود.
این مطالعه جدید در مجله American College of Cardiology منتشر شده است.
انتهای پیام
