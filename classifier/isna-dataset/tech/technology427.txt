ماموریت جدید موشک "شیطان" مشخص شد
روسیه تصمیم دارد موشک R-36 که غربی‌ها به آن لقب موشک "شیطان" داده‌اند را تغییر کاربری داده و برای حمل محموله‌های فضایی و قراردادن ماهواره‌ها در مدار به کار گیرد. 
به گزارش ایسنا و به نقل از فسیو او کاسموس؛ این مطلب توسط دیمیتری راگوزین رئیس سازمان فضایی روسیه (روسکاسموس)، طی دیدار و سخنرانی وی در دانشگاه دولتی مسکو اعلام شد.
دیمیتری راگوزین رئیس سازمان فضایی روسیه در دانشگاه دولتی مسکو در جمع خبرنگاران گفت: روسیه تصمیم دارد همزمان با پیشبرد و تجهیز نیروهای هسته‌ای استراتژیک روسیه، بخشی از موشک‌های سنگین را از جمله موشک آر -۳۶ که آمریکایی‌ها آن را موشک "شیطان" می‌نامند، آزاد کند. این تغییرات را البته ما محتاطانه انجام می‌دهیم.
وی در مورد تغییر کاربری موشک آر -۳۶ گفت: روسیه در نظر دارد از طریق برنامه‌های تبدیلی و بارگیری اهداف موشک را تغییر داده تا بتواند از آن در زمینه حمل محموله‌های مداری بهره ببرد.

موشک آر -۳۶ از خانواده موشک‌های بالستیک بین قاره‌ای(ICBMs) نوع "تسیکلون" است که در زمان شوروی سابق و طول جنگ سرد طراحی و ساخته شد. این موشک توسط تحلیلگران آمریکایی به دلیل توانایی شتاب سریع، وزن بسیار سنگین و تعداد بسیار زیاد محموله‌های تخریبی مورد توجه قرار گرفت.
در بعضی از نسخه‌های آن ۱۰ کلاهک و ۴۰ ابزار تخریبی خاص به کار رفته‌اند اما کارشناسان می‌گویند وزن پرتاب موشک به لحاظ نظری، قادر به حمل کلاهک و ابزارهای تخریبی بیشتر است. موشک‌های فعلی آمریکا مانند مینوتمن -۳ حداکثر می‌توانند تا سه کلاهک را حمل کنند.
کارشناسان نظامی می‌گویند روسیه قصد دارد موشک آر.اس -۳۸ اسمارت را جایگزین R-36 کند که موشکی هوشمند با توانایی‌های دقیق‌تر است.
انتهای پیام
