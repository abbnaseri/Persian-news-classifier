منتخب تصاویر فضایی روزهای اخیر از نگاه "اسپیس"
پایگاه خبری "اسپیس" منتخبی از تصاویر فضایی برتر روزهای اخیر را منتشر کرد.
به گزارش ایسنا و به نقل از اسپیس، پایگاه اسپیس منتخبی از اخبار فضایی برتر روزهای اخیر را منتشر کرده است.
سحابی شکارچی
این تصویر از اعماق فضا و از سحابی "شکارچی" گرفته شده است که معمولاً با عنوان "M۴۲" شناخته می‌شود. شکارچی تنها سحابی آسمان است که با چشم غیرمسلح هم دیده می‌شود. نیمی از آن در نیم‌کره جنوبی آسمانی و نیم دیگر آن در نیم‌کرهٔ شمالی آسمان قرار دارد و از همهٔ نقاط زمین قابل دیدن است.
سحابی شکارچی در کهکشان راه شیری قرار دارد و هزار و ۳۵۰ سال نوری از زمین فاصله دارد. این پیکرهٔ آسمانی شاید شناخته‌شده‌ترین و زیباترین پیکرهٔ آسمانی باشد.
ابرهای رنگی از گرد و غبار، ستارگان جدید این سحابی را تشکیل می‌دهند. براساس گزارش ناسا، این مهد ستارگان، نزدیک‌ترین منطقه تشکیل ستاره به زمین است.
این تصویر از رصدخانه "کومآدا"(Cumeada) در پرتغال به ثبت رسید.

درخت زیتون و راه شیری
در این تصویر بازوی کهکشان راه شیری از پشت دریایی از ستاره‌ها قابل مشاهده است.
عکاس این تصویر از یک "دوربین دیجیتال تک‌لنزی بازتابی"(DSLR) برای ثبت آن استفاده کرد. یک درخت زیتون هم در تصویر قابل رؤیت است.

آسمان از زوایه دید "نایسر"
این، تصویری است که دوربین اشعه ایکس "مأموریت نایسر"(Neutron star Interior Composition Explorer یا NICER) از تمام آسمان گرفته است.
ماوریت "نایسر" یکی از مأموریت‌های "برنامه کاوشگران" ناسا است که به بررسی گرانش غیرعادی، الکترومغناطیس، فیزیک هسته‌ای و تعیین اندازه ستاره‌های نوترونی می‌پردازد. برنامه کاوشگران(Explorers program) نام برنامه کاوش فضایی ایالات متحده آمریکا است که هدف آن انجام پروازهای فضایی برای شواهد مطالعاتی در زمینه فیزیک، ژئوفیزیک، هلیوفیزیک و اخترفیزیک از فضا است.

تجهیز "مارس ۲۰۲۰"
مهندسان " آزمایشگاه پیش‌رانش جت "(JPL) ناسا کاوشگر "مارس 2020"( Mars 2020) را به تجهیزات جدیدی مجهز کرده و دو دوربین جدید را روی کاوشگر نصب کرده‌اند.
ناسا زمان پرتاب این کاوشگر را برای ژوئیه سال آینده برنامه‌ریزی کرده است تا "مارس ۲۰۲۰" در سال ۲۰۲۱ فوریه به مریخ برسد.

کهکشان " مسیه ۵۹"
این کهکشان بیضوی "مسیه ۵۹" (Messier 59) نام دارد و یکی از سه نوع اصلی کهکشان‌ها به شمار می‌آید.
کهکشان "مسیه ۵۹" هم که با نام "ان‌جی‌سی ۴۶۲۱"(NGC ۴۶۲۱) شناخته می‌شود، در صورت فلکی "دوشیزه" قرار دارد و در هسته آن یک "سیاه‌چاله کلان جرم" وجود دارد. دانشمندان تخمین زده‌اند که جرم این سیاهچاله ۲۷۰ میلیون برابر جرم خورشید است.

آسمان رصدخانه لاسیا
این تصویر شگفت‌انگیز مربوط به آسمان شب رصدخانه "لاسیا" در شیلی است. صورت فلکی شکارچی و دیگر سحابی‌ها در این عکس به چشم می‌خورد.

انتهای پیام
