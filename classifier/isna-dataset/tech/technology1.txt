"آمازون" به دنبال اخذ مجوز برای پرتاب هزاران ماهواره به فضا
شرکت "آمازون"(Amazon) اخیراً در حال اخذ مجوز از "کمیسیون ارتباطات فدرال"(FCC) برای پرتاب ۳۲۳۶ ماهواره به فضا است.
به گزارش ایسنا و به نقل از انگجت، آمازون به سرعت در حال تلاش برای پرتاب هزاران ماهواره اینترنتی به فضا است.
این شرکت در حال گرفتن مجوز برای پرتاب ۳۲۳۶ ماهواره به فضا است. پرتاب این ماهواره‌ها جزئی از "پروژه کویپر"(Project Kuiper) هستند. ماهواره‌های مذکور در ۹۸ مدار زمین قرار خواهند گرفت و ۳۶۶ تا ۳۹۱ مایل (۵۸۹ تا ۶۲۹ کیلومتر) از سطح زمین فاصله خواهند داشت.
بنابر گفته این شرکت اگر این پروژه عملیاتی شود دهها میلیون نفر در سراسر جهان می‌توانند به اینترنت پرسرعت دسترسی داشته باشند که البته لازم به ذکر است تنها در بخشی از جهان این امکان برای آنها فراهم خواهد شد. به طور مثال بخش‌هایی از آلاسکا از این اینترنت بهره نخواهند برد.
طی چند ماه گذشته آمازون مذاکراتی را با کمیسیون ارتباطات فدرال داشته است که گویی اکنون آنها موافقت کرده و این شرکت در حال اخذ مجوز است.
طی این پروژه آمازون قصد دارد از فناوری‌های ویژه‌ای مانند فرکانس‌های "باند کا"(Ka-band) و فناوری‌های "ضد تداخل"(anti-interference) برای بهبود خدمات اینترنت خود استفاده کند. بنابر گزارش‌ها این ماهواره‌ها حدود ۱۰ سال در مدار قرار خواهند گرفت البته هنوز مشخص نیست که طی این چند سال آیا ارتباطشان با زمین برقرار خواهد بود یا خیر.
آمازون در حال حاضر زمان دقیقی را برای پرتاب این ماهواره‌ها تعیین نکرده است. شرکت اسپیس‌ایکس(SpaceX) نیز چندی پیش ۶۰ ماهواره اینترنتی موسوم به "استارلینک" را به فضا فرستاد. طی این عملیات ۶۰ ماهواره سوار بر یک موشک "فالکون ۹" از ایستگاه نیروی هوایی کیپ کاناورال در فلوریدا به فضا پرتاب شدند.
ماهواره‌های استارلینک بخشی از برنامه اسپیس‌ایکس برای سرویس جدید و پرسرعت اینترنت هستند. این طرح در اوایل سال ۲۰۱۵ با درخواست "ایلان ماسک" مدیرعامل این شرکت از کمیته ارتباطات فدرال مبنی بر اجازه آزمایش ایده خود برای تأسیس یک پهنای باند جهانی آغاز شد.
وی در سال ۲۰۱۷ برنامه استارلینک را به عنوان یک سیستم پهنای باند ارزان قیمت که می‌تواند دسترسی به اینترنت را در سراسر جهان فراهم کند، به ثبت رساند. ماسک باید حداقل ۴۰۰ ماهواره را در مدار زمین قرار دهد تا بتواند حداقل پوشش اینترنت را ایجاد کند و برای پوشش متوسط جهانی باید حداقل ۸۰۰ ماهواره به فضا بفرستد. به گفته اسپیس‌ایکس، صورت فلکی متشکل از ماهواره‌های استارلینک می‌تواند در آینده به طور چشمگیری رشد کند و به تعداد ۱۲ هزار ماهواره برسد.
انتهای پیام
