هوش مصنوعی ذهن سربازان را می‌خواند
پژوهشگران آمریکایی قصد دارند هوش مصنوعی را برای خواندن بهتر ذهن سربازان آموزش دهند و همکاری آنها را بهبود بخشند.
به گزارش ایسنا و به نقل از دیفنس‌وان، "آزمایشگاه پژوهشی ارتش آمریکا "(ARL) قصد دارد سلاح‌ها و ابزار مبتنی بر هوش مصنوعی را برای درک بهتر افکار سربازان به کار گیرد.
ادغام انسان و ماشین در برنامه‌ریزی برای جنگ، از اهمیت زیادی برخوردار هستند. اگرچه مقامات ارتش آمریکا و دیگر نیروهای نظامی، بیشتر به استفاده از سلاح‌های خودکار تمایل دارند که کارآیی و سرعت آنها بیشتر است اما در هر صورت، نیاز به یک انسان برای نظارت و کنترل کار سلاح‌ها احساس می‌شود.
دانشمندان ارتش آمریکا در پژوهش جدیدی نشان دادند که این شرایط در آینده تغییر می‌کند و شاید ماشین‌ها بتوانند براساس عملکرد مغز انسان‌ها، درک بهتری از افکار و اهداف آنها داشته باشند. این پژوهش، نحوه ورود مغز به حالت‌های گوناگون را براساس تفاوت عملکرد نواحی گوناگون آن و ارتباط آنها با یکدیگر بررسی می‌کند.
این قابلیت جدید، به ماشین‌ها امکان می‌دهد آنچه در مغز سرباز می‌گذرد درک و کارهای او را پیش‌بینی کنند. این راهبرد جدید به بهبود عملکرد سرباز نیز کمک می‌کند.

هدف از این پژوهش، نشان دادن نحوه رشد مراحل پویا در عملکرد شناختی مغز و فراهم کردن یک چارچوب مفهومی برای درک مراحل گوناگون رفتار انسان است. درک این مفاهیم، نکته اصلی در برقراری تعامل نزدیک میان انسان و رایانه‌ها و بهبود همکاری میان آنهاست.
"جین وتل"(Jean Vettel) ، از پژوهشگران این پروژه گفت: اگر توانایی ثبت داده‌های مغز و بررسی آنها ممکن شود، پیشرفت بسیاری در این زمینه صورت می‌گیرد. ما با این کار می‌توانیم بین سیگنال‌های مغز و درک بهتر اهداف انسان‌ها، ارتباط برقرار کنیم.
این پژوهش، در مجله "Science Advances" به چاپ رسید.
انتهای پیام
