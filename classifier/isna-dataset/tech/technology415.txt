جدیدترین پهپاد "تحویل سفارش" آمازون رونمایی شد
شرکت آمازون از آخرین نسخه پهپاد "پرایم ایر"( Prime Air) خود رونمایی کرد.
به گزارش ایسنا و به نقل از گیزمگ، شرکت آمازون اعلام کرد که تا چند ماه آتی پهپادی را برای تحویل سفارشات مشتریان راه‌اندازی خواهد کرد.
آخرین پهپاد رباتیک شرکت آمازون نسبت به نمونه‌های قبلی متفاوت‌تر است و بروز رسانی‌هایی در آن انجام شده است.
به عنوان مثال نرم‌افزار مسیریابی آن تغییراتی را شاهد بوده که باعث می‌شود پهپاد مسیر خود را بهتر پیدا کند.
تولید این پهپاد که مدل "پرایم ایر"( Prime Air) نام دارد، برای اولین بار در سال ۲۰۱۳ میلادی به اعلام عموم رسید و واکنش‌های متفاوتی را از عموم دریافت کرد.
سرویس تحویل سفارشات "پرایم ایر" فعلاً تنها یک ایده است ولی در صورت تحقق، مشتریان قادر خواهند بود بسته‌های سفارشی خود از آمازون را در عرض ۳۰ دقیقه توسط پهپادها دریافت کنند.
البته این بسته‌ها باید زیر ۲.۲ کیلوگرم وزن داشته باشند.

نسخه اخیر "آمازون پرایم" اخیراً در یک کنفرانس در لاس‌وگاس رونمایی شد و در این رونمایی اعلام شد که این پهپاد می‌تواند مانند یک هلیکوپتر به صورت عمودی نشسته و بلند شود و سپس مانند یک هواپیما به صورت افقی پرواز کند.
بال‌های پهپاد هم در این نسخه پرواز را برای آن آسان‌تر کرده‌اند.
شرکت آمازون گفت: در این نسخه فناوری هوش مصنوعی برای مسیریابی بهتر به پهپاد افزوده شده است.
حسگرهای پهپاد هم بروزرسانی شده و می‌تواند با دید سه بعدی (Stereo Vision) و الگوریتم‌های بازسازی شده خود، اشیا مقابل خود مانند دودکش منازل را تشخیص دهد و از برخورد با آن‌ها اجتناب کند.
انتهای پیام
