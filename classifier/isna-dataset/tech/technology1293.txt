تویوتا کانسپت ماه‌نورد "ژاکسا" را رونمایی کرد
شرکت "تویوتا" کانسپت ماه‌ نورد "آژانس فضایی ژاپن"(ژاکسا) را منتشر کرد.
به گزارش ایسنا و به نقل از دیلی‌میل، چند روز پیش "آژانس پژوهش‌های هوافضای ژاپن"(ژاکسا) اعلام کرد که قرار است در پروژه ساخت جدیدترین ماه‌نورد خود از شرکت خودروسازی تویوتا کمک بگیرد.
حال این آژانس فضایی کانسپت ماه‌نورد خود را منتشر کرده است.
طبق اعلام وب‌سایت ژاکسا، مأموریت برنامه‌ریزی شده قمری این آژانس که ممکن است "LUNAR-A" نامگذاری شود به طور مستقیم به بررسی درون ماه می‌پردازد و می‌تواند اطلاعات زیادی را درباره مبدا و تکامل این قمر ارائه دهد.
ژاکسا می‌گوید این مأموریت دو هدف دارد و هدف اول آن به دست آوردن اطلاعات مربوط به هسته غنی از آهن ماه است.
این کاوشگر این اطلاعات را با استفاده از لرزه‌سنج بر ماه‌لرزه‌ها (زلزله‌های سطح ماه) نظارت می‌کند.
دومین هدف این مأموریت نیز اندازه‌گیری شار حرارت گدازه‌ها با استفاده از اندازه‌گیرهای جریان گرما است.
این داده‌ها دانشمندان را در مورد فراوانی عناصر رادیواکتیو گرمازا در داخل ماه مطلع می‌کند.
همکاری تویوتا و ژاکسا به ساخت کاوشگری منجر خواهد شد که قادر به اعزام فضانوردان به ماه بدون نیاز به لباس مخصوص است.

این ماه‌نورد قادر خواهد بود ۱۰ هزار کیلومتر از سطح ماه را کاوش کند و ژاکسا قصد دارد این فضاپیما را در سال ۲۰۲۹ میلادی احتمالاً سوار بر موشک "ژاپن-V" راهی فضا کند که ماه‌پیما شش ماه بعد از پرتاب نیز به ماه خواهد رسید.
ژاکسا اعلام کرده که این ماه‌نوردهای سرنشین‌دار دارای کابین‌هایی خواهند بود که به کاوشگر اجازه حمل فضانوردان در مسافتی وسیع در سطح ماه را می‌دهد.
در کانسپت ماه‌نورد طراحی شده توسط تویوتا آمده است که این ماه‌نورد برای حمل دو فضانورد طراحی شده است و از انرژی خورشیدی و فناوری سوخت سلولی برای حرکت استفاده خواهد کرد.
ژاکسا برنامه ریزی کرده که انسان‌ها را در دهه ۲۰۳۰ میلادی به ماه اعزام کند.
ولی قبل از آن نیازمند تأمین تجهیزات لازم است. به عنوان مثال جاذبه ماه یک ششم جاذبه زمین است.


علاوه بر آن ماه دارای حفره‌ها و پستی و بلندی‌های متعدد است. همچنین در معرض امواج رادیویی و شرایط دمایی است که بسیار از زمین سخت‌تر هستند. البته در این میان خلاء کره ماه را نیز نمی‌توان نادیده گرفت.
بنابراین برای رسیدن به این مهم و اکتشافات وسیع سطح ماه، ساخت کاوشگری که بتواند بیش از ۱۰ هزار کیلومتر را در چنین شرایطی سفر کند، الزامی است.
تویویا گفت: این کاوشگر که دارای کابینی است که فشار داخل فضاپیما را تنظیم می‌کند، ۶ متر طول و ۳.۸ متر ارتفاع دارد.
ژاکسا و تویوتا از ماه مه ۲۰۱۸ میلادی همکاری کرده‌اند تا به مطالعه این پروژه بپردازند.
حال نیز توافق‌های مقدماتی صورت گرفته تا گام‌های بعدی این پروژه بزرگ برداشته شود.

انتهای پیام
