ناشنوایان دیگر فرزند ناشنوا نخواهند داشت
"دنیس ربریکو"(Denis Rebrikov) دانشمند روسی اخیراً اعلام کرده است قصد دارد با کمک مهندسی ژنتیک کاری انجام دهد تا فرزندان افراد ناشنوا، سالم به دنیا آیند.
به گزارش ایسنا و به نقل از دیلی میل، این دانشمند روسی اظهار کرده است که می‌خواهد با استفاده از روش ویرایش دی.ان.ای کمک شایانی به افراد ناشنوا کند. با این کار دیگر جای نگرانی برای افراد ناشنوا نخواهد بود چرا که فرزندان آنها سالم به دنیا خواهند آمد.
ناشنوایی ناشی از یک بخش از دست رفته دی.ان.ای است و ربریکو معتقد است که می‌تواند با کمک علم ویرایش ژن کریسپر این مشکل در دی.ان.ای را حل کند و سبب جلوگیری از ناشنوا شدن فرزندان والدین ناشنوا شود. او می‌گوید پنج زوج ناشنوا را می‌شناسد که نگران این موضوع هستند که آیا وی با انجام این کار می‌تواند سبب شادی آنها شود.
اما این کار او با مخالفت‌های بسیاری از سوی دیگر دانشمندان مواجه شده است زیرا آنها بر این باورند که این کار بسیار خطرناک است. دانشمندان وی را با "جیانکوی هه"(Jiankui He)، دانشمند و پژوهشگر چینی مقایسه کرده‌اند زیرا او به طور مخفیانه دی.ان.ای چند نوزاد را تغییر داد تا آنها را در برابر ابتلاء به ویروس اچ.آی.وی محافظت کند.
دکتر "گیتن برجیو"(Gaetan Burgio) از "دانشگاه ملی استرالیا"(Australian National University) گفت: ربریکو قصد دارد تا اصلاح ژن "رگه زایشی"(germline gene editing) را انجام دهد و به نظر من این کار بسیار خطرناک است.
"مهندسی رگه زایشی انسان"(Human germline engineering) فرآیندی است که طی آن ژنوم یک فرد را به نحوی ویرایش می‌کند که تغییرات قابل انتقال است. این امر از طریق تغییرات ژنتیکی داخل سلول‌های جنسی یا سلول‌های تولید مثل مانند تخمک و اسپرم انجام می‌شود.
در روش کریسپر اساساً بخش‌هایی از دی.ان.ای برداشته و مورد اصلاح قرار می‌گیرند و سپس دی.ان.ای اصلاح شده را در بدن فرد قرار می‌دهند. در فرد مبتلا به اختلال ژنتیکی، یک ژن می‌تواند در یک آزمایشگاه اصلاح شود و سپس به صورت جراحی به بدن وارد شود تا بیماری فرد را درمان کند.
آقای ربریکو قصد دارد تا فعالیت‌هایش را در آزمایشگاه خود در "مرکز تحقیقات پزشکی پزشکی کالاکوف"(Kulakov National Medical Research Center) انجام دهد.
فناوری کریسپر
تناوب‌هایِ کوتاهِ پالیندرومِ فاصله‌دارِ منظمِ خوشه‌ای(Clustered Regularly Interspaced Short Palindromic Repeats) یا به اختصار کریسپر( CRISPR) بخشی از دی‌.ان‌.ای پروکاریوت هستند که حاوی تناوب‌های کوتاه توالی‌های بنیادین هستند. کریسپر نوعی سیستم ایمنی تطابق پذیر در باکتری‌ها است که آن‌ها را قادر به کشف دی‌.ان‌.ای ویروس و بعد نابودی‌شان می‌کند. بخشی از سیستم کریسپر، پروتئینی به نام کَس ۹ (Cas9) است، که قابلیت جستجو، برش زدن و سرانجام استحالهٔ دی‌ان‌ای ویروس را به روشی خاص دارد. فناوری کریسپر به دانشمندان اجازه می‌دهد، تغییراتی در دی‌ان‌ای سلول‌ها ایجاد کنند.
انتهای پیام
