یک دزد، جیب ناسا را خالی کرد!
یک گزارش جدید نشان می‌دهد کمپانی سازنده اکستروژن آلومینیوم"ساپا پروفایلز" (Sapa Profiles) با قطعات معیوبی که طی سالیان طولانی در اختیار ناسا قرار داده، ۷۰۰ میلیون دلار به ناسا خسارت وارد کرده است.
به گزارش ایسنا، ناسا ۷۰۰ میلیون دلار از بودجه خود را در راه خرید تجهیزات از شرکت متقلب "ساپا پروفایلز" (Sapa Profiles) هدر داد.
شرکت مذکور با انجام این کار نه تنها خسارت زیادی را به ناسا وارد کرده، بلکه موجب شکست مأموریت پرتاب دو موشک "تاروس" (Taurus rockets) و ماهواره‌های نظارت بر شرایط آب و هوا در سال‌های ۲۰۰۹ و ۲۰۱۱ شده است.
ناسا ۳۰ آوریل گزارش برنامه" Launch Services Program" یا "LSP" را با جزئیات منتشر کرد که طی آن آمده است چگونه آژانس فضایی موفق به شناسایی مقصر اصلی این شکست‌ها که " ساپا پروفایلز" (Sapa Profiles) شرکت سازنده اکستروژن آلومینیوم بوده، شده است.
این شرکت به شرکت سازنده ماهواره و پرتابگرهای فضایی "اوربیتال ساینسز کورپوریشن" (Orbital ATK) که سازنده "موشک‌های تاروس" بوده، مواد جعلی خود را فروخته است. ناسا می‌گوید اکنون درمی‌یابیم که علت نقص موشک‌های ما که حامل تجهیزات اندازه گیری آب و هوا نظیر "رصدخانه مدارگرد کربن" و "ماهواره‌های گلوری" بوده، تنها مواد جعلی این شرکت بوده است.
رصدخانه مدارگرد کربن (Orbiting Carbon Observatory) که به اختصار OCO نامیده می‌شود، پروژه ماهواره‌ای ناسا به منظور پایش جهانی فضابرد کربن دی‌اکسید در جو زمین بود که پرتاب ماهواره اصلی در ۲۴ فوریه ۲۰۰۹ با شکست روبه‌رو شد. این ماهواره پس از ورود به جو زمین، در اقیانوس هند و نزدیک جنوبگان سقوط کرد.
شرکت "ساپا پروفایلز" در وزارت دادگستری ایالات متحده آمریکا با پرداخت ۴۶ میلیون دلار به عنوان غرامت به ناسا، وزارت دفاع و سایر نهادها موافقت کرده است تا کار بی شرمانه خود را که فروش قطعات معیوب طی ۱۹ سال به ناسا بود را جبران کند.
انتهای پیام
