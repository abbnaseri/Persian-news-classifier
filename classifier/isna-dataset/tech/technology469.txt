فیسبوک یک مزرعه خورشیدی بزرگ در تگزاس می‌سازد
هدف شرکت فیسبوک استفاده صد درصدی از انرژی‌های تجدیدپذیر تا پایان سال ۲۰۲۰ است و در این راستا به دنبال احداث یک مزرعه خورشیدی عظیم در تگزاس آمریکا است.
به گزارش ایسنا و به نقل از انگجت، فیسبوک سرمایه هنگفتی روی تأسیس یک مزرعه عظیم خورشیدی در تگزاس گذاشته است، چرا که این شرکت را رأی دسترسی به هدف خود برای استفاده کامل از انرژی‌های تجدیدپذیر تا پایان سال آینده می‌رساند.
شرکت "لانگ‌رود انرژی"(Longroad Energy) ساخت این پروژه را برای فیسبوک در شهر اندروز تگزاس آغاز کرده است.
این شرکت قصد دارد این مزرعه خورشیدی را سال آینده راه‌اندازی کند و انتظار می‌رود که ظرفیت تولید ۳۷۹ مگاوات برق داشته باشد که برای تأمین برق تقریباً ۳۰۰ هزار خانه کافی است.
این مزرعه خورشیدی در فضایی به مساحت ۴۶۰۰ هکتار احداث خواهد شد که آن را تبدیل به یکی از بزرگترین مزارع خورشیدی خواهد کرد.
این اولین بار است که فیسبوک به طور مستقیم در یک پروژه انرژی تجدیدپذیر سرمایه‌گذاری کرده است. دقیقاً مشخص نیست که چه مقدار از ۴۱۶ میلیون دلاری که فیسبوک برای این کار کنار گذاشته در این پروژه صرف می‌شود اما گفته می‌شود که بخش قابل توجهی از آن را پوشش می‌دهد.
بخشی از خروجی این مزرعه فروخته خواهد شد.
"پیتر فرید" مدیر استراتژی انرژی فیسبوک در بیانیه‌ای اعلام کرد: فیسبوک هیجان زده است که یکی از اولین شرکت‌هایی است که از سرمایه‌گذاری مستقیم برای دستیابی به اهداف انرژی تجدیدپذیر خود استفاده می‌کند.
سال گذشته ۷۵ درصد از تجارت فیسبوک بر پایه انرژی‌های تجدیدپذیر انجام شد. همچنین سایر شرکت‌های بزرگ فناوری در حال حاضر یا انرژی خود را از انرژی‌های تجدیدپذیر می‌گیرند یا قصد انجام این کار را دارند.
اپل و گوگل در حال محدود کردن تولید کربن و لغو استفاده از سوخت‌های فسیلی هستند تا در نهایت به طور کامل از انرژی‌های تجدیدپذیر استفاده کنند.
انتهای پیام
