قدرت فوق‌العاده پردازنده جدید Core i9 اینتل
شرکت اینتل سریع‌ترین پردازنده مخصوص بازی‌های رایانه‌ای جهان را به نام "Core i9-9900KS" رونمایی کرد که می‌تواند هر ۸ هسته را با قدرت ۵ گیگاهرتز به کار بگیرد.
به گزارش ایسنا و به نقل از انگجت، هر ساله اواخر ماه مه یا اوایل ماه ژوئن چشم صنعت کامپیوتر به پایتخت تایوان دوخته می‌شود تا جدیدترین قطعات، لپ‌تاپ‌ها و کنسول‌های بازی و ادوات بازی‌های کامپیوتری را در نمایشگاه "کامپیوتکس" (Computex) یا نمایشگاه بین‌المللی فناوری اطلاعات تایپه به دنیا معرفی کند.
این نمایشگاه فرصتی است برای دیدن چیزهای جدیدی که در دنیای فناوری رایانه‌ها با آنها مواجه خواهیم شد و از اینکه رایانه‌های ما چه قدر در حال قدرتمندتر شدن هستند، هیجان‌زده شویم. حتی بسیاری از علاقه‌مندان در سراسر دنیا اگر قصد خرید لپ‌تاپ یا قطعات جدید دارند، تا برگزاری این نمایشگاه صبر می‌کنند.
اکنون این نمایشگاه افتتاح شده است و طی این هفته بسیاری از فناوری‌های هیجان انگیز که قرار است در ادامه سال ۲۰۱۹ و سال ۲۰۲۰ به بازار عرضه شوند، معرفی خواهند شد.

اگر شرکت اینتل پردازنده جدیدی معرفی نمی‌کرد، نمایشگاه کامپیوتکس یک چیزی کم داشت.
امسال نوبت پردازنده "Core i9-9900KS" است که یک ارتقای ویژه از پرچمدار "9900K" است. اما بزرگترین پیشرفت آن چیست؟ این پردازنده می‌تواند به جای یکی، هر هشت هسته خود را به سرعت ۵ گیگاهرتز برساند.
اینتل اطلاعات چندانی در مورد آن ارائه نداده است (باید تا فردا منتظر ماند)، اما این شرکت تأیید کرده است که سرعت پایه آن ۴ گیگاهرتز است که یک جهش قابل توجه نسبت به سرعت ۳.۶ گیگاهرتزی "9900K" است.

اینتل در یک ویدئوی نمایشی برای رسانه‌ها، این تراشه را در حال اجرا با ویندوز تسک منیجر نشان داد که هر هسته به قدرت ۵ گیگاهرتز رسید.
انتهای پیام
