شرکت مدعی گردشگری به ماه به پرداخت غرامت محکوم شد
ماجرای سفر گردشگر به مدار ماه، با پرداخت خسارت از طرف شرکت "اسپیس ادونچرز" به پایان رسید. نزدیک به هشت سال پیش شرکت "اسپیس ادونچرز" که سابقه فعالیت در زمینه گردشگران فضایی را داشت آگهی‌هایی در سطح وسیع پیرامون اعزام گردشگر به مدار ماه را منتشر کرد. 
به گزارش ایسنا؛ بر اساس اطلاعیه این شرکت، مسافران ماه می‌توانستند با پرداخت 150 میلیون دلار بر عرشه ناو کیهانی سایوز به مدار ماه سفر کنند. به دنبال این تبلیغات، در ماه ژوئیه 2012 یک مهاجر اتریشی ساکن باهاما به نام هارالد مک پیک داوطلب سفر مدار ماه شد.
در ماه مارس سال 2013، مک پیک توافقنامه‌ای را برای شرکت در این سفر با "اسپیس ادونچرز" امضا و به عنوان پیش پرداخت هفت میلیون دلار به حساب این شرکت واریز کرد. طبق قرارداد، این پرواز باید در شش سال بعد برگزار می‌شد.
براساس توافق یک سال پس از امضای قرارداد، مک‌پیک باید هشت میلیون دیگر می‌پرداخت اما او پرداخت را به دلیل روند کند پیشرفت کار به تعویق انداخت. در ماه مارس 2015، اسپیس ادونچرز قرارداد را به دلیل عدم پرداخت قسط بعدی، بطور یک جانبه لغو کرد.
از سوی دیگر مک‌پیک در تماس مستقیم با روسکاسموس متوجه شد اصولا بین اسپیس ادونچرز و روسکاسموس برای انجام چنین پروازی قراردادی بسته نشده است. به این ترتیب جنجالی بوجود آمد و مک‌پیک برای چندین تخلف اسپیس ادونچرز، از جمله نقض قرارداد، تقلب و نقض ضمانت‌نامه به دادگاه شکایت کرد.
بررسی شکایت به دلایل مختلف از جمله اینکه آیا امکان پرواز به مدار ماه طی شش سال بعد از امضای قرارداد وجود داشته یا خیر بطول انجامید و "اسپیس ادونچرز" مدعی بود در صورتی که مک پیک در پرداخت اقساط تعلل نمی‌کرد این پرواز انجام شدنی بود. سرانجام قاضی تصمیم گرفت از یک کارشناس فضایی نظر بخواهد و متخصص به نفع شاکی رای داد و گفت پرواز به ماه نمی‌تواند قبل از سال 2030 انجام شود.
سرانجام چندی پیش و بعد از سالها پیگیری مک‌پیک، دادگاه منطقه‌ای ویرجینیای شرقی اعلام کرد که با رضایت طرفین، این پرونده به طور رسمی بسته شد و هر دو طرف در حضور قاضی توافق کردند. گرچه جزئیات شرایط توافق اعلام نشده اما نماینده اسپیس ادونچرز تأیید کرد که این شرکت خسارت وارده به شاکی را جبران خواهد کرد.
نکته جالب آنکه طبق گفته مک‌پیک، انوشه انصاری که در سال 2006  بر اساس قراردادی با این شرکت به فضا پرواز کرد با اسپیس ادونچرز توافقنامه‌ای مشابه را به امضا رسانده که براساس آن به مدار ماه سفر خواهد کرد. البته نه این شرکت، نه انوشه انصاری، این مطلب را تایید نکرده‌اند.
با وجود این جنجال، اسپیس ادونچرز پیشنهاد سفر به مدار ماه را از وبسایت خود حذف نکرده است ولی اعلام تاریخ احتمالی این پرواز را ناممکن می‌داند.
انتهای پیام
