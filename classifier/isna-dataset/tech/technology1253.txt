پیام تبریک نوروز آژانس فضایی اروپا
آژانس فضایی اروپا شب گذشته با انتشار تصاویری در شبکه اجتماعی خود در اینستاگرام ضمن تبریک اعتدالین و روز جهانی شادی، نوروز را به تمام ایرانیان تبریک گفت.
به گزارش ایسنا، آژانس فضایی اروپا با انتشار چند تصویر و ضمن تبریک عید نوروز، پدیده اعتدالین و روز جهانی شادی نوشت: قطعاً ما خورشید را این‌گونه که در تصاویر نمایان است، نمی‌بینیم؛ اما به لطف دوربین‌های رصدخانه خورشیدی و هورسپهری، می‌توانیم خورشید را در رنگهای گوناگون مشاهده کنیم.
رصدخانه خورشیدی و هورسپهری (Solar and Heliospheric Observatory SOHO)، یا سوهو یک فضاپیمای ساخته شده توسط یک کنسرسیوم صنعتی اروپا است که رهبری آن را "ماترا مارکونی فضا" (که اکنون آستریوم نامیده می‌شود) بر عهده دارد. این کاوشگر فضایی در ۲ دسامبر ۱۹۹۵ بر روی یک موشک لاکهید مارتین اطلس ۲ به عنوان وسیله راه‌اندازی به منظور پژوهشگری خورشید به فضا پرتاب شده و تاکنون منجر به کشف بیش از ۳۰۰۰ دنباله‌دار شده‌است.
"سوهو" عملیات عادی خود را از مه ۱۹۹۶ آغاز کرده‌است. این یک پروژه مشترک همکاری‌های بین‌المللی بین آژانس فضایی اروپا (ایسا) و ناسا است که در اصل به عنوان یک مأموریت دو سال برنامه‌ریزی شده بود. سوهو بیش از ۲۰ سال است که در فضا به کار گرفته شده‌است. در ماه ژوئن سال ۲۰۱۳، تمدید مأموریت سوهو تا دسامبر ۲۰۱۶ به تصویب رسید. در نوامبر ۲۰۱۶ نیز تمدید مأموریت دیگری که کار سوهو را تا دسامبر ۲۰۱۸ ادامه می‌دهد، تصویب و اعلام شد.



اعتدالین
"اعتدالین" یا "هموگان" (equinox) در ستاره‌شناسی به لحظه‌ای گفته می‌شود که خورشید از دید ناظر زمینی از صفحه استوای سماوی می‌گذرد که این پدیده در هر سال شمسی دو بار رخ می‌دهد. یکی از آنها اعتدال بهاری شمالی است که در آغاز فروردین و دیگری اعتدال پاییزی جنوبی است که تقریباً اول مهر ماه رخ می‌دهد. حرکت زمین به دور خورشید در هر سال باعث می‌شود تا ناظر زمینی تصور کند خورشید روی یک مدار دایروی که با مدار استوای زمین ۲۳/۵ درجه اختلاف دارد، به دور سیاره ما می‌چرخد. در این میان چهار نقطه از مدار فرضی گردش خورشید به دور زمین بسیار مهم می‌شود. اعتدال بهاری آغاز بهار نجومی در نیم‌کره شمالی است. جشن باستانی نوروز از لحظه اعتدال بهاری (به اصطلاح قرار گرفتن خورشید در نقطه اول حمل) در نیمکره شمالی شروع می‌شود و در ایران به لحظه تحویل سال معروف است.
انتهای پیام
