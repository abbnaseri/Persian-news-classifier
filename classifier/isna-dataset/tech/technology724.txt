ثروتمندترین مرد دنیا می‌خواهد در ماه بماند
جف بزوس رئیس شرکت فضایی خصوصی "بلو اوریجین"(Blue Origin) از فرودگر قمری "بلو مون"(Blue Moon) که برای نشستن بر سطح ماه طراحی شده رونمایی کرد.
به گزارش ایسنا و به نقل از انگجت، در حالی که شرکت "بلو اوریجین" در حال کار بر روی موتور موشک جدیدی است که مأموریت‌های سفر به ماه را انجام دهد، جف بزوس مدیر این شرکت از فرودگر قمری خود رونمایی کرد.
این شرکت در حال ساخت یک فرودگر قمری موسوم به "بلو مون" یا همان ماه آبی است.
جف بزوس اعلام کرد به دنبال تحقق هدف مشترک خود با ناسا است تا در چند سال آینده به رفیق همیشه همراه سیاره زمین بازگردند.
وی همچنین اعلام کرد که شرکتش در حال توسعه موتور موشک جدیدی به نام "BE-7" با قدرت رانش ۱۰ هزار پوند-نیرو(lbf) یا حدود ۴۵ هزار نیوتون است که به اندازه کافی قوی است تا بتواند موشک، فرودگر و محموله سنگینش را حمل و به فضا منتقل کند.
به گفته بزوس اولین تست آتش این موتور به زودی در تابستان امسال انجام می‌شود.
بزوس می‌گوید این موتور می‌تواند ۳.۶ تن بار را به مقصد خود حمل کند. ضمن این که "بلو اوریجین" در حال کار بر روی موتور دیگری است که قادر به حمل ۶.۵ تن بار باشد.
در حالی که بزوس تاریخ مشخصی را برای رونمایی از این موتورها ذکر نکرد، شرکت "بلو اوریجین" معتقد است که می‌تواند دولت آمریکا را تا سال ۲۰۲۴ به هدفش که بازگشتن به ماه است برساند.
این شرکت به دنبال ساخت زیرساخت‌های سطحی بر روی ماه است تا کارآفرینان بتوانند کسب و کار فضایی خود را در آنجا راه اندازی کنند. بزوس در مورد امکان استفاده از منابع انرژی ماه و ارسال آن به زمین صحبت کرد، چرا که معتقد است ما در آینده مجبور به انجام این کار خواهیم بود.
علاوه بر این وی گفت که ماه، مکان خوبی برای استخراج است، چرا که به دلیل گرانش پایین‌تر، ۲۴ برابر انرژی کمتری برای استخراج مواد از سطح آن نسبت به زمین صرف می‌شود.
چند سال پیش هنگامی که بزوس برای نخستین بار این پروژه را مطرح کرد گفت که با ارسال چند تن بار می‌توان در ماه یک پایگاه قمری راه انداخت و اکنون به نظر می‌رسد که این کار هنوز از سرش بیرون نرفته و شرکتش قصد دارد این کار را انجام دهد. وی گفت: زمان بازگشت به ماه است، این بار برای اقامت.
انتهای پیام
