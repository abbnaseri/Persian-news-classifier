این ربات‌ها برای تمیز کردن خانه با هم همکاری می‌کنند+تصاویر
یک شرکت فعال در حوزه فناوری، از طرح جدید خود برای استفاده از دو ربات رونمایی کرده که در تمیز کردن خانه با هم همکاری می‌کنند.
به گزارش ایسنا و به نقل از تک‌کرانچ، شرکت فناوری "آی‌روبوت" (iRobot)، به تازگی از دو ربات جدید رونمایی کرده که می‌توانند در تمیز کردن خانه با هم همکاری کنند. این ربات‌های موسوم به "رومبا اس ۹+"(+Roomba s9) و "براوا جت ام 6"(Braava Jet m6)، مبتنی بر فناوری نقشه‌برداری شرکت آی‌روبوت هستند که به آنها امکان می‌دهد با هم در ارتباط باشند.
رومبا اس ۹+ می‌تواند استاندارد جدیدی برای رومبا مشخص کند. آی‌روبوت در طراحی ربات‌های خود تلاش کرده تا از پرداختن به ظاهر ربات فاصله بگیرد و محصولات خود را از ابتدا طراحی کند. این شرکت برای رسیدن به هدف خود، ربات براوا را به کار گرفته که برای تمیز کردن کف اتاق‌ها ابداع شده است.

هدف از ارائه ایده همکاری میان ربات‌ها این است که مکان‌های غیر قابل دسترسی مانند گوشه دیوارها، بهتر تمیز شوند. براوا می‌تواند برای تمیز کردن خانه، به دیوارها نزدیک شود و با جاروی خود، گوشه دیوارها و قسمت‌های غیرقابل دسترسی را نیز تمیز کند. البته براوا، کارایی‌های بیشتری هم دارد اما برای انجام دادن آنها به باتری بیشتری نیاز است.
براوا، به حسگر سه‌بعدی مجهز است که به سیستم در نقشه‌برداری، مسیریابی و اسکن موانع کمک می‌کند. آی‌روبوت در این پروژه، از فناوری "Imprint Link Technology" استفاده کرده که به رومبا امکان می‌دهد تا با براوا در تمیز کردن خانه همکاری کند.

"کالین آنجل"(Colin Angle)، مدیر عامل آی‌روبوت در مصاحبه‌ای گفت: همه جنبه‌های این برنامه، از طراحی گرفته تا جنبه ارتباطی، منسجم هستند تا ربات‌ها بتوانند عملکرد درستی داشته باشند.
گفتنی است که قیمت ربات‌ها کم نیست و کاربران باید هزینه زیادی را برای تهیه آنها بپردازند. قیمت رومبا به همراه پایه آن ۱۲۹۹ دلار و بدون آن ۹۹۹ دلار است. براوا نیز با قیمت ۴۹۹ دلار عرضه می‌شود و جعبه‌ای حاوی هفت پد دارد که قیمت آن هشت دلار است.
انتهای پیام
