ارزیابی سریع تصاویر رادیولوژی با کمک پلتفرم مبتنی بر هوش مصنوعی
پژوهشگران انگلیسی با همکاری شرکت "انویدیا"، نوعی پلتفرم مبتنی بر هوش مصنوعی ابداع کرده‌اند تا تصاویر رادیولوژی را با سرعت بیشتری بررسی کنند.
به گزارش ایسنا و به نقل از اینجینیر، شرکت آمریکایی "انویدیا"(Nvidia) و "دانشگاه کینگز لندن"(KCL)، یک پلتفرم مبتنی بر هوش مصنوعی ابداع کرده‌اند تا ارزیابی رادیولوژی را به صورت خودکار درآورند.
هوش مصنوعی می‌تواند حوزه‌های بسیاری را دگرگون کند اما تأثیر آن در حوزه سلامت، بسیار بیشتر از حوزه‌های دیگر است زیرا با کمک هوش مصنوعی، امکان تحلیل و بررسی با سرعتی بیش از سرعت انسان فراهم می‌شود.
رادیولوژی، یکی از بررسی‌های اساسی در علم پزشکی به شمار می‌رود اما تحلیل تصاویر به صورت دستی، کاری زمانبر است. آموزش هوش مصنوعی برای تشخیص الگوهای موجود در اسکن‌ها می‌تواند به پزشکان در تشخیص سریع کمک کند و کارمندان بیمارستان را از یک کار تکراری معاف سازد.

در این پلتفرم، از سیستم شرکت انویدیا موسوم به "DGX-2" و پلتفرم هوش مصنوعی این شرکت موسوم به "ای‌ال کلارا"(AL Clara) استفاده می‌شود. این دو سیستم، با سیستم تصویربرداری داخلی دانشگاه کینگز لندن موسوم به "نیفتی‌نت"(NiftyNet) ادغام می‌شوند تا تصاویر رادیولوژی را بررسی کنند.
شرکت انویدیا در اوایل سال جاری، از پلتفرم کلارا و امکان استفاده از آن در کمک به رادیولوژیست‌ها صحبت کرده بود. پروفسور "سباستین اورسلین"(Sebastien Ourselin)، رئیس دانشکده مهندسی پزشکی دانشگاه کینگز لندن گفت: این پلتفرم می‌تواند تحول قابل توجهی در بیمارستان‌های مجهز به هوش مصنوعی ایجاد کند و پیامدهای مثبتی برای بیماران و سرویس سلامت همگانی داشته باشد. حافظه گسترده و قدرت بالای محاسباتی سیستم DGX-2 شرکت انویدیا، به ما امکان می‌دهد تا مجموعه داده‌های بزرگ سه‌بعدی را به جای چند روز در چند دقیقه به هوش مصنوعی آموزش دهیم و از این داده‌ها به عنوان یک منبع مطمئن در بیمارستان استفاده کنیم.

به گفته مقامات انویدیا، این پروژه رادیولوژی، نخستین مدل یکپارچه یادگیری است که برای توسعه الگوریتم‌های هوش مصنوعی در سرویس سلامت همگانی به کار می‌رود و امکان توسعه هوش مصنوعی را با استفاده از داده‌های بیمارستان و بدون نیاز به منابع بیرونی فراهم می‌کند. این پروژه، به سرویس سلامت همگانی امکان می‌دهد تا با مدل‌های گوناگون هوش مصنوعی که بر اساس جمعیت شناسی و ویژگی‌های بالینی گردآوری شده‌اند، ایمنی و نظارت لازم را بر داده‌های خود فراهم کنند.
انتهای پیام
