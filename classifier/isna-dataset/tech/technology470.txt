با این ابزار، "جعبه سیاه" یادگیری ماشینی را باز کنید!
پژوهشگران دانشگاه "ام.آی.تی"، ابزار جدیدی ابداع کرده‌اند که می‌تواند به کاربران کمک کند تا به نحوه کار سیستم‌های مبتنی بر یادگیری ماشینی پی ببرند.
به گزارش ایسنا و به نقل از ام. آی. تی نیوز، پژوهشگران برای نخستین بار، ابزاری تعاملی ابداع کرده‌اند که به کاربران امکان می‌دهد نحوه عملکرد سیستم‌های خودکار مبتنی بر یادگیری ماشینی را ببینند و کنترل کنند. هدف از ساخت این ابزار، یافتن روش‌هایی برای بهبود سیستم‌های یادگیری ماشینی است.
طراحی مدل یادگیری ماشینی برای یک کار خاص مانند طبقه‌بندی تصویر، تشخیص بیماری و پیش‌بینی بازار سهام، فرایندی دشوار است و به زمان زیادی نیاز دارد. متخصصان در ابداع این ابزار، ابتدا الگوریتم‌های متفاوتی را انتخاب کردند تا مدل مورد نظر خود را بسازند.
"سیستم‌های خودکار مبتنی بر یادگیری ماشینی" (AutoML)، الگوریتم‌ها را به صورت دائمی آزمایش و اصلاح می‌کنند تا بهترین مدل انتخاب شود؛ اما این سیستم‌ها که مانند "جعبه سیاه" عمل می‌کنند، روش‌های انتخابی خود را از کاربران مخفی نگه می‌دارند؛ در نتیجه ممکن است کاربران نتوانند به نتایج آنها اعتماد کنند و یا تطبیق سیستم با نیازهای پژوهشی برای آنها دشوار باشد.
این ابزار جدید که توسط پژوهشگران دانشگاه "ام. آی. تی" (MIT)، "دانشگاه علوم و فناوری هنگ کنگ" (HKUST) و "دانشگاه ججیانگ" (ZJU) چین ابداع شده، می‌تواند روش‌های مورد استفاده سیستم‌های خودکار مبتنی بر یادگیری ماشینی را تحلیل و کنترل کند. این ابزار موسوم به "ای‌تی‌ام‌سیر" (ATMSeer)، سیستم‌های خودکار مبتنی بر یادگیری ماشینی، مجموعه داده و اطلاعات مربوط به کار را مورد بررسی قرار می‌دهد. سپس، فرآیند پژوهش را برای کاربر به نمایش می‌گذارد و اطلاعات دقیقی در مورد عملکرد مدل ارائه می‌دهد.
"کالیان ویراماکاننی" (Kalyan Veeramachaneni)، از نویسندگان این پژوهش گفت: ما با این ابزار به کاربران امکان می‌دهیم نحوه عملکرد سیستم‌های خودکار مبتنی بر یادگیری ماشینی را ببینند و بررسی کنند. کاربران می‌توانند مدل مورد نظر خود را به سادگی انتخاب کنند و سیستم را برای بررسی مدل‌های دیگر آموزش دهند.
پژوهشگران در بررسی‌های موردی با شرکت برخی داوطلبان، دریافتند ۸۵ درصد شرکت‌کنندگانی که از ای‌تی‌ام‌سیر استفاده می‌کنند، نسبت به مدل‌های انتخاب شده توسط سیستم، اطمینان بیشتری دارند. تقریباً همه شرکت‌کنندگان گفتند که با استفاده از ای‌تی‌ام‌سیر، می‌توانند سیستم‌های خودکار مبتنی بر یادگیری ماشینی را راحت‌تر به کار ببرند.
انتهای پیام
