توسعه یک سیستم جهانی جدید برای پیش‌بینی وضعیت جوی
یک تیم از پژوهشگران "آی.بی.ام" با همکاری "شرکت پیش‌بینی آب و هوا"(The Weather Company) در ماساچوست یک سیستم جهانی پیش‌بینی آب و هوایی جدید توسعه داده‌اند که بنابر گفته‌ها توسط آن می‌توان توانایی پیش‌بینی وضعیت جوی در بسیاری از نقاط جهان را بهبود بخشید.
به گزارش ایسنا، سیستمی که پژوهشگران آن را طراحی و توسعه داده‌اند، " Global High-Resolution Atmospheric Forecasting System" یا "GRAF" نام دارد.
" تاد هاچینسون"(Todd Hutchinson)، مدیر پیش‌بینی عددی آب و هوا در The Weather Company در ماساچوست، گفت: این سیستم دارای قدرت تفکیک پذیری و وضوح در مقیاس حدود ۳ کیلومتر (۱.۸ مایل) بر روی زمین دارد و هر ساعت می‌تواند گزارشی دقیق از وضعیت آب وهوا را ارائه دهد.
هاچینسون در ادامه افزود: در بسیاری از نقاط جهان سیستم‌های پیش‌بینی آب و هوای محلی و منطقه‌ای بسیار خوب هستند، اما نقاطی هستند که پیش بینی‌های محلی عمدتاً از مدل‌های آب و هوایی جهانی ساخته شده‌اند که به طور کلی پیش بینی‌های جوی بلند مدت را به خوبی انجام می‌دهند اما مشکل آنها این است که وضوح بسیار پایین (حدود ۱۰ کیلومتر یا ۶.۲ مایلی) دارند. ما به دنبال پیش بینی آب و هوا در مدت بسیار کوتاه و با وضوح بالا هستیم.
این سیستم از ۸۴ واحد پردازش گرافیکی مرتبط برای محاسبه پیش بینی‌ها استفاده می‌کند که بنا به گفته هاچینسون این تعداد واحد برابر با حدود ۵۰۰ پردازنده سنتی است.
انتهای پیام
