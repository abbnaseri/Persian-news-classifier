ابداع قمقمه‌ی خورشیدی که آب مصرفی کاربر را محاسبه می‌کند
شرکت "Bazaarian" بطری آب هوشمندی تولید کرده که میزان آب مصرفی توسط کاربرش را مشخص می‌کند و خورشیدی است. 
به گزارش ایسنا و به نقل از گیزمگ، شرکت "بازاریان"(Bazaarian) یک بطری آب هوشمند تولید کرده است که"هیدرید"( Hydrade) نام گرفته است.
این بطری که ۷۰۰ میلی‌لیتر ظرفیت دارد، از جنس فولاد ضد زنگ بوده و خورشیدی است.
دیواره بطری دو جداره و ۱۰۰ درصد بازیافتی است و به گوشی هوشمند صاحب بطری متصل می‌شود.
این بطری می‌تواند از طریق بلوتوث به "اپل واچ"(Apple Watch) و یا مچ‌بند هوشمند "فیت‌بیت"(FitBit) متصل شود تا میزان مصرف نوشیدنی را به کاربر اطلاع دهد و همچنین به وی پیام هشدار ارسال کند تا به اندازه کافی آب مصرف کند.

بازاریان همچنین مدعی شده که بطری "هیدرید" نوشیدنی داخل خود را تا ۲۲ ساعت یخ و تا ۱۳ ساعت گرم نگه می‌دارد.
"هیدرید" به دلیل داشتن سه ویژگی منحصر به فرد نسبت به دیگر بطری‌های هوشمند برتر است.
بطری مذکور کاملاً خورشیدی است و بهره بردن از این سیستم به این معنا است که بطری نیازی به هیچ‌گونه پورت شارژ ندارد و می‌تواند در همه‌جا از قبیل داخل آب مورد استفاده قرار گیرد.

برای این که بطری کاملاً شارژ باقی بماند، نیاز دارد که حدود ۲۰ ساعت زیر آفتاب باقی بماند. مدت زمان استفاده از بطری با یک شارژ کامل هم ۲۰ روز طول می‌کشد.
حسگرهای این بطری که میزان مصرف آب را اندازه‌گیری می‌کنند، می‌توانند تعیین کنند که آیا کاربر دقیقاً آب نوشیده یا از طریق تعریق آب از دست داده است.
شاید بتوان گفت خاص‌ترین ویژگی "هیدرید" شرکت در اقدامی خیرخواهانه و اهدای آب است.
این اقدام بشردوستانه به این ترتیب صورت می‌گیرد که به هر اونس آبی که صاحب بطری می‌نوشد، همان مقدار آب به مردم نیازمند در ۲۷ کشور جهان اهدا می‌شود.
مردمی که از نوشیدن آب سالم و پاک محروم هستند.

قیمت بطری هوشمند "Hydrade" از ۳۵ دلار آغاز می‌شود.
اگر برنامه‌های شرکت سازنده این محصول به درستی پیش برود، فروش بطری از نوامبر سال جاری آغاز خواهد شد.

انتهای پیام
