حس استفاده از یک اسلحه واقعی با موس گیمینگ+تصاویر 
چینی‌ها یک "موس گیمینگ" عمودی ساخته‌اند که احساس استفاده از اسلحه واقعی را در کاربر ایجاد می‌کند.
به گزارش ایسنا و به نقل از گیزمگ، یک شرکت چینی به نام "راگنوک"(Ragnok) در تلاش است که بازیهای رایانه‌ای را با استفاده از اسلحه‌های شبیه به موس واقعی‌تر کند.
این دستگاه، کنترل‌گری است که برای ایجاد احساس و ظاهر واقعی‌تر دسته اسلحه به هنگام انجام بازی‌های رایانه‌ای طراحی شده است.
"موس‌گان"(Mousegun) مانند دسته تفنگ واقعی است ولی لوله‌ی جلوی اسلحه واقعی در آن وجود ندارد.
موس ساخته شده توسط چینی‌ها به حالت عمودی است و ظاهر آن بیشتر شبیه به "جوی‌استیک"(Joystick) است. "جوی‌استیک "یکی از ابزارهای جانبی رایانه‌های شخصی به شمار می‌آید.
دکمه اصلی این موس بازی در مقابل دستگاه قرار دارد که آن را شبیه به ماشه اسلحه می‌کند.
فناوری مذکور به نحوی طراحی شده که با هر دو دست قابل اجرا است و به صورت بیسیم به رایانه و یا "مک" (رایانه اپل) وصل می‌شود.

باتری دستگاه هم لیتیومی و قابل شارژ است و ۸۰۰ میلی آمپر بر ساعت نیرو دارد.
شرکت "راگنوک" قصد دارد که موس بازی خود را در وب سایت جمع‌آوری بودجه "ایندی‌گوگو" تبلیغ کند.
معلوم نیست که دستگاه چه زمانی به دست کاربران برسد.
بنا بر اعلام شرکت سازنده مرحله تولید آغاز شده و قیمت خرده‌فروشی آن ۱۱۸ دلار اعلام شده است.


انتهای پیام
