آزمایش تاکسی‌های پرنده در سان‌فرانسیسکو آغاز می‌شود
یک استارتاپ آمریکایی قصد دارد آزمایش تاکسی‌های پرنده خود را در سان‌فرانسیسکو آغاز کند.
به گزارش ایسنا و به نقل از تک‌کرانچ، استارتاپ آمریکایی "بلید" (Blade) قصد دارد با تاکسی‌های پرنده، به حل مشکل ترافیک منطقه خلیج سان‌فرانسیسکو کمک کند.
این استارتاپ در یک برنامه آزمایشی، به ۲۰۰ نفر از ساکنان سان‌فرانسیسکو و سیلیکون‌ولی امکان داده به اپلیکیشن همراه آن دسترسی داشته باشند تا بتوانند بالگردها، جت‌های شخصی و حتی هواپیماهای آب‌نشین را کرایه کنند.
استارتاپ بلید در آخرین برنامه آزمایشی خود که برای اهداف تجاری انجام شده بود، توانست مسافران را به فرودگاه بین‌المللی سان‌فرانسیسکو و فرودگاه بین‌المللی اوکلند برساند. هدف از این کار، کوتاه کردن سفرها و کاهش ترافیک در شهرهای اصلی مانند نیویورک، لس‌آنجلس و سان‌فرانسیسکو عنوان شده است.
استارتاپ بلید در جدیدترین طرح خود قصد دارد با همکاری شرکت هواپیمایی "امریکن ایرلاینز" (AA)، به ثبت شبکه بالگردهای خود بهبود ببخشد. این طرح در صورت موفقیت، گام بزرگی برای پیشرفت زیرساخت‌های مربوط به حمل و نقل به شمار می‌رود.

این استارتاپ تاکنون، حدود ۵۰ میلیون دلار بودجه جمع‌آوری کرده تا این طرح را در مقیاس بزرگ اجرا کند و توانایی رقابت با رقیبات بزرگی مانند "اوبر" (Uber) را داشته باشد. اوبر نیز برنامه‌هایی برای گسترش استفاده از تاکسی‌های پرنده دارد و برای اجرای آنها با چندین شرکت خصوصی همکاری خواهد کرد.
هدف بعدی بلید برای ادامه این طرح آزمایشی، هندوستان است.
انتهای پیام
