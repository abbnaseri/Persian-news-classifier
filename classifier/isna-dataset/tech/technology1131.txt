بلندترین درخت گرمسیری جهان با ۱۰۰ متر ارتفاع کشف شد
دانشمندان بلندترین درخت گرمسیری جهان را در جنگل‌های بارانی گرمسیری جزیره "بورنئو" مالزی کشف کردند و نام آن را "مناره" گذاشتند.
به گزارش ایسنا و به نقل از تک‌تایمز، محققان موفق به شناسایی بلندترین درخت گرمسیری جهان در جزیره بورنئوی مالزی شده‌اند و نام آن را "مناره" گذاشته‌اند که در زبان مالایی به معنی "برج" است.
این درخت در حال حاضر با ۱۰۰.۸ متر بلندی به عنوان بلندترین درخت استوایی دنیا شناخته می‌شود.
"مناره" با استفاده از یک تشخیص و سنجش نور هوایی کشف شد و محققان با استفاده از پهپاد از آن اسکن سه بعدی تهیه کردند.
رکورد قبلی بلندترین درخت استوایی نیز متعلق به یک درخت در همین منطقه و از همان نوع "مناره" بود.
تنها کسی که به "مناره" صعود کرده شخصی به نام "اودینگ جامی" از گروه مشارکت پژوهشی جنگل‌های گرمسیری جنوب آسیا است.
به گفته دانشمندان، "مناره" احتمالاً بلندترین گیاه گلدار در جهان نیز هست که رکورد فعلی آن در حال حاضر متعلق به یک درخت اکالیپتوس در تاسمانی و با ارتفاع ۹۹.۶ متر است.
این امکان برای "مناره" وجود دارد که حتی بیشتر رشد کند، اما دانشمندان می‌گویند که ممکن است در مقابل وزش باد آسیب‌پذیر باشد. علاوه بر این، برای درخت در آن ارتفاع ممکن است آب‌رسانی به مرتفع‌ترین شاخه‌هایش خیلی سخت باشد.
با این وجود احتمالاً درختان بلندتری از "مناره" وجود دارند که هنوز کشف نشده‌اند، اما بعید است که خیلی بلندتر باشند.
"مناره" یک "مرانتی زرد" از خانواده دوبال‌میوه‌گان(Dipterocarpacae) است که در جنوب شرقی آسیا بسیار رایج است.
وزن "مناره" بدون احتساب ریشه تقریباً ۸۱ هزار ۵۰۰ کیلوگرم است که ۹۵ درصد آن را تنه عظیم آن تشکیل می‌دهد.
انتهای پیام
