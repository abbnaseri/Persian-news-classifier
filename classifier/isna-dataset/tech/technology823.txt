طلوع و غروب مریخی را نظاره‌گر باشید+تصاویر
فرودگر "اینسایت"(InSight) ناسا جدیدا تصاویر زیبایی از طلوع و غروب خورشید از منظر مریخ به ثبت رسانده است. 
به گزارش ایسنا و به نقل از دیلی‌میل، تصاویر جدید ثبت شده توسط بازوی رباتیک فضاپیمای "اینسایت" چشم انداز سیاره سرخ و طلوع و غروب خورشید را به تصویر می‌کشد.
در این تصاویر طلوع آفتاب در این سیاره در ساعت ۵:۳۰ صبح به وقت مریخ و غروب نیز در ساعت ۶:۳۰ عصر به وقت مریخ رخ داده است.
نکته قابل توجه در این عکس‌های جدید اندازه خورشید است. خورشید در این تصاویر بسیار کوچک دیده می‌شود زیرا فاصله آن از مریخ بیشتر از فاصله آن با زمین است.
بنابراین خوشید از مریخ تقریباً دو سوم اندازه‌ای که از زمین دیده می‌شود، به نظر می‌رسد.
فرودگر اینسایت اخیراً بسیار مشغول بوده است و طی چند ماه اخیر اکتشاف مهمی را انجام داد و توانست در این مأموریت برای اولین بار یک لرزه مریخی را به ثبت برساند.
اینسایت همچنین در صد و چهل و پنجمین روز مریخی خود دو عکس از افق را به ثبت رساند.


یکی از این عکس‌ها در تاریخ ۲۴ آوریل بود و دیگری تنها چند ساعت بعد در ۲۵ آوریل به ثبت رسید که در آن‌ها صبح و غروب مریخی شکار شد.
تاریخچه ثبت غروب خورشید از مریخ به فضاپیمای "وایکینگ ۱ "(Viking 1) برمی‌گردد که این فضاپیما توانست در اوت ۱۹۷۶ میلادی غروب مریخی را رؤیت کند.
وایکینگ ۱ نام اولین فضاپیما از دو فضاپیمایی بود که طی برنامه وایکینگ ناسا به مریخ فرستاده شد.
این فضاپیما در تاریخ ۲۰ اوت ۱۹۷۵ به فضا پرتاب شد و در ۱۹ ژوئن ۱۹۷۶ میلادی به مدار مریخ وارد گردید.
فضاپیمای "وایکینگ ۲" هم در ژوئن ۱۹۷۸ میلادی تصویر طلوع آفتاب از مریخ را به ثبت رساند.
یکی از مقامات ناسا گفت: شکار تصویر طلوع و غروب آفتاب از مریخ به نوعی به یک سنت تبدیل شده است.


انتهای پیام
