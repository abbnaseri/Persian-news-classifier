آلودگی هوا فشار خون را افزایش می‌دهد
پژوهشگران "دانشگاه علوم سلامت لیتوانی" در بررسی جدیدی دریافتند که آلودگی هوا می‌تواند فشار خون را افزایش دهد.
به گزارش ایسنا و به نقل از وب‌سایت رسمی دانشگاه علوم سلامت لیتوانی، بررسی جدید پژوهشگران نشان می‌دهد که آلودگی هوا و زندگی در آپارتمان می‌تواند با افزایش خطر ابتلاء به بیماری‌های خطرناکی مانند بیماری قلبی، سکته و دیابت نوع دو در ارتباط باشد.
بیماری‌های قلبی- عروقی، یکی از دلایل اصلی مرگ و میر در کشورهای در حال توسعه هستند. فشار خون بالا و سندرم متابولیک، دلایل مهمی برای ابتلاء به بیماری‌های قلبی- عروقی به شمار می‌روند. سندرم متابولیک، با اضافه وزن، فشار خون بالا و سطح بالای گلوکز در ارتباط است.
این شرایط می‌توانند امکان ابتلاء به بیماری‌های گوناگون را افزایش دهند. دلایل ابتلاء به این اختلالات، پیچیده هستند و به عوامل ژنتیکی مانند سبک زندگی، رژیم غذایی و عوامل محیطی از جمله آلودگی هوای ناشی از ترافیک، سر و صدای ناشی از ترافیک، منطقه مسکونی و کیفیت محل زندگی بستگی دارند.
پژوهشگران"دانشگاه علوم سلامت لیتوانی" (LSMU)، ارتباط میان قرار گرفتن در معرض آلودگی هوا و منطقه مسکونی دور از فضای سبز و زندگی در نزدیکی جاده اصلی را با گسترش فشار خون بالا و سندرم متابولیک مورد بررسی قرار دادند. آنها این ارتباطات را میان مردم ساکن خانه‌های شخصی شهر کاوناس لیتوانی، دومین شهر بزرگ این کشور با ۲۸۰ هزار نفر جمعیت ارزیابی کردند.

آنها در این پژوهش، مواردی مانند سطح تری‌گلیسرید بالا، لیپوپروتئین کم‌چگالی، گلوکز بالای خون و اضافه‌وزن را مورد بررسی قرار دادند. همچنین، ارتباطات مورد نظر در میان افرادی که در خانه‌های شخصی و یا آپارتمان‌ها ساکن بودند، ارزیابی شدند.
نتایج این پژوهش نشان می‌دهند که سطح آلودگی هوا، با خطر افزایش لیپوپروتئین کم‌چگالی در ارتباط است. قرار گرفتن در معرض ترافیک نیز می‌تواند به فشار خون بالا، سطح بالای تری‌گلیسرید و کاهش لیپوپروتئین کم‌چگالی منجر شود. تأثیر منفی آلاینده‌های هوا، فقط در میان افرادی بررسی شد که در آپارتمان‌ها زندگی می‌کردند.
از آنجا که ترافیک در نزدیکی آپارتمان‌ها بیشتر است، می‌تواند مشکلاتی از جمله فشار خون را برای بیماران ایجاد کند. ساختمان‌های بسیار، آلودگی هوا و ترافیک، عواملی هستند که با تعامل اجتماعی و روابط حمایتی ارتباط دارند و می‌توانند بر سلامتی قلبی- عروقی نیز مؤثر باشند.
میزان فضای سبز، اندازه و نوع فضاهای عمومی نیز در ارتباط با عوامل خطرناک مورد ارزیابی قرار گرفتند. پژوهشگران موفق شدند به اثرات مثبت محیط طبیعی پی ببرند و اثرات آن را بر سلامت قلب و عروق مشخص کنند.
"ایجن برازین"(Agn Brazien)، نویسنده ارشد این پژوهش گفت: نتایج این پژوهش به ما ثابت می‌کنند که باید فضای مناسب زندگی را برای ساکنان آپارتمان‌ها فراهم کنیم، در این خانه‌ها عایق صوتی به کار ببریم و فضای سبز اطراف آنها را افزایش دهیم.
این پژوهش، در مجله "Journal of Public Health" به چاپ رسید.
انتهای پیام
