سخنرانان نمایشگاه "سی. ای. اِس آسیا ۲۰۱۹ " مشخص شدند
نمایشگاه "سی. ای. اِس آسیا ۲۰۱۹ " (CES Asia ۲۰۱۹) هشت روز دیگر در شانگهای برگزار می‌شود.
به گزارش ایسنا، نمایشگاه "سی. ای. اِس آسیا ۲۰۱۹ " (CES Asia ۲۰۱۹) در تاریخ ۱۱ تا ۱۳ ژوئن در شهر شانگهای چین برگزار خواهد شد.
طی نمایشگاه "سی. ای. اِس آسیا ۲۰۱۹" بزرگترین شرکت‌های خودروسازی در"مرکز نمایشگاه بین‌المللی شانگهای" (Shanghai New International Expo Center ) از آخرین و پیشرفته‌ترین وسایل نقلیه خود رونمایی خواهند کرد.
طبق گزارش "انجمن فناوری‌های مصرفی"(CTA)، در نمایشگاه "سی. ای. اِس آسیا ۲۰۱۹ " حضور شرکت‌های خودروسازی نسبت به سال گذشته پررنگ‌تر و دو برابر خواهد شد.
بنابر این گزارش، خودروسازان طی این نمایشگاه بیشتر بر روی نمایش اتومبیل‌های ایمن‌تر و پیشرفته‌تر تمرکز خواهند داشت.
چندی پیش انجمن فناوری‌های مصرفی(CTA) اعلام کرده بود "ریچارد یو "(Richard Yu) مدیرعامل گروه تجاری مصرفی و فناوری شرکت "هوآوی"(Huawei) و "کیونگلیم یون"(Kyounglim Yun) معاون اجرایی و مدیر بخش استراتژی نوآورانه شرکت "هیوندای" به عنوان اولین سخنرانان مراسم "سی. ای. اِس آسیا ۲۰۱۹" انتخاب شده‌اند؛ اما اخباری که تازه منتشر شده، گویای آن است که ۳ شرکت "آئودی چین" (Audi China)، "واکوم" (Wacom) و "هواریزن رباتیک" (Horizon Robotics) نیز به جمع دو سخنران دیگر پیوسته‌اند.
طی این برنامه "توماس اوسیانسکی" (Thomas Owsianski)، مدیرعامل شرکت آئودی چین، "نوبو ایده" (Nobu Ide) مدیرعامل شرکت وکوم و دکتر "چانگ هوانگ" (Chang Huang) مدیرعامل شرکت هورایزن رباتیک از آینده شرکت خود و فناوری‌هایی که قرار است طی سال‌های آینده وارد بازار کنند، صحبت خواهند کرد.
رونمایی از خودروهای مجهز به فناوری‌های پیشرفته یکی از دلایلی است که این نمایشگاه را هیجان انگیز کرده است. بیش از ۶۰ برند صنعت خودروسازی جهانی از جمله "آئودی"(Audi)، "هوندا"(Honda)، "هیوندای"(Hyundai)، "کیا" (Kia) و "نیسان"(Nissan) و … از آخرین نوآوری‌های خود در زمینه فناوری وسایل نقلیه در این نمایشگاه‌ رونمایی خواهند کرد.
نمایشگاه مذکور علاوه بر رونمایی و تمرکز بر جدیدترین خودروها، بر معرفی فناوری‌هایی نظیر آخرین فناوری هوش مصنوعی، "نسل پنجم شبکه‌های سیار "(5G) و فناوری وسایل نقلیه نیز متمرکز خواهد بود.
در این نمایشگاه علاوه بر حضور ۶۰ شرکت خودروسازی، بیش از ۵۵۰ شرکت که شامل بیش از ۱۲۵ استارتاپ است، نیز حضور خواهند داشت.
انتهای پیام
