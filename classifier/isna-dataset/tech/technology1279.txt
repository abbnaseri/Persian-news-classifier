ویلچر آفرود هم طراحی شد
از ویلچرهای معمولی تنها می‌توان در جاهایی که زمین نسبتاً صاف و هموار است استفاده کرد اما اخیراً یک شرکت نیوزیلندی، ویلچرهایی را توسعه داده‌اند که توسط آن افرادی که قادر به راه رفتن نیستند، بتوانند همانند انسان‌های عادی به دل طبیعت بروند.
به گزارش ایسنا و به نقل از مدگجت، شرکت "Omeo Technology" اخیراً ویلچرهایی را توسعه داده که افراد را قادر می‌سازد تا توسط آن نه تنها به مکان‌هایی که تاکنون قادر نبودند بروند بلکه حتی در "مسابقات آفرود"(off-road) نیز شرکت کنند.
ویلچر مذکور  "Omeo Evolution ۱" نام دارد و دارای دو چرخ است. ویلچر یاد شده مجهز به موتورهای قدرتمند برای تردد از شیب‌ها و سربالایی‌ها است و حتی قابلیت چرخش نیز دارد.
این ویلچر را می‌توان توسط یک جوی استیک کنترل کرد. این قابلیت اجازه می‌دهد تا کاربر به صورت کاملا آزاد بتواند دستگاه را کنترل کند و بتواند کارهای دیگری مانند شکار و ماهیگیری را نیز انجام دهد.
از دیگر ویژگی‌های این ویلچر می‌توان به داشتن چراغ‌های ال.ای.دی، شارژر یو اس بی، محفظه ذخیره سازی(storage compartment) و نگه دارنده فنجان اشاره کرد. تمام تجهیزات این ویلچر مقاوم در برابر آب است.

انتهای پیام
