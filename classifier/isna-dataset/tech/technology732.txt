همکاری میان انسان و ماشین در جنگ‌های هوایی
ارتش آمریکا در نظر دارد پژوهش جدیدی را برای بررسی همکاری میان انسان و ماشین در جنگ‌ها آغاز کند.
به گزارش ایسنا و به نقل از دیفنس‌وان، ارتش آمریکا قصد دارد در یکی از جدیدترین برنامه‌های پژوهشی خود، همکاری انسان‌ها و ماشین‌ها را با دقت بیشتری بررسی کند. در این پژوهش، میزان اعتماد خلبانان و ماشین‌های هوشمند به یکدیگر، در چالش‌برانگیزترین وظایف از جمله جنگ‌های هوایی مورد بررسی قرار می‌گیرد.
پژوهشگران باور دارند که خلبان‌های انسان به زودی در جنگ‌های هوایی، با هواپیماهای بدون سرنشین موسوم به "لویال وینگمن"(Loyal Wingmen) و جنگنده‌های دیگر همکاری خواهند کرد.
یکی از ابزارهایی که فرماندهان نظامی به تازگی از آن صحبت می‌کنند، یک هواپیمای جنگنده موسوم به "لاکهید مارتین اف -۳۵ لایتنینگ ۲"(Lockheed Martin F-35 Lightning II) است که به خلبان انسان نیاز دارد. قرار است این هواپیما که پیشرفته‌ترین نوع هواپیمای جنگنده است، به ویژگی‌های مبتنی بر هوش مصنوعی مجهز شود تا پرواز با آن نسبت به جنگنده‌های قدیمی، ساده‌تر باشد.
برنامه‌ریزی برای ابداع چنین ابزاری نشان می‌دهد که خلبانان انسان، به تدریج با سلاح‌های هوشمند احاطه می‌شوند. این موضوع، نگرانی‌های بسیاری در مورد کنترل اخلاقی این سلاح‌ها و شکل‌گیری ربات‌های قاتل پدید می‌آورد.
به وجود آوردن اعتماد میان انسان و دستیاران مبتنی بر هوش مصنوعی، بسیار مهم است اما هنگامی که موضوع مرگ و زندگی در میان باشد، ایجاد اعتماد میان خلبان‌های ماهر و نرم‌افزارهای آزمایشی هوش مصنوعی، کار دشواری به شمار می‌رود.

ارتش آمریکا قصد دارد در این پروژه جدید، روش‌هایی را به کار گیرد که اعتماد انسان‌ها را جلب کنند و افزایش دهند. این برنامه پس از آزمایش تأثیر همکاری میان انسان و هوش مصنوعی در جنگ‌های هوایی، همکاری انسان و ماشین را در یک محیط شبیه‌سازی‌شده و با به پرواز درآوردن چندین هواپیمای بدون سرنشین، آزمایش خواهد کرد تا زمینه را برای آزمایش‌هایی در سطح عملیات جنگی فراهم کند.
انتهای پیام
