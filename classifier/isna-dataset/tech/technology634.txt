دوربین‌های شهری مسکو به فناوری تشخیص چهره مجهز می‌شوند
مقامات مسکو قصد دارند برای شناسایی مجرمان، نوعی فناوری تشخیص چهره با قابلیت ارزیابی رفتار انسان‌ها را به کار گیرند.
به گزارش ایسنا و به نقل از دیفنس‌وان، مقامات شهر مسکو تصمیم دارند دوربین‌های سراسر این شهر را به برنامه‌های تشخیص چهره مجهز کنند.
مقامات مسکو در سال جاری اعلام کردند که این شهر نیز به جمع شهرهایی خواهد پیوست که برنامه‌های تشخیص چهره مبتنی بر هوش مصنوعی در آنها اجرا می‌شوند.
در حال حاضر بیش از ۱۶۰ هزار دوربین، ساکنان این شهر را در خیابان‌ها و اتوبان‌ها مورد بررسی قرار می‌دهند و این، فرصتی برای شرکت‌های هوش مصنوعی روسیه شده تا با یکدیگر به رقابت بپردازند. این اقدام مقامات مسکو، پیشرفت افراد فعال در حوزه هوش مصنوعی و اعتماد دولت به این فناوری را نشان می‌دهد.
هدف مقامات مسکو این است که سیستم تشخیص چهره را ابتدا برای پیشگیری از وقوع جرم و مقابله با آن به کار گیرند. در این برنامه جدید، ویدئوهای همه دوربین‌های متصل به اینترنت مورد بررسی قرار می‌گیرند و چهره افراد شناسایی و در مجموعه داده‌ها ذخیره می‌شوند. سپس تصویر شخص مورد نظر، از پایگاه داده جدا و در سیستم بارگذاری می‌شود تا سابقه او مورد بررسی قرار گیرد. این برنامه نشان می‌دهد که تصویر شخص مورد نظر، چه زمانی و با کدام دوربین‌ها ثبت شده است. همچنین امکان بررسی زمان و مکان آخرین حضور شخص با کمک تحلیل فیلم دوربین‌ها وجود دارد.
نیروهای پلیس با کمک این برنامه می‌توانند یک تصویر را در پایگاه داده بارگذاری کنند تا شخص مورد نظر مشخص شود اما عملکرد این سیستم، بیش از انطباق تصویر است. این سیستم می‌تواند تحلیل‌هایی را نیز برای شناسایی الگوهای رفتاری انسان ارائه دهد. پژوهشگران می‌توانند این سیستم را طوری آموزش دهند که بتواند مجموعه بزرگی از افراد را برای شناسایی یک شخص خاص با توجه به واکنش‌های خاص او جستجو کند. برای مثال، اگر شخصی بازوهای خود را به سرعت حرکت دهد، بدود و یا به یک شیء مشابه سلاح چنگ بزند، سیستم او را مورد بررسی قرار می‌دهد تا از بروز خطرات احتمالی پیشگیری کند. در نتیجه می‌توان گفت که این سیستم علاوه بر تصویر افراد، رفتار آنها را نیز مورد بررسی قرار می‌دهد.
انتهای پیام
