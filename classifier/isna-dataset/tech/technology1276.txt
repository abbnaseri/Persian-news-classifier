آلودگی هوا سالانه 9 میلیون نفر را به کام مرگ می‌کشاند
پژوهشگران آلمانی در بررسی جدیدی تخمین زده‌اند که آلودگی هوا، سالانه به مرگ 9 میلیون نفر در سراسر جهان منجر می‌شود.
به گزارش ایسنا و به نقل از نیوساینتیست، پژوهشگران تخمین زده‌اند که آلودگی هوا، سالانه به مرگ حدود ۸۰۰ هزار نفر در اروپا و ۹ میلیون نفر در سراسر جهان منجر می‌شود. البته نمی‌توان گفت که آلودگی هوا، تنها عامل مرگ و میر به شمار می‌رود و به تنهایی ۹ میلیون نفر را به کام مرگ کشانده است؛ بلکه یکی از عوامل تاثیرگذار در این زمینه است.
پژوهش جدیدی که در "انجمن ماکس پلانک"(MPG) آلمان انجام شده، نشان می‌دهد خطر مرگ و میر در اثر آلودگی هوا، از سیگار کشیدن بیشتر است. "جوس للیولد"(Jos Lelieveld)، نویسنده ارشد این پژوهش گفت: فکر می‌کنم مهمترین پیام این پژوهش، افزایش مرگ و میر در اثر آلودگی هوا باشد. آلودگی هوا در حال حاضر، به یکی از عوامل مهم مرگ و میر تبدیل شده و در کنار عواملی مانند فشار خون بالا، دیابت و اضافه وزن قرار گرفته است.
درک تأثیر آلودگی هوا بر میزان مرگ و میر، اهمیت زیادی دارد و بررسی آن، از موضوعاتی مانند تصادف‌ها نیز دشوارتر است زیرا آلودگی هوا می‌تواند بروز اختلالات گوناگون و بیماری‌هایی مانند بیماری تنفسی را تشدید کند.
پژوهش‌های بسیاری که در سراسر جهان انجام شده‌اند، نشان می‌دهند افرادی که در مناطقی با سطوح متفاوتی از آلودگی هوا زندگی می‌کنند، در معرض خطر ابتلاء به بیماری‌های تنفسی و قلبی- عروقی قرار دارند. جدیدترین پژوهش‌ها نشان می‌دهند که آلودگی هوا، عامل مهم‌تری در بروز بیماری قلبی-عروقی است.

پژوهشگران برای بررسی مرگ و میرهایی که در اوایل سال ۲۰۱۵ در اروپا رخ داده‌اند، میزان قرار گرفتن مردم در معرض آلودگی هوا را مورد بررسی قرار دادند. للیولد گفت: پژوهش ما نشان می‌دهد ۷۹۰ هزار نفر از کسانی که در اثر گسترش آلودگی هوا جان خود را از دست داده‌اند، اگر در چنین شرایطی نبودند، زنده می‌ماندند.
وی افزود: پژوهش‌هایی از این دست، تأثیر قابل توجه آلودگی هوا را بر سلامت انسان‌ها تأیید می‌کنند و داده‌های بیشتری در مورد سطوح آلودگی هوا در نواحی گوناگون در اختیار ما می‌گذارند.
انتهای پیام
