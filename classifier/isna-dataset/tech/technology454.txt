سربلندی تلسکوپ "جیمز وب" در آخرین تست خلاء حرارتی
جانشین قدرتمند تلسکوپ فضایی "هابل" دور بعدی آزمایشات خود را با موفقیت به اتمام رسانده و از آزمایشِ قرار گرفتن در معرض شرایط دمایی سخت در محفظه خلاء که به منظور اطمینان از توانایی تحمل چنین شرایطی در فضا انجام شد سربلند بیرون آمده است.
به گزارش ایسنا و به نقل از تک‌تایمز، تلسکوپ فضایی "جیمز وب" متعلق به ناسا یک آزمایش حیاتی دیگر را این بار برای ارزیابی توانایی آن در انجام نقش خود در فضای خلاء با موفقیت پشت سر گذاشت.
سازمان فضایی ایالات متحده آمریکا(NASA) اعلام کرد که جانشین تلسکوپ فضایی هابل روز پنج‌شنبه ۳۰ مه تست نهایی خلاء حرارتی خود را با موفقیت به پایان رسانده است.
"جین دیویس" مدیر برنامه تلسکوپ "جیمز وب" گفت: تیم‌هایی از "نورث‌روپ گرومن"(Northrop Grumman) و مرکز پرواز فضایی گودارد ناسا این آزمایش را انجام دادند.
"نورث‌روپ گرومن" شریک تجاری صنعتی ناسا برای توسعه این پروژه است.
تلسکوپ "جیمز وب" در این آزمایش جدید درون یک محفظه خلاء حرارتی قرار داده شد. تکنسین‌ها و مهندسان هوا را از محفظه کشیدند تا خلاء فضایی را شبیه‌سازی کنند. سپس تلسکوپ را در معرض حرارت شدید و همچنین دمای بسیار سرد (محدوده دمای منفی ۱۴۸ درجه سانتیگراد تا ۱۰۱ درجه سانتیگراد) قرار دادند.

به گفته ناسا این آزمایش مشخص کرد که سخت‌افزارهای تلسکوپ فضایی جیمز وب قادر به مقاومت در برابر تغییرات دما خواهد بود که در سراسر مأموریت با آن مواجه خواهد شد.
نیمی از این تلسکوپ فضایی آزمایشات را در آزمایشگاه "نورث‌روپ گرومن" به طور کامل پشت سر گذاشته است در حالی که نیمه دیگر که شامل ابزار تلسکوپ و ابزار علمی است در مرکز فضایی جانسون ناسا در هیوستون در حال آزمایش است.
گام بعدی اتصال دو نیمه این تلسکوپ فضایی قدرتمند است. آژانس فضایی گفت که تلسکوپ فضایی جیمز وب که گفته می‌شود بزرگترین و پیچیده‌ترین تلسکوپ فضایی تاریخ است، قبل از پرتاب هنوز هم باید تحت مرحله نهایی آزمایشات و ارزیابی قرار گیرد.

ناسا پس از یک سری از مشکلات و تاخیرها در آماده سازی و پرتاب تلسکوپ جیمز وب سرانجام خود را متعهد به پرتاب این تلسکوپ فضایی در روز ۳۰ مارس ۲۰۲۱ کرد. این رصدخانه فضایی که توسعه آن از سال ۱۹۹۶ شروع شده از آن زمان تاکنون به مدت دو دهه گذشته همچنان در حال توسعه است.
تلسکوپ فضایی جیمز وب که حاصل همکاری بین ناسا، آژانس فضایی اروپا و آژانس فضایی کانادا است، به مطالعه تاریخ جهان خواهد پرداخت.
"توماس زوربوچن" مدیر ارشد ناسا گفت: هرچه بیشتر در مورد جهان بدانیم، بیشتر متوجه اهمیت تلسکوپ جیمز وب برای پاسخ دادن به سوالات بسیار مهم خود می‌شویم. سوالاتی که حتی قبل از طراحی این تلسکوپ نمی‌دانستیم چگونه آنها را بپرسیم. تلسکوپ جیمز وب آماده است تا به این سوالات پاسخ دهد.
انتهای پیام
