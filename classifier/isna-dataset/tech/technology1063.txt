 خداحافظی با چاله‌ آسفالت با کمک باکتری‌ها
دانشمندان در مطالعه اخیرشان راهی یافتند که توسط آن می‌توان از ایجاد چاله‌ها در آسفالت که توسط نمک‌های جاده‌ها ایجاد می‌شود، جلوگیری کرد.
به گزارش ایسنا و به نقل از گیزمگ، دانشمندان آمریکایی در مطالعه اخیرشان که به رهبری "یعقوب فرنام" دانشمند ایرانی انجام شد دریافتند می‌توان با کمک باکتری از ایجاد چاله‌ها در آسفالت جاده‌ها جلوگیری کرد.
هنگامی که ضد یخ "کلرید کلسیم"(calcium chloride) بر روی جاده‌ها پاشیده می‌شود این ماده با "هیدورکسید کلسیم"(calcium hydroxide) موجود در بتن واکنش داده و باعث ایجاد "کلسیم اوکسیکلراید"(calcium oxychloride) می‌شود.
"کلسیم اوکسیکلراید" که همچنین با نام "CAOXY" شناخته می‌شود، درون بتن گسترش می‌یابد و باعث شکسته شدن آن می‌شود اما پژوهشگران اخیراً دریافته‌اند اضافه کردن باکتری به بتن می‌تواند از شکسته شدن آن جلوگیری کند.
دانشمندان "دانشگاه درکسل" ایالات متحده آمریکا در مطالعه اخیرشان که به رهبری دکتر "یعقوب فرنام"(Yaghoob Farnam) ، "کریستوفر سیلز"(Christopher Sales) و "کارولین شاوئر"(Caroline Schauer) انجام شد، باکتری به نام "Sporosarcina pasteurii" را مورد بررسی قرار دادند.
با استفاده از ترکیب شناخته شده‌ای به نام کربنات کلسیم ناشی از میکروب، این میکروب قادر به تبدیل کلرید کلسیم به کربنات کلسیم است. لازم به ذکر است کربنات کلسیم یک سیمان طبیعی است.
طی این مطالعه پژوهشگران باکتری S.pasteurii را با نوعی سیمان که در جاده‌ها به کار می‌رود و مواد مغذی مورد نیاز باکتری‌ها مخلوط کردند. پس از انجام آزمایشات آنها متوجه شدند این مواد پس از ۲۸ روز که در معرض محلول کلرید کلسیم بودند تبدیل به یک نمونه از بتن شده‌اند.
هنگامی که در گام بعدی نمونه‌های بتنی سنتی را که در معرض ضد یخ قرار گرفته بودند با آنها مقایسه کردند، دریافتند نمونه‌های مملو از باکتری دارای سطوح پایین‌تری از CAOXY بودند. به این دلیل که با تبدیل کلرید کلسیم به کربنات کلسیم، باکتری آن را از واکنش با هیدروکسید کلسیم حفظ کرده است.
علاوه بر این، با تجزیه و تحلیل میکروتخلخل‌های خاص بتن آنها دریافتند با این ترکیب تقریباً هیچ آسیبی به جاده وارد نمی‌شود.
یافته‌های این مطالعه در مجله "Construction and Building Materials" منتشر شد.
انتهای پیام
