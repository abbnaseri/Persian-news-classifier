وعده راه‌اندازی سرویس حمل و نقل با هلیکوپتر
شرکت تاکسی اینترنتی "اوبر"(Uber) برای نخستین بار می‌خواهد سرویس حمل و نقل مسافران با هلیکوپتر را در شهر نیویورک آمریکا راه‌اندازی کند.
به گزارش ایسنا و به نقل از انگجت، اگر چه که تاکسی‌های پرنده خودران شرکت "اوبر" هنوز آماده پرواز نیستند، اما طبق گزارش نیویورک تایمز، این شرکت قصد دارد در تاریخ ۹ ژوئیه (۱۸ تیر ۹۸) خط حمل و نقل هوایی خود با هلیکوپتر را افتتاح کند.
این هلیکوپتر که "اوبر کوپتر" نامیده می‌شود اولین بار در شهر نیویورک آغاز به کار خواهد کرد و برای اعضای ویژه اوبر که دارای وضعیت پلاتینیوم و الماس هستند در دسترس است.
به گفته "نیخیل گوئل" که یکی از مدیران اوبر است هزینه سفر با "اوبر کوپتر" بر اساس تقاضا تغییر می‌کند، اما به طور میانگین بین ۲۰۰ تا ۲۲۵ دلار هزینه خواهد داشت.
با این حال بر خلاف خدمات خودرویی اوبر، این سرویس دارای مسیر از پیش تعیین شده بین منهتن و فرودگاه کندی با زمان پرواز حدود هشت دقیقه است.
اوبر جزئیات دیگری اعلام نکرده است، اما مقاله نیویورک تایمز می‌گوید "اوبر کوپتر" تا پنج مسافر ظرفیت دارد و دو خلبان نیز مسافران را همراهی خواهند کرد.
یک بیانیه از "اریک الیسون" یکی دیگر از مدیران اوبر اضافه کرد: "اوبر کوپتر" اولین نمایش حمل و نقل هوایی توسط اوبر و پیشرفت این شرکت است. ما "اوبر کوپتر" را برای پیشرفت بینش و تجربیات واقعی در این حوزه راه‌اندازی کردیم تا شالوده اوبر را تقویت کنیم. این اولین گزینه چند منظوره اوبر است که شامل یک پرواز هشت دقیقه‌ای با هلیکوپتر است.

ماه اوت سال ۲۰۱۷ بود که هیئت مدیره اوبر ریاست این شرکت را به "دارا خسروشاهی" مدیر ایرانی-آمریکایی سپرد تا شرایط اوبر را بهبود ببخشد و به نظر می‌رسد طی این مدت موفق هم بوده است.
انتهای پیام
