ژاپن با کمک آلمان و فرانسه به اقمار مریخ کاوشگر می‌فرستد
آژانس فضایی ژاپن اعلام کرد می‌خواهد با کمک کشورهای فرانسه و آلمان به قمرهای مریخ کاوشگر بفرستد.
به گزارش ایسنا و به نقل از انگجت، ممکن است بتوانیم "فوبوس"(Phobos) و "دیموس"(Deimos) که دو قمر مریخ هستند را در دهه آتی از فاصله بسیار نزدیک‌تر مطالعه کنیم.
در همین راستا آژانس اکتشاف هوافضای ژاپن(JAXA) با سازمان‌های فضایی آلمان و فرانسه همکاری می‌کند تا یک فضاپیما با کاوشگر را به اقمار سیاره سرخ ارسال کند.
در واقع آژانس فضایی ژاپن به تازگی توافق‌نامه خود را برای کار با مرکز هوافضای آلمان(DLR) در فعالیت‌های مرحله مطالعاتی بر روی مأموریت "اکتشاف قمرهای مریخ"(MMX) به امضا رسانده است.
مرکز هوافضای آلمان و مرکز ملی مطالعات فضایی فرانسه(CNES) به آژانس فضایی ژاپن در مطالعه، ساخت و توسعه یک کاوشگر برای بررسی یکی از این قمرها کمک خواهند کرد.
این کاوشگر به فضاپیمای "MMX" متصل می‌شود و فضاپیما به دور هر دو قمر "فوبوس" و "دیموس" خواهد گشت. اگر همه چیز طبق برنامه‌ریزی پیش برود، این کاوشگر تبدیل به اولین کاوشگری خواهد شد که قدم بر یک جرم کوچک در منظومه شمسی می‌گذارد.
علاوه بر این، همکاری آژانس فضایی ژاپن با مرکز هوافضای آلمان امکان انجام آزمایش با استفاده از "برج برمن دراپ"(Tower Bremen Drop) در آلمان را فراهم می‌کند. این برج یک برج میکروگرانشی است که به دانشمندان امکان آزمایش تجهیزات در شرایط بی‌وزنی را می‌دهد.
در حالی که آژانس فضایی ژاپن هنوز در مورد مقصد نهایی کاوشگر خود تصمیم‌گیری نکرده است، "تیم گلاچ" دانشمند سیاره‌شناس از دانشگاه استونی بروک(Stony Brook) در نیویورک می‌گوید: حدس من این است که آنها به "فوبوس" بروند مگر اینکه به خاطر بزرگ‌تر بودن و جاذبه بیشتر این قمر برخی از چالش‌های مهندسی برای فضاپیما وجود داشته باشد و این تصمیم اتخاذ نشود.
نگاهی دقیق‌تر به این قمرها به ما کمک خواهد کرد که دریابیم از کجا آمده‌اند و ترکیبات آنها چیست. دانستن اینکه آنها از چه ساخته شده‌اند، می‌تواند برای مأموریت‌های انسانی آینده بسیار مهم باشد. به عنوان مثال آنها می‌توانند تبدیل به منبع سوخت شوند.
استفاده از قمرها به عنوان یک ایستگاه سوخت‌رسانی می‌تواند امکان حمل سوخت کمتر و طی مسیرهای طولانی‌تر را فراهم کند.
آژانس فضایی ژاپن امیدوار است که مأموریت "MMX" را در سال ۲۰۲۴ راهی فضا کند.
با فرض اینکه این فضاپیما در تاریخ معین شده پرتاب شود، در سال ۲۰۲۵ به مدار مریخ وارد می‌شود و پس از آن در سال ۲۰۲۹ با نمونه‌هایی از این قمرها به زمین بازمی‌گردد.
انتهای پیام
