تاثیر آفت‌کش‌ها بر تخریب غیرقابل ترمیم دستگاه عصبی 
پژوهشگران آمریکایی در بررسی جدیدی دریافتند که آفت‌کش‌ها در پیشروی بیماری ALS موثر هستند.
به گزارش ایسنا و به نقل از نوروساینس نیوز، اگرچه دلیل علت دقیق ابتلاء به بیماری "اسکلروز جانبی آمیوتروفیک" (ALS) هنوز مشخص نیست اما پژوهش جدیدی نشان می‌دهد که آفت‌کش‌ها و دیگر آلاینده‌های محیطی می‌توانند از دلایل پیشرفت این بیماری باشند.
بیماری اسکلروز جانبی آمیوتروفیک یا "بیماری لو گهریگ" (Lou Gehrig's Disease)، یک بیماری مربوط به نورون‌های حرکتی است که به تخریب پیش‌رونده و غیرقابل ترمیم دستگاه عصبی مرکزی و دستگاه عصبی محیطی منجر می‌شود. اسکلروز جانبی آمیوتروفیک، شایع‌ترین نوع بیماری نورون‌های حرکتی است.
پژوهشگران "دانشگاه میشیگان" (UM) آمریکا، در خون افراد مبتلا به اسکلروز جانبی آمیوتروفیک، سطح بالایی از آفت‌کش یافتند. "اوا فلدمن" (Eva Feldman)، متخصص علوم اعصاب دانشگاه میشیگان و از نویسندگان این پژوهش گفت: پژوهش اخیر ما نشان می‌دهد که سطح آفت‌کش‌ها در خون بیماران مبتلا به اسکلروز جانبی آمیوتروفیک بالاست. ما باور داریم آلودگی محیطی، خطری برای سلامت عمومی به شمار می‌رود و باید مورد توجه قرار گیرد.
پژوهشگران در این بررسی، ۱۶۷ بیمار را پس از تشخیص اسکلروز جانبی آمیوتروفیک مورد آزمایش قرار دادند. بیماران براساس تراکم آلاینده‌ها در جریان خونشان، تقسیم‌بندی شدند. میانگین زمان بقا در افرادی که بالاترین میزان آلاینده را در خون خود داشتند، یک سال و یازده ماه و در افرادی که پایین‌ترین میزان آلاینده را داشتند، دو سال و شش ماه بود.
"استفان گوتمان" (Stephen Goutman)، متخصص علوم اعصاب دانشگاه میشیگان و نویسنده ارشد این پژوهش گفت: نگرانی اصلی ما، تأثیر این آلاینده‌ها بر ابتلاء به بیماری اسکلروز جانبی آمیوتروفیک نیست، بلکه سرعت بخشیدن به بیماری است.
وی افزود: اگر ما بتوانیم درک کنیم این مواد شیمیایی چه تأثیری بر اندام‌های بدن دارند، می‌توانیم داروهایی برای مقابله با آنها ارائه دهیم.
این پژوهش، در مجله " Journal of Neurology, Neurosurgery Psychiatry" به چاپ رسید.
انتهای پیام
