تشخیص بیماری‌های نادر کودکان با اسکن ۳بعدی چهره
پژوهشگران استرالیایی، نوعی نرم‌افزار تشخیص چهره ارائه داده‌اند که می‌تواند بیماری‌های نادر در کودکان را تنها با اسکن چهره تشخیص دهد.
به گزارش ایسنا و به نقل از دیلی‌میل، شاید نرم‌افزارهای سه‌بعدی تشخیص چهره، به زودی بتوانند نشانه‌های بیماری‌های نادر در کودکان را تنها با بررسی تضادهای کوچک در چهره آنها تشخیص دهند. تخمین زده می‌شود که این نرم‌افزارها بتوانند از هر سه بیماری ژنتیکی نادر، یک بیماری را شناسایی و به تشخیص به موقع کمک کنند.
پژوهشگران "دانشگاه کورتین"(Curtin University) استرالیا، ابزاری ابداع کرده‌اند که می‌تواند چهره را با کمک تصویربرداری سه‌بعدی اسکن کند.
این ابزار، نرم‌افزاری موسوم به "کلینیفیس"(Cliniface) را شامل می‌شود که ویژگی‌های چهره را مورد بررسی می‌دهد و آنها را با شاخص‌هایی مانند قومیت، جنسیت و سن مقایسه می‌کند.
بیماری‌های نادر معمولاً به صورت نقص‌های چهره ظهور می‌کنند. "ریچارد پالمر"(Richard Palmer)، سرپرست این پژوهش و همکارانش، مجموعه داده‌هایی از شاخص‌ها و ویژگی‌های چهره را در کار خود مورد استفاده قرار دادند.

به گفته پژوهشگران، کلینیفیس، اطلاعات کافی در مورد نقص‌های صورت ناشی از همه انواع بیماری‌ها در اختیار ندارد. آنها امیدوار هستند با افزایش کاربرانی که از کلینیفیس استفاده می‌کنند، اطلاعات پایگاه داده آن نیز افزایش یابد.
"ناتاشا براون"(Natasha Brown)، از پژوهشگران آزمایشگاه "VCGS" استرالیا گفت: این ابزار جدید برای برابری با متخصصان انسان، هنوز راه بسیاری در پیش دارد اما باید توجه داشت که هیچ ابزاری در ابتدا کامل نیست و برای کامل شدن به زمان نیاز دارد.
انتهای پیام
