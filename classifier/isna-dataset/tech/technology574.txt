جعبه حسگرهای "بوش" برای استفاده در خودروهای پرنده خودران
شرکت بوش جعبه‌ای از حسگرهای مختلف را تولید می‌کند که به پرواز بهتر تاکسی‌های پرنده کمک می کند. 
به گزارش ایسنا و به نقل از انگجت، در حالی که شرکت‌هایی از قبیل "بوئینگ"(Boeing) و"اوبر"(Uber) در حال کار روی ساخت و توسعه "تاکسی‌های پرنده" هستند، شرکت "بوش" می‌خواهد حسگرهایی را بسازد که به کنترل این تاکسی‌ها کمک می‌کنند. بوش می‌گوید که فناوری متعارف هوایی خیلی گران است و برای استفاده در خودروهای پرنده خودران زیادی بزرگ و جاگیر است.
بوش اعلام کرد که یک جعبه حسگر تولید کرده که برقی است و با حسگرهای وسایل نقلیه خودران سازگار می‌شود تا در پروازها مورد استفاده قرار گیرد.
شرکت بوش این جعبه را به عنوان یک واحد کنترل جهانی می‌داند. این بسته شامل حسگرهای سیستم‌های میکرو الکترومکانیکی (فناوری سیستم‌های بسیار کوچک در ابعاد میکرومتر) است که با هر وسیله نقلیه پروازی سازگار می‌شود.
حسگرهای شتاب این جعبه، میزان حرکات وسیله را اندازه‌گیری می‌کنند. حسگرهای میدان مغناطیسی هم قطب‌نما را می‌سنجند. وظیفه حسگرهای فشار هم این است که برای محاسبه ارتفاع و سرعت وسیله نقلیه استفاده شوند.
شرکت بوش گفته که این جعبه پر از حسگر در مقایسه با حسگرهای هوایی کنونی مقرون به صرفه‌تر است. البته که قیمت آن هنوز اعلام نشده است.
با وجود اینکه هنوز هیچ شرکت تولید کننده‌ای برای استفاده از این حسگرهای بوش شریک نشده است، ولی بوش اعلام کرده که طیف وسیعی از تولیدکنندگان وسایل نقلیه پرنده از این حسگرها استفاده خواهند کرد.
انتهای پیام
