برنامه ناسا برای گردشگری فضایی
ناسا گزارش داد براساس بودجه‌بندی خود برای سال مالی 2020، این سازمان برای نخستین بار امکان بردن گردشگران به ایستگاه فضایی بین‌المللی را در سفینه‌های آمریکایی را فراهم می کند. 
به گزارش ایسنا؛ تاکنون گردشگران با استفاده از سفینه‌های روسی سایوز به فضا سفر می‌کردند و طی سال‌های ۲۰۰۱-۲۰۰۹، هفت گردشگر به ایستگاه فضایی بین‌المللی رفتند.
براساس آنچه در تارنمای سازمان فضایی آمریکا آمده است، در بودجه ناسا برای سال مالی ۲۰۲۰ (از اکتبر ۲۰۱۹ تا پایان ماه سپتامبر ۲۰۲۰)، امکان استفاده تجاری از ایستگاه فضایی بین‌المللی دیده شده است و اجازه می‌دهد افراد علاقمند به عنوان فضانوردان غیرحرفه‌ای به ایستگاه پرواز کنند.
البته با توجه به اینکه ناسا هنوز نتوانسته هیچیک از سفینه‌های سرنشین‌دار پیشنهادی شرکت‌های خصوصی را حتی به مرحله پرواز آزمایشی برساند و آنها را عملاً در حالت سرنشین‌دار مورد آزمون قرار دهد، این ادعا تا حدود زیادی خیالبافانه به نظر می رسد چون کاربردی کردن سفینه‌های استارلاینر بوئینگ و یا دراگون شرکت اسپیس ایکس برای پرواز سرنشین‌دار، بارها و بارها به تاخیر افتاده است و گرچه ناسا می‌گوید سفینه استارلاینر در ماه اوت اولین پرواز بدون سرنشین خود به ایستگاه فضایی بین‌المللی را انجام خواهد داد و قرار است تا پایان سال ۲۰۱۹ اولین پرواز سرنشین‌دار آن انجام شود اما سابقه بدقولی‌های ناسا نشان می‌دهد که تضمینی برای عملی شدن این برنامه وجود ندارد.
بطور مثال قرار بود سفینه دراگون در ماه ژوئیه نخستین پرواز خود با دو فضانورد را انجام دهد اما بروز برخی مشکلات فنی، پرتاب آن را تا مدت نامعلومی به تعویق انداخته است.
آنچه قطعی است بعد از عادی شدن پروازهای سفینه‌های جدید، ناسا بر روی کسب درآمد از این سفینه‌ها حساب باز کرده است.
انتهای پیام
