گوگل هم به سراغ گوشی‌های تاشو می‌رود
دنیای فناوری گوشی‌های هوشمند همواره با نوآوری‌های جدید متحول می‌شود و به نظر می‌رسد گوشی‌های تاشو جدیدترین ایده فراگیر در بین شرکت‌های بزرگ شده است و خبر می‌رسد که اکنون گوگل نیز به این جرگه پیوسته است.
به گزارش ایسنا و به نقل از انگجت، در مصاحبه‌هایی که در رویداد Google I / O هم‌اکنون در حال برگزاری است، رئیس بخش پیکسل گوگل با سؤالاتی درباره دستگاه‌های قابل انعطاف و تاشو مواجه شد.
"ماریو کی‌روش" در پاسخ به این سوالات گفت: ما نمونه اولیه این فناوری را ساخته‌ایم و مدت زیادی است که روی آن کار می‌کنیم.
گوگل در پاییز گذشته اعلام کرد که سیستم عامل اندروید از گوشی‌های تاشو پشتیبانی می‌کند. این اعلام نشان می‌دهد که گوگل حداقل این فناوری جدید را تحت نظر داشته است، با این حال سوال در مورد زمان عرضه یک گوشی هوشمند تاشو توسط گوگل شاید فعلاً جوابی نداشته باشد.
کی‌روش افزود که این فناوری مهم خواهد بود، اما گوگل در حال حاضر فعلاً چیزی برای اعلام در این زمینه ندارد.
سامسونگ در صورت موفقیت در عرضه گوشی تاشوی خود موسوم به "گلکسی فولد"(Galaxy Fold) از مزایای بالقوه زیادی بهره‌مند خواهد شد، چرا که اگر این فناوری جدید بین مردم محبوب شود، سامسونگ می‌تواند فناوری سخت‌افزاری آن را به دیگران بفروشد.
برای گوگل نیز منطقی است که قبل از این که روی فناوری تاشو سرمایه‌گذاری سنگینی کند، منتظر بماند و ببیند که آیا کسی می‌تواند یک دستگاه کاربردی بسازد یا نه.
در حال حاضر مهم‌ترین مانع در راه محبوب شدن این فناوری قیمت بالای آن است.
انتهای پیام
