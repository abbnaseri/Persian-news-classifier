نصب بلندترین ایستگاه‌های هواشناسی دنیا روی کوه اورست
دانشمندان مرتفع‌ترین ایستگاه‌های هواشناسی دنیا را در کوه اورست که بلندترین کوه دنیاست نصب و همچنین بلندپروازترین بالگرد مجهز به اسکن لیدار را راه‌اندازی کردند.
به گزارش ایسنا و به نقل از انگجت، دانشمندان دو ایستگاه هواشناسی را در کوه اورست نصب کردند که آنها را تبدیل به مرتفع‌ترین ایستگاه‌های هواشناسی در دنیا کرده است.
تیمی به رهبری انجمن ملی جغرافی(National Geographic Society) و دانشگاه "تریبهووان"(Tribhuvan) این دو ایستگاه نظارت بر آب و هوا را در ارتفاع ۸۴۳۰ و ۷۹۴۵ متری و همچنین سه ایستگاه دیگر را در ارتفاع پایین‌تر نصب کردند.
داده‌های جمع‌آوری شده از این ایستگاه‌ها به دانشمندان کمک می‌کنند تا چگونگی تأثیر گرمایش جهانی بر ذوب شدن یخچال‌های طبیعی را بهتر درک کنند.
"پل مایسکی" سرپرست این پروژه در مصاحبه‌ای با شبکه نشنال جئوگرافیک گفت: اینجا یکی از مناطق قاره‌ای با روند گرمایی سریع در جهان است، اما ما نمی‌دانیم که در ارتفاع بالاتر از ۵۰۰۰ متر واقعاً چه چیزی اتفاق می‌افتد.
این سفر دو ماهه برای نصب این ایستگاهها شامل بیش از ۳۰ دانشمند از سراسر جهان از جمله ۱۷ محقق نپالی بود.
این تیم همچنین مرتفع‌ترین نمونه از هسته یخ جهان را در ارتفاع ۸۰۲۰ متری جمع‌آوری کردند که به دانشمندان کمک می‌کند تا سابقه عمیق از بارش در این کوه و ترکیب جو را در دوران پیش از دوران صنعتی بررسی کنند.
یک نقطه عطف دیگر در این پروژه، عملیاتی کردن بلندپروازترین بالگرد اسکن لیدار در جهان بود که دقیق‌ترین تصویربرداری را از منطقه اردوگاه کوه اورست و یخچال "خومبو"(Khumbu) فراهم می‌کند.
این نتایج مثبت در یک سال بسیار بد در اورست حاصل شد، چرا که آب و هوای بد و شلوغی به دلیل افزایش چشمگیر کوهنوردان توریستی باعث تلفات ۱۱ نفری در بلندترین کوه جهان شد که از سال ۲۰۱۵ بالاترین آمار تلفات کوهنوردی بوده است.
دولت نپال اخیراً قریب به ۱۱ تن زباله از اورست جمع‌آوری کرد که نتیجه چند دهه فعالیت انسانی در این کوه بوده است.
انتهای پیام
