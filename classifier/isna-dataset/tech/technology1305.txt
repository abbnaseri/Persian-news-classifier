افراد نابینا هم می‌توانند عکس‌ها را درک کنند
اپلیکیشن جدید شرکت "مایکروسافت"، به افراد نابینا امکان می‌دهد مفهوم عکس‌ها را درک کنند.
به گزارش ایسنا و به نقل از تک‌کرانچ، شرکت "مایکروسافت"(Microsoft)، یک اپلیکیشن هوش مصنوعی موسوم به "هوش مصنوعی برای مشاهده"(Microsoft's Seeing AI) ارائه داده که به افراد نابینا و کم‌بینا امکان می‌دهد داده‌های تصویری را به صورت شنیداری درآورند. کاربران با کمک این اپلیکیشن می‌توانند مفهوم عکس‌ها را تنها با لمس کردن درک کنند.
این اپلیکیشن جدید، مبتنی بر یادگیری ماشینی به خصوص تشخیص اشیا و صحنه‌ها است. تنها کاری که کاربر باید انجام دهد، انتخاب عکس از راه لمس کردن آن است. این ویژگی جدید، به کاربران امکان می‌دهد تنها عکس را لمس کنند تا توضیحی در مورد آن بشنوند. این اپلیکیشن می‌تواند ظاهر فیزیکی افراد را نیز توضیح دهد و حالت آنها را پیش‌بینی کند.

از آنجا که این ویژگی به قابلیت تشخیص چهره نیز مجهز است، کاربر می‌تواند هنگام لمس عکس، بداند که هر کس کجا قرار دارد و چه کاری انجام می‌دهد. نسخه جدید این اپلیکیشن، بسیار پیشرفته‌تر از نسخه پیشین است و امکانات بیشتری در بر دارد.
بدین ترتیب، کاربران با کمک این اپلیکیشن می‌توانند اشیای اطراف خود را درک کنند. مایکروسافت قصد دارد جزئیات مربوط به این اپلیکیشن را در قالب توضیحات دقیق‌تری به اطلاع برساند.
این اپلیکیشن، روی آیپد و تبلت‌های شرکت اپل نیز کاربرد دارد؛ در نتیجه می‌تواند امکان دسترسی به رسانه و تعامل را برای کاربران این ابزار فراهم کند تا افرادی که به هر دلیل از تلفن همراه استفاده نمی‌کنند، توانایی به کار بردن این اپلیکیشن را نیز داشته باشند.
انتهای پیام
