هدف ما از رفتن به ماه نجات زمین است
جف بزوس رئیس شرکت "بلو اوریجین" اعلام کرده که هدف از ایجاد سکونتگاه در فضا نجات زمین است.
به گزارش ایسنا و به نقل از دیلی‌میل،"جف بزوس" در سخنرانی مراسم افتتاحیه کنفرانس "Re:MARS" در لاس وگاس راجع به نقش شرکت "بلو اوریجین" در آینده اکتشافات فضایی اعلام کرد که این شرکت نقشی بزرگ را در این عرصه ایفا خواهد کرد.
چندی پیش، بزوس از فرودگر قمری "بلو اوریجین"(Blue Origin) به نام "بلو مون"(Blue Moon) که برای نشستن بر سطح ماه طراحی شده است، رونمایی کرد.
این فرودگر از برنامه‌های اصلی این شرکت برای انجام مأموریت‌های فضایی و اکتشافات سطح ماه است.
شرکت "بلو اوریجین" معتقد است که می‌تواند دولت آمریکا را تا سال ۲۰۲۴ به هدفش که بازگشت به ماه است برساند.
این شرکت به دنبال ساخت زیرساخت‌های سطحی بر روی ماه است تا کارآفرینان بتوانند کسب و کار فضایی خود را در آنجا راه اندازی کنند. بزوس در مورد امکان استفاده از منابع انرژی ماه و ارسال آن به زمین صحبت کرد، چرا که معتقد است ما در آینده مجبور به انجام این کار خواهیم بود.
پیش از این بزوس گفته بود که ماه، مکان خوبی برای استخراج است، چرا که به دلیل گرانش پایین‌تر، ۲۴ برابر انرژی کمتری برای استخراج مواد از سطح آن نسبت به زمین صرف می‌شود.

طی این سخنرانی، یک فعال حوزه حقوق حیوانات از بزوس پرسید: چرا "بلو اوریجین" روی بازگشت به ماه تمرکز کرده است؟
بزوس در پاسخ گفت: به نظرم دلیل رفتن ما به فضا نجات زمین است.
وی ادامه داد، ما قصد داریم این تمدن بشری را در فضا توسعه دهیم. که البته من درباره اقدامی صحبت می‌کنم که نوادگان ما و نوادگان آن‌ها، این امر را تحقق خواهند بخشید.
زیرا این چیزی نیست که این نسل قادر به انجام آن باشد. ولی ما نیاز داریم که صنایع سنگین را از زمین به فضا منتقل کنیم.
بزوس افزود، برای اکتشافات فضایی انسان‌ها نیازمند توسعه زیرساخت‌های لازم هستند که بلو اوریجین می‌تواند این زیرساخت‌ها را تأمین کند.
در این مراسم همچنین از بزوس سوال شد که آیا مراکز اجرایی شرکت آمازون روی ماه هم احداث خواهند شد؟
بزوس پاسخ داد: سوال بسیار خوبی پرسیدید. ولی من هیچ‌گاه راجع به این موضوع فکر نکرده‌ام.
انتهای پیام
