هوش مصنوعی هیجان مسابقات تنیس را ثبت می‌کند!
پژوهشگران انگلیسی تصمیم دارند برای ثبت لحظات هیجان‌ انگیز بازیکنان و تماشاگران مسابقات تنیس، از هوش مصنوعی استفاده کنند.
به گزارش ایسنا و به نقل از تلگراف، مسابقات تنیس "ویمبلدون"(Wimbledon)، یکی از مسابقات مهم و پرطرفدار در انگلستان است که هر سال از آخرین دوشنبه ماه ژوئن تا نخستین تعطیلات آخر هفته ماه ژوئیه در حاشیه جنوب غربی لندن برگزار می‌شود. شرکت‌کنندگان بسیاری، هر سال در این مسابقات به رقابت با یکدیگر می‌پردازند و طبیعی است که احساسات گوناگونی بروز دهند.
پژوهشگران انگلیسی تصمیم گرفته‌اند که امسال در این مسابقات، از فناوری هوش مصنوعی استفاده کنند. قرار است در سیستم هوش مصنوعی ویمبلدون، از فناوری تشخیص تصویر استفاده شود تا واکنش‌های بدن و چهره بازیکنان را ثبت کند و آنها را به صورت یک کلیپ کوتاه درآورد تا حاضران در ورزشگاه بتوانند آن را پس از پایان بازی تماشا کنند.
در این دوره از مسابقات، هوش مصنوعی، حضور پررنگ‌تری نسبت به سال‌های پیش خواهد داشت تا زبان بدن بازیکنان را به صورت زنده بررسی کند و میزان صدای جمعیت حاضر در ورزشگاه را نیز با کمک میکروفونی که در صندلی تعبیه شده، اندازه بگیرد.
این فناوری موسوم به "آی‌بی‌ام واتسون"(IBM Watson) می‌تواند همه رخدادهای جریان مسابقه را ثبت کند و آنها را به صورت خودکار در قالب یک کلیپ کوتاه ارائه دهد. تصاویر، بر اساس هیجان شرکت‌کنندگان و حالت ایستادن بازیکنان دسته‌بندی خواهند شد تا بهترین لحظه‌ها تنها در دو دقیقه به صورت خودکار آماده شوند.
"سم سدون"(Sam Seddon)، مدیر پروژه آی‌بی‌ام واتسون گفت: ما از خود پرسیدیم چگونه می‌توان به سرعت به تولید محتوای ویدئویی برای این مسابقات پرداخت و هیجان‌انگیزترین لحظات یک مسابقه، کدام لحظات هستند. با کمک این فناوری، تنها کافی است که ما مانند یک اصلاح‌کننده دیجیتال عمل کنیم و به تصمیم‌گیری بپردازیم تا سیستم، کار خود را انجام دهد.
وی افزود: پس از این مرحله باید هیجان تعریف شود؛ در نتیجه به هیجان جمعیت گوش می‌دهیم و واکنش‌های بازیکنان را نگاه می‌کنیم تا داده‌ها را مورد بررسی قرار دهیم و نقطه اوج بازی را مشخص کنیم. بدین ترتیب، صرفه‌جویی بیشتری در زمان خواهیم داشت و می‌توانیم از زمان خود برای تولید محتوا در زمینه‌های دیگر استفاده کنیم. ما با این پروژه می‌توانیم کاربرد هوش مصنوعی را گسترش دهیم و بیشترین استفاده را از این فناوری در مسابقات ویمبلدون داشته باشیم.
انتهای پیام
