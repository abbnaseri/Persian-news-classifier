همکاری "آندوریل" و پنتاگون در زمینه هوش مصنوعی
شرکت صنایع "Anduril" با وزارت دفاع آمریکا(پنتاگون) قرارداد همکاری امضا کرد تا در برنامه هوش مصنوعی ارتش آمریکا همکاری کند. 
به گزارش ایسنا و به نقل از ورج، شرکت صنایع "آندوریل"(Anduril) که متعلق به "پالمر لاکی"(Palmer Luckey) است، با پنتاگون یک قرارداد امضا کرده است.
این قرارداد بر سر برنامه هوش مصنوعی پنتاگون به نام پروژه "ماون"(Maven) است.
از زمان تأسیس "آندوریل" لاکی روی صنایع دفاع تمرکز داشته و سیستمی پیشرفته ساخته است که می‌تواند برای نظارت‌های مرزی استفاده شود.
"ماون" یک برنامه جنجالی هوش مصنوعی است که با استفاده از "یادگیری ماشین" به مرتب‌سازی و تفسیر فیلم‌های ضبط شده توسط پهپادها می‌پردازد تا سیستم‌ها بتوانند افراد را از محیط اطرافشان تفکیک کنند.
این پروژه با این هدف انجام می‌شود که افسران نظامی به اطلاعات بهتری دست یابند تا اشتباهات آنها کم شده و سبب کاهش تلفات غیرنظامی شود.
گوگل نیز در سال جاری تصمیم به همکاری با پنتاگون گرفت و بخشی از منابع خود را به عنوان بخشی از پروژه‌های آزمایشی بدون سلاح ارائه داد.
لاکی اظهار کرد، "Anduril" از سال ۲۰۱۸ روی پروژه "ماون" کار کرده است و با استفاده از سیستم "Lattice" خود تصاویر سه‌بعدی برای سربازان ارتش تولید می‌کند تا سربازان بتوانند طی جنگ به کنترل و هدایت پهپادها بپردازند.
فاز اولیه تحقیقات این پروژه نیز انجام شده است و قرار است این پروژه در افغانستان تکمیل گردد.
انتهای پیام
