اسرائیل یک فرودگر دیگر به ماه می‌فرستد
پس از آنکه شرکت فضایی خصوصی اسرائیلی "SpaceIL" در فرود آوردن فرودگر خود موسوم به "بریشیت"(Beresheet) ناکام ماند و این فرودگر با سطح ماه برخورد کرد، حالا قصد دارد فرودگر "بریشیت ۲" را روانه ماه کند.
به گزارش ایسنا و به نقل از انگجت، اولین تلاش شرکت فضایی خصوصی "SpaceIL" واقع در سرزمین‌های اشغالی برای فرستادن یک کاوشگر به سطح کره طبق برنامه پیش نرفت. در حالی که این فرودگر با موفقیت در مدار ماه قرار گرفته بود و زمانی که تیم کنترل قصد داشت "بریشیت" را روی سطح ماه بنشاند ارتباطش را با این فرودگر از دست داد.
این اتفاق موجب شد تا "بریشیت" نتواند سرعت خود را قبل از فرود کم کند و با سطح ماه برخورد کرد و منفجر شد و تنها توانست قبل از برخورد یک سلفی از خودش و سطح ماه بگیرد.
با این حال این شرکت خصوصی فضایی تسلیم نشد و می‌خواهد یک فرودگر دیگر به نام "بریشیت ۲" بسازد.
"موریس خان" مؤسس شرکت "SpaceIL" اعلام کرده است که این شرکت یک فرودگر دیگر خواهد ساخت و مأموریت را کامل خواهد کرد. وی گفت که نیروها کار خود را از همین امروز (۱۴ آوریل) آغاز می‌کنند.

فعلاً جزئیات بیشتری در این مورد گفته نشده است که آیا "بریشیت ۲" یک مدل با طراحی و عملکردی یکسان است و البته اصلاح اشکالاتی مانند قطع ارتباط و اختلال در موتور است یا یک طراحی مجدد و جدید خواهد داشت.
انتهای پیام
