استفاده از تصاویر حرارتی رنگی برای مطالعه بزرگترین قمر مریخ
اخیراً ناسا تصاویر جدیدی از قمر "فوبوس"(Phobos) مریخ منتشر کرده است که می‌تواند منشأ وجود این قمر را روشن کند.
به گزارش ایسنا و به نقل از گیزمگ، فوبوس بزرگ‌ترین و نزدیک‌ترین قمر سیاره مریخ است و شعاع آن به ۱۱ کیلومتر می‌رسد. فاصله این قمر از سیاره‌اش یعنی مریخ شش هزار کیلومتر است.
نکته قابل توجه راجع به "فوبوس" این است که در هر قرن ۱.۸ متر به مریخ نزدیک‌تر می‌شود و تخمین زده شده که تا ۵۰ میلیون سال دیگر با مریخ برخورد کند و نابود شود و یا جاذبه مریخ باعث نابودی آن شود.
تصاویر جدیدی که از "فوبوس" منتشر شده است، توسط فضاپیمای رباتیک "مارس ادیسی ۲۰۰۱" به ثبت رسیده است که از سال ۲۰۰۱ تاکنون یعنی از زمان رسیدنش به نزدیکی مریخ از آن عکسبرداری کرده است.
آخرین تصاویر ارسالی از فضاپیمای "مارس ادیسی ۲۰۰۱" زمانی اتفاق افتاد که قمر "فوبوس" در حالت "ماه کامل" قرار داشت.
این به این معنا است که زمانی‌که این اطلاعات جمع‌آوری شد، خورشید دقیقاً پشت سر فضاپیما قرار داشته و این ماهواره مریخی را کاملاً روشن کرده است.
محققان می‌توانند با بررسی این تصاویر حرارتی به درک بهتری از فراوانی برخی مواد در این قمر برسند.

در تاریخ ۲۴ آوریل ۲۰۱۹ میلادی، محققان ناسا اظهار کردند که این فضاپیما از دوربین "THERMIS" برای ثبت جزئیات دمای سطح فوبوس استفاده می‌کند. نام دوربین THERMIS مخفف عبارت "سیستم تصویربرداری انتشار حرارتی" (Thermal Emission Imaging System) است که یکی از ویژگی‌های مدارگرد "اودیسه مریخ"(Mars Odyssey) محسوب می‌شود.
این اطلاعات به محققان کمک می‌کند که منشأ فوبوس را دریابند که آیا یک سیارک بزرگ است یا از مواد سیاره سرخ تشکیل شده است.
گفتنی است اطلاعات به دست آمده از "مارس ادیسی ۲۰۰۱" برای تأیید منبع اصلی این قمر کافی نیست ولی حداقل گامی رو به جلو محسوب می‌شود.
ناسا قصد دارد در آینده‌ای نزدیک با استفاده از فضاپیمای رباتیک آژانس فضایی ژاپن با نام مخفف "MMX" قمر فوبوس را مورد مطالعات بیشتر قرار دهد.
قرار است پرتاب این فضاپیما در سال ۲۰۲۴ میلادی انجام شود و بازگشت آن هم در سال ۲۰۲۹ صورت گیرد.


انتهای پیام
