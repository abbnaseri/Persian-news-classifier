ابداع پارچه‌ای که روند فیزیوتراپی را بهبود می‌بخشد
محققان یک پارچه تولید کرده‌اند که مانند ساق دست بوده و به بهبود بیمارانی که فیزیوتراپی می‌کنند، کمک می‌کند. 
به گزارش ایسنا و به نقل از مدگجت، محققان کالج "دارتموث"(Dartmouth) یک پارچه ارزان قیمت و حساس به حرکت تولید کرده‌اند که بیمارانی که فیزوتراپی می‌شوند می‌توانند آن را در بازوی خود بپوشند.
این ساق دست می‌تواند به بیمار کمک کند که مناسب‌ترین زاویه دست خود را دریابد تا به بهبودی وی کمک شود.
علاوه بر آن، پزشک فیزیوتراپ هم می‌تواند میزان اثربخشی مراحل درمانی در بیمار را ارزیابی کند.
نظارت بر نحوه حرکت یک مفصل آسیب‌دیده می‌تواند به بهبود بیمار کمک کرده و از آسیب بیشتر هم جلوگیری کند.
فناوری‌هایی که هم‌اکنون برای نظارت بر حرکت دست وجود دارند، سنگین و گران قیمت بوده و گاهی اوقات از حساسیت کمی برخوردار هستند.
ولی پارچه‌ای که محققان "دارتموث" ساخته‌اند راه‌حل بهتری پیش روی فیزیوتراپ‌ها فراهم آورده است.
این پارچه قابل حمل، ارزان، راحت و بسیار حساس است.
"شیا ژو" یکی از محققان پروژه اظهار کرد، از آنجایی که این پارچه به حالت ساق دست در دست پوشیده می‌شود، می‌تواند عملکرد دست را به طور مداوم ارزیابی کند.
هر بار که این پارچه به بررسی وضعیت دست بیمار می‌پردازد، ۵۰ دلار قیمت دارد.
پارچه تولید شده توسط این محققان یک لایه نازک نقره دارد تا هدایت الکتریکی در آن صورت گیرد. یک مانیتور با کنترلگر کوچک نیز به پردازش اطلاعات به دست آمده از دست بیمار می‌پردازد.
این پارچه بر روی مفصل آرنج ۱۰ بیمار داوطلب آزمایش شد که نظرات این بیماران نسبت به پارچه این بود که راحت و انعطاف‌پذیر بوده و استفاده از آن راحت است.
تمامی این بیماران گفتند که حاضر به خریداری این محصول هستند.
انتهای پیام
