مأموریت راهبردی "روسکاسموس" در فضا برای تمام بشریت است
رئیس سازمان فضایی روسیه(روسکاسموس) می‌گوید ماموریت استراتژیک این سازمان نه تنها گسترش نفوذ روسیه در فضا، بلکه بالا بردن توانایی‌های تمدن بشری است. وی که در جمع دانشجویان و استادان دانشگاه دولتی مسکو سخن می‌گفت افزود: "گسترش دانش و فن‌آوری‌های ما در خدمت بالا بردن توانایی‌های کل جامعه انسانی خواهد بود."
به گزارش ایسنا؛ دیمیتری راگوزین همچنین در مورد اعزام فضانورد به ماه اظهار کرد، فرود اولین فضانوردان روسی برای سال ۲۰۳۰ برنامه‌ریزی شده است. وی اضافه کرد که در سال ۲۰۲۹ آخرین پرواز آزمایشی بدون سرنشین به قمر زمین صورت می‌گیرد و بعد از سال ۲۰۳۰ پرتاب سفینه برای زندگی و کار فضانوردان در ماه انجام خواهد شد.
وی اظهار امیدواری کرد که پرواز ناو سرنشین‌دار بعدی روسیه (فدراتسیا) به شکل بدون سرنشین به ماه طی سال‌های ۲۰۲۶-۲۰۲۸ صورت گیرد. پیش از این نیز گزارش شده بود که اولین آزمایش پرواز مستقل فدراتسیا در سال ۲۰۲۲ انجام خواهد گرفت و یک سال بعد در سال ۲۰۲۳، سفینه به صورت بدون سرنشین و در سال ۲۰۲۴ با خدمه به ایستگاه فضایی بین‌المللی پرواز خواهد کرد.
راگوزین همچنین اشاره‌ای به هزینه ساخت سفینه جدید داشت و گفت هزینه کلی ساخت فدراتسیا بالغ بر ۷۰۰-۷۵۰ میلیارد روبل خواهد بود. وی همچنین تأکید کرد که بودجه برنامه‌های فضایی کاهش نخواهد یافت. لازم به ذکر است که بودجه فعلی این برنامه‌ها یک تریلیون ۴۰۷ میلیارد روبل یعنی حدود ۱۰ برابر کمتر از ناسا است.
برنامه قمری روسیه
روسکاسموس برای توسعه برنامه‌های خود، موشک رده فوق العاده سنگین ینیسی(Yenisei) را در دست طراحی و ساخت دارد که از آن برای پرواز به ماه استفاده خواهد شد. به گفته منابع نزدیک به صنایع موشکی و فضایی روسیه به خبرگزاری ریانووستی، این موشک به شش بلوک جانبی با موتورهای ار.دی -۱۷۱ ام .و(RD-۱۷۱MV) و یک واحد مرکزی با موتور ار.دی -۱۸۰(RD-۱۸۰) مجهز است.
ولادیمیر پوتین رئیس جمهور روسیه در اوایل سال ۲۰۱۸ دستور ساخت یک موشک فوق العاده سنگین را امضا کرد. طبق برنامه پیش‌بینی شده، طراحی "ینیسی" باید تا نوامبر سال جاری تکمیل شود و اولین پرتاب آن در سال ۲۰۲۸ صورت گیرد.
روسکاسموس در نظر دارد که با استفاده از این موشک، ناو سرنشین‌دار فدراتسیا، فضانوردان روسیه را در ماموریت پرواز مداری در اطراف ماه و بازگشت به زمین بکار گیرد.
انتهای پیام
