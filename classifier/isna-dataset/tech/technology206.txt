امن کردن فضای اینترنت با محاسبات کوانتومی
شرکتی به نام "کلودفلر" در تلاش برای هرچه امن‌تر کردن فضای اینترنت با کمک محاسبات کوانتومی و پدید آوردن یک جهان پسا کوانتوم است.
به گزارش ایسنا و به نقل از انگجت، محاسبات کوانتومی پتانسیل ایجاد تحول را در هوش مصنوعی، خدمات سلامت و پزشکی، مدلسازی مالی، هواشناسی و موارد دیگر دارد.
این محاسبات همچنین دنیای رمزنگاری(cryptography) و رمزگذاری(encryption) را تکان داده است. اکنون محاسبات کوانتومی بدون پیشرفت در رمزنگاری پساکوانتوم می‌تواند دسترسی به اطلاعات حساس مانند اطلاعات کارت‌های اعتباری را برای هکرها آسان کند.
شرکت زیرساخت اینترنت "کلودفلر"(Cloudflare) برای جلوگیری از این اتفاق در حال آزمایش فناوری رمزنگاری پساکوانتومی است و بسته نرم افزاری منبع باز خود موسوم به "CIRCL" یا کتابخانه رمزنگاری مجدد قابل استفاده کلودفلر را به اشتراک می‌گذارد.
در حالی که شرکت "کلودفلر" هنوز موفق به حل مشکلاتی که رمزنگاری برای رمزگذاری ایجاد می‌کند نشده است، اما در حال تلاش است تا "TLS" که یک فناوری رمزگذاری است که قبلاً "SSL" نامیده می‌شد را با کوانتوم سازگار کند.
فناوری TLS امنیت ارتباطات بین مرورگرهای وب و سرورها را تامین می‌کند.
"کلودفلر" قصد دارد تا این کار را ادامه دهد و امیدوار است به اشتراک گذاشتن CIRCL به دیگر محققان در آمادگی برای یک جهان پساکوانتومی کمک کند.
این شرکت می‌گوید: ما در حال تلاش برای اصلاح و پیشبرد استانداردها برای کمک به ایجاد اینترنت بهتر هستیم.
رمزنگاری دانشی است که به بررسی و شناختِ اصول و روش‌های انتقال یا ذخیره اطلاعات به صورت امن(حتی اگر مسیر انتقال اطلاعات و کانال‌های ارتباطی یا محل ذخیره اطلاعات ناامن باشند) می‌پردازد.
رمزنگاری استفاده از تکنیک‌های ریاضی برای برقراری امنیت اطلاعات است. در اصل رمزنگاری دانش تغییر دادن متن پیام یا اطلاعات به کمک کلیدرمز و با استفاده از یک الگوریتم رمز است. به صورتی که تنها شخصی که از کلید و الگوریتم مطلع است قادر به استخراج اطلاعات اصلی از اطلاعات رمز شده باشد و شخصی که از یکی یا هر دوی آنها اطلاع ندارد، نتواند به اطلاعات دسترسی پیدا کند.
دانش رمزنگاری بر پایه مقدمات بسیاری از قبیل تئوری اطلاعات، نظریه اعداد و آمار بنا شده است و امروزه به‌ طور خاص در علم مخابرات مورد بررسی و استفاده قرار می‌گیرد.
معادل رمزنگاری در زبان انگلیسی کلمه Cryptography است که برگرفته از لغات یونانی kryptos به مفهوم محرمانه و graphien به معنای نوشتن است.
اما رمزگذاری(Encryption) روند رمز کردن پیام‌ها یا اطلاعات است به گونه‌ای که تنها افراد مجاز قادر به خواندن آن باشند. پیام یا اطلاعات با استفاده از یک الگوریتم، رمزگذاری شده و علائم رمزی به وجود می‌آید که فقط در صورت رمزگشایی قابل خواندن هستند.
در رمزگذاری معمولاً یک کلید رمزگذاری شبه تصادفی تولید شده توسط یک الگوریتم به کار گرفته می‌شود. اگرچه شاید رمزگشایی پیام بدون در اختیار داشتن کلید ممکن باشد، اما در یک رمزگذاری خوب، منابع محاسباتی زیادی برای این کار لازم است. یک گیرنده مجاز به راحتی می‌تواند پیام را با کلید تدارک دیده شده توسط صادرکننده پیام، رمزگشایی کند اما گیرنده غیرمجاز نمی‌تواند.
هدف از رمزگذاری اطمینان از این است که فقط کسانی که مجاز به دستیابی اطلاعات(پیام یک متن یا یک فایل) هستند، قادر به خواندن آن و استفاده از کلید رمزگذاری باشند.
انتهای پیام
