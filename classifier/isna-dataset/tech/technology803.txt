هوش مصنوعی همدم سالمندان می‌شود!
یک شرکت سوئدی، نوعی اپلیکیشن مبتنی بر هوش مصنوعی ارائه داده که می‌تواند با کمک یک دستیار صوتی خانگی، صحبت‌های کاربران سالمند را بشنود و ثبت کند.
به گزارش ایسنا و به نقل از فست کمپانی، سالمندان بسیاری در حال حاضر تنها زندگی می‌کنند که بیشتر آنها دوست دارند اثری از خود به جا بگذارند. آنها نسلی هستند که شاهد رخدادهای بسیاری در حوزه‌های گوناگون بوده‌اند و شاید تمایل داشته باشند که آنها را ثبت کنند اما تعداد بسیار کمی از آنها هستند که می‌توانند کسی را برای ثبت گفته‌هایشان داشته باشند تا ساعت‌ها صحبت‌های آنها را بشنود، از آنها در مورد زندگی گذشته بپرسد و از گفته‌ها یادداشت‌برداری کند؛ در نتیجه بسیاری از این تجربه‌ها به تدریج در گذر زمان محو می‌شوند.
یک شرکت سوئدی فعال در حوزه انرژی موسوم به "استکهلم اکسرجی"(Stockholm Exergi)، از نخستین نمونه یک اپلیکیشن صوتی موسوم به "مموری لین"(Memory Lane) رونمایی کرده است. این اپلیکیشن، با استفاده از یک دستیار خانگی صوتی گوگل کار می‌کند تا کاربر بتواند یک مکالمه طبیعی داشته باشد. پس از پایان یافتن صحبت‌های کاربر، یک فایل صوتی از آنها در اپلیکیشن وجود دارد که می‌توان آن را در اختیار افراد خانواده نیز قرار داد.
برای بررسی نحوه به کارگیری دستیارهای صوتی در مکالمه، سال‌ها پژوهش صورت گرفت و سرمایه‌گذاری‌های بسیاری انجام شد. کاربران برای استفاده از دستیار صوتی، باید واژه‌های کلیدی خاصی را به زبان بیاورند تا آن را فعال کنند.
هدف سازندگان "مموری لین" این بود تا اپلیکیشنی ارائه دهند که به جای پاسخ به سوالات بدیهی مانند وضع آب و هوا، بتواند مکالمه پویایی با کاربر برقرار کند و به سوالاتی بیش از سوالات ساده و روزمره پاسخ دهد. آنها تصمیم داشتند نوعی فناوری فراتر از حوزه ثبات اجتماعی ارائه دهند که به صمیمی‌تر شدن فضای شهر استکهلم کمک کند.
"آدام کِرج"(Adam Kerj)، مدیر این پروژه گفت: می‌توان بگویم که استکهلم، یکی از تنهاترین شهرهای این سیاره است؛ در نتیجه ما تصمیم گرفتیم فناوری جدیدی ارائه دهیم که قدرت برقراری مکالمه داشته باشد. مموری لین به خاطر مجهز بودن به فناوری هوش مصنوعی، می‌تواند سوالاتی در مورد زندگی کاربر بپرسد و به جزئیاتی در این مورد دست پیدا کند.
این ابزار با پرسیدن سوالاتی در مورد محل تولد، محل زندگی، تعداد خواهران و برادران، نام والدین، مناطق مورد علاقه برای تفریح و مواردی از این دست می‌تواند زمینه اطلاعاتی مناسبی در مورد کاربر خود فراهم کند و سپس به پرسیدن سوالات دقیق‌تر و پرمعناتر بپردازد.

این نخستین بار نیست که کسی، رایانه را آموزش می‌دهد تا افراد را به صحبت کردن تشویق کند اما سازندگان مموری لین، این کار را دقیق‌تر انجام می‌دهند. این فناوری هنوز کامل نیست و نیاز به بررسی‌های بیشتری دارد.
مموری لین، روی یک گروه ۱۰ نفره از داوطلبان آزمایش شد که بین ۷۵ تا ۱۰۱ سال داشتند. پژوهشگران، شرکت‌کنندگان را برای استفاده از این اپلیکیشن آموزش دادند. یک نکته قابل توجه در مورد مموری لین این است که کاربر می‌تواند در صورت تمایل، مکالمه را متوقف کند و به کارهای روزمره برسد تا مصاحبه را در زمان مناسب و یا حتی روز دیگری ادامه دهد.
اپلیکیشن مموری لین در حال حاضر، در دسترس عموم مردم قرار ندارد و فعلاً طی یک برنامه آزمایشی در استکهلم به کار گرفته شده است اما کِرج و گروهش تلاش می‌کنند در آینده آن را به صورت یک اپلیکیشن رایگان برای دستیار خانگی گوگل و "الکسا" (Alexa) ارائه دهند.
انتهای پیام
