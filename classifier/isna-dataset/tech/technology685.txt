هواپیماهای الکتریکی که سوخت آنها از هیدروژن سرد تامین می‌شود
پژوهشگران آمریکایی در پروژه‌ای که به سفارش ناسا انجام می‌شود، قصد دارند هواپیماهای الکتریکی ابداع کنند که سوخت آنها از هیدروژن سرد تامین می‌شود.
به گزارش ایسنا و به نقل از فیوچریسم، دانشمندان "دانشگاه ایلینوی"(University of Illinois) آمریکا قصد دارند در یکی از پروژه‌های مربوط به ناسا برای پاکسازی صنایع هوا- فضا، نوعی هواپیمای تمام الکتریکی ابداع کنند که سوخت آن از هیدروژن مایع سرد تأمین می‌شود. دانشمندان برای ابداع این فناوری، طی سه سال، شش میلیون دلار بودجه از ناسا دریافت کرده‌اند و باور دارند که این پروژه در صورت موفقیت می‌تواند صنایع هوایی را دگرگون کند.
هیدروژن، سوختی کم‌هزینه و مقرون به صرفه به شمار می‌رود. همین ویژگی موجب شده که اروپا، سرمایه‌گذاری سنگینی را روی سیستم‌های مبتنی بر هیدروژن آغاز کند و آلمان نیز اخیراً قطاری را به نمایش بگذارد که سوخت آن با هیدروژن تأمین می‌شود.
در هر حال، سلول‌های مبتنی بر هیدروژن که در حال حاضر مورد استفاده قرار می‌گیرند، آن قدر انرژی ندارند که بتوانند سوخت یک موشک را تأمین کنند و در صورت به کار رفتن در موشک، وزن بالایی خواهند داشت. دانشمندان دانشگاه ایلینوی باور دارند که می‌توان با سرد کردن هیدروژن، آن را به قد کافی فشرده کرد تا به راحتی در موشک‌ها مورد استفاده قرار بگیرد اما فناوری تأمین نیروی هواپیما با هیدروژن هنوز کامل نشده و به همین دلیل ناسا، بودجه‌ای را به پژوهش در این مورد اختصاص داده است.
"کروبا هاران"(Kiruba Haran)، مهندس الکترونیک دانشگاه ایلینوی گفت: بر خلاف پیشرفت‌های بسیاری که در سال‌های اخیر در مورد هواپیماهای الکتریکی صورت گرفته‌اند، به کار بردن سیستم‌های سرمایشی در آنها به خاطر نداشتن قدرت و کارایی لازم هنوز عملی نشده است. همکاری با ناسا در این پروژه می‌تواند به برطرف کردن موانع فنی قابل توجهی که بر سر راه ما قرار دارند کمک کند.
انتهای پیام
