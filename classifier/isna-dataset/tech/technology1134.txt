پروتئینی که افراد مبتلا به دیابت را از افت قند نجات می‌دهد
پژوهشگران آمریکایی در بررسی جدیدی دریافتند شاید نوعی پروتئین بتواند از افت شدید قند در بیماران مبتلا به دیابت پیشگیری کند.
به گزارش ایسنا و به نقل از مدیکال‌اکسپرس، افراد مبتلا به دیابت که برای کنترل قند خون خود از انسولین استفاده می‌کنند، ممکن است در معرض خطر ابتلاء به شرایط خطرناکی موسوم به "هیپوگلیسمی" (hypoglycemia) قرار بگیرند که در آن سطح قند خون، بیش از حد افت می‌کند.
پژوهش جدیدی که در "دانشگاه سنت لوئیس"(SLU) آمریکا انجام شده، نشان می‌دهد شاید پروتئینی موسوم به "نورونوستاتین"(neuronostatin) بتواند راه‌های جدیدی برای درمان و پیشگیری از هیپوگلیسمی ارائه دهد.
تزریق انسولین بیش از حد به افراد مبتلا به دیابت می‌تواند به افت قند شدید، سرگیجه و خواب‌آلوگی منجر شود و در صورت ادامه افت قند، به نشانه‌هایی مانند سردرگمی، تشنج و از دست دادن آگاهی بیانجامد.
"استفان گرات"(Stephen Grote)، دانشجوی مقطع دکتری دانشگاه سنت لوئیس و از پژوهشگران این پروژه گفت: گزینه‌های بسیاری برای پیشگیری از هیپوگلیسمی و یا درمان آن وجود دارد. درک نوع و نحوه عملکرد نورونوستاتین می‌تواند اطلاعات ارزشمندی برای پیشگیری از هیپوگلیسمی ارائه دهد و دانش بسیاری برای نحوه کنترل قند خون فراهم کند.

پژوهشگران دریافتند که تزریق نورونوستاتین به موش‌ها موجب افزایش قند خون آنها می‌شود. آنها بافت پانکراس انسان را نیز مورد بررسی قرار دادند و دریافتند هنگامی که سطح قند خون پایین است، این بافت، نورونوستاتین بیشتری آزاد می‌کند. براساس نتایج این پژوهش، نورونوستاتین می‌تواند نقش مهمی در پیشگیری و درمان هیپوگلیسمی در افراد مبتلا به دیابت داشته باشد.
گرات افزود: نورونوستاتین، یک عامل جدید است که می‌تواند دانش ما را در مورد پیشگیری و درمان هیپوگلیسمی افزایش دهد. ما باور داریم بررسی نورونوستاتین می‌تواند در نهایت راهی برای کمک به بیماران مبتلا به دیابت ارائه دهد.
انتهای پیام
