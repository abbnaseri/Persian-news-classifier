ابداع "دکمه‌ای" که جان آتش‌نشانان را نجات می‌دهد
محققان دانشگاه مک‌مستر(McMaster) یک دستگاه پوشیدنی به اندازه یک دکمه ساخته‌اند که می‌تواند محل دقیق سقوط یا غش کردن آتش‌نشانان را در عملیات‌ها مشخص کند و بدین ترتیب جان آنها را نجات دهد.
به گزارش ایسنا و به نقل از گیزمگ، آتش‌نشانان نه تنها شغل خطرناکی دارند، بلکه اغلب در محیط‌های تاریک و پر از دود و گرد و غبار کار می‌کنند. جاهایی که می‌تواند برای آنها مشکل‌ساز و خطرآفرین شود و یافتن مأموران آتش‌نشان در آن شرایط دشوار است.
حسگر پوشیدنی جدید حرکتی محققان دنشگاه "مک‌مستر" می‌تواند در چنین شرایطی به یاری آتش‌نشانان سانحه دیده بیاید و موجب نجات جان آنها شود.
این دستگاه ارزان قیمت که به اندازه یک دکمه است توسط یک تیم بین‌المللی از دانشمندان دانشگاه‌های مک‌مستر، کالیفرنیا لس‌آنجلس و پراگ طراحی و عمدتاً از یک هواژل کربن نانوکامپوزیت جدید شاخته شده است. این ماده نه تنها دمای تا ۳۰۰ درجه سانتیگراد را تحمل می‌کند، بلکه همچنین به عنوان یک ژنراتور الکتریکی عمل می‌کند که می‌تواند نیروی مورد نیاز خود را از اصطکاک تولید شده حاصل از حرکت تأمین کند.
می‌توان این حسگر را در نقاطی مانند پوتین یا جیب روی بازوی لباس آتش‌نشانان قرار بگیرد و مادامی که آتش‌نشان حرکت می‌کند جریان الکتریکی تولید کند.
از آنجایی که این حسگر مجهز به یک نانوآنتن است، قادر خواهد بود به طور مداوم به تیم بیرون از محل عملیات سیگنال بفرستد.
اگر حمل کننده این حسگر زمین‌گیر و به مدت طولانی متوقف شود، جریان و همچنین سیگنال نیز متوقف خواهد شد. این مسئله تیم عملیات را از وقوع یک حادثه باخبر می‌کند و آنها می‌توانند به کمک آتش‌نشان گرفتار شده بشتابند.

"اسلام حسن" دانشجوی دکترای دانشگاه مک‌مستر سرپرست این مطالعه بود و پروفسور "راوی" استاد دانشگاه مک‌مستر نظارت این پروژه را بر عهده داشت.
"اسلام حسن" می‌گوید: هیجان انگیز است که چیزی را توسعه داده‌ایم که زندگی افراد را نجات می‌دهد. اگر آتش‌نشانان از فناوری ما استفاده کنند می‌توانیم زندگی‌شان را نجات دهیم و این عالی خواهد بود.
این مطالعه در مجله Nano Energy منتشر شده است.
انتهای پیام
