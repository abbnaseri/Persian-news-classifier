چراغ مطالعه،‌ پروژکتور و رایانه در یک قاب!
چراغ رومیزی ساخته شده توسط شرکت "bIOSlab" می‌تواند روی میز یا روی دیوار صفحه نمایشگر ایجاد کند. 
به گزارش ایسنا و به نقل از گیزمگ، شرکت "bIOSlab" یک چراغ رومیزی به نام "لومی"(Lumi) تولید کرده که درون آن یک رایانه و یک پروژکتور قرار دارد که باعث می‌شود محیط کار زیادی شلوغ نشود.
این چراغ رومیزی یک صفحه لمسی ۲۰ اینچی و مادون قرمز را روی میز و یا روی دیوار دو متری ایجاد می‌کند.
"لومی" به یک سری نرم افزار تعاملی مجهز است که با ترکیب "هوش مصنوعی" و "واقعیت افزوده"، برای آموزش به کودکان و قصه‌گویی به آنها طراحی شده است.
صفحه لمسی تشکیل شده روی دیوار و یا روی میز مانند یک نمایش خانگی هم عمل می‌کند که می‌توان با استفاده از آن به تماشای فیلم پرداخت.
این محصول چند ماه پیش در نمایشگاه "کامپیوتکس" تایوان به نمایش درآمد و موفق شد جایزه طراحی طلایی را از آن خود کند.

بیش از یک دهه است که نمایشگرها و کیبوردهای پروژکتوری در بازار عرضه می‌شوند ولی مسائل و مشکلات آنها باعث شده که تاکنون در محصولات نهایی قابل عرضه به بازار به کار گرفته نشوند.
چراغ رومیزی "لومی" بسیار امیدوارکننده بوده و یک مصداق ایده‌آل از محصولی است که در زمان نابودی رایانه‌ها می‌توان از آن در محل زندگی و یا محیط کار استفاده کرد.
این لامپ رومیزی می‌تواند در دو حالت "وضعیت خواندن" و "وضعیت استراحت" قرار گیرد. در وضعیت استراحت، کاربر با تماشای نمایشگر آرامش پیدا کرده و برای خواب آماده می‌شود.
از آنجا که صفحه نمایشگر چراغ لومی با فناوری لمسی مادون قرمز کار می‌کند، می‌تواند هر سطح صافی را به یک صفحه نمایش تعاملی تبدیل کند. از یک صفحه لمسی گرفته تا یک تابلو نقاشی و یا کیبورد پیانو.

فعلاً نمونه اولیه لومی ساخته شده است. بنابراین هیچ اطلاعاتی راجع به قیمت و یا زمان عرضه تجاری آن موجود نیست.




انتهای پیام
