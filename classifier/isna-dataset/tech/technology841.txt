تبدیل دی‌اکسید کربن به سوخت با ارتقای واحدهای تهویه
پژوهشگران آلمانی و کانادایی برای تبدیل دی‌اکسید کربن به سوخت، طرحی برای ارتقاء واحدهای تهویه ارائه داده‌اند.
به گزارش ایسنا و به نقل از فیوچریسم، سوزاندن سوخت‌ها برای دستیابی به انرژی، به آزاد شدن دی‌اکسید کربن در جو منجر می‌شود و می‌تواند به محیط زیست آسیب برساند. پژوهشگران آلمانی و کانادایی، یک طرح بنیادی در حوزه محیط زیست ارائه داده‌اند. آنها تصمیم گرفته‌اند واحدهای قدیمی تهویه هوا را تکمیل کنند تا راهی برای جذب دی‌اکسید کربن و تبدیل آن به سوخت تجدیدپذیر ارائه دهند.
ایده آنها این است که با تکمیل واحدهای تهویه هوا، به واحدهای خنک‌کننده کمک کنند تا دی‌اکسید کربن و بخار آب را از هوای محیط جذب کنند. سیستمی که پژوهشگران پیشنهاد کرده‌اند، می‌تواند عناصر موجود در هوا را جذب کند و به شکل سوخت‌های مصنوعی مایع ارائه دهد تا به جای سوخت‌های فسیلی مورد استفاده قرار گیرند.
پژوهشگران باور دارند که این فناوری می‌تواند به انسان‌ها در کنترل گرمای جهانی و تغییرات اقلیمی کمک کند. در هر حال، تبدیل دی‌اکسید کربن به سوخت‌های شیمیایی پر انرژی، چالش بزرگی به شمار می‌رود
فناوری جذب مستقیم دی اکسید کربن از هوا، جدید نیست. تاکنون استارتاپ‌های بسیاری تلاش کرده‌اند نیروگاه‌هایی برای جذب دی‌اکسید کربن از هوا راه‌اندازی کنند و سرمایه‌های قابل توجهی نیز از سوی افراد مهمی مانند بیل گیتس و شرکت‌های بزرگ فعال در حوزه نفت به این فعالیت‌ها اختصاص یافته است. پژوهشگران در این طرح جدید تلاش می‌کنند تا دی‌اکسید کربن جذب شده را به موادی تبدیل کنند که برای تولید سوخت‌های تجدیدپذیر مناسب هستند.

واضح است که نمی‌توان سیستمی خریداری کرد تا واحدهای تهویه را به یک سیستم مقابله با تغییرات اقلیمی تبدیل کند اما برنامه پژوهشگران این است که برای کاهش چشمگیر دی اکسید کربن در جو، این واحدها را ارتقا دهند. آنها باور دارند که با این کار می‌توان به بالاترین نقطه پیشرفت برای مقابله با تغییرات اقلیمی رسید.
پژوهشگران احتمال می‌دهند که این سیستم‌ها پس از ارتقا و راه‌اندازی بتوانند حدود یک تن دی‌اکسید کربن را در هر ساعت جذب کنند.
این پژوهش، در مجله " Nature Communications" به چاپ رسید.
انتهای پیام
