چاقی و فشار خون بالا به خاطر "بد خوابی"
یک مطالعه جدید نشان می‌دهد الگوی خواب منظم ممکن است مهم‌ترین مسئله در حفظ سلامتی باشد به این معنی که افراد مبتلا به اختلالات خواب اغلب با اختلالات متابولیکی نظیر چاقی و فشار خون بالا مواجه می‌شوند.
به گزارش ایسنا و به نقل از گیزمگ، تحقیقات جدیدی از دانشمندان بیمارستان زنان بریگهام در آمریکا حاکی از ارتباط قوی بین الگوهای خواب نامنظم و افزایش خطر ابتلاء به بیماری‌های متابولیکی مانند فشار خون بالا، چاقی و دیابت است.
این مطالعه نشان می‌دهد که احتمال ارتباط بین برنامه خواب نامنظم و اختلال عملکرد متابولیکی وجود دارد.
"تینایی هوانگ" نویسنده این تحقیق می‌گوید: بسیاری از مطالعات قبلی نشان داده‌اند که کمبود خواب با اضافه وزن و چاقی، فشار خون بالا، دیابت و سایر اختلالات متابولیکی مرتبط است، اما ما در مورد تأثیر خواب نامنظم و تغییرات روزانه چیز زیادی نمی‌دانستیم.
این مطالعه بیش از ۲۰۰۰ نفر را به طور متوسط به مدت شش سال بررسی کرد و مشخص شد که بیشترین شیوع اختلالات متابولیکی در افرادی رخ می‌دهد که دارای بی‌نظم‌ترین برنامه رفتن به تخت‌خواب و بی‌قاعدگی در میزان خوابیدن هستند.
هوانگ می‌گوید: تحقیقات ما نشان می‌دهد که حتی با در نظر گرفتن میزان خواب افراد و عوامل دیگر شیوه زندگی، هر یک ساعت اختلاف در به رخت‌خواب رفتن یا مدت خوابیدن، اثرات منفی متابولیکی ناشی از آن را به شدت افزایش می‌دهد.
شرکت کنندگان علاوه بر پر کردن فرم‌های گزارش به صورت روزانه، در ابتدای مطالعه به مدت هفت روز با استفاده از یک مچ‌بند مخصوص ردیابی شدند تا زمان و میزان خوابیدن آنها رصد شود. اما متأسفانه امکان استفاده از این مچ‌بندها طی همه این ۶ سال وجود نداشت و تنها بر گزارش‌های خود شرکت کنندگان تکیه شد.
هوانگ و همکارانش معتقدند که نتایج مطالعه آنها نشان دهنده ارتباط قوی بین الگوی خواب نامنظم و ابتلاء به بیماری‌هایی نظیر فشار خون بالا و دیابت است و حتی یک ساعت تغییر در برنامه خوابیدن موجب بروز عوارض شدیدی می‌شود.
محققان می‌گویند در بسیاری از موارد، تغییرات در الگوهای خواب پیش از شروع یک مشکل متابولیکی اتفاق افتاده است. این به طور بالقوه یک رابطه علّی بین بی‌نظمی در خواب و مشکلات سلامتی را نشان می‌دهد.
آنها می‌گویند: نتایج ما نشان می‌دهد که حفظ یک برنامه منظم خواب دارای اثرات متابولیکی مفیدی است. این مطالعه بر استراتژی پیشگیری از ابتلاء به بیماری‌های متابولیک استوار است و عمدتاً بر ترویج خواب کافی و دیگر شیوه‌های زندگی سالم تمرکز دارد.
این تحقیق در مجله Diabetes Care منتشر شده است.
انتهای پیام
