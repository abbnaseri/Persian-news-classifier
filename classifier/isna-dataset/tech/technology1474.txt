تصاویر هولولنز جدید مایکروسافت منتشر شد
اولین تصاویر مربوط به "هولولنز ۲" شرکت مایکروسافت منتشر شد.
به گزارش ایسنا و به نقل از تک‌کرانچ، شرکت "مایکروسافت"(Microsoft) در نظر دارد در "کنگره جهانی موبایل"(MWC) سال ۲۰۱۹ که در بارسلون برگزار می‌شود، از نسل جدید هولولنزهای خود رونمایی کند. با این حال، امروز چهار تصویر از هولولنز جدید مایکروسافت در توئیتر منتشر شد و برخی از ویژگی‌های آن را فاش کرد.
از رونمایی آخرین نسل هولولنز، تقریباً چهار سال می‌گذرد. نسل جدید هولولنز در مقایسه با نسل اول آن، کوچک‌تر است. هولولنز ۲ به جای داشتن دسته‌های مدل پیشین، مانند سایر هدست‌های جدید، ساختاری کش‌مانند دارد تا کاربر بتواند آن را به راحتی روی سر نگه دارد.

به نظر می‌رسد به کار بردن نسخه جدید هولولنز، بسیار ساده‌تر از مدل‌های قبلی باشد اما هنوز جزئیات دقیق‌تری در مورد آن منتشر نشده است. تصاویر، نشان می‌دهند که دوربین و حسگر هولولنز جدید، مانند نسخه قدیمی آن است اما در شناسایی حرکات و واکنش‌های دست کاربر، قابلیت‌های بسیار بهتر و پیچیده‌تری دارد.
در یکی از تصاویر می‌بینیم که کاربر گزینه مورد نظر خود را از یک منو انتخاب می‌کند. این ویژگی که هولولنز ۱ فاقد آن بود، تجربه جدیدی است و یک تفاوت قابل توجه به شمار می‌رود.
مایکروسافت هنوز اطلاعات مرتبط با مشخصات و قیمت هولولنز ۲ جدید را منتشر نکرده است.
انتهای پیام
