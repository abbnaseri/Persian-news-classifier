"مینه‌سوتا"؛ ششمین دانشگاه پرجمعیت آمریکا
دانشگاه مینه‌سوتا(University of Minnesota) یکی از معتبرترین دانشگاه‌های دولتی ایالات متحده و ششمین دانشگاه بزرگ آمریکا از نظر تعداد دانشجویان است. 
به گزارش ایسنا و به نقل از وب‌سایت رسمی دانشگاه مینه‌سوتا، این دانشگاه در سال ۱۸۵۱ میلادی در ایالت مینه‌سوتا آمریکا تأسیس شد.
دانشگاه مینه‌سوتا یک دانشگاه دولتی تحقیقاتی است که علاوه بر پردیس اصلی خود دارای ۴ پردیس دیگر است.
می‌توان گفت این دانشگاه ششمین دانشگاه بزرگ آمریکا از نظر تعداد دانشجویان در سال تحصیلی ۱۹-۲۰۱۸ بوده است و در لیست دانشگاه‌های لیگ آیوی عمومی است.
آیوی لیگ یا مجمع پیچک(Ivy League) یا لیگ دانشگاه‌های آیوی، معروف‌ترین گروه دانشگاهی جهان است. این گروه متشکل از هشت دانشگاه پرآوازه می‌باشد. علت نامگذاری این دانشگاه‌ها ساختمان‌های بسیار قدیمی است که نمای آن‌ها با پیچک و پاپیتال پوشیده شده است که در انگلیسی به آن Ivy می‌گویند.
لیگ آیوی عمومی به گروهی از دانشگاه‌های آمریکا می‌گویند که سعی در ارائه کیفیت در سطح آیوی لیگ (معروف‌ترین گروه دانشگاهی جهان) اما با قیمت دولتی و قابل دسترس برای عموم دارند.
این دانشگاه عضو انجمن دانشگاه‌های آمریکایی است و در زمره دانشگاه‌هایی قرار دارد که بیشترین تحقیقات و پژوهش‌ها را انجام می‌دهد.
محققان و دانشمندان این دانشگاه تاکنون توانسته‌اند ۲۹ جایزه نوبل و ۳ جایزه پولیتزر (جایزه‌ای در روزنامه‌نگاری، ادبیات و موسیقی) را از آن خود کنند.

پردیس اصلی دانشگاه مینه‌سوتا در مینیاپولیس- سینتپال شامل ۱۹ دانشکده است.
دانشکده‌های این دانشگاه عبارت‌اند از:
دانشکده پزشکی
دانشکده حقوق
دانشکده فنی مهندسی
دانشکده علوم (شامل رشته‌های اقتصاد، باستان‌شناسی، تاریخ، ادبیات، هنر، موسیقی، نجوم، زبان‌شناسی، علوم کامپیوتر، فلسفه، شیمی، جرم شناسی، آمار، روانشناسی، زمین‌شناسی، جغرافی، رقص، بازیگری، ریاضیات، روزنامه‌نگاری، موسیقی درمانی، علوم سیاسی، سینما، جامعه‌شناسی، ادیان و سایر رشته‌ها)
دانشکده مدیریت کارلسون
دانشکده آموزش و پرورش و توسعه انسانی
دانشکده دندانپزشکی
دانشکده طراحی
دانشکده علوم و توسعه منابع انسانی
دانشکده علوم غذایی، کشاورزی و منابع طبیعی
دانشکده امور اجتماعی
دانشکده پرستاری
دانشکده داروسازی
دانشکده بهداشت عمومی
دانشکده دامپزشکی
دانشکده مطالعات مداوم و حرفه‌ای
دانشکده هنرهای لیبرال
دانشکده تحصیلات تکمیلی
دانشکده مدیریت

دانشگاه مینه‌سوتا در وبسایت خود آخرین آمار تعداد دانشجویان و کارکنان خود را اینگونه اعلام کرده است.
۳۱ هزار و ۵۳۵ دانشجوی کارشناسی
۱۶ هزار و ۳۳ دانشجوی فارغ‌التحصیل
۷ هزار و ۱۹۷ دانشجوی خارجی از ۱۳۰ ملیت
۱۴ هزار پرسنل
به طور کلی ۶۵.۳ درصد دانشجویان این دانشگاه سفید پوست، ۱۲.۷ درصد خارجی، ۹.۲ درصد آسیایی، ۴.۳ درصد سیاهپوست، ۳.۱ درصد لاتین، ۱.۲ درصد آمریکایی و ۴.۲ درصد ناشناخته هستند.
رتبه‌بندی‌های دانشگاه
این دانشگاه موفق شد در سال ۲۰۱۸ میلادی در رتبه‌بندی دانشگاه‌های جهان رتبه ۳۷ را کسب کند.
رتبه‌بندی "CWUR"، این دانشگاه را سی و پنجم در دنیا و بیست و پنجم در آمریکا معرفی کرد.
از نظر تحقیقات و پژوهش‌ها نیز می‌توان گفت این دانشگاه جز برترین‌های آمریکا بوده است.
تحقیقات و اکتشافات محققان و دانشجویان این دانشگاه نیز بسیار زیاد بوده است که سرمایه‌گذاری‌های آن از جانب دانشگاه صورت گرفته است. به عنوان مثال پروتکل گوفر یکی از این کارها است.
گوفر یک پروتکل در شبکه اینترنت است که به کاربر اجازه می‌دهد به منابعی مثل فایل‌ها و متن‌ها دسترسی داشته باشد. گوفر برای تحقیق و دوباره به‌دست‌آوردن اطلاعات از سایت‌های رایانه‌ای در اینترنت مورد استفاده قرار می‌گیرد.
کتابخانه دانشگاه
یکی از کتابخانه‌های این دانشگاه که "ویلسون" نام دارد، بزرگترین کتابخانه در سیستم دانشگاهی است.

نکته قابل تأمل راجع به دانشگاه مینه‌سوتا میزان بالای آزارهای جنسی است.
بین سال‌های ۲۰۱۰ تا ۲۰۱۵ میلادی بیش از هزار تجاوز جنسی در پردیس‌های این دانشگاه صورت گرفته است.
این در حالی است که تاکنون تنها تعداد کمی از آزارهای جنسی به پلیس دانشگاه گزارش شده است.
روزنامه این دانشگاه "مینه‌سوتا دیلی"(The Minnesota Daily ) نام دارد و دو بار در هفته منتشر می‌شود که انتشار آن هم از سال ۱۹۰۰ میلادی آغاز شده است.
فعالیت‌های ورزشی دانشگاه "مینه سوتا" نیز چشمگیر است و تیم‌های ورزشی مردان و زنان دانشگاه شامل تیم‌های فوتبال، بسکتبال، هاکی روی یخ و کشتی و سایر رشته‌ها مجموعاً "مینه‌سوتا گولدن گوفر" را تشکیل می‌دهند.
این تیم‌ها دارای ورزشگاه‌های خانگی متعددی از جمله ورزشگاه هوبرت هامفری مترودوم و استادیوم تی‌سی‌اف بنک هستند.

تاکنون افراد مشهور و موفق متعددی از این دانشگاه فارغ‌التحصیل شده‌اند که از میان آن‌ها می‌توان به "ملوین کالوین"، "کریستیان بارنارد"، "لارس پیتر هانسن" و "جمشید دلشاد" اشاره کرد.
"ملوین کالوین الیس "(Melvin Ellis Calvin) شیمی‌دان آمریکایی است که به خاطر کشف "چرخه کلوین" به شهرت رسیده است. وی در سال ۱۹۶۱ میلادی برنده جایزه نوبل شیمی شد.

"کریستیان بارنارد"(Christiaan Neethling Barnard) جراح اهل آفریقای جنوبی بود که نخستین عمل جراحی پیوند قلب انسان را در جهان انجام داد.

"لارس پیتر هانسن"(Lars Peter Hansen) فارغ‌التحصیل این دانشگاه، برنده جایزه نوبل اقتصاد شد.

"جمشید هاشمی " سیاست‌مدار آمریکایی – ایرانی است که در سال ۲۰۱۱ میلادی شهردار شهر "بورلی هیلز" آمریکا بود که نخستین شهردار ایرانی‌تبار در آمریکا به حساب می‌آید.

انتهای پیام
