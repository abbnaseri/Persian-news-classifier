روسیه در انتخاب و آموزش فضانوردان به هند کمک می‌کند
پاول ولاسف (Pavel Vlasov) رئیس مرکز آموزش فضانوردان روسیه در مصاحبه‌ای به خبرگزاری ریانووستی اعلام کرد روسیه در انتخاب و آموزش فضانوردان هند نقش مؤثر خواهد داشت.
به گزارش ایسنا، وی در این مصاحبه گفت: "برنامه ریزی شده است که متخصصین ما به آنها در انتخاب فضانوردان جهت پرواز با سفینه سرنشین‌دار این کشور همیاری جدی داشته باشند.
ولاسف افزود: جدای انتخاب، بر اساس توافق‌های انجام شده، مراحل اصلی آموزش گروه کیهان نوردان هند در مرکز ما انجام خواهد شد.
وی ادامه داد: فضانوردانی که دوره آموزشی خود را در روسیه به پایان رسانده اند، برای دیدن ارزیابی ارگونومیک سفینه هند به سازمان فضایی این کشور کمک خواهند کرد. او همچنین خاطرنشان کرد فضانوردان هند مرحله نهایی آماده سازی قبل از پرواز را در کشور خود خواهند گذراند.
پیش از این، نارندرا مودی (Narendra Modi) نخست وزیر هند، در سخنرانی خود به مناسبت روز استقلال در ۱۵ اوت ۲۰۱۸، گفته بود که این کشور فضانورد خود را با سفینه بومی ملی را تا سال ۲۰۲۲، به مناسبت هفتاد و پنجمین سالگرد استقلال هند به فضا خواهد فرستاد.
در دسامبر سال گذشته میلادی دولت هند بودجه ۱۰۰ میلیارد روپیه‌ای (معادل حدود ۱.۴۳ میلیارد دلار) برای ساخت و توسعه سفینه فضایی سرنشین‌دار این کشور که گاگانیان (Gaganyaan - به معنی کشتی آسمانی) نام دارد را تصویب کرد. بر اساس پیش بینی سازمان فضایی هند، پرواز ناو سرنشین‌دار این کشور برای دسامبر ۲۰۲۱ برنامه ریزی شده و قرار است دو مرد و یک زن با آن پرواز کنند.
بالا ونکاتش وارما (Bala Venkatesh Varma) سفیر هند در روسیه طی مصاحبه‌ای با خبرگزاری روسی ریانووستی پیشتر گفته بود که کار مشترک دو کشور برای انتخاب ویومانات (vyomanaut) – کلمه‌ای که به فضانورد هند اطلاق می‌شود و در سانسکریت به معنای کیهان نورد است- از سال ۲۰۱۹ آغاز خواهد شد.
در راستای سازماندهی پرواز فضانورد، هند، مرکز پروازهای فضایی سرنشین‌دار خود (Human Space Flight Centre) در بنگالور را راه اندازی کرد که مسئولیت آموزش خدمه و برنامه‌ریزی مأموریت‌های فضایی را بر عهده دارد.
بر اساس پیش بینی‌ها، گاگانیان در دسامبر ۲۰۲۰ میلادی پرواز آزمایشی بدون سرنشین خود را انجام خواهد داد. مسئولان سازمان فضایی هند امیدوارند بتوانند در دسامبر ۲۰۲۱ میلادی فضانوردان این کشور در سفینه بومی برای مأموریتی یک هفته‌ای به مدار زمین سفر کنند.
اگر همه‌چیز طبق برنامه پیش برود، هند می‌تواند پس از روسیه، آمریکا و چین، چهارمین کشور جهان باشد که به طور مستقل فضانوردی را به مدار زمین فرستاده است. سازمان فضایی هند اعلام کرد که انتخاب اولیه فضانوردانی که با سفینه هندی باید پرواز کنند آغاز شده است و نیرو هوایی این کشور مأموریت یافته از میان خلبانان، دو مرد و دو زن را برای این کار برگزیند.
نارندرا مودی نخست وزیر در ۱۵ اوت سال گذشته طی یک سخنرانی به مناسبت روز استقلال کشورش گفت: دانشمندان هند برنامه‌ریزی کرده‌اند اولین مأموریت سفینه سرنشین‌دار این کشور طی سال ۲۰۲۲ که با هفتاد و پنجمین سالگرد استقلال مصادف است انجام شود.
در ماه اکتبرسال گذشته هند و روسیه قرارداد همکاری در زمینه فضانوردی را به امضا رساندند. این کار پس از مذاکرات ولادیمیر پوتین رئیس جمهور روسیه و نارندرا مودی نخست وزیر هند صورت گرفت که بخشی از آن در زمینه پرواز فضایی سرنشین‌دار بود.
در ماه دسامبر سال گذشته، خبرگزاری رسمی هند اعلام کرد هند و روسیه یک گروه کاری مشترک برای همکاری در زمینه ناو سرنشین‌دار را ایجاد خواهند کرد.
انتهای پیام
