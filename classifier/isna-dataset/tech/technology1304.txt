طعم غذا با احساس درد مرتبط است!
پژوهشگران آمریکایی در بررسی جدیدی دریافتند که طعم غذا و سیگنال‌های مربوط به درد، با هم ارتباط دارند.
به گزارش ایسنا و به نقل از نوروساینس نیوز، متخصصان علوم اعصاب "دانشگاه اکلاهما"(OU) در آمریکا، موفق شده‌اند مسیر جدیدی را در مغز پیدا کنند که می‌توان با کمک آن، ارتباط میان طعم و دمای غذا را بررسی کرد. پژوهشگران در این بررسی، برای نخستین بار نشان دادند که طعم غذا و سیگنال‌های مربوط به درد، با هم به مغز می‌رسند و از مدار مشابهی استفاده می‌کنند. "مؤسسه ملی سلامت آمریکا"(NIH)، بودجه‌ای معادل ۱.۶ میلیون دلار به یک پژوهش پنج ساله در این زمینه اختصاص داده است.
"کریستین لمون"(Christian Lemon)، استادیار بخش زیست‌شناسی و پژوهشگر ارشد این پروژه گفت: هدف ما از این پژوهش، بررسی نحوه ارتباط طعم غذا و حساسیت به دمای آن است تا بتوانیم ارتباط میان اولویت‌بندی غذاها با سلامت و تندرستی را بهتر درک کنیم. طعم غذا، ارتباط محکمی هم با احساس و درک نحوه پردازش طعم‌های گوناگون توسط مغز دارد. نتایج این پژوهش، بسیار جالب هستند زیرا نشان می‌دهند نه تنها سیگنال‌های دما با طعم غذا تغییر می‌کنند بلکه پیام‌های مربوط به طعم غذا و درد را نیز به مغز می‌رسانند.

لمون و "جینرونگ لی"(Jinrong Li)، استادیار دانشگاه اوکلاهما، از یک روش زیست‌شناسی مولکولی و فیزیولوژی برای درک نحوه تبدیل مسیرهای طعم و گرما به درد استفاده کردند. آنها در این بررسی دریافتند که مدار عصبی حامل سیگنال‌های مربوط به طعم غذا، واکنش نسبت به درد را نیز به همراه دارد. شاید این ارتباط، عملکرد محافظتی داشته باشد و امکان تبدیل سیگنال‌های درد به پیام‌های مربوط به طعم را فراهم کند اما تأیید این موضوع، به پژوهش بیشتری نیاز دارد.
احساس کردن طعم، یک احساس پیچیده و یک ردیاب برای مواد مغذی است که ثاتیرات بسیاری بر نحوه عملکرد سیستم عصبی در واکنش به درد دارد. پژوهشگران در حال حاضر قصد دارند با دستکاری این مدار، تأثیر آن را بر احساس طعم غذا و درد آزمایش کنند.
انتهای پیام
