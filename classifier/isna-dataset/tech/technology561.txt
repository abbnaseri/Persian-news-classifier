سازمان فضایی روسیه ۲ هزار زالوی گرسنه می‌خرد
اطلاعیه مندرج در تارنمای خبری سازمان فضای روسیه(روسکاسموس) برای خرید تعداد زیادی زالو باعث تعجب بسیاری شده است. 
به گزارش ایسنا، جریان از این قرار است که شرکت فناوری اطلاعات ماهواره ای رشتنف(Reshetnev) که بخشی از روسکاسموس به شمار می‌رود اعلام کرد برای اهداف پزشکی، در صدد خرید ۲ هزار زالو است.  ایستگاه رادیویی "گاواریت ماسکوا" طی گزارشی با اشاره به اطلاعیه بخش مطبوعاتی این شرکت فضایی اعلام کرد شرکت فناوری اطلاعات ماهواره‌ای رشتنف تصمیم دارد از این زالوها در یک مجتمع پزشکی تحقیقاتی- تفریحی استفاده کند. در اطلاعیه مذکور آمده بود: "زالوها مورد نیاز مجتمع‌های پزشکی و تفریحی و پانسیون‌های متعلق به این شرکت است."  در اواسط ماه آوریل، شرکت روسکاسموس در بخش عمومی تارنمای خود برای خرید ۱۸۰۰ زالو به مبلغ ۸۹۰۰۰ روبل آگهی داد. در این اطلاعیه آمده است زالوها باید در اندازه‌های ۸ تا ۱۲ سانتی‌متر با یک نوار نارنجی در طول بدنشان باشند. در این اطلاعیه همچنین گفته شده بود زالوها باید حداقل سه ماه گرسنگی کشیده باشند. فروشنده باید هر دو ماه ۳۰۰ زالو را تحویل دهد. دوره خرید تا مه ۲۰۲۰ ادامه خواهد داشت.  لازم به ذکر است که روسکاسموس برای بازسازی توان فضانوردان پس از سفرهای فضایی و عادت دادن مجدد آنها با شرایط "زندگی زمینی" از مجتمع‌های پزشکی و تفریحی مختلفی استفاده می‌کند.
انتهای پیام
