توسعه نشانگرهای ناوبری ماهواره‌ای برای اتصال آسانتر در فضا
آژانس فضایی اروپا(ESA) با همکاری یک شرکت مجارستانی در حال توسعه یک وسیله جدید است که اتصال ماهواره‌ها به فضاپیماها را تسهیل می‌کند.
به گزارش ایسنا و به نقل از گیزمگ، آژانس فضایی اروپا(ESA) و یک شرکت مجارستانی به نام "Admatis" در حال توسعه نشانگرها یا مارکرهای ناوبری مادون قرمز و شب‌تاب برای ماهواره‌ها هستند.
این مارکرها به بدنه بیرونی یا بدنه عایق فضاپیما متصل می‌شوند و طراحی شده‌اند تا به وسایل سرویس‌دهی فضایی در نزدیک شدن ایمن‌تر و اتصال با ماهواره هدف کمک کنند.
اتصال فضاپیماها به یکدیگر در حال حاضر یک اتفاق رایج است، اما با ترویج همزمان مأموریت‌های فضایی سرنشین‌دار، رونق پروازهای فضایی تجاری، افزایش علاقه به سرویس ماهواره‌ها از راه دور و علاقه به دفع آنها در پایان زندگی آنها، چگونگی انجام این اتصال‌ها با ایمنی کامل به یک چالش بزرگ تبدیل می‌شود.
یکی از مورد علاقه‌ترین راه‌حل‌ها قابل مشاهده کردن ماهواره‌ها است. در حال حاضر فضاپیمای میزبان از یک هدف اتصال استاندارد شده که شبیه به یک چشم گاو سه‌بعدی است استفاده می‌کند و از زمان برنامه آپولو اکنون از چراغ‌های چشمک‌زن در این فرآیند استفاده می‌شود. اما آژانس فضای اروپا به دنبال روشی ارزان، کنش‌پذیر و عمومی‌تر است.
نتیجه این تلاش توسعه نشانگرهای "PEMSUN" است. این نشانگرها از ترکیبی از بازتابنده‌های مادون قرمز و فسفرسنت (شب‌تاب) برای درخشیدن در تاریکی استفاده می‌کنند. این نشانگرها نه تنها دیدن فضاپیما را آسان‌تر می‌کنند بلکه الگوهای متمایزی که در آنها قرار داده می‌شود، اطلاعاتی درباره وسعت دید، فاصله و جهت هدایت ماهواره هدف را ارائه می‌دهد.
این فناوری آزمایشات اولیه را در ماه مارس ۲۰۱۹ در شبیه‌ساز اتصال آزمایشگاه ناوبری و کنترل نوردویک هلند با موفقیت پشت سر گذاشته است.
"سباستین پرالت" مدیر این پروژه گفت: این ایده جدید نیست، اما این اولین بار است که ما نمونه‌های اولیه تولید و آزمایش کرده‌ایم که به شکل یک پوشش عایق چند لایه‌ای فضاپیما برش داده شده‌اند. ما برای طراحی به یک الگوی بزرگ‌تر با نسخه‌های کوچک‌تر نگاه کردیم برای زمانی که وسیله سرویس‌دهی به اندازه کافی نزدیک می‌شود و میدان دید دوربین آن پر می‌شود.
وی افزود: این نشانگرها مثلاً در هنگام کسوف و زمانی که به هر دلیل نور وجود ندارد یا کم است به فضاپیمای مهمان اجازه می‌دهد تا روی میزبان خود متمرکز بماند.
انتهای پیام
