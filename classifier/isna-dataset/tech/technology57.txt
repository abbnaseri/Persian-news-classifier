مواد شوینده مورد نیاز خود را در خانه تولید کنید!
سه برادر آمریکایی، نوعی ابزار آشپزخانه ابداع کرده‌اند که به کاربران کمک می‌کند تا مواد شوینده مورد نیاز خود را در خانه تولید کنند.
به گزارش ایسنا و به نقل از گیزمگ، سه برادر اهل میامی، ابزاری ابداع کرده‌اند که به کاربران امکان می‌دهد مواد شوینده را در خانه بسازند. هدف آنها از ابداع این ابزار خانگی موسوم به "کلینیست"(Cleanyst)، حذف ضایعات اضافه پلاستیک است. کلینیست به کاربران امکان می‌دهد تا از راه ترکیب مواد مورد نیاز با آب، شامپو، ژل شست و شو، مایع دستشویی و مایع ظرفشویی خود را در خانه درست کنند.

برادران "گونیا" (Gunia) درباره ابزار جدید خود گفتند: ما در سال ۲۰۱۵، با الهام از سیستم بازیافت بطری‌های پلاستیکی، به این ایده رسیدیم. از آنجا که محصولاتی که می‌توان آنها را با این روش تولید کرد، بسیار محدود هستند، ما تصمیم گرفتیم سیستمی ارائه دهیم که بتواند همه مواد مورد نیاز را با هم ترکیب کند.
کلینیست، محفظه‌ای برای ریختن آب دارد و کیسه‌های حاوی مواد مورد نیاز برای تولید شوینده، گیاهی هستند. کاربران می‌توانند به سادگی، محفظه را از آب پر کنند و کیسه‌ها را در کلینیست بگذارند. پس از این مرحله، می‌توان نوع عملکرد ابزار را روی یک نمایشگر LCD انتخاب کرد تا کار آن آغاز شود.

کلینیست پس از آغاز کار، آب را گرم می‌کند و ترکیب آماده شده را مستقیماً در یک بطری قرار می‌دهد. همه این فرآیند از آغاز تا پایان، بین یک تا سه دقیقه زمان می‌برد. پس از آن، روغن‌های ضروری به ترکیب اضافه می‌شوند و به کاربران امکان می‌دهند تا محصولات شوینده را بر اساس سلیقه شخصی خود آماده کنند.
سازندگان کلینیست افزودند: اگرچه نکته بسیار مهم در ساخت این ابزار، دوام است اما ما ایمنی، کارآیی و قابلیت تنظیم را نیز مد نظر خود قرار داده‌ایم.
هدف برادران گونیا از ساخت کلینیست، علاوه بر صرفه‌جویی در هزینه، کمک به کاهش ضایعات پلاستیکی عنوان شده است.
وزن نخستین نمونه کلینیست، حدود ۵.۴ کیلوگرم است، ۴۱.۹ سانتی‌متر ارتفاع، ۲۱.۶ سانتی‌متر عرض و ۳۰.۴۸ سانتی‌متر عمق دارد؛ در نتیجه کلینیست می‌تواند یک ابزار آشپزخانه مناسب باشد و به سادگی روی کابینت قرار بگیرد. این امکان وجود دارد که ابعاد و وزن کلینیست، در تولید نهایی تغییر کنند.
قیمت کلینیست به همراه دو بطری قابل بازیافت و دو کیسه مخصوص مواد ترکیبی، ۲۰۰ دلار تعیین شده است.
انتهای پیام
