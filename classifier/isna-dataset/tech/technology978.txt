ربات‌هایی که با هوا کار می‌کنند!
یک استارتاپ آمریکایی قصد دارد نوعی ربات نرم برای ناسا تولید کند که کار خود با کمک هوا انجام می‌دهد.
به گزارش ایسنا و به نقل از تک‌کرانچ، استارتاپ "بریز اتومیشن" (Breeze Automation) که در زمینه تولید ربات‌های نرم فعالیت دارد، کار جدیدی را در این زمینه آغاز کرده است. این شرکت قصد دارد با ادغام فناوری رباتیک و هوش مصنوعی، نوعی ربات نرم برای ناسا و نیروی دریایی آمریکا تولید کند.
در حال حاضر، شرکت‌های بزرگی مانند "بوستون داینامیکز" (Boston Dynamics)، فعالیت‌های جدی‌تری برای حل مشکلات مربوط به فضا و یا محیط زیر آب انجام می‌دهند اما بریز قصد دارد با این ابداع خود، مفهوم سازگاری ربات‌های نرم را ارتقا دهد.
"گویی کاوالسانتی" (Gui Cavalcanti)، بنیان‌گذار و مدیرعامل بریز گفت: ایده ساخت چنین ربات‌هایی که هزینه کمتری را به دنبال دارند، حدود هفت سال در آزمایشگاه ما مورد بررسی و آزمایش بوده است. این ربات‌ها، بسیار محکم هستند و با مواد بسیار سبکی ساخته شده‌اند. هدف ما، ساختن ساده‌ترین و سبک‌ترین ربات ممکن است که با کمک پارچه و هوا ساخته می‌شوند.
شرکت بریز با به کار گرفتن این اصول ساختاری به جای روش‌های قدیمی ساخت ربات، می‌تواند با فعالان حوزه ساخت ربات‌های نرم فضایی رقابت کند.

ساخت چنین ربات‌هایی، برای تعامل با محیط‌هایی که ناشناخته و غیرقابل پیش‌بینی هستند، طبیعی است و مزایای بسیاری برای انسان خواهد داشت. کاوالسانتی افزود: در حال حاضر نحوه تعامل ربات‌ها با جهان واقعی، اهمیت بیشتری نسبت به قبل دارد. تلاش ما این است تا پژوهش بیشتری در مورد ربات‌های نرم انجام دهیم و سیستم‌هایی را ارائه کنیم که در آنها از منابع قابل قبولی مانند هوا استفاده می‌شود.
بریز در حال حاضر برای ابداع سیستم‌های جدید رباتیک خود و دور شدن از روش‌های قدیمی ابداع فناوری رباتیک، با ناسا همکاری می‌کند.
کاوالسانتی ادامه داد: در حال حاضر ربات‌های بسیاری وجود دارند که می‌توانند از عهده کارهای مشخصی برآیند اما سیستم رباتیک ما نسبت به این گونه ربات‌ها، ساده‌تر است. در این طراحی جدید، نیازی به استفاده از فلزات نیست و می‌توان ربات را با سوار کردن قالب‌ها و قطعات سبک ابداع کرد.
انتهای پیام
