هوش مصنوعی چینی بالاترین نمره ماشین‌ها در یک آزمون را کسب کرد
سیستم هوش مصنوعی جدیدی که توسط پژوهشگران چینی ابداع شده، توانست بالاترین نمره ماشین‌ها را در یک آزمون به دست آورد.
به گزارش ایسنا و به نقل از ساینس نیوز دیلی، یک سیستم هوش مصنوعی چینی موفق شد بالاترین نمره ماشین‌ها را در یک آزمون زبان انگلیسی به دست آورد. اگرچه هوش مصنوعی از عهده رقابت با دانشجویان انسان برنمی‌آید اما این نمره، بهترین نمره برای یک ماشین به شمار می‌رود.
"های ژائو"(Hai Zhao)، پژوهشگر "دانشگاه جیائو تونگ شانگهای"(SJTU) چین و همکارانش برای این بررسی، بیش از ۲۵ هزار آزمون درک مطلب انگلیسی را به هوش مصنوعی آموزش دادند.
هر مطلب آزمون، بین ۲۰۰ تا ۳۰۰ واژه و مجموعه‌ای پرسش چند گزینه‌ای را شامل می‌شد. این بررسی، آزمون‌هایی را در بر می‌گرفت که برای سنجش دانشجویان ۱۲ تا ۱۸ سال طراحی شده‌اند. اگرچه پاسخ برخی از پرسش‌ها، مستقیماً در متن وجود داشت اما بیش از نیمی از آنها، نیازمند استدلال بودند. برای مثال، یکی از پرسش‌ها می‌خواهد که بهترین موضوع را برای متن مورد نظر مشخص کنید.
هوش مصنوعی پس از آموزش موفق شد مجموعه‌ای شامل ۱۴۰۰ آزمون را پشت سر بگذارد و نمره ۷۴ را کسب کند که در میان رتبه‌های حاصل از آزمون‌های ماشینی پیشین، بهترین نمره به شمار می‌رود.
ژائو در این پژوهش، از یک سیستم مبتنی بر هوش مصنوعی استفاده کرد که می‌تواند قسمت‌هایی از متن که به پرسش مربوط هستند، تشخیص دهد و بهترین و منطقی‌ترین پاسخ را انتخاب کند.
پیش از این نیز، سیستم مبتنی بر هوش مصنوعی که توسط یک شرکت چینی فعال در حوزه فناوری موسوم به "تنسنت"(Tencent) ابداع شده بود، موفق شد نمره ۷۲ را در آزمون کسب کند. هوش مصنوعی تنسنت یاد گرفت اطلاعات هر گزینه را مقایسه کند و تفاوت‌های بین آنها را برای یافتن پاسخ به کار ببرد.
درک زبان انسان، کار دشواری برای هوش مصنوعی به شمار می‌رود زیرا برای این کار باید مفاهیم و سرنخ‌های نهفته در هر جمله را بفهمد.
گروه ژائو قصد دارند قابلیت‌های هوش مصنوعی خود را بهبود بخشند. آنها برای این کار، تلاش می‌کنند تا سیستم هوش مصنوعی را برای درک اطلاعات هر جمله اصلاح کنند و قابلیت درک واژه‌ها را در آن گسترش دهند.
انتهای پیام
