بررسی سلامت قلب به وسیله لباس خواب!
مهندسان آمریکایی یک لباس خواب مردانه تولید کرده‌اند که می‌تواند وضعیت قلب افراد را بررسی کند. 
به گزارش ایسنا و به نقل از مدگجت، نحوه و کیفیت خواب بر سلامت قلب و عروق، وضعیت عاطفی و سلامت انسان مؤثر است.
در این راستا مهندسان دانشگاه ماساچوست در امهرست آمریکا یک لباس خواب مردانه ساخته‌اند که مجهز به حسگرهای فشاری است که باعث می‌شود پیراهن ضربان قلب و تنفس صاحب خود را اندازه‌گیری کند.
همچنین وضعیت خواب وی نیز توسط پیراهن ردیابی می‌شود.
این لباس به طور مداوم این سه پارامتر را اندازه‌گیری می‌کند و داده‌های دریافتی را از طریق بلوتوث به گوشی و دستگاه‌های هوشمند ارسال می‌کند.
این اطلاعات در زمان بیداری فرد با جزئیات بررسی می‌شود و سپس به پزشک وی ارسال می‌گردد.
دریافت و دانستن این اطلاعات توسط افراد می‌تواند دلیل نداشتن خواب مطلوب را مشخص کند و همچنین راه‌های بهبود کیفیت خواب را نیز در اختیار آن‌ها قرار دهد.
حسگرهای فشار لباس در اطراف نیم‌تنه بالایی کاربر قرار می‌گیرد و مدت زمان شارژ حسگرها نیز ۸ ساعت به طول می‌انجامد.
این حسگرها همچنین منعطف بوده و در بدن کاربر به صورت مسطح قرار می‌گیرند.
این لباس مانند لباس‌های معمولی راحت و سبک بوده و قابل حمل است.
انتهای پیام
