جدیدترین تصاویر ماه را ببینید
یک فضاپیمای متعلق به رژیم صهیونیستی موفق به ثبت جدیدترین تصاویر از کره ماه شده است. 
به گزارش ایسنا و به نقل از اسپیس، اواخر سال گذشته، سازمان غیرانتفاعی "اسپیس‌آی‌ال"(SpaceIL) رژیم صهیونیستی موفق به پرتاب یک فضاپیما به فضا شد.
پرتاب فضاپیمای بدون سرنشین "بریشیت"(Beresheet) اسرائیل را در زمره دارندگان کاوشگرهایی که روی ماه فرود آمده اند قرار می‌دهد.
حال این فضاپیما تصاویر جدیدی از سطح دور ماه به ثبت رسانده است.
فضاپیمای بدون سرنشین "بریشیت" در تاریخ ۴ آوریل وارد مدار ماه شد تا برای فرود روی ماه در تاریخ ۱۱ آوریل آماده شود.
"اسپیس‌آی‌ال" جزئیاتی از این تصاویر اعلام نکرده ولی گفته که این عکس‌ها از فاصله ۴۷۰ کیلومتری از بالای ماه به ثبت رسیده است.
"بریشیت" از الان به بعد یک هفته دیگر را به دور ماه خواهد چرخید تا در نهایت سطح این کره را لمس کند.

قرار است این فضاپیما در نزدیکی "دریای آرامی"(Mare Serenitatis) ماه را لمس کند. "دریای آرامی" نام یکی از دریاوارهای کرهٔ ماه است.
این دریاوار در جنب شرقی دریای رگبارها واقع شده و ۷۰۷ کیلومتر قطر دارد.
برای این پروژه هشت سال زمان صرف شده و هزینه ساخت فضاپیما، حدود ۱۰۰ میلیون دلار تخمین زده شده است. هدف از این پروژه، افزایش علاقه به فضا و علم و تشویق نسل جوان به پیگیری موضوعات علمی، فناوری، مهندسی و ریاضیات بیان شده است.

انتهای پیام
