انبار لباس فضانوردان روسیه کجاست؟
اینجا نه بازار کهنه فروش‌ها است و نه انبار استودیوی فیلمسازی، اینجا در حقیقت انبار لباس شهرک ستاره‌ای، محل آموزش فضانوردان روسیه است و این آقا هم ایوان کورچکف و لباسی هم که می‌بینید همان لباس فضایی "سوکول" است.
به گزارش ایسنا؛ بطور معمول فضانوردان از لباس فضایی "سوکول" در زمان پرتاب، رسیدن به ایستگاه فضایی بین‌المللی، همچنین در وقت بازگشت به زمین استفاده می‌شود. این لباس تقریباً ۱۰ کیلوگرم وزن دارد و گرچه تا حدودی قابلیت تنظیم هم دارد اما برای هر فضانورد بطور اختصاصی ساخته می‌شود.
سوکول در هر شرایطی می‌تواند به عنوان یک سامانه مستقل، هوای مورد نیاز فضانورد را تأمین و با توجه به کیپ بودن آن، چنانچه در هوای داخل ناو اختلالی پیش آید، از جان فضانورد محافظت کند. سوکول توانایی سرویس دهی تا ۳۰ ساعت در محیط با فشار هوای عادی یا دو ساعت در خلاء را دارد.
این لباس را کارخانه "زوزدا" بعد از حادثه کشته شدن فضانوردان سایوز -۱۱ ساخت و شامل یک لایه فشار داخلی از جنس ترکیبی لاستیکی و یک لایه بیرونی از پارچه نایلونی سفید بسیار فشرده است. چکمه‌ها با لباس یکپارچه هستند، اما دستکش‌ها قابلیت جابجایی دارند و با استفاده از دستبندهای آلیاژ آلومینیوم به لباس متصل می‌شوند. "کلاه ایمنی" نیز می‌تواند باز و بسته شود اما در زمان بسته بودن کلاه و پوشیدن دستکش‌ها، داخل لباس کاملاً کیپ است. سوکول دارای چهار جیب و تسمه‌هایی برای تنظیم لباس در دست‌ها، پاها، قفسه سینه و شکم است.
یک فشار سنج در مچ دست چپ وجود دارد. یک آینه با بند لاستیکی به مچ دست راست بسته است که کمک می‌کند فضانورد چیزهایی را مشاهده کند که خارج از دید او هستند. وجود یک محافظ لاستیکی که به دور گردن چفت می‌شود این امکان را می‌دهد در صورت فرود سفینه در آب، حتی با باز کردن کلاه محافظ، آب به داخل لباس نفوذ نکند.
فضانوردان غیر از مراحل سفر، در موارد دیگری مانند آموزش در شبیه ساز سایوز و یا فرود در آب از این لباس استفاده کنند.
لباس سوکول طی مراحل خاصی در کارخانه زوزدا بر اساس فرم و اندازه بدن فضانوردان ساخته و آزماش می‌شود و فضانورد در مراحل مختلف آموزش چنانچه به این لباس نیاز باشد باید آن را از آقای کورچکف تحویل بگیرد و بعد از اتمام کار تحویل دهد. در هر مرحله این لباس مجدداً به زوزدا بر می‌گردد و پس از بررسی کامل چنانچه مشکلی برای آن پیش نیامده باشد، طی امضای اسناد رسمی به او برگردانده می‌شود و چنانچه اشکالی هم داشته باشد، زوزدا مسئول است ضمن ثبت و ضبط صورتجلسه، اشکال را برطرف کرده و لباس را به وی تحویل دهد.
در هر حال آقای کورچکف انباردار لباس‌های فضانوردان است و باید آن را به موقع تحویل آنها بدهد. او چند دهه این مسئولیت را داشته و بنا به قول فضانوردان به رغم داشتن احساس مسئولیت بالا و منضبط بودن، انسانی خوش اخلاق و با نشاط و پرکار است.
انتهای پیام
