افزایش طول عمر سلول‌های خورشیدی با یک پوشش ضد آب
پژوهشگران انگلیسی، نوعی پوشش ضد آب از جنس گرافیت ابداع کرده‌اند که می‌تواند طول عمر سلول‌های خورشیدی را افزایش دهد.
به گزارش ایسنا و به نقل از اینجینیر، شاید به کار بردن یک پوشش ضد آب از جنس گرافیت در "سلول خورشیدی پروسکایت"(perovskite solar cells) بتواند گامی به سوی جذب مستقیم سوخت پاک از نور خورشید در آینده باشد.
سلول‌های خورشیدی پروسکایت نسبت به سلول‌های خورشیدی سیلیکونی، نازک‌تر و ارزان‌تر هستند و می‌توان آنها را روی سطوح گوناگونی مانند سقف ساختمان‌ها قرار داد اما این سلول‌ها در برابر آب، دوام کافی را ندارند و به همین دلیل، کاربرد آنها در محیط‌های بیرونی، محدود است. دانشمندان "دانشگاه باث"(University of Bath) انگلستان، پوشش جدیدی از جنس گرافیت ابداع کرده‌اند که می‌تواند در برابر آب دوام بیاورد. آنها این پوشش را زیر آب آزمایش کردند تا دوام آن را اثبات کنند.
این پژوهش نشان می‌دهد سلول‌هایی که با گرافیت پوشیده شده‌اند، می‌توانند ۳۰ ساعت زیر آب دوام بیاورند که نسبت به پوشش‌های پیشین، ۱۰ ساعت بیشتر است. طی این فرآیند، معمولاً چسبی که پوشش گرافیتی را روی سلول‌ها نگه می‌دارد از بین می‌رود اما پژوهشگران باور دارند که به کار بردن یک چسب قوی‌تر می‌تواند طول عمر سلول‌های خورشیدی را افزایش دهد.

دکتر "پترا کامرون"(Petra Cameron)، از پژوهشگران این پروژه گفت: فناوری سلول خورشیدی پروسکایت موجب می‌شوند انرژی خورشیدی، کارایی بیشتری داشته باشد و سلول‌های خورشیدی، به سادگی روی سقف قرار بگیرند اما دوام نیاوردن این سلول‌ها در آب، کارایی آنها را از بین می‌برد.
ما پوششی ابداع کرده‌ایم که به سلول‌ها کمک می‌کند تا ضد آب باشند و کارایی‌های گوناگونی داشته باشند. مهمترین نکته در مورد فناوری ما این است که در آن از گرافیت استفاده می‌شود و گرافیت نسبت به موادی که تاکنون آزمایش شده‌اند، ارزان‌تر و بادوام‌تر است.
پیش از این، آلیاژهای حاوی ایندیوم برای محافظت از سلول‌های خورشیدی پروسکایت مورد استفاده قرار می‌گرفتند اما ایندیوم، یک فلز نادر و گرانقیمت است و فرآیند استخراج دشواری دارد. استفاده از گرافیت به جای ایندیوم، گام قابل توجهی در تجاری‌سازی این فناوری به شمار می‌رود.
این پژوهش، در مجله "Nature Communications" به چاپ رسید.
انتهای پیام
