کشف نوعی جدید از سلول ایمنی 
محققان آمریکایی نوع جدیدی سلول‌های ایمنی را کشف کردند که تصور می‌شود در توسعه دیابت نوع ۱ نقشی اساسی ایفا می‌کنند.
به گزارش ایسنا و به نقل از گیزمگ، محققان دانشکده پزشکی دانشگاه "جانز هاپکینز"( Johns Hopkins) نوعی سلول ایمنی کشف کردند که علاوه بر نقش داشتن در توسعه دیابت نوع ۱، می‌تواند با دیگر اختلالات خود ایمنی از قبیل "ام‌اس" هم مرتبط باشد.
بیماری خود ایمنی هنگامی رخ می‌دهد که دستگاه ایمنی بدن به اشتباه حمله به خود بدن را آغاز می‌کند.
حدود ۱۰ درصد از تمام موارد ابتلاء به دیابت از نوع دیابت نوع ۱ دسته‌بندی می‌شوند و در ابتدا در کودکان ایجاد می‌شوند.
این بیماری مزمن از نوع اختلالات خود ایمنی است و زمانی رخ می‌دهد که سلول‌های ایمنی بدن عملکرد بدی از خود نشان می‌دهند و سلول‌های بتا تولید کننده "انسولین" را از بین می‌برند.
مکانیسمی که دقیقاً این فرآیند را ایجاد می‌کند، هنوز نامشخص باقی مانده است ولی "عبدالرحیم حمد" پژوهشگر این مطالعه معتقد است که تحقیق جدید وی می‌تواند این معما را حل کند.
وی و تیم تحقیقاتی‌اش نوع جدیدی از " لنفوسیت" (نوعی از گلبول‌های سفید خون که در سیستم ایمنی مهره داران نقش دارد) را معرفی کردند که به " DE" معروف است.
این لنفوسیت منحصر به فرد توانایی بیان گیرنده‌های سلول B و T را دارد.
سلول جدیدی که این محققان کشف کرده‌اند، ترکیبی میان لنفوسیت B و T است.
مسئله منحصر به فرد راجع به این اکتشاف این است که این سلول می‌تواند به جای هر دوی این لنفوسیت‌ها کار کند. بنابراین احتمال دارد این سلول واکنش‌های خود ایمنی را تشدید کند زیرا یک لنفوسیت به طور همزمان کاری را انجام می‌دهد که معمولاً نیازمند اقدام هماهنگ هر دو لنفوسیت است.
مطالعات بیشتر در این پژوهش نشان داد که این سلول ایمنی منحصر به فرد، در خون افراد مبتلا به دیابت نوع ۱ یافت می‌شود.
پژوهش دانشمندان دانشگاه "جانز هاپکینز" هنوز در مراحل مقدماتی است و یک راه آزمایشی برای تشخیص بیمارانی خواهد بود که در خطر ابتلاء به دیابت نوع ۱ قرار دارند.
نتایج این پژوهش در مجله "Cell" انتشار یافته است.
انتهای پیام
