تعامل آسان میان انسان و ماشین با کمک چاپ ۳بعدی
پژوهشگران استرالیایی توانستند با استفاده از مواد نرمی که قابلیت چاپ سه‌بعدی دارند، رابط‌ هایی را برای تعامل آسان میان انسان و ماشین فراهم کنند.
به گزارش ایسنا و به نقل از مجله ادونسد ساینس نیوز، یکی از مهم‌ترین ویژگی‌های یک سیستم هوشمند، رابطی است که امکان تعامل و ارتباط آسان میان سیستم اصلی و کاربر را فراهم می‌کند.
ربات‌های نرم، از مواد شکل‌پذیر و سازگار ساخته می‌شوند و در مقایسه با ربات‌های معمولی که از ترکیبات خشک و جامد ساخته شده‌اند، عملکرد ایمن‌تری در محیط‌های پویا دارند؛ در نتیجه امکان تعامل مستقیم با انسان برای آنها ساده‌تر است.
رابط‌های نرمی که اکنون مورد استفاده قرار دارند، با کمک قالب‌ریزی مواد نرم ساخته می‌شوند و همیشه نمی‌توانند تعادل مورد نظر را میان عملکرد و ساختار برقرار کنند؛ در نتیجه طراحی و ساخت یک رابط کم هزینه با ویژگی‌های عملکردی مورد نظر، امری ضروری است.
گروهی از پژوهشگران "دانشگاه ولونگونگ"(UOW) استرالیا توانستند با استفاده از "روش اجزای محدود"(FEM) و مواد نرمی که قابلیت چاپ ۳ بعدی دارند، رابط‌هایی طراحی کنند که در مقایسه با رابط‌های دیگر، واکنش سریع‌تر، دوام، اطمینان و طول عمر بیشتری دارند.
"چاربل تواک"(Charbel Tawk)، دانشجوی دانشگاه ولونگونگ و از نویسندگان این پژوهش گفت: ما عناصر رابط را برای برقراری ارتباط میان انسان و ماشین طراحی کرده‌ایم. از این رابط‌ها می‌توان در فناوری‌هایی مانند دستکش‌های پوشیدنی، دکمه‌های نرم فشاری و دسته کنترل بازی استفاده کرد و همچنین آنها را در ساخت حسگرهای نرم برای دست مصنوعی به کار برد.
پروفسور "گورسل آلیسی"(Gursel Alici)، سرپرست این پروژه گفت: یافته‌های ما، گام مهمی برای نزدیک شدن فناوری‌هایی مانند دست مصنوعی به همتای طبیعی آنها یعنی انسان‌ها به شمار می‌روند. این پژوهش می‌تواند تلاش‌های اخیر که در این حوزه صورت گرفته‌اند، تکمیل کند تا کارایی ربات‌های نرم را به حوزه‌های دیگری مانند پزشکی برساند زیرا تعامل میان انسان و ماشین در چنین حوزه‌هایی ضروری است.
عناصر نرم حسی می‌توانند برای مکان یابی سیستم‌های رباتیک نرم نیز به کار روند تا اطلاعات مورد نیاز برای تعامل میان سیستم رباتیک و محیط اطراف آن که انسان‌ها را نیز شامل می‌شود، فراهم کنند.
آلیسی افزود: بدین ترتیب، امکان ساخت یک سیستم نرم با قابلیت سازگاری و ایمنی بالا فراهم می‌شود که می‌تواند به سرعت با محیط اطراف خود ارتباط برقرار کند.
انتهای پیام
