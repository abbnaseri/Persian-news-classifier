مقصر دانستن بازیهای ویدئویی در ترویج خشونت درست نیست
یک پژوهش جدید رسماً تایید کرده است که انجام بازی‌های ویدئویی مغز بازیکنان را تغییر می‌دهد و تاثیرات مثبت زیادی روی مغز آنها می‌گذارد. اگرچه که یک جنبه منفی ترسناک هم دارد.
به گزارش ایسنا، در نهایت تأثیر بازی‌های ویدئویی بر مغز بازیکنان آنها به تفصیل اثبات شد. نتایج یک تحقیق جدید این بازی‌ها مهارت‌های درک فضایی، حافظه و توجه را بهبود می‌بخشند اما از طرف دیگر نشانه‌هایی از تغییر مغز مرتبط با برخی اختلالات اعتیادآور را نیز منجر می‌شوند.
در حالی که بازی‌های ویدئویی هر زمان که چیزی ضد اجتماعی در رفتار جوانان اتفاق می‌افتد، مقصر شناخته می‌شوند، به نظر می‌رسد بازی‌ها مقصر نیستند. در حقیقت این بازی‌ها در مجموع می‌توانند مزایایی در زندگی واقعی داشته باشند. بدیهی است که مانند هر چیز دیگر در زندگی، انجام این بازی‌ها نیز باید مسئولانه و در حد تعادل صورت گیرد و بازیکنان باید هر از گاهی از خانه خارج شوند.
بازی‌های ویدئویی کدام مهارت‌ها را می‌توانند بهبود ببخشند؟
مشخص شده است که بازی‌های ویدئویی برای بهبود و توسعه برخی از مهارت‌های مفید در زندگی واقعی تأثیرگذار هستند. برخی از آنها واضح هستند، اما برخی دیگر کاملاً شگفت انگیز هستند.
پیشرفت‌های واضح چیزهایی مانند تقویت هماهنگی دست و چشم و تقویت مهارت‌های حل مسئله است. اما شاید باورش سخت باشد که انجام این بازی‌ها موجب تقویت توجه طولانی مدت بازیکنان و حتی کمک به یادگیری یک زبان در آنها می‌شود.
بازی‌های ویدئویی همچنین می‌توانند مسئولیت‌پذیری بازیکنان را بهبود ببخشند.
دستاوردها در بازی و اتمام مراحل و انجام کارهای محوله به نحو احسن موجب آزادسازی دوپامین در مغز بازیکنان می‌شود. این چرخه پاداش می‌تواند مداومت در کارها و مسئولیت پذیری را به بازیکنان آموزش دهد.
برای والدینی که کودکان آنها اغلب بازی ویدئویی انجام می‌دهند حرف ممکن است غیرقابل قبول یا حتی کاملاً نادرست به نظر بیاید. اما برای مثال کودکان مبتلا به اختلال کم‌توجهی-بیش‌فعالی(ADHD) می‌توانند مدت زمان زیادی را صرف بازی‌های کامپیوتری کنند.
این بازی‌ها همچنین بازیکنان را قادر می‌سازند مهارت‌های خود را در دوست‌یابی و ایجاد شبکه‌های پشتیبانی تقویت کنند. این کار به خصوص برای کودکانی که ممکن است در انجام این کار در دنیای واقعی دچار مشکل باشند، بسیار مفید است.
مزیت واقعی این بازی‌ها این است تنها انجام آنها نیست بلکه تجربه مشترک ایجاد جامعه‌ای است که بچه‌ها در آنها تجربه می‌کنند.
یکی دیگر از مهارت‌های مهم که به نظر می‌رسد توسط بازی‌های رایانه‌ای تقویت می‌شود مهارت خوانش است. یک مطالعه در سال ۲۰۱۳ نشان داد که بازیکنانی که به طور منظم بازی‌های رایانه‌ای را بازی می‌کنند سرعت و دقت خوانش بسیار بالاتری از حد انتظار نسبت به سن‌شان دارند.

این‌ها فقط برخی از مزایای بسیار انجام بازی‌های ویدئویی است. اما آیا بازی‌های ویدئویی باعث گرایش‌های خشونت آمیز در بازیکنان نمی‌شوند؟
در طول سالیان اخیر بازی‌های ویدئویی در رسانه‌های مختلف بیشتر ملامت شده‌اند. به عنوان مثال آنها همیشه در قبال اقدامات خشونت آمیز نوجوانان اولین مقصر شناخته شده‌اند. اما این گونه اتهامات به نظر می‌رسد دیگر از لحاظ علمی سختگیرانه باشد.
پروفسور "جیمز گیی" استاد آموزش در دانشگاه ویسکانسین مدیسون می‌گوید: این اتهام برای دریافتن مشکل اساسی مفید نیست. دلیل تیراندازی در یک مدرسه توسط یک گروه از پسران نوجوان را انجام بازی‌های رایانه‌ای خشن می‌دانند، در حالی که همه نوجوانان این بازی‌ها را تجربه کرده‌اند. این مثل این است که غذا را متهم کنیم چون افراد چاق در جامعه وجود دارند!
بسیاری از مطالعات مربوط به ارتباط بین خشونت و بازی‌های رایانه‌ای اگر هم ارتباطی یافته‌اند ارتباط اندکی بوده است. در نهایت به نظر می‌رسد بازی‌های رایانه‌ای کاملاً بی‌گناه باشند.
بازی‌های ویدئویی نه تنها به رفتارهای ضد اجتماعی منجر نمی‌شوند، بلکه مزایای قابل ملاحظه و قابل اثباتی در بلند مدت دارند. این نوع مطالعات همه از این مفهوم حمایت می‌کنند که می‌توان در آینده از بازی‌های رایانه‌ای به عنوان ابزاری قدرتمند در آموزش و یادگیری استفاده کرد. ممکن است یک ابزار کاربردی برای جلب توجه همه دانش آموزان نشود، اما باید به طور جدی به عنوان یک ابزار کمک آموزشی در نظر گرفته شود.
بازی‌های ویدئویی در واقع مغز بازیکنان را تغییر می‌دهد
بررسی اخیر مقالات علمی موجود در مورد بازی‌های ویدئویی و تأثیرات آنها بر روی بازیکنان، نتایج جالبی را به نمایش گذاشت و نشان داد که اغلب تحقیقات نشان می‌دهند که بازی‌های ویدئویی واقعاً مغز را تغییر می‌دهند و کارایی آنها را در برخی از جنبه‌ها افزایش می‌دهند.
اما این افزایش کارایی ممکن است هزینه داشته باشد. چرا که بررسی‌ها نشان می‌دهد این بازی‌ها ممکن است اعتیاد آور باشند.
این مطالعه حاصل یک همکاری بین آزمایشگاه "Cognitive NeuroLab"، دانشکده علوم بهداشت دانشگاه اوبرتای بارسلونا و آزمایشگاه "Neuropsychiatry and Neuromodulation"بیمارستان عمومی ماساچوست در بوستون آمریکا است.
این مطالعه شامل بررسی ۱۱۶ پژوهش علمی بود که از میان آنها ۲۲ مطالعه بر تغییرات ساختاری مغز متمرکز بودند در حالی که باقی مطالعات، تغییرات در عملکرد مغز و یا رفتار (و برخی از مطالعات هر دو جنبه) را مورد توجه قرار داده بودند.
کسانی که زیاد و تخصصی بازی می‌کنند (گیمرها) در کل پیشرفت‌های قابل توجهی در توجه پایدار یا توجه انتخابی دارند. بخش‌هایی از مغز که مسئول این فعالیت‌ها است در آنها کارآمدتر و فعال‌تر است.
یکی دیگر از یافته‌ها این بود که بازی کردن بازی‌های رایانه‌ای عملاً می‌تواند حجم و کارایی مناطقی از مغز را که مسئول مهارت‌های فضایی است، افزایش دهد. این منطقه از مغز آنها که هیپوکامپ نام دارد، به طور قابل توجهی بزرگ‌تر و توسعه یافته‌تر است.
هیپوکامپ همچنین مسئول تنظیم احساسات و حافظه بلند مدت است.
بخش نهایی و شاید نگران کننده‌ترین بخش مطالعه مربوط به گرایش‌های اعتیاد آور است. تحقیقات علمی که در این بررسی صورت گرفت نشان داد که تغییرات عملکردی و ساختاری مغز مسئول این گرایش طبیعی مغز هستند.
تغییرات عصبی مشاهده شده شبیه به آن چیزی است که در سایر اختلالات اعتیاد آور دیده می‌شود.
امید است که یافته‌های این بررسی اکنون بتواند به در نظر گرفتن پیچیدگی‌ها و تأثیرات مثبت (مهارت‌های بصری و حرکتی) و جنبه‌های منفی (خطر اعتیاد) این بازی‌ها منجر شود.
انتهای پیام
