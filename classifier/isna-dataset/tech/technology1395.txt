واکنش توئیتری ترامپ به پرتاب "دراگون"
"دونالد ترامپ" (Donald Trump) رئیس جمهور ایالات متحده آمریکا اخیرا در شبکه اجتماعی خود در توئیتر به پرتاب موفق سفینه دراگون به ایستگاه فضایی بین المللی واکنش نشان داد.
به گزارش ایسنا وبه نقل از اسپیس، "دونالد ترامپ" رئیس جمهور ایالات متحده آمریکا پس از پرتاب موفقیت آمیز کپسول دراگون به ایستگاه فضایی بین‌المللی خشنودی و رضایت خود از این کار را طی پیامی در توئیتر اعلام کرد.
ترامپ در پیام خود در توئیتر نوشت: به شرکت اسپیس ایکس و به همه افراد تبریک می‌گویم. ما بار دیگر موفق شدیم. عملیات عالی و موفقیت آمیزی بود.
البته ترامپ تنها فری نبود که از این پرتاب خشنود شد بلکه افراد دیگری نظیر "مایک پِنس"(Mike Pence) معاون رئیس‌جمهور آمریکا نیز به خبر این پرتاب واکنش نشان دادند.
مایک پنس در صفحه کاربری خود در توئیتر نوشت: با رهبری رئیس جمهور ایالات متحده آمریکا ما بار دیگر توانستیم سفینه‌ای را راهی فضا کنیم. به ناسا و اسپیس ایکس برای این پرتاب موفقیت آمیز تبریک می‌گویم. پرتاب دراگون به ایستگاه فضایی بین‌المللی ما را یک گام به ارسال فضانوردان آمریکایی به فضا از خاک آمریکا و توسط موشک‌های آمریکایی نزدیک‌تر کرد.
جیم برایدنستاین(Jim Bridenstine) رئیس سازمان فضایی آمریکایی(ناسا) نیز در صفحه کاربری خود در توئیتر در واکنش به پرتاب موفقیت آمیز دراگون نوشت: با پرتاب دراگون به ایستگاه فضایی بین‌المللی نسل جدیدی از پروازهای فضایی را آغاز کردیم. این دستاورد تاریخی را به تمامی افراد تبریک می‌گویم.
شرکت فضایی خصوصی اسپیس‌ایکس روز شنبه (۲ مارس) سفینه خود موسوم به دراگون(Dragon) را راهی فضا کرد و ساعاتی پیش نیز دراگون با موفقیت به ایستگاه فضایی بین‌المللی متصل شد.
کپسول دراگون پس از این پرتاب و اتصال موفق به ایستگاه فضایی بین‌المللی اکنون می‌تواند ۱۸۰ کیلوگرم تجهیزات و غذای همراه خود را تخلیه کند.
اسپیس‌ایکس پس از چندین تعویق برای اولین بار کپسول حمل خدمه خود موسوم به "دراگون"(Dragon) را آزمایش کرد و آن را از سکوی پرتاب ۳۹A در کیپ کاناورال فلوریدا راهی فضا کرد.
این کپسول همچنین حامل یک مانکن فضانورد است که "ایلان ماسک" رئیس اسپیس‌ایکس آن را "ریپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است.
دراگون ۸ مارس به زمین بازخواهد گشت و در اقیانوس اطلس فرود خواهد آمد.
انتهای پیام
