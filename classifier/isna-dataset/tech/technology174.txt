سطح گاز متان مریخ از آنچه تصور می‌شد بیشتر است
"مریخ‌نورد کنجکاوی"(Curiosity rover) ناسا در کاوش اخیر خود وجود سطح بالایی از گاز متان را در سیاره سرخ شناسایی کرده است.
به گزارش ایسنا و به نقل از گیزمگ، گرچه چندی پیش با انجام دو مأموریت و رصد سیاره مریخ توسط مریخ نورد کنجکاوی ناسا، وجود گاز متان در نزدیکی دهانه "گیل"(Gale) در این سیاره تأیید شد اما هفته گذشته "مریخ‌نورد کنجکاوی" در آخرین کاوش خود حضور سطح بالایی از گاز متان را در هوا شناسایی کرد که این موضوع می‌تواند شواهدی جدید از زندگی احتمالی در سیاره سرخ را نشان دهد.
از آنجا که متان یک محصول جانبی زندگی زیست محیطی بر روی زمین است، تشخیص حضور این گاز در سیارات دیگر برای دانشمندان بسیار عجیب و شگفت انگیز است چرا که ۲ نمونه از منابع متان در سیاره ما، گاوها و آتشفشانها هستند.
دانشمندان در حال حاضر بسیار مشتاقند تا علل وجود سطح بالای متان در مریخ را دریابند. شناسایی متان بخشی از مأموریت مریخ نورد کنجکاوی ناسا است که هم در سال ۲۰۱۳ و هم چندی پیش نیز حضور این گاز در مریخ تأیید شده بود.
در سال ۲۰۱۳ میلادی، کاوشگر "کنجکاوی" ناسا از وجود نشانه‌های قوی گاز متان در مریخ خبر داد.
چندی پیش نیز دانشمندان وجود گاز متان را در مریخ تأیید کردند. "کنجکاوی" مقدار متان موجود در مریخ را شش بخش در میلیارد "ppb" اعلام کرد اما این در حالی است که هفته گذشته دانشمندان با بررسی داده‌های مریخ نورد کنجکاوی دریافتند این مقدار اکنون ۲۱ بخش در میلیارد" ppb" است.

علت انتشار این گاز در جو مریخ هنوز همانند یک معما برای داشمندان است. اگر چه در حال حاضر هیچ آتشفشان فعالی در مریخ وجود ندارد، احتمال دارد که این گاز از یک نوع فرایند زمین شناختی مانند یک واکنش شیمیایی بین سنگ‌های کربنات، آب و هیدروژن به وجود امده باشد. مریخ نورد کنجکاوی هم تنها می‌تواند حضور این گاز را تشخیص دهد و امکان شناسایی منشأ این گاز را ندارد. ناسا اکنون با بررسی‌های بسیار آخرین داده‌های این مریخ نورد قصد دارد اطلاعات بیشتری درباره علت انتشار این گاز در سیاره سرخ را به دست آورد.
"توماس زورباچن"(Thomas Zurbuchen)، مدیر مأموریت علمی ناسا، گفت: با آخرین داده‌هایی که کنجکاوی در اختیار ما گذاشت، دریافتیم سطح متان در مریخ افزایش یافته است که این موضوع می‌تواند یک شاخص احتمالی حیات در مریخ باشد. برای اطلاع بیشتر درباره این موضوع، دانشمندان به تجزیه و تحلیل داده‌ها قبل از تأیید نتایج ادامه خواهند داد.
متان
متان (Methane) با فرمول مولکولی CH۴ یک گاز گلخانه‌ای است و به عنوان سوخت به کار می‌رود. متان ساده‌ترین آلکان است. در شرایط استاندارد دما و فشار این گاز بی‌بو و بی‌رنگ و نافذتر و سبک‌تر از هوا است و اولین ترکیب سلسله هیدروکربن‌های اشباع شده به شمار می‌رود. این گاز در طبیعت از تجزیه و پوسیده شدن مواد آلی به ویژه فساد گیاهان در مرداب‌ها حاصل می‌شود، به همین جهت آن را «گاز مرداب» نیز می‌نامند.
مریخ نورد کنجکاوی

مریخ‌نورد کنجکاوی(Curiosity) خودرو مریخ‌نوردی است که هم‌اکنون در گودال گیل نزدیکی خط استوا مریخ، در حال کاوش است. این کاوشگر پیچیده‌ترین کاوشگری است که سازمان فضایی آمریکا، ناسا، به سیاره سرخ (مریخ) فرستاده است. این خودروی شش چرخه که ۲٫۹ متر طول و ارتفاعی به اندازه قد یک انسان معمولی و ۹۰۰ کیلوگرم وزن دارد، می‌تواند بر روی سطح سیاره حرکت کند و از موانعی تا ارتفاع ۷۵ سانتی‌متر بالا رود و دارای یک باتری پلوتونیوم است که به آن اجازه می‌دهد تا بیش از ۱۰ سال به حرکت ادامه دهد که برای بازدید از همه کفِ دهانه و حتی صعود به قله کوه شارپ در مریخ زمانی کافی است.
این وسیله که مجهز به انواع تجهیزات علمی است، می‌تواند از خاک نمونه برداری کند و سنگ‌ها را سوراخ کند. یک بازوی رباتیک، نمونه‌ها را برای آنالیز ترکیب شیمیایی به آزمایشگاه درون وسیله منتقل می‌کند. این خودرو مجهز به دو جفت دوربین ناوبری(NavCams) است که با اسکن کردن سطوح پیش رو به مهندسان ناسا در زمین کمک می‌کند تا کاوشگر را در جهت درست هدایت کنند. با کمک دوربین‌های اجتناب از خطر که در زیر کاوشگر نصب شده‌اند، کاوشگر می‌تواند بدون برخورد با موانع خطرناک به راه خود ادامه دهد. مأموریت این کاوشگر یافتن اثر یا آثار حیات در مریخ به وسیلهٔ آنالیز شیمیایی مواد موجود در خاک و سنگ‌های مریخ است.
انتهای پیام
