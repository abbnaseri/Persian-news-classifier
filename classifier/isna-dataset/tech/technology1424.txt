"دراگون" با یک مانکن راهی فضا شد!
شرکت فضایی خصوصی اسپیس‌ایکس ساعاتی قبل سفینه خود موسوم به دراگون (Dragon) را راهی فضا کرد تا ساعت ۱۴:۳۰ فردا نیز به صورت خودکار به ایستگاه فضایی بین‌المللی متصل شود.
به گزارش ایسنا و به نقل از انگجت، از زمان اتمام برنامه شاتل‌های فضایی در سال ۲۰۱۱ ناسا برای ارسال فضانوردان و محموله‌های خود به ایستگاه فضایی بین‌المللی به موشک روسی سایوز وابسته شده است.
اکنون ناسا به منظور حفظ کنترل مأموریت‌های خود در برنامه جدید خود موسوم به "Commercial Crew" به دنبال جایگزین است و در این مسیر با شرکت‌های فضایی خصوصی اسپیس‌ایکس(SpaceX) و بوئینگ(Boeing) برای ساخت شاتل‌هایی با قابلیت حمل فضانورد به فضا قرارداد بسته است.
حالا اسپیس‌ایکس پس از چندین تعویق برای اولین بار کپسول حمل خدمه خود موسوم به "دراگون"(Dragon) را آزمایش می‌کند و ساعاتی قبل (۱۱:۱۹) آن را از سکوی پرتاب 39A در کیپ کاناورال فلوریدا راهی فضا کرد.
اسپیس‌ایکس پرتاب این کپسول را به همراه تلویزیون ناسا پخش زنده کرد و مرحله رسیدن و اتصال به ایستگاه فضایی بین‌المللی را نیز پخش خواهند کرد.
این یک پرتاب بدون سرنشین است که با یک موشک فالکون ۹ به پرواز درآمد و این موشک نیز به مانند دفعات قبل به سلامت بر روی یک کشتی وسط اقیانوس فرود آمد.

این کپسول همچنین حامل یک مانکن فضانورد است که "ایلان ماسک" رئیس اسپیس‌ایکس آن را "رپلی"(Ripley) نامیده است و دارای حسگرهایی اطراف سر، گردن و ستون فقرات خود برای جمع‌آوری داده‌ها قبل از سفر فضانوردان واقعی در ماه ژوئیه است.
رقیب دراگون یعنی کپسول استارلاینر (Starliner) شرکت بوئینگ نیز در ماه آوریل پروزا آزمایشی خود را انجام خواهد داد و پرواز سرنشین‌دار آن برای ماه اوت برنامه‌ریزی شده است.
کپسول دراگون پس از این پرتاب موفق حالا به دنبال اتصال خودکار با ایستگاه فضایی بین‌المللی برای تخلیه ۱۸۰ کیلوگرم تجهیزات و غذا است.
دراگون ۸ مارس به زمین بازخواهد گشت و در اقیانوس اطلس فرود خواهد آمد.
انتهای پیام
