"تس" کوچک‌ترین سیاره فراخورشیدی را کشف کرد
تلسکوپ فضایی "تس"(TESS) ناسا کوچک‌ترین سیاره فراخورشیدی را که از زمین کوچک‌تر است، کشف کرد.
به گزارش ایسنا و به نقل از انگجت، تلسکوپ فضایی تس ناسا در حال حاضر کوچک‌ترین سیاره فراخورشیدی را که تا به امروز دانشمندان موفق به یافتن آن نشده بودند، کشف کرد و همچنان نیز به جستجوی خود برای پیدا کردن سیارات کوچک‌تر از سیاره کشف شده، ادامه می‌دهد.
تس در مأموریت اخیر خود در "سیستم ال ۹۸-۵۹"(L ۹۸-۵۹ system) سیاره فراخورشیدی موسوم به "ال ۹۸-۵۹ بی "(L ۹۸-۵۹b) را کشف کرده است که ۸۰ درصد کوچک‌تر از زمین است و ۱۰ درصد کوچک‌تر از سیاره کشف شده پیشین است.
این سیاره ۳۴.۶ سال نوری از زمین دور است و تمام سیارات تاکنون کشف شده که" ۵۹ سی "(۵۹c) و" ۵۹ دی "(۵۹d) نام دارند بزرگ‌تر از این سیاره هستند. دو سیاره فراخورشیدی پیشین در "منطقه زهره "(Venus zone) قرار دارند.
تلسکوپ فضایی تس سیارات را با استفاده از روش گذر شناسایی می‌کند. گذر(Transit) در اصطلاح نجوم، هنگامی رخ می‌دهد که جرم کوچکتری از مقابل قرص جرم بزرگ‌تری در آسمان عبور کند.
تس نخستین مطالعات خود را تا اواخر ماه ژوئیه تکمیل می‌کند و پس از آن اطلاعات جامعی را در اختیار دانشمندان قرار خواهد داد.
البته تمام سیاراتی که تس کشف کرده است کوچک نیستند برای مثال سیاره فراخورشیدی "کپلر ۳۷ بی "(Kepler-۳۷b) که توسط تلسکوپ فضایی تس کشف شده بزرگتر از ماه است.
تلسکوپ فضایی تس
ماهواره نقشه‌بردار فراخورشیدی گذران یا به اختصار تس(TESS) یک تلسکوپ فضایی ساخت ناسا است که ۱۹ آوریل سال ۲۰۱۸ میلادی به فضا پرتاب شد. به عنوان ادامهٔ برنامه کاوشگران، هدف تس جستجوی سیاره‌های فراخورشیدیِ بیشتر در فضایی ۴۰۰ برابر پوشش مأموریت کپلر٬ با استفاده از روش گذر است که در کهکشان‌های دیگر به ویژه در مدار ستاره‌های پر نور اطراف خودشان در فاصله‌ای که امکان حیات در آن وجود داشته باشد قرار دارند. هدف مأموریت تس در مرحلهٔ نخست تمرکز بر درخشان‌ترین ستارگان نزدیک به زمین برای بررسی آثار گذر سیاره‌های فراخورشیدی در پیرامون آن‌ها در طول دو سال است. پروژه تس از مجموعه‌ای از دوربین‌های گسترده‌ای برای انجام یک بررسی همه‌جانبه استفاده خواهد کرد. با استفاده از تس، ممکن است توده، اندازه، تراکم و مدار یک گروه بزرگ از سیارات کوچک، از جمله نمونه‌ای از دنیای سنگی در مناطق قابل سکونت ستارگان میزبان، مطالعه شود.
سیاره فراخورشیدی
سیارهٔ فراخورشیدی یا سیارهٔ غیرخورشیدی(Exoplanet یا Extrasolar planet) سیاره‌ای است که خارج از سامانه خورشیدی قرار دارد و به دور یک ستاره(غیر از خورشید) در حال گردش است. نخستین شناسایی علمی وجود یک سیارهُ فراخورشیدی در سال ۱۹۸۸ انجام شد با این حال، نخستین تأیید در سال ۱۹۹۲ صورت گرفت.
انتهای پیام
