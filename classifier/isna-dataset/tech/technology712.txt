زنبورهای "کاغذی" اولین بی‌مهرگان دارای منطق هستند
 محققان دانشگاه میشیگان در یک آزمایش دریافتند زنبورهای "کاغذی"(paper wasp) اولین بی‌مهرگان شناخته شده‌ای هستند که توانایی استفاده از منطق را از خود نشان دادند.
به گزارش ایسنا و به نقل از ساینس دیلی، زنبورها یکی از جالب‌ترین حشرات در این سیاره هستند که در همه جای این کره خاکی به غیر از قطب جنوب زندگی می‌کنند.
این حشره در رنگ‌های متفاوت دیده می‌شود و از روش‌های ساخت و ساز غریزی برای ساخت کلونی استفاده می‌کند که می‌تواند تا ۵۰ هزار زنبور را درون خود جا دهد.
محققان دانشگاه میشیگان در مطالعه اخیر خود کشف کردند که زنبورهای کاغذی بی‌عسل می‌توانند از قدرت استدلال و منطق استفاده کنند. به طور خلاصه زنبورها به اولین حشراتی تبدیل شدند که دانشمندان دریافته‌اند می‌توانند از دلیل و منطق استفاده کنند.
کودکان و حتی برخی از حیوانات قادر به استفاده یک فرم ساده از استدلال به نام "استنتاج ترتیبی" هستند. استنتاج ترتیبی نوعی استدلال استنباطی است. به عنوان مثال، اگر بدانید که A>B و B>C و C>D و D>E، بدون اینکه نیاز به گفتن به شما باشد می‌توانید نتیجه بگیرید که B>D است.
بعضی از پرندگان و پستانداران برخی از شکل‌های استنتاج ترتیبی را قبلاً نشان داده‌اند، با این حال زنبورها نخستین بی‌مهرگانی هستند که قادر به انجام این کار هستند.
در مقاله ذکر شده که این زنبورها توانایی استفاده از استنتاج ترتیبی برای تشخیص روابط بین چیزهای مختلف و مقایسه آنها را دارند.
" الیزابت تیبتز" متخصص زیست‌شناسی تکامل از دانشگاه میشیگان گفت: ما نمی‌گوییم که زنبورها برای حل مسائل از منطق استفاده می‌کنند اما به نظر می‌رسد از ارتباطات شناخته شده برای نتیجه‌گیری در مورد روابط ناشناخته استفاده می‌کنند.
در این آزمایش رنگ‌ها به ترتیب روبروی زنبورها چیده شدند و اگر زنبورها به جای رنگ B روی رنگ A می‌نشستند، یک شوک الکتریکی ضعیف دریافت می‌کردند.
وی افزود: من واقعاً تعجب کردم که زنبورها چگونه سریع و دقیق موقعیت را تشخیص می‌دادند و یاد می‌گرفتند. من فکر می‌کردم که زنبورهای بی‌عسل مانند زنبورهای عسل گیج شوند اما آنها هیچ مشکلی در فهمیدن اینکه یک رنگ خاص در بعضی شرایط امن است و در شرایط دیگر امن نیست نداشتند.
اگر چه محققان می‌خواهند تحقیقات بیشتری در آینده روی این موضوع انجام دهند اما امروز یک روز فراموش نشدنی در تاریخ بی‌مهرگان است.
این مطالعه در مجله evolutionary biologists منتشر شده است.
انتهای پیام
