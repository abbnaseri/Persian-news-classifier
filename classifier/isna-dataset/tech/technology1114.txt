 مصرف تفریحی نوشیدنی‌های الکلی نیز مضر است
محققان دانشگاه آکسفورد، پکینگ و آکادمی پزشکی چین در جدیدترین مطالعه خود دریافته‌اند که نوشیدن الکل به صورت تفریحی و متوسط برخلاف تصور قبلی که بی‌ضرر پنداشته می‌شد، مضر است و نوشیدن الکل فارغ از مقدار مصرف آن با افزایش احتمال ابتلاء به سکته مغزی و فشار خون بالا همراه است.
به گزارش ایسنا و به نقل از تک‌تایمز، محققان دانشگاه آکسفورد، پکینگ و آکادمی پزشکی چین دریافته‌اند که نوشیدن الکل به میزان متوسط و تفریحی برخلاف تصور گذشته‌شان مضر است. این مطالعه جدید نشان می‌دهد که نوشیدن الکل به هر اندازه که باشد در واقع خطر سکته مغزی و فشار خون بالا را افزایش می‌دهد.
تحقیقات قبلی ادعا می‌کردند که مصرف یک تا دو نوشیدنی الکلی در هفته ممکن است مانع بروز سکته شود، در حالی که مطالعه جدید که در مقیاس بزرگ انجام شده این ادعا را رد می‌کند.
محققان با مطالعه افراد بسیاری از آسیای شرقی دریافتند که صرف نظر از مقدار مصرف الکل توسط فرد، الکل به طور مستقیم می‌تواند فشار خون را افزایش دهد و پس از آن باعث سکته مغزی شود.
آسیای شرقی دارای انواع ژنتیکی مشترک است و به دلیل واکنشی که بدنشان به دلیل عدم پذیرش الکل در پی نوشیدن الکل از خود نشان می‌دهد، برای این مطالعه انتخاب شدند. زیرا این دلیل به سایر عوامل شیوه زندگی مانند سیگار کشیدن مربوط نیست و بهتر می‌تواند مورد مطالعه قرار گیرد.
دکتر "یونا میلوود" نویسنده اصلی این پژوهش در بخش تحقیقات سلامت شورای پزشکی در دانشگاه آکسفورد انگلیس می‌گوید: مطالعه ژنتیک یک استراتژی نوآورانه برای ارزیابی اثرات الکل بر سلامتی و اینکه آیا مصرف متوسط نوشیدنی الکلی مفید یا مضر است، بود. تحقیقات ژنتیکی راه را برای درک روابط علت و معلول فراهم کرده است.
این پژوهش شامل ۷۱۵ هزار و ۵۱۲ شرکت کننده بود که برای ۱۰ سال مورد بررسی قرار گرفتند. در ابتدای مطالعه، ۳۳ درصد مردان و ۲ درصد از زنان در بیشتر گزارش دادند که در طول هفته به طور متوسط الکل می‌نوشند.
پس از ۱۰ سال، ۱۰ هزار مورد سکته مغزی و ۲ هزار مورد حمله قلبی در میان شرکت کنندگان وجود داشت.
در بیش از ۱۶۰ هزار شرکت کننده بزرگسال، محققان دو نوع ژنتیکی را یافتند که به طور قابل توجهی مصرف الکل کمتری داشتند. برای مردان، این گونه‌ها موجب کاهش قابل توجه در میانگین نوشیدن الکل از حدود صفر تا چهار نوشیدنی در روز شدند. این عوامل ژنتیکی همچنین خطر ابتلاء به فشار خون بالا و سکته مغزی را کاهش دادند.
بدین ترتیب محققان نتیجه گرفتند که نوشیدن هر چهار نوشیدنی الکلی در روز باعث افزایش حدود ۳۵ درصدی خطر ابتلاء به سکته مغزی می‌شود.
مردم غرب دنیا نوع ژنتیکی موجود در آسیای شرقی را ندارند، اما محققان معتقدند که نتایج کارشان قابل تعمیم به مردم سراسر جهان است.
"لیمینگ لی" یکی از محققان این مطالعه و استاد دانشگاه پکن می‌گوید: این مطالعه مشترک نشان داد که میزان سکته مغزی با مصرف الکل افزایش می‌یابد. این مطالعه باید به اصلاح انتخاب‌های شخصی و استراتژی‌های بهداشت عمومی کمک کند.
این مطالعه در مجله The Lancet منتشر شده است.
انتهای پیام
