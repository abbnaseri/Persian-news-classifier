ساخت فوم دوستدار محیط زیست توسط محقق ایرانی دانشگاه واشنگتن
محققان دانشگاه واشنگتن با رهبری یک محقق ایرانی موفق به ساخت فومی شدند که نسبت به نمونه‌های پیشین خواص منحصر به فردی دارد.
به گزارش ایسنا و به نقل از گیزمگ، فوم پلی‌استر از مواد دوستدار محیط زیست محسوب نمی‌شود و از نفت خام ساخته می‌شود. بازیافت و تجزیه نمی‌شود و هنگام سوختن آلودگی ایجاد می‌کند.
حال یک محقق ایرانی، فومی تولید کرده که هیچکدام از این مضرات را ندارد و در حقیقت بهتر از فوم‌های پلی‌استر معمول است.
امیر عاملی استاد دانشگاه "واشنگتن" و محقق اصلی این پروژه، فومی ساخته است که حدوداً از ۷۵ درصد مواد سلولوزی نانو کریستالی است که نه تنها قابلیت عایق بودن دارد، بلکه می‌تواند بدون تغییر شکل، فشاری با ۲۰۰ برابر وزن خود را تحمل کند.
فوم مذکور به طور کامل تجزیه می‌شود و به هنگام سوختن هیچ خاکستری تولید نمی‌کند. بنابراین دوستدار محیط زیست محسوب می‌شود.
محققان پروژه برای ساخت این فوم از فرآیندی به نام "هیدرولیز اسید" استفاده کردند که باعث می‌شود پیوند شیمیایی گلوکز حاصل از خمیر چوب شکسته شود. سپس این گلوکز شکسته شده به "نانوبلورها" تبدیل شد.
پروفسور عاملی اظهار کرد، ما از روشی آسان برای ساخت فوم کامپوزیتی استفاده کردیم که دارای خواص مکانیکی است.
تیم تحقیقاتی این پروژه هم‌اکنون در حال بررسی فرآیند تولید محصول در مرحله صنعتی است تا با استفاده از مواد ارزان قیمت یک محصول تجاری قابل اعتماد ساخته شود.
نتایج این پژوهش در مجله "Carbohydrate Polymers" انتشار یافت.
انتهای پیام
