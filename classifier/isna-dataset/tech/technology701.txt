شگفت انگیزترین تصاویری که توسط هابل خلق شده را ببینید
"تلسکوپ فضایی هابل"(Hubble Space Telescope) تلسکوپی است که در سال ۱۹۹۰ توسط شاتل دیسکاوری در مدار گردش قرار گرفت. نام این تلسکوپ از نام کیهان‌شناسی به نام "ادوین هابل"(Edwin Hubble) گرفته شد. اگرچه هابل اولین تلسکوپ فضایی نبود ولی یکی از بزرگترین و پرکاربردترین‌ها به‌شمار می‌آید.
به گزارش ایسنا، تلسکوپ فضایی هابل تاکنون تصاویر فضایی بسیار جذابی را به ثبت رسانده است که در این خبر به معرفی ۵ تصویر دیدنی که توسط این تلسکوپ خلق شده می‌پرازیم.
۱. کهکشان مارپیچی "مسیه ۱۰۰"

کهکشان مارپیچی "مسیه ۱۰۰"(M۱۰۰) یکی از تصاویری است که توسط هابل در پایان سال ۱۹۹۳ ثبت شد. این تصویر زیبا توسط "دوربین میدان باز و سیاره‌ای هابل"(Wide Field and Planetary Camera) به ثبت رسید. این دوربین یکی از مهمترین ابزار در تهیه مشهورترین عکس‌های هابل است. این دوربین مانند دوربین اصلی هابل برای مشاهده همه چیز به کار می‌رود. همین کهکشان در سال ۲۰۰۹ توسط دوربین میدان باز ۳ ناسا ثبت شد و همانگونه که در تصویر معلوم است، کیفیت دومین تصویر بسیار بالاتر است.
۲. سحابی عقاب

"سحابی عقاب"(Eagle Nebula) که همچنین با نام "ستون‌های خلقت"(Pillars of Creation) نیز شناخته می‌شود، در کهکشان "مسیه ۱۶"(M۱۶) قرار دارد. در تصویر فوق می‌توانید تفاوت کیفیت تصویر این سحابی را مشاهه کنید. تصویر اول، در سال ۱۹۹۵ به ثبت رسید که در آن می‌توان جزئیات ابرهای غول پیکر گازی را مشاهده کرد. این تصویر چنان محبوب شد که از آن به عنوان طرح روی پیراهن‌ها، بالش‌ها و تمبرها نیز استفاده کردند. اما پس از ۲۵ سال، اخترشناسان تصمیم گرفتند که تصویری واضح‌تر از این سحابی را به ثبت رسانند.
۳. ستاره "وی ۸۳۸ تک‌شاخ"

"وی ۸۳۸ تک‌شاخ "(V۸۳۸ Mon)، ستاره‌ای در صورت فلکی تک‌شاخ است. تصویرش یکی از ماندگارترین تصاویری است که تلسکوپ فضایی هابل در سال‌های اخیر تهیه کرده است. هابل در ۸ فوریه ۲۰۰۸، شش تصویر از این ستاره تهیه کرد که آن را در حال فوران مواد به بیرون نشان می‌داد. با گذشت زمان پرتوهای درخشان نور ستاره، ابر بسیار بزرگی از گاز و غبار را روشن کرد که پهنایش به یک سال نوری می‌رسید.
۴. جرمی به نام" SNR ۰۴۵۴-۶۷.۲"

ناسا این تصویر را در تاریخ ۳۰ نوامبر ۲۰۱۸ منتشر کرد و نوشت: نام این تارعنکبوت تاریک SNR ۰۴۵۴-۶۷.۲ است و از بقایای یک ابرنواختر است. SNR ۰۴۵۴-۶۷.۲ در کهکشان کوتوله ماژلانی بزرگ قرار دارد. یک کهکشان کوتوله به کهکشانی اطلاق می‌شود که دارای فقط چند میلیارد ستاره باشد. ابر ماژلانی بزرگ نیز ۳۰ میلیارد ستاره دارد و به همین دلیل گاهی به عنوان کهکشان کوتوله طبقه‌بندی می‌شود.
۵. میراث هابل

دانشمندان با اطلاعاتی که طی ۱۶ سال توسط "تلسکوپ فضایی هابل" جمع‌آوری شده بود، موفق به ایجاد یک تصویر نمای گسترده از جهان هستی شدند.تصویر شگفت انگیز مذکور که "حوزه میراث هابل"(Hubble Legacy Field) نامیده می‌شود، شامل حدود ۲۶۵ هزار تصویر کهکشان‌ها است که ۵۰۰ میلیون سال پس از بیگ بنگ به وجود آمده‌اند.
"حوزه میراث هابل" نتیجه چندین کاوش فراژرف هابل از دهه ۹۰ تاکنون است و شامل تصویر "زمینه فراژرف دورترین نقطه هابل"(XDF) که در سال ۲۰۱۲ ثبت شده نیز است.
اخترشناسان برای ایجاد این تصویر تقریباً از ۷۵۰۰ تصویری که توسط هابل ثبت شده استفاده نمودند. نکته قابل ذکر این است که اخترشناسان بیش از ۲۵۰ روز را صرف ایجاد این تصویر کردند.
انتهای پیام
