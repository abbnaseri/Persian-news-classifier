شناسایی سلول‌های سرطانی بدون نیاز به نمونه‌برداری
محققان آمریکایی دستگاهی پوشیدنی تولید کرده‌اند که می‌تواند تومورهای سرطانی را تشخیص دهد. 
به گزارش ایسنا و به نقل از مدگجت، با اینکه تومورها سبب ایجاد سرطان می‌شوند ولی می‌توان از آنها به عنوان نشانگرهای زیستی برای سرطان‌های خطرناک استفاده کرد.
در این راستا محققان دانشگاه "میشیگان" دستگاهی پوشیدنی تولید کرده‌اند که می‌تواند به طور مداوم خون را برای مشاهده سلول‌های تومور مورد بررسی قرار دهد تا متخصصان آسیب شناسی از طریق آن به بازرسی خون بپردازند.
"دنیل فه‌هایز" محقق اصلی پروژه از دانشگاه میشیگان اظهار کرد، اصولاً هیچ بیماری دوست ندارد آزمایش "بافت برداری " یا "بیوپسی"( biopsy) انجام دهد.
وی ادامه داد: بنابراین اگر ما بتوانیم از خون افراد مبتلا به سرطان به اندازه کافی سلول سرطانی استخراج کنیم، می‌توانیم از آنها برای درک زیستی تومورها و مراقبت مستقیم از بیماران استفاده کنیم.
این فرِآیند دلیلی است که ما این پروژه را انجام داده‌ایم.
بافت‌برداری یا بیوپسی که به آن تکه‌برداری و نمونه‌برداری نیز می‌گویند، یک آزمایش پزشکی است که معمولاً توسط یک جراح یا متخصص رادیولوژی انجام می‌شود و شامل برداشتن نمونه‌ای از سلول‌ها یا بافت‌ها برای بررسی وجود یک بیماری یا تعیین وسعت آن است. بافت برداشته‌شده معمولاً توسط متخصص آسیب‌شناسی زیر میکروسکوپ بررسی می‌شود، اما می‌تواند به شکل شیمیایی نیز تجزیه و تحلیل شود.
معمولاً دریافت سلول‌های تومور به دلیل کم بودن آنها امری دشوار است. روش محققان دانشگاه میشیگان در این پروژه این است که از بیمار نمونه خون دریافت می‌کنند و دستگاه ساخت آنها که بسیار حساس است، تومورها را شناسایی می‌کند.
این دستگاه می‌تواند به مدتی طولانی دوام داشته باشد و در عرض ۲۰ دقیقه آزمایش خون را انجام داده و تومورها را شناسایی کند.
گفتنی است این دستگاه در بدن سگ‌ها مورد آزمایش قرار گرفت.
انتهای پیام
