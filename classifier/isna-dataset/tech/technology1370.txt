عدم تشخیص تیره‌پوستان توسط خودروهای خودران
عابران پیاده با پوست‌های تیره در معرض خطر بیشتری برای برخورد با خودروهای خودران قرار دارند، چرا که خودروهای خودران در تشخیص رنگین‌پوستان ضعف دارند.
به گزارش ایسنا و نقل از وکس، یک گزارش جدید نشان می‌دهد که سیستم‌های طراحی شده برای کمک به خودروهای خودران در تشخیص عابران پیاده با تشخیص افراد با پوست‌های تیره‌تر به مشکل می‌خورند.
شواهدی وجود دارد که برخی از نرم‌افزارهای تشخیص چهره با تشخیص پوست‌های تیره مشکل دارند و از آنجایی که این موضوع در خودروهای خودران با جان آدم‌ها سر و کار دارد باید توجه ویژه‌ای به آن شود.
محققان مؤسسه جورجیا هشت مدل هوش مصنوعی مورد استفاده در سیستم‌های تشخیص چهره پیشرفته را مورد بررسی قرار دادند. این سیستم‌ها به وسایل نقلیه خودران اجازه می‌دهد تا علائم راهنمایی، عابران پیاده و دیگر اشیا را در مسیرها شناسایی کنند.
نتیجه تحقیق آنها نشان داد که افراد با پوست تیره‌تر در معرض خطر بالاتری هستند.
در مجموع، دقت سیستم در مواجهه با افراد تیره‌پوست ۵ درصد کاهش یافت و سیستم در مواجهه با عابرانی که تیره‌ترین پوست را دارند دقت پایین‌تری داشت.
این نتایج در شرایط روز و شب به دست آمد و به طور خلاصه این گزارش نشان می‌دهد که افرادی که پوست‌های تیره‌تر دارند نسبت به افراد سفیدپوست در مواجهه با خودروهای خودران ایمنی کمتری دارند.
مهندسان مسئول توسعه این سیستم‌ها باید تمرکز بیشتری روی آموزش و افزایش دقت آنها داشته باشند.
نویسندگان می‌گویند امیدوارند این مطالعه به اندازه کافی برای رفع این نقص در سیستم‌های خودروهای خودران قبل از استفاده سراسری از آنها در جهان قانع کننده باشد.
متأسفانه این اولین گزارش از اعمال نفوذ نژاد پرستی در سیستم‌های هوش مصنوعی نیست. در ماه مه سال گذشته نیز گزارش داده شد که نرم‌افزار مورد استفاده برای کمک به پلیس و قضات در تعیین احتمال تکرار جرم در مجرمان علیه افراد سیاه‌پوست بود.
انتهای پیام
