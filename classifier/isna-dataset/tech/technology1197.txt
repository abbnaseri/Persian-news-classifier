عینیت بخشی یک مجموعهٔ علمی-تخیلی توسط ناسا
روزی که مجموعهٔ علمی-تخیلی تلویزیونی پیشتازان فضا در سال ۱۹۶۶ در آمریکا بر روی صفحه تلویزیون‌ها ظاهر شد هیچکس حتی تصور نمی‌کرد "اینترپرایز" که در این سریال سفینه‌ای دورپرواز بود روزی واقعاً به عنوان یک سفینه فضایی به پرواز درآید.
به گزارش ایسنا، مجموعه تلویزیونی "استار ترک" (Star Trek) که در ایران به اسم پیشتازان فضا پخش شد، نام یک مجموعهٔ علمی-تخیلی تلویزیونی بود که نخستین فصل آن بین سال‌های ۱۹۶۶ تا ۱۹۶۹ با حدود هشتاد قسمت به نمایش درآمد و هواداران بسیاری را به دست آورد بطوری که لقب موفق‌ترین مجموعهٔ تلویزیونی تمام دوران‌ها به آن داده شد. این مجموعه ماجراهای سفر گروهی از فضانوردان حکومت فدراسیون زمین و سیارات متحد با این سیاره بود که با سفینه‌ای به نام "اینترپرایز" برای کشف دنیاهای ناشناخته و ارتباط برقرار کردن با تمدن‌های فرازمینی مأموریتی ۵ ساله را در پیش می‌گیرند.
دو سال بعد از آغاز نمایش این سریال، فضانوردان ناسا به افتخار پیشتازی مجموعه تلویزیونی "استار ترک"، نام سفینه خود را "اینترپرایز" گذاشتند. این سفینه یک نمونه کامل شاتل فضایی بود که برای آزمایش‌های پرواز در جو زمین و فرود به کار رفت. اینترپرایز در سپتامبر ۱۹۷۶ سوار بر یک بوئینگ ۷۴۷ برای اولین بار به پرواز درآمد. این مدل، طی چند پرواز در حالی که با یک هواپیمای بوئینگ ۷۴۷ به ارتفاع چند هزار متری حمل می‌شد، در آنجا با جدا شدن از وسیله حمل خود، آزمایش مراحل پرواز در جو و فرود را پس داد. در هر پرواز دو خلبان آن را هدایت می‌کردند.
نکته جالب آن که ناسا از هنرپیشگان سریال پیشتازان فضا دعوت کرد که برای افتتاح پروازهای اینترپرایز به محل فرود شاتل بیایند و این گروه هم با حضور در محل، دعوت ناسا را پذیرفتند.




انتهای پیام
