ابداع دستگاهی برای کمک به "اثر مهمانی شبانه" توسط دانشمند ایرانی
دکتر "امیر عامدی" دانشمند ایرانی عضو شورای تحقیقات اروپا موفق به ابداع دستگاهی شده است که می‌تواند اصوات را به صورت لرزش به سرانگشتان افراد کم‌شنوا منتقل کند تا این افراد قادر به تمایز بین صداها مخصوصاً در محیط‌های شلوغ شوند.
به گزارش ایسنا و به نقل از گیزمگ، یکی از چالش‌هایی که کم‌شنوایان با آن مواجه هستند چیزی به نام "اثر مهمانی شبانه"(cocktail party effect) است که در تشخیص صدای یک نفر از دیگران در محیط‌های شلوغ و پر سر و صدا مشکل دارند. این دستگاه جدید می‌تواند با انتقال لرزش صوتی به دو سرانگشت فرد به حل این مشکل کمک کند.
اثر مهمانی شبانه پدیده‌ای در روانشناسی و شنوایی‌شناسی است و آن اینکه فرد می‌تواند توجه شنوایی خود را به یک محرک خاص معطوف کند و دیگر محرک‌ها را فیلتر کند، همانطور که فرد در یک مهمانی شلوغ می‌تواند با شخص دیگر گفتگو کند و به بقیه صداهای مزاحم توجهی نکند.
این مطالعه توسط یک تیم بین المللی بها هدایت دکتر "امیر عامدی" با ۱۲ داوطلب مرد و زن با سن متوسط ۲۹ سال شروع به کار کرد. همه داوطلبان انگلیسی صحبت می‌کردند، اگرچه زبان اولشان نبود و هیچکدام از آنها هیچ گونه مشکل شنوایی نداشتند.
از داوطلبان خواسته شد تا به ۲۵ گروه از ۱۰ جمله کوتاه و ساده که همه آنها به زبان انگلیسی بود و توسط یک صدای مردانه گفته می‌شد گوش دهند و صدای مزاحم گفتگوی پس زمینه به این صدا اضافه شد.
وقتی داوطلبان ابتدا فقط با هدفون به جملات گوش دادند فهم جملات بسیار دشوار بود. سپس هنگامی که با گذاشتن سرانگشتان خود روی دستگاه بازخورد لمسی ارزان قیمت ابداعی مذکور به جملات گوش کردند، فهم آنها از جملات به طور قابل توجهی افزایش یافت و منجر به تقویت ۶ دسی‌بلی صدای گوینده شد.
این دستگاه که یک شبیه‌ساز شنیداری ارتعاشی است، سیگنال‌های صوتی فرکانس پایین را به ارتعاش تبدیل می‌کند.
دانشمندان بر این باورند که استفاده از این دستگاه به داوطلبان اجازه می‌دهد تا با استفاده از دو حس شنوایی و لامسه خود آنچه را که گفته می‌شود بفهمند.
دکتر "توماس ولاک" از مرکز جهانی شنوایی لهستان و یکی از محققان این مطالعه می‌گوید: شنیدن همراه با انگشتان می‌تواند به طور قابل توجهی به شنوایی کمک کند. مطالعه ما نشان می‌دهد که تحریکات چند حسی که اطلاعات مشابهی را ارائه می‌دهند در منطقه مشابهی از مغز پردازش می‌شوند و در نهایت تحریکات چند حسی (در این مورد شنوایی و لامسه) ادراک را افزایش می‌دهد.
دانشمندان هم‌اکنون بر روی بهبود این فناوری کار می‌کنند و هدف نهایی آنها دست یابی به تقویت ۱۰ دسی‌بلی صدا است.
این مقاله در مجله Restorative Neurology و Neuroscience منتشر شده است.
انتهای پیام
