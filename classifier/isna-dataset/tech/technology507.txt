استفاده از ربات‌ها برای تعمیر نیروگاه‌های بادی دریایی
پژوهشگران انگلیسی قصد دارند در یک پروژه جدید، از ربات‌ها برای تعمیر نیروگاه‌های بادی دریایی استفاده کنند.
به گزارش ایسنا و به نقل از اینجینیر، شاید به زودی خدمه کشتی‌ها که کار بازرسی و تعمیر "نیروگاه بادی دریایی"(Offshore wind power) را انجام می‌دهند، کار خود را به نخستین گروه کاملاً رباتیک جهان بسپارند.
پژوهشگران انگلیسی قصد دارند در پروژه‌ای موسوم به "MIMRee" و با صرف بودجه‌ای به مبلغ چهار میلیون پوند، گروهی خدمه رباتیک و خودکار را ابداع و بررسی کنند. این پروژه، کشتی بدون سرنشین، پهپاد و ربات‌های خزنده را شامل می‌شود.
نیروگاه بادی دریایی، به مجموعه‌ای از توربین‌های بادی گفته می‌شود که برای تولید برق، در دریا قرار گرفته‌اند. انتظار می‌رود که با این پروژه، در بلندمدت حدود ۲۶ میلیون پوند در تعمیر نیروگاه بادی دریایی صرفه‌جویی شود.
بازرسی و ترمیم پره‌های توربین بادی، معمولاً توسط متخصصان انسان انجام می‌شود که در شرایط بسیار دشوار کار می‌کنند. بازرسی‌ها نیز هنگامی صورت می‌گیرند که شرایط آب و هوایی، ملایم باشد. متخصصان مجبور هستند برای بررسی پره‌ها، آنها را پایین بیاورند اما برای این کار باید توربین‌ها را خاموش کنند. این کار، هزینه بالایی برای صنعت به همراه دارد زیرا توربین‌ها طی زمان بررسی نمی‌توانند برق تولید کنند. استفاده روزانه از کشتی نیز بسیار پرهزینه است.

سرنشینان رباتیک، یک پهپاد را شامل می‌شود که توسط پژوهشگران "دانشگاه بریستول"(UoB) انگلستان ابداع شده و یک ربات خزنده شش پا موسوم به "بلیدباگ"(BladeBUG) که ابداع یک کارآفرین است.
در این پروژه، یک سیستم برای حمل و نقل، استقرار و بازیابی ربات خزنده وجود دارد که در "دانشگاه منچستر"(University of Manchester) انگلستان ابداع شده و یک سیستم هوش مصنوعی که در "رویال هالووی، دانشگاه لندن"(RHUL) ابداع شده و به خدمه انسان امکان می‌دهد داده‌های MIMRee را تحلیل کنند.

این کشتی می‌تواند مسیر خود را به صورت خودکار و ایمن به سوی توربین‌های بادی پیدا کند و سپس، بازرسی را با کمک یک دوربین مخصوص انجام دهد. این دوربین که محصول شرکت فرانسوی "تالس"(Thales) است، می‌تواند پره‌ها را هنگام چرخش توربین و تولید الکتریسیته بررسی کند.
پهپاد نیز هنگام بررسی پره‌ها می‌تواند داده‌های تصویری دقیقی ارائه دهد و سپس به کشتی بازگردد تا ربات خزنده را بردارد و روی پره توربین بگذارد.
پژوهشگران انتظار دارند که ربات‌ها بتوانند بازرسی را به شکل پیشرفته‌تری انجام دهند و امکان تصویربرداری واضح را فراهم کنند. این پروژه می‌تواند سطح پیشرفته‌ای از ارتباط و کار گروهی میان ربات‌ها باشد که پیش از این هرگز وجود نداشت.
انتهای پیام
