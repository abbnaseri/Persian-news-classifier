نقشه‌برداری تویوتا با دوربین برای خودروهای خودران
شرکت خودروسازی تویوتا به دنبال راه‌اندازی یک سیستم نقشه‌برداری هوشمند است که در صورت تحقق، خودروهای خودران را بسیار کاربردی‌تر خواهد کرد.
به گزارش ایسنا و به نقل از انگجت، خودروهای خودران معمولاً از نقشه‌های دقیق مسیرها بهره‌مند می‌شوند، اما تهیه این نقشه‌ها بسیار سخت و مرارت‌آور است.
محققان تویوتا و شرکتی به نام "کارمرا"(Carmera) به یک راه‌حل ساده‌تر رسیده‌اند؛ استفاده از دوربین‌های بیرونی برای تهیه یک نقشه دقیق و با جزئیات از شهر.
آنها در حال برنامه‌ریزی یک پروژه "اثبات مفهوم" هستند که از دوربین‌های مبتنی بر حسگر تویوتا و "دوربین‌های روی داشبورد"(dash cams) برای تهیه داده‌های نقشه از مرکز شهر توکیو استفاده می‌کند.
این پروژه چند ماه به طول خواهد انجامید و داده‌های دیجیتال تصویری و نقشه‌های دیجیتالی فعلی را برای تعیین جزئیات ترافیکی، محدودیت‌ها و جزئیات دیگر که یک وسیله نقلیه خودران نیاز به شناسایی آن دارد ترکیب می‌کند.
روشن نیست که پس از اتمام این پروژه چه اتفاقی خواهد افتاد، اما تویوتا این پروژه را به عنوان اولین قدم به سوی یک سیستم نقشه‌برداری خودکار می‌داند که از اطلاعات روزانه خودروهای عبوری در سطح شهر استفاده می‌کند.
این سیستم به نوبه خود می‌تواند وسایل نقلیه بدون راننده و خودران را بسیار کاربردی‌تر و دقیق‌تر کند.
در واقع در صورت عرضه چنین سیستمی شما می‌توانید نقشه‌های مناسب برای خودروهای خودران را برای هر مسیر و جاده‌ای در اختیار داشته باشید و عملکرد خودروهای خودران دیگر محدود نخواهد بود.
انتهای پیام
