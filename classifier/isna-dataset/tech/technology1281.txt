سفر فضایی عامل بروز تب‌خال است!
گزارش‌های ناسا حاکی از این هستند که فضانوردان در سفر فضایی، دچار تب‌خال می‌شوند. 
به گزارش ایسنا و به نقل از نیو اسنو، گزارش‌های ناسا نشان می‌دهد ویروس‌های "هرپس‌"(Herpes) که عامل تب‌خال هستند، تقریباً در نیمی از سرنشینان مأموریت فضایی "شاتل"(Shuttle) و فضانوردان "ایستگاه فضایی بین‌المللی"(ISS) دیده شده‌اند.
ناسا برای تضمین ایمنی فضانوردان در برابر این مشکل، برنامه‌های پژوهشی بسیاری را در مورد سیستم‌های تشخیص ویروس و ابداع روش‌های درمانی ترتیب داده است.
دکتر "ساتیش مهتا"(Satish Mehta)، از نویسندگان این پژوهش گفت: فضانوردان ناسا باید هفته‌ها و یا حتی ماهها، شرایطی مانند ریزگرانش و تابش کیهانی را تحمل کنند. این مشکلات، با شرایط استرس‌زا از جمله جدایی از جامعه، محبوس بودن در یک جا و تغییر چرخه خواب و بیداری نیز همراه است.
مهتا و همکارانش برای بررسی تأثیر فیزیکی پرواز فضایی، نمونه‌های خون و ادرار فضانوردان را قبل از مأموریت فضایی، طی ماموریت و پس از آن بررسی کردند.
طی سفر فضایی، سطح هورمون‌های مربوط به استرس مانند کورتیزول و آدرنالین که سیستم ایمنی را سرکوب می‌کنند، افزایش می‌یابد. ما در این پژوهش دریافتیم که تاثیر سلول‌های ایمنی فضانوردان طی سفر فضایی و گاهی اوقات تا ۶۰ روز بعد نیز کاهش می‌یابد.
مهتا افزود: تاکنون، بین ۴۷ نفر از ۸۹ فضانورد ماموریت شاتل و ۱۴ نفر از ۲۳ فضانورد ماموریت‌های مربوط به ایستگاه فضایی بین‌المللی، ویروس هرپس را در نمونه خون و ادرار خود داشته‌اند. شاید بررسی‌های دقیق در این زمینه بتوانند به پیشگیری و درمان موثر ویروس هرپس منجر شوند.
این پژوهش، در مجله "Frontiers in Microbiology" به چاپ رسید.
انتهای پیام
