توسعه اپلیکیشنی که جاسوسی دستگاه‌های هوشمند از کاربر را فاش می‌کند!
پژوهشگران "دانشگاه پرینستون"، یک اپلیکیشن هوشمند توسعه داده‌اند که هرگونه اطلاعات شخصی کاربران را ممکن است از دستگاه‌های متصل به اینترنت نظیر تلویزیون‌های هوشمند یا اسپیکر آمازون اکو به بیرون درز کند، شناسایی می‌کند.
به گزارش ایسنا و به نقل از فیوچریسم، دستگاه‌هایی که قابلیت اتصال به اینترنت را دارند، داده‌های بسیاری را در مورد کاربر خود جمع‌آوری می‌کنند و حتی در صورتی که مورد استفاده قرار نگیرند، به این کار ادامه می‌دهند. بدیهی است که این دستگاه‌ها، یک منبع غنی از داده برای شرکت‌ها محسوب شوند؛ در نتیجه اگرچه استفاده از این گونه دستگاه‌ها سودمند است اما حریم شخصی کاربران قربانی راحتی استفاده از آنها می‌شود.
در بازارهای کنونی، علاوه بر تبلت‌ها و تلفن‌های همراه هوشمند، محصولات هوشمند دیگری هم به چشم می‌خورند. تلویزیون‌هایی که کاربر می‌تواند با آنها صحبت کند، دوربین‌های امنیتی و حتی قهوه‌سازهایی که به تلفن همراه متصل می‌شوند، از چنین محصولاتی هستند. نمونه‌های دیگر از چنین محصولاتی که در چند سال اخیر به خانه‌ها راه یافته‌اند، دستیارهای صوتی هستند که تقریباً به هر سوال تصادفی پاسخ می‌دهند. چنین محصولاتی با وجود کارایی بالا، می‌توانند به حریم شخصی کاربران خود ضربه بزنند و امکان دستیابی به اطلاعات آنها را فراهم کنند.
گروهی از (Princeton University) برای آگاه کردن کاربران از فاش شدن اطلاعات شخصی آنها، اپلیکیشنی ابداع کرده‌اند که هر گونه انتقال اطلاعات توسط دستگاه‌های هوشمند خانگی را ردیابی می‌کند.

در این اپلیکیشن موسوم به "پرینستون آی‌اوتی اینسپکتر" (Princeton IoT Inspector)، از یک روش هک موسوم به "فریبکاری‌ای. آر.پی" (ARP spoofing) استفاده شده است. فریبکاری‌ای. آر.پی، روشی است که در آن حمله‌کننده، پیام‌های جعلی را به شبکه محلی ارسال می‌کند.
این روش، به اپلیکیشن امکان می‌دهد همه فعالیت‌های انجام شده در یک شبکه وای‌فای و اطلاعات ارسال شده را ردیابی کند. برای مثال، اپلیکیشن می‌تواند به کاربر اطلاع دهد که کدام شبکه‌های تلویزیونی و سازمان‌های تبلیغاتی توانسته‌اند برنامه‌ای که او در تلویزیون هوشمند تماشا کرده ببینند و یا اینکه چه مقدار از داده‌های شخصی کاربر توسط اسپیکر هوشمند به بیرون از خانه منتقل شده است.
این اپلیکیشن پس از دانلود و نصب روی رایانه، فعالیت‌های همه دستگاه‌های هوشمندی که به اینترنت متصل هستند، بررسی می‌کند و نشان می‌دهد که هر دستگاه، چه داده‌هایی را جمع‌آوری کرده، با چه افرادی تماس آنلاین داشته و چه میزان داده را در چه مدت انتقال داده است.
در بیانیه پژوهشگران پرینستون آمده است: اینکه دستگاه‌های هوشمند می‌توانند اطلاعات کاربران را در اختیار شرکت‌های سازنده خود بگذراند، بر کسی پوشیده نیست اما محدوده کار آنها اغلب فاش نمی‌شود. می‌توان گفت که دستگاه‌های هوشمند ما را زیر نظر دارند و اکنون نوبت ماست که آنها را زیر نظر داشته باشیم.
انتهای پیام
