استفاده از دوربین به جای آینه بغل خودرو
شرکت هوندا یک خودرو برقی ساخته که به جای آینه بغل، مجهز به دوربین است.
به گزارش ایسنا و به نقل از انگجت، شرکت خودروسازی هوندا در خودرو برقی جدید خود که "Honda E" نام دارد، به جای آینه بغل از دوربین استفاده کرده است.
این دوربین‌ها دقیقاً در جای آینه بغل قرار می‌گیرند. همچنین در داخل خودرو و در دو طرف داشبورد، یک صفحه نمایشگر ۶ اینچی تعبیه شده است.
شرکت هوندا می‌گوید که این دوربین‌ها سبب افزایش کارایی می‌شوند و دید بهتری از جوانب خودرو را برای راننده فراهم می‌کنند.
رانندگان هم می‌توانند میان دید "معمولی" و "دید عریض" یکی را برای رانندگی انتخاب کنند. هر دوی این دیدها چشم‌انداز بهتری را نسبت به آینه‌های معمولی دارند و نقاط کور را به ترتیب ۱۰ و ۵۰ درصد کاهش می‌دهند.
در صفحه نمایشگر داخلی خودرو هم قابلیتی وجود دارد که میزان نور را به طور خودکار تنظیم می‌کند.
شرکت هوندا اعلام کرده که این دوربین‌ها در شرایط آب‌هوایی مختلف، نور کم و تاریکی شب آزمایش شده‌اند.
به طور کلی استفاده از دوربین‌ها عملکرد کل خودرو را ۳.۸ درصد بهبود بخشیدند.
گفتنی است قرار است این مدل خودرو در اروپا به فروش برسد و احتمالاً تنها تعداد محدودی از آن به آمریکا راه می‌یابد. زیرا استفاده از خودروهایی با داشتن دوربین‌های جانبی به جای آینه بغل در این کشور ممنوع است.



انتهای پیام
