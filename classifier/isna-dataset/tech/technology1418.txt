هوش مصنوعی دستیار پزشکان دهکده شد
"سرویس خبری چین" گزارش داد که اکنون پزشکان روستاها می‌توانند با کمک هوش مصنوعی بیماری‌های افراد را دقیق‌تر تشخیص داده و درمان کنند.
به گزارش ایسنا و به نقل از چاینا دیلی، یک پزشک به نام "دنگ جینکه" (Deng Jinke) که در محل گوانگ‌دونگ خدمت می‌کند، گفت: در گذشته، تجهیزاتی که در کابینه پزشکی داشتیم، تنها یک گوشی پزشکی و یک فشارسنج جیوه‌ای قدیمی بود، اما اکنون با آمدن هوش مصنوعی دنیا تغییر کرده است.
پژوهشگران بیمارستان "Guangdong Second Provincial General " موفق به توسعه یک سیستم مبتنی بر هوش مصنوعی شده‌اند که پزشکان روستاها توسط آن می‌توانند بیماری افراد را به طور دقیق تشخیص دهند.
سیستم مذکور " Ding Bei " نام دارد. "Ding Bei"، یک برنامه درمان پزشکی است و به یک مانیتور قابل حمل که تنها ۲.۵ کیلوگرم وزن دارد، مجهز است.
با این دستگاه، روستاییان می‌توانند به جای رفتن به بیمارستان‌های شهر به پزشک روستای خود مراجعه کنند و در آنجا تست نوار قلب خود را انجام دهند.
علاوه بر این، اطلاعات سلامت مانند میزان اکسیژن خون و تعداد ضربان نیز می‌تواند جمع‌آوری شده و به صورت الکترونیکی ذخیره شود.
اگر در مواردی پزشک نتواند به صورت دقیق بیماری فرد را تشخیص دهد، سیستم هوش مصنوعی یاد شده می‌تواند به کمک پزشک آید و بیماری افراد را با دقت بیش از ۹۵ درصد تشخیص دهد.
برنامه " Ding Bei " با بیش از ۱۱۸ هزار اصطلاح پزشکی و ۳۰۰ میلیون پرونده پزشکی که شامل بیش از ۲۰۰ بیماری است، گردآوری شده است.

انتهای پیام
