میراث هابل در یک قاب!
 دانشمندان توسط اطلاعاتی که طی ۱۶ سال توسط "تلسکوپ فضایی هابل" جمع‌آوری شده بود، موفق به ایجاد یک تصویر نمای گسترده از جهان هستی شدند.
به گزارش ایسنا و به نقل از تک تایمز، تصویر شگفت انگیز مذکور که "حوزه میراث هابل"(Hubble Legacy Field) نامیده می‌شود، شامل حدود ۲۶۵ هزار تصویر کهکشان‌ها است که ۵۰۰ میلیون سال پس از بیگ بنگ به وجود آمده اند.
هزاران کهکشان در یک قاب
"حوزه میراث هابل" نتیجه چندین کاوش فراژرف هابل از دهه ۹۰ تاکنون است و شامل تصویر "زمینه فراژرف دور ترین نقطه هابل"(XDF) که در سال ۲۰۱۲ ثبت شده نیز است.
اخترشناسان برای ایجاد این تصویر تقریباً از ۷۵۰۰ تصویری که توسط هابل ثبت شده استفاده نمودند. نکته قابل ذکر این است که اخترشناسان بیش از ۲۵۰ روز را صرف ایجاد این تصویر کردند.
تصویر مذکور نمایی از "بزرگترین و جامع‌ترین کتاب تصویری تاریخ جهان" محسوب می‌شود.
تصویر فوق منطقه‌ای از آسمان شب را پوشش می‌دهد که اگر از سطح زمین مشاهده شود می‌تواند به اندازه ماه باشد. برای مقایسه تصویر "زمینه فراژرف دورترین نقطه هابل"(XDF) که حاصل ۱۰ سال تصویر برداری تلسکوپ فضایی هابل بود، تنها یک ناحیه را که کمتر از یک دهم قطر ماه است را پوشش می‌دهد.
با نگاهی عمیق‌تر و دورتر به فضا، دانشمندان می‌توانند سرنخ‌هایی درباره تشکیل جهان اولیه به دست آورند. اکنون اخترشناسان در حال کار بر روی دومین تصویر از داده‌های هابل هستند که طی آن ۵۲۰۰ تصویر ثبت شده توسط هابل مورد بررسی قرار می‌گیرد.
"تلسکوپ فضایی جیمز وب"(James Webb Space Telescope) که قرار است سال ۲۰۲۱ پرتاب شود نیز به دانشمندان در درک جهان هستی کمک خواهد کرد. اطلاعات تلسکوپ مذکور دانشمندان را قادر می‌سازد تا نحوه تکامل یافتن کهکشان‌های نوزاد را در طول زمان دریابند.
انتهای پیام
