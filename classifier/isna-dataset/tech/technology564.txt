 ۶۰ ماهواره "استارلینک" در فضا را به صورت همزمان تماشا کنید+فیلم
شرکت فضایی خصوصی اسپیس‌ایکس پس از بارها تعویق، بالاخره دیروز ماهواره‌های اینترنتی "استارلینک" را به فضا فرستاد که یک ردیاب ماهواره آن را در آسمان رصد کرد.
به گزارش ایسنا و به نقل از اسپیس، با پرتاب ماهواره‌های "استارلینک" یک ستاره‌شناس به نام "مارکو لنگبروک"(Marco Langbroek ) در هلند تصاویری زیبا از ده‌ها ماهواره‌ای که اسپیس ایکس به فضا پرتاب کرد را به ثبت رساند و این ماهواره‌ها را ردیابی کرد.
این ردیاب توانست فیلم رصد خود را منتشر کند که در آن ۵۶ ماهواره رؤیت شدند.
شرکت "اسپیس ایکس" این ماهواره‌ها را به فاصله ۴۴۰ کیلومتری بالای زمین ارسال کرد تا این ماهواره‌ها مسیر خود را به فاصله ۵۵۰ کیلومتری از بالای زمین برسانند.
"ایلان ماسک" رئیس شرکت "اسپیس ایکس" نیز در صفحه مجازی خود در توئیتر خبر داد که وضعیت این ۶۰ ماهواره مطلوب است.
لنگبروک گفت که از اطلاعات شرکت "اسپیس ایکس" استفاده کرده تا مکانی که ماهواره‌ها در آسمان ظاهر می‌شوند را تخمین بزند.
وی ادامه داد، تحقیقات من نتیجه بدی نداشته است و این اشیا تنها ۳ دقیقه زودتر از پیش‌بینی من در آسمان ظاهر شدند.
لنگبروک از یک دوربین بسیار قدرتمند برای این رصد استفاده کرد.
ماهواره‌های استارلینک بخشی از برنامه اسپیس‌ایکس برای سرویس جدید و پرسرعت اینترنت هستند. این طرح در اوایل سال ۲۰۱۵، با درخواست "ایلان ماسک" مدیرعامل این شرکت از کمیته ارتباطات فدرال مبنی بر اجازه آزمایش ایده خود برای تأسیس یک پهنای باند جهانی آغاز شد.
ماسک گفت که این ۶۰ ماهواره قابلیت برقراری ارتباط با یکدیگر را در مدار ندارند. این کارآفرین میلیاردر اشاره کرد که فناوری موجود در برنامه ماهواره‌ای استارلینک جدید است، بنابراین احتمال دارد که برخی از آنها کار نکند. طبق گفته ماسک، اسپیس‌ایکس باید ۶ مأموریت دیگر استارلینک را انجام دهد تا قادر به ارائه پوشش اینترنت مناسب برای برخی از نقاط جهان باشد. این شرکت به ۱۲ مأموریت دیگر هم نیاز دارد تا بتواند پوشش بیشتری داشته باشد.
ماسک باید حداقل ۴۰۰ ماهواره را در مدار زمین قرار دهد تا بتواند حداقل پوشش اینترنت را ایجاد کند و برای پوشش متوسط جهانی باید حداقل ۸۰۰ ماهواره به فضا بفرستد.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
