توقف رشد تومور سرطان روده بزرگ با ورزش
پژوهشگران در مطالعه اخیر خود دریافته‌اند ورزش کردن می‌تواند به طور قابل توجهی سبب کاهش رشد سلول‌های سرطانی روده بزرگ شود.
به گزارش ایسنا، در اینکه ورزش به سلامت و تندرستی افراد کمک بسیاری می‌کند، شکی نیست اما علاوه بر سلامت کلی، پژوهشگران در مطالعه اخیر خود دریافته‌اند که ورزش حتی تأثیرات مثبت دیگری نیز بر بدن دارد و یکی از آنها این است که می‌تواند به طور قابل توجهی سبب کاهش رشد تومور سرطان روده بزرگ یا سرطان کولون در افراد شود.
پژوهشگران در مطالعات پیشین خود دریافته بودند که ورزش کردن می‌تواند از بیماری‌هایی نظیر آلزایمر و فشارخون بالا جلوگیری کند اما اخیراً پژوهشگران "دانشگاه کوئینزلند" استرالیا و "دانشگاه واترلو" کانادا دریافته‌اند علاوه بر فواید مذکور ورزش کردن می‌تواند به طور قابل توجهی سبب کاهش رشد تومور سرطان روده بزرگ نیز شود.
سرطان روده بزرگ(Colorectal cancer) که همچنین به نام‌های سرطان کولون، سرطان رکتوم یا "چنگار روده بزرگ" نیز شناخته می‌شود به رشد سلول‌های سرطانی در کولون یا رکتوم(بخشی از روده بزرگ) گفته می‌شود. این بیماری به دلیل رشد غیرطبیعی سلول‌ها اتفاق می‌افتد که می‌توانند به بافت‌های دیگر بدن حمله کنند یا در آن‌ها تکثیر یابند.
تحقیقات اخیر پژوهشگران نشان می‌دهد حتی اگر افراد زمان کمی را به ورزش کردن اختصاص دهند، همین زمان کوتاه نیز بسیار موثر است و می‌تواند به کاهش رشد سلول‌های سرطانی روده بزرگ کمک کند. مطالعه جدید نشان می‌دهد که حتی انجام چند جلسه "تمرینات با شدت بالا در بازه‌های زمانی کوتاه" (HIIT) می‌تواند در مبارزه با سرطان روده بزرگ موثر باشد.
" High-Intensity Interval Training " یا" HIIT"به معنی تمرینات با شدت بالا در بازه‌های زمانی کوتاه می‌باشد. این نوع تمرین ضربان قلب افراد را بالا می‌برد و در نهایت افراد چربی بیشتری در زمان کمتری نسبت به تکنیک‌های دیگر می‌سوزاند.
"جیمز دوین"(James Devin) نویسنده ارشد این مطالعه گفت: ما طی این مطالعه دریافتیم که ورزش ممکن است نقش مهمی در توقف رشد سلول‌های سرطانی روده بزرگ داشته باشد.
انها طی آزمایش‌هایشان بر روی افراد دریافتند، انجام ۱۲ جلسه تمرینات با شدت بالا در بازه‌های زمانی کوتاه HIITطی ۴ هفته می‌تواند تاثیر به سزایی در کاهش رشد سلول‌های سرطانی روده بزرگ داشته باشد.
یافته‌های این مطالعه در مجله "Journal of Physiology " منتشر شد.
انتهای پیام
