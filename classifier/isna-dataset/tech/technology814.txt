ربات پلیس امنیت جاده‌ها را تضمین می‌کند
یک موسسه پژوهشی آمریکایی، از نوعی ربات پلیس رونمایی کرده که می‌تواند از تصادفات جاده ای ناشی از به کنار راندن خودروها توسط پلیس برای بازرسی آنها جلوگیری کند.
به گزارش ایسنا و به نقل از فیوچریسم، مؤسسه پژوهشی "اس‌آرآی اینترنشنال"(SRI International)، از نخستین نمونه فناوری جدید خود موسوم به "ربات پلیس" رونمایی کرده است. این مؤسسه پژوهشی که یکی از بزرگترین مؤسسه‌های قراردادی دنیا شناخته می‌شود و قراردادهای پژوهشی بسیاری با وزارت دفاع آمریکا منعقد کرده، رباتی ارائه داده است که می‌تواند از تصادفات ناشی از به کنار راندن خودروها توسط پلیس برای بازرسی رانندگان و بررسی مدارک آنها پیشگیری کند.
برخی از تصادف‌های جاده‌ای، به خاطر متوقف شدن رانندگان برای بررسی مدارک آنها توسط پلیس رخ می‌دهند و گاهی به زخمی شدن و حتی مرگ راننده و مأموران پلیس منجر می‌شوند؛ در نتیجه توقف در کنار جاده می‌تواند خطر بزرگی هم برای رانندگان و هم برای مأموران پلیس به همراه داشته باشد.
ایده ساخت ربات پلیس، نخستین بار توسط "روبن بروور"(Rueben Brewer)، از مهندسان پژوهش رباتیک اس‌.آر. آی اینترنشنال مطرح شد. بروور، ساخت نخستین نمونه این ربات را از گاراژ خانه خود آغاز کرد. هدف بروور از ابداع ربات پلیس این بود که تعداد این تصادفات را به صورت چشمگیری کاهش دهد و اکنون نیز با کمک اس‌آرآی اینترنشنال، از نخستین نمونه ربات خود رونمایی کرده است.
در یادداشتی که ضمیمه ویدئوی مربوط به این ربات شده، آمده است: تعامل خطرناک میان برخی افراد نشان می‌دهد که زمان آن فرا رسیده تا رباتی را برای میانجی‌گری و جلوگیری از صدمه دیدن انسان‌ها، میان آنها بفرستیم. ربات پلیس می‌تواند در این گونه شرایط میان انسان‌ها قرار بگیرد و امنیت آنها را تضمین کند.
ربات پلیس، به یک بازوی رباتیک متصل شده که می‌تواند آن را از کنار خودروی پلیس به شیشه جلوی خودرو متوقف شده برساند و پلیس با کمک یک وب‌کم با راننده ارتباط برقرار کند. این ربات، از عهده کارهایی مانند اسکن مدارک و یا حتی پیشگیری از فرار مجرمین برآید.
ربات پلیس، طوری طراحی نشده که بتواند جایگزین پلیس‌های انسان شود اما می‌تواند با کمک به نیروهای پلیس، امنیت کافی را تضمین کند. پلیس می‌تواند با کمک این ربات بدون پیاده شدن از خودرو و از راه دور، نکات مورد نیاز را بررسی کند.
انتهای پیام


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4



