احتمال کشف دومین سیاره فراخورشیدی در مدار نزدیک‌ترین ستاره به زمین
ستاره‌شناسان به تازگی اعلام کرده‌اند که شاید دومین سیاره فراخورشیدی را در مدار نزدیک‌ترین ستاره به زمین کشف کرده باشند.
به گزارش ایسنا و به نقل از تک‌تایمز، ستاره شناسان احتمال می‌دهند که دومین سیاره فراخورشیدی را در مدار نزدیک‌ترین ستاره به زمین یعنی ستاره موسوم به "پروکسیما قنطورس"(Proxima Centauri) کشف کرده باشند. پروکسیما قنطورس، یک ستاره کوتوله قرمز است که در صورت فلکی قنطورس قرار دارد.
به گفته دانشمندان، جرم این سیاره جدید موسوم به "پروکسیما سی"، تقریباً شش برابر زمین است که آن را به یک ابرزمین تبدیل می‌کند. هر بار گردش پروکسیما سی به دور پروکسیما قنطورس، حدود ۱۹۰۰ روز طول می‌کشد.
"ماریو داماسو"(Mario Damasso)، از پژوهشگران "مؤسسه پژوهشی تورین"(Observatory of Turin) ایتالیا در نشستی که در "دانشگاه کالیفرنیا، برکلی"(UC Berkeley) برگزار شد، گفت: باعث خوشحالی ماست که سیاره جدیدی را در اطراف پروکسیما قنطورس معرفی کنیم.
هنگامی که داماسو و همکارانش هنگام بررسی داده‌های مربوط به سیاره فراخورشیدی دیگری موسوم به "پروکسیما بی" (Proxima b) که در سال ۲۰۱۶ کشف شد، پروکسیما سی را کشف کردند. آنها برای کشف پروکسیما سی، سیگنال‌های منتشر شده از پروکسیما بی را حذف کردند و سپس، بقیه اطلاعات مورد نیاز را از طیف‌سنج "هارپس"(HARPS) که در شیلی قرار دارد، به دست آوردند.

"فابیو دل سورو"(Fabio Del Sordo)، از پژوهشگران این پروژه گفت: این کشف بسیار چالش‌برانگیزی برای ما که سوالات بسیاری در مورد واقعی بودن این سیاره داشته‌ایم، به شمار می‌رود.
آیا پروکسیما سی، قابل سکونت است؟
دل سورو افزود: پروکسیما سی به خاطر داشتن طبیعت یک سیاره فراخورشیدی، غیرقابل سکونت به نظر می‌رسد. ستاره آن یعنی پروکسیما قنطورس، یک ستاره کوتوله قرمز رنگ است که کوچک‌تر و کم‌نورتر از خورشید منظومه شمسی به نظر می‌رسد. آب و هوای پروکسیما سی، منجمد کننده است و آن را به یک سیاره غیرقابل سکونت تبدیل می‌کند.
پروکسیما بی که گردش مدار خود را در ۱۱ روز کامل می‌کند و تقریباً به اندازه زمین است، می‌تواند انتخاب بهتری برای زندگی باشد.
سیارات فراخورشیدی اطراف پروکسیما قنطورس
ستاره‌شناسان هنوز کاملاً از وجود این سیاه جدید مطمئن نیستند. اطلاعات مربوط به پروکسیما سی، باید با کمک طیف‌سنج هارپس تأیید شوند. شاید فضاپیمای "آژانس فضایی اروپا" (ESA) موسوم به "گایا" (Gaia) که در حال بررسی میلیاردها ستاره در کهکشان راه شیری است، بتواند داده‌های جدیدی در مورد پروکسیما سی ارائه دهد.
پژوهشگران امیدوارند که اکتشافات پروژه "آرایه میلی‌متری بزرگ آتاکاما" یا "آلما"(ALMA) بتوانند وجود پروکسیما سی و دیگر سیارات فراخورشیدی اطراف پروکسیما قنطورس را به طور کامل تأیید کنند. دل سورو افزود: آلما، اجسام روشن دیگری را نیز در اطراف ناحیه گردش پروکسیما سی شناسایی کرده است.
انتهای پیام
