علت کابوس دیدن مشخص شد
محققان با مطالعه مغز به هنگام خواب به دستاوردهایی در زمینه دلایل کابوس دیدن انسان رسیدند.
به گزارش ایسنا و به نقل از دیلی‌میل، کارشناسان به تازگی دریافته‌اند که عدم تعادل میان دو ناحیه در مغز که هم در سمت راست و هم در سمت چپ مغز وجود دارد، دلیلی برای دیدن کابوس‌های ناخوشایند به هنگام خواب است.
می‌توان گفت دیدن خواب بد زمانی رخ می‌دهد که بخش ویژه‌ای از فعالیت‌های مغزی در یک طرف مغز بالا باشد.
در این تحقیق که توسط محققان کشورهای انگلیس، فنلاند و سوئد انجام شد، ۱۷ نفر داوطلب که از سلامتی کامل بهره می‌بردند مورد بررسی قرار گرفتند و قبل، بعد و حین خواب از آنها اسکن مغزی گرفته شد. از میان این داوطلبان ۷ نفر مرد و ۱۰ نفر زن بودند.
سپس تنظیم احساساتی مانند خشم و کنجکاوی توسط مغز به هنگام خواب دیدن مورد تجزیه و تحلیل قرار گرفت.
شرکت‌کنندگان در این پژوهش دو شب را در یک آزمایشگاه خواب گذراندند و از مغز آن‌ها نوار مغزی گرفته شد.
نوار مغزی ثبت فعالیت الکتریکی مغز است، این تکنیک شامل اخذ سیگنال توسط الکترودهای سطحی، بهبود سیگنال، چاپ سیگنال و آنالیز آن می‌شود.
محققان دریافتند، شرکت کنندگانی که به هنگام بیداری در قشر پیشانی سمت راست مغز خود فعالیت مغزی کمتری نسبت به همتای این بخش در سمت چپ داشتند، در خواب کابوس بیشتری می‌دیدند.
البته این اتفاق در زمان خواب "آرای‌ام" هم صادق بود.
خواب "آرای‌ام"( REM) یا خواب همراه با حرکات سریع چشم یکی از مراحل خواب در پستانداران است که در آن بدن در حالت خواب عمیق به سر می‌برد ولی واکنش مغز در حالت بیداری است.
خواب "آرای‌ام"(REM) یا خواب همراه با حرکات سریع چشم نوع مهمی از خواب است زیرا الگوهای خواب ما با رفتارهایی مانند حرکت سریع چشم، ضربان تندتر،تنفس سریع‌تر و حرکات بدن مشخص می‌شود که در آن صورت خواب دیدن هم بیشتر اتفاق می‌افتد.
محققان پروژه معتقدند که این الگوهای مغزی راهی مناسب برای پیش‌بینی کنترل احساسات توسط افراد است.
نتایج این پژوهش در مجله "JNeurosci" انتشار یافت.
انتهای پیام
