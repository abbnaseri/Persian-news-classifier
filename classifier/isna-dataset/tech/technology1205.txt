آزمایش فرودگر نخستین مریخ‌نورد اروپا آغاز می‌شود
وسیله نقلیه‌ای که قرار است برای فرود نخستین مریخ‌نورد اروپا مورد استفاده قرار بگیرد، برای آزمایش به ایتالیا منتقل شد.
به گزارش ایسنا و به نقل از گیزمگ، فرودگری که قرار است نخستین مریخ‌نورد اروپا را روی سطح مریخ قرار دهد، برای گذراندن مراحل مونتاژ و آزمایش به شهر تورین ایتالیا منتقل شد. این فرودگر که بخش مهمی از مأموریت بین‌المللی "اگزومارس ۲۰۲۰" به رهبری "آژانس فضایی اروپا" (ESA) است، رسماً "کازاچوک" (Kazachok) نامیده شده است.
کازاچوک که قرار است اگزومارس را به مریخ ببرد، حاصل همکاری آژانس فضایی اروپا با "سازمان فضایی فدرال روسیه" (Roscosmos) در پروژه‌ای است که نخستین مرحله آن، در سال ۲۰۱۶ با پرتاب "مدارگرد ردیاب گاز اگزومارس" (TGO) آغاز شد و مرحله دوم آن، با ارسال یک پلتفرم فرود و یک مریخ‌نورد موسوم به "روزالیند فرانکلین" (Rosalind Franklin) انجام می‌شود. سازمان فضایی اروپا، این نام را به افتخار "روزالیند فرانکلین" (Rosalind Franklin)، دانشمند بزرگ انگلیسی، برای مریخ‌نورد خود انتخاب کرده است.
پلتفرم فرود کازاچوک که ساخت روسیه است، ۱۸۰۰ کیلوگرم وزن دارد و با الهام از "سطح‌نشین ای‌دی‌ام اسکیاپارلی" (Schiaparelli EDM lander) ساخته شده که در سال ۲۰۱۶ به همراه مدارگرد ردیاب گاز اگزومارس پرتاب شد. قرار است کازاچوک بعد از فرود آوردن مریخ نورد روزالیند فرانکلین، مانند آزمایشگاهی برای بررسی اقلیم، جو و تشعشعات مریخ عمل کند و برای بررسی نشانه‌های وجود آب در سطح این سیاره نیز به کار رود.

"فرانسوا اسپوتو" (François Spoto)، سرپرست گروه اگزومارس گفت: ما چالش‌های بسیاری برای آزمایش این مریخ‌نورد در ایتالیا و فرانسه پیش رو داریم.
انتهای پیام
