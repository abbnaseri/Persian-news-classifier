کاهش بیماری‌های قلبی- عروقی و کلیوی در بیماران دیابتی
پژوهشگران آمریکایی در بررسی جدید خود دریافتند که مصرف نوعی داروی ضد دیابت می‌تواند میزان ابتلا به بیماری‌های قلبی-عروقی و کلیوی را در بیماران مبتلا به دیابت کاهش دهد.
به گزارش ایسنا و به نقل از نیوزبیزر، یک آزمایش بالینی که روی بیش از ۹۹۰۰ نفر در ۲۴ کشور انجام شده، نشان می‌دهد که نوعی داروی ضد دیابت می‌تواند بیماری‌های قلبی- عروقی و کلیوی را در افراد میانسال و افراد مبتلا به دیابت نوع دو کاهش دهد.
این پژوهش که طی پنج سال انجام شد، نشان داد افرادی که داروی ضد دیابت موسوم به "دولاگلوتاید"(dulaglutide) را مصرف کرده بودند، در مقایسه با افرادی که این دارو را مصرف نکرده بودند، ۱۲ درصد کمتر به مشکلات قلبی- عروقی مانند سکته و حمله قلبی دچار شدند. اثر این دارو، هم در زنان و هم در مردانی بررسی شد که برخی از آنها پیش از آزمایش به بیماری قلبی- عروقی مبتلا بودند و برخی این بیماری را نداشتند. این دارو طی دوره آزمایشی توانست پیشرفت بیماری کلیه را تا ۱۵ درصد کاهش دهد.
"هرتزل گرستاین"(Hertzel Gerstein)، پژوهشگر ارشد این پروژه گفت: افراد مبتلا به دیابت، دو برابر بیش از دیگران، به بیماری‌های قلبی- عروقی مانند سکته و حمله قلبی مبتلا می‌شوند و تا ۴۰ درصد از این افراد نیز در معرض بیماری‌های کلیوی قرار دارند. آزمایش ما نشان می‌دهد که دولاگلوتاید می‌تواند با بهبود کنترل دیابت، کاهش وزن و فشار خون در افراد میانسال مبتلا به دیابت نوع دو، به کاهش خطر ابتلاء به چنین بیماری‌هایی کمک کند.
از هر پنج فرد بالای ۶۰ سال مبتلا به دیابت، تقریباً یک نفر به دیابت مبتلا می‌شود که بیشتر دیابت نوع دو را شامل می‌شود. تقریباً ۱۰ درصد بزرگسالان در جهان، به دیابت مبتلا هستند که معادل ۴۲۵ میلیون نفر در جهان است.
دولاگلوتاید که یک بار در هفته تزریق می‌شود، می‌تواند گلوکز را کاهش دهد و به پانکراس کمک کند تا هنگام بالا بودن قند خون، مقدار مناسبی از انسولین را آزاد کند، معده را پس از مصرف غذا خالی کند و اشتها و وزن را کاهش دهد.
گرستاین افزود: شرکت‌کنندگان این آزمایش، به مدت پنج سال مورد بررسی قرار گرفتند که این زمان نسبت به پژوهش‌های پیشین، بیشتر بود. ۴۶ درصد شرکت‌کنندگان را زنان تشکیل می‌دادند و کمتر از یک سوم آنها، سابقه بیماری قلبی- عروقی داشتند. دولاگلوتاید در این آزمایش توانست به کاهش وزن، لیپوپروتئین کم‌چگالی و فشار خون کمک کند و ضربان قلب را کمی افزایش دهد. البته مصرف این دارو، برخی عوارض جانبی گوارشی از جمله یبوست را نیز به همراه داشت که میزان آن، ۴۷ درصد گزارش شد.
این پژوهش، در مجله "The Lancet" به چاپ رسید.
انتهای پیام
