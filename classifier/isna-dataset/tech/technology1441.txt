بینی با بوهای گوناگون سازگار می‌شود
پژوهشگران انگلیسی در پژوهش جدیدی دریافتند که بینی می‌تواند خود را با بوهای گوناگون محیط تطبیق دهد.
به گزارش ایسنا و به نقل از نوروساینس نیوز، پژوهش جدیدی نشان می‌دهد بینی ما می‌تواند خود را با بیشتر بوهای محیط اطرافش سازگار کند و در مورد آنها به مغز اطلاع دهد.
یافته‌های این پژوهش می‌توانند به درک چگونگی و دلیل سازگاری بینی با بوهای گوناگون کمک کنند. همچنین این یافته‌ها نشان می‌دهند که چگونه تعداد نورون‌های بینی، با افزایش سن بر حس بویایی تأثیر می‌گذارند.
بینی هنگامی بوها را احساس می‌کند که مولکول‌های اشیای موجود در محیط اطراف به حرکت درمی‌آیند و سلول‌های خاصی موسوم به "نورون‌های گیرنده" را فعال می‌کنند. در بینی موش‌ها، حدود ۱۰ میلیون نورون گیرنده وجود دارد که واکنش هر کدام براساس مولکول‌هایی که تشخیص می‌دهند، متفاوت است. هر نورون گیرنده، با بوهای متفاوتی فعال می‌شود و هر بو، گیرنده‌های متفاوتی را فعال می‌کند. بدین ترتیب، مغز برای احساس کردن هر بو باید الگوی فعالیت خاصی را بخواند یا کدگذاری کند.
"تیبریو تسیلینو"(Tiberiu Tesileanu)، دانشمند پژوهشی "مرکز زیست‌شناسی محاسباتی"(CCB) در "دانشگاه بیرمنگام"(University of Birmingham) انگلستان و نویسنده ارشد این پژوهش گفت: برخی از نورون‌های گیرنده موجود در بینی، بیش از نورون‌های دیگر مورد استفاده قرار می‌گیرند. آزمایش‌های اخیر نشان داده‌اند که روش مورد استفاده نورون‌های متفاوت می‌تواند هنگام مواجهه با بوهای گوناگون تغییر کند. ما در این پژوهش جدید، مدلی ارائه می‌دهیم که می‌تواند عملکرد نورون‌های گیرنده را توضیح دهد.
تسیلینو و گروهش، مدلی برای انواع گیرنده‌ها ارائه دادند که نشان می‌دهد بینی می‌تواند خود را از کارآمدترین روش ممکن با بوهای اطراف سازگار کند و اطلاعات خود را به مغز انتقال دهد.
وی افزود: نورون‌های گیرنده‌ای که با بوهای گوناگون فعال می‌شوند، از اهمیت بالایی برخوردارند زیرا اطلاعات بسیاری را در مورد این تنوع به مغز منتقل می‌کنند. به همین دلیل این نورون‌ها، در بینی فراوان هستند.
تسیلینو متذکر شد که برای پژوهش‌های بیشتر در این زمینه، به دانشمندان نظری و تجربی بیشتر نیاز است تا بوهای گوناگون و نحوه تشخیص آنها توسط نورون‌های گیرنده را مورد بررسی قرار دهند. به علاوه، باید آزمایش‌های بیشتری برای بررسی رابطه میان نورون‌های گیرنده و بوهای طبیعی انجام شوند و تغییر در میزان نورون‌های بینی را مورد ارزیابی قرار دهند.
این پژوهش، در مجله " eLife" به چاپ رسید.
انتهای پیام
