سرگذشت قهرمان مشهورترین عکس فضانوردی
شاید بتوان تصویر راهپیمایی آزاد بروس مک کندلس، فضانورد آمریکایی را معروف‌ترین عکس فضایی طی تقریبا 49 سال گذشته دانست. او فضانوردی است که با استفاده از یک کوله پشتی که دستگاه مانور سرنشین‌دار نامیده می‌شود نخستین راهپیمایی غیرمتصل فضایی را انجام داد و حدود ۹۷ متر از شاتل چلنجر که در سوم فوریه ۱۹۸۴ او را به همراه چهار فضانورد دیگر به مدار زمین برده بود فاصله بگیرد و در فضا شناور شود.
به گزارش ایسنا؛ مک‌کندلس این کار را در روز چهارم این مأموریت انجام داد و لقب اولین ماهواره انسانی در مدارِ زمین را گرفت. این راهپیمایی دوبار انجام شد و وی جمعاً ۵۷ دقیقه و ۱۱ ساعت در فضای بیکران غوطه ور شد.
اما این گردش فضایی را مک کندلس به راحتی به دست نیاورد و سال‌ها برای رسیدن به این نقطه تمرین‌های دشوار فضایی را انجام داد و برای سفر به مدار زمین نزدیک به ۱۸ سال صبر کرد!
بروس مک کندلس خلبان–مهندس نیروی دریایی آمریکا که درجه مهندسی برق را از دانشگاه معتبر استنفورد گرفته است, در سال ۱۹۶۶ توسط ناسا انتخاب و به جرگه فضانوردان این سازمان پیوست. در اوایل دهه ۱۹۷۰ میلادی به عنوان عضو علی البدل نخستین فضانوردان اسکای لب, آزمایشگاه مداری آمریکا انتخاب شد و پا به پای با گروه اصلی آموزش دید و تمرین کرد.
با پایان پذیرفتن طرح اسکای لب, در سال ۱۹۷۳ با آنکه می‌دانست سال‌ها ناسا انسانی به فضا نخواهد فرستاد, بر خلاف بسیاری از فضانوردان آمریکایی که استعفا دادند, صبر پیشه و به اصطلاح مویی سفید کرد تا سرانجام توانست با چلنجر به فضا سفر کند و این راهپیمایی تاریخی را به انجام برساند. البته در این سال‌ها, تمرین و آموزش را همچنان ادامه داد و عکس دوم مربوط است به دوره انتخاب او به عنوان فضانورد, تمرین و آموزش او در سال ۱۹۷۳ و بالاخره زمانی که به آرزویش رسید و در فضا راهپیمایی کرد.

انتهای پیام
