کشف مار ۳ چشم در استرالیا!
در حالی که مارهایی با چند سر قبلاً دیده شده بودند، این بار یک مار عجیب در شهر "هامپتی دو" استرالیا پیدا شده است که سه چشم دارد.
به گزارش ایسنا به نقل از تک‌تایمز، مارها مثل خیلی از موجودات دیگر در استرالیا نادر نیستند و این کشور دارای حیات وحش متنوعی است، اما کشف یک مار سه چشم مطمئناً حتی برای کسانی که با حیوانات وحشی سر و کار دارند شوکه کننده است.
این مار سه چشم از گونه "پایتون فرش" است که به نام "مونتی پایتون" نیز شناخته می‌شود که دارای سه چشم کاملاً کاربردی است و چشم اضافی روی پیشانی آن قرار دارد.
به گفته مسئولان حیات وحش استرالیا، این حیوان عجیب و غریب در کنار یک بزرگراه در نزدیکی شهر "هامپتی دو" کشف شد. این مار هنوز بچه بود و فقط حدود ۴۰ سانتیمتر طول داشت.
علاوه بر چشم اضافی، یکی دیگر از چیزهای قابل توجه در مورد آن این بود که هنگام رؤیت زنده بود، هر چند که چند روز پیش تلف شد.
"دیوید پنینگ" استادیار زیست شناسی در دانشگاه ایالتی میسوری می‌گوید: مارهای مادر اغلب بعد از تخم‌گذاری، تخم‌های بد را می‌خورند! همچنین مارهایی که دچار تغییر شکل شده‌اند و طبیعی به دنیا نیامده‌اند تنها چند روز پس از تولد می‌میرند.
مونتی پایتون هم در اواخر آوریل در سن ۲ ماهگی تلف شد.
طبق گفته دانشمندان، چشم سوم این مار حاصل یک جهش ژنتیکی مثبت بود.
مارهایی با دو یا چند سر قبلاً دیده شده بودند اما یک مار با سه چشم نه. به همین دلیل دانشمندان تصور می‌کردند که این اتفاق در این مار حاصل ترکیب دو جمجمه با هم باشد، اما عکسبرداری اشعه ایکس نشان داد که چشم سوم نتیجه ترکیب دو جمجمه با یکدیگر نیست و این مار واقعاً دارای سه چشم طبیعی با یک حفره طبیعی در وسط پیشانی است.
محققان می‌گویند چنین جهش ژنتیکی مثبتی که منجر به ایجاد یک چشم اضافی شده فوق العاده است.
"پنینگ" توضیح داد: هنگامی که شما به پیچیدگی درون جمجمه و بافت‌های عصبی فکر می‌کنید، متوجه می‌شوید که خیلی بیشتر از فقط یک چشم جدید وجود دارد، چرا که چشم سوم به یک عصب بینایی سوم نیز نیاز دارد که طرح‌بندی عادی مغز را به هم می‌زند.
کارشناسان معتقدند که این چشم سوم حاصل یک جهش طبیعی بوده که بسیار زود در مرحله رشد جنین تفاق افتاده است و بعید است که این جهش حاصل از عوامل محیطی باشد.
جهش ژنتیکی در بین خزندگان بسیار رایج است و یک بخش طبیعی از فرگشت آنهاست.
پروفسور "برایان فرای" مارشناس دانشگاه کوئینزلند می‌گوید: هر جنینی جهش خاص خود را دارد. اما این یکی گل درشت از آب در آمده است. من تاکنون یک مار سه چشم ندیده بودم، اما ما در آزمایشگاه خود یک "پایتون فرش" با دو سر داریم که دچار نوع دیگری از جهش شده است.
انتهای پیام
