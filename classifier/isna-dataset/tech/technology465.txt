احتمال وجود اقیانوس، زیر پوسته پلوتو تقویت شد
پس از کشف نشانه‌هایی از وجود آمونیاک در یخ‌های سطح سیاره پلوتو، فرضیه وجود اقیانوس‌های زیرزمینی در این سیاره تقویت شد.
به گزارش ایسنا و به نقل از اسپیس، فضاپیمای "نیوهورایزنز" (New Horizons) ناسا که در ایران با نام "افق‌های نو" شناخته می‌شود، موفق شد نشانه‌هایی از وجود آمونیاک را در یخ‌های سطح سیاره پلوتو کشف کند. پژوهشگران احتمال می‌دهند که دلیل قرمز بودن بخش‌هایی از سطح پلوتو، وجود آمونیاک باشد.
آمونیاک معمولاً مدت زیادی در فضا دوام نمی‌آورد و به سادگی با اشعه ماوراءبنفش و ذرات باردار خورشید، تجزیه می‌شود. حتی اشعه‌های کهکشانی که از همه نقاط کهکشان منتشر می‌شوند، می‌توانند آمونیاک را تجزیه کنند. وجود آمونیاک روی یخ‌های قرمز رنگ پلوتو می‌تواند نشانه‌ای مبنی بر فعالیت این سیاره و بیرون پاشیدن آب از اعماق آن باشد. این نتایج نشان می‌دهند که امکان دارد پلوتو، ویژگی‌های لازم برای تکامل زندگی را داشته باشد.
دانشمندان، داده‌های فضاپیمای نیوهورایزنز ناسا که طی مأموریت آن از سال ۲۰۱۵ گردآوری شده بود و موفق شدند نشانه‌های وجود آمونیاک را در سطح پلوتو مشاهده کنند.
"کریستینا دال اور" (Cristina Dalle Ore)، دانشمند سیاره‌شناسی ناسا در مصاحبه خود گفت: آمونیاک در سال‌های اخیر، به موضوع مهمی در پژوهش‌های سیاره‌شناسی تبدیل شده است. دلیل این موضوع شاید این باشد که آمونیاک، یکی از عناصر مهم در واکنش‌های شیمیایی به شمار می‌رود که برای زندگی مهم هستند. البته نمی‌توان گفت که یافتن آمونیاک، دلیلی بر وجود زندگی در پلوتو است زیرا هنوز از آن مطمئن نیستیم اما این موضوع به ما نشان می‌دهد که باید برای یافتن اقیانوس‌های زیرزمینی، چه قسمت‌هایی را مورد بررسی قرار دهیم.

پژوهشگران معتقدند که آمونیاک پس از قرار گرفتن روی سطح پلوتو، با آب‌هایی که از عمق آن فوران می‌کنند، ادغام می‌شود. آنها احتمال می‌دهند که منشأ این آب‌ها، اقیانوس‌های زیرزمینی باشند که زیر سطح پلوتو قرار دارند.
دال اور ادامه داد: آمونیاک در فضا، یک مولکول شکننده به شمار می‌رود؛ در نتیجه دیدن آن روی سطح پلوتو به این معناست که اخیراً در آنجا به وجود آمده است. در هر حال وجود آمونیاک در فضا، فرضیه وجود اقیانوس‌های زیرزمینی را تا حدودی تأیید می‌کند. میزان آب‌های زیرزمینی هنوز مشخص نیست.
وی افزود: برنامه بعدی ما این است که محل فوران آب و آمونیاک را روی سطح پلوتو کشف کنیم.
انتهای پیام
