تلاش دانشمند ایرانی برای استفاده از ایمپلنت ترک اعتیاد در آمریکا
یک ماشین جادویی را تصور کنید که بتواند اعتیاد را در مغز خاموش کند. این دستگاه همان چیزی است که محققان چینی برای اولین بار از آن برای درمان اعتیاد به مت‌آمفتامین(شیشه) و مشتقات تریاک استفاده می‌کنند و دکتر علی رضایی نیز به دنبال عملی کردن آن در آمریکا است.
به گزارش ایسنا و به نقل از تک‌تایمز، پزشکان بیمارستان "رویجین"(Ruijin) در چین با استفاده از تحریک عمیق مغز که یک دستگاه فلزی است که در مغز کاشته می‌شود یک آزمایش بالینی بر روی بیماران مبتلا به اعتیاد به مواد مخدر انجام دادند.
این روش بحث برانگیز قبلاً نیز برای درمان اختلالات حرکتی مثل بیماری پارکینسون استفاده شده است.
نخستین بیمار در چین که تحت این درمان قرار گرفت، یک مرد به نام "یان" است. او پس از تولد پسرش در سال ۲۰۱۱ به شیشه معتاد شده بود.
اعتیاد یان به مواد مخدر به قیمت از دست رفتن خانواده، دارایی و سلامتی‌اش تمام شد. همسرش از او طلاق گرفت و به ندرت پسرش را می‌دید و طی این سال‌ها حداقل ۱۵۰ هزار دلار به دلیل قمار از دست داد.
در مقطعی خود را برای بازپروری به یک بیمارستان معرفی کرد و به مکان جدیدی رفت تا از تأثیرات بد محیط فرار کند. حتی طب سنتی چینی را نیز فرا گرفت اما هیچکدام از این کارها جواب نداد و دوباره به سمت مواد مخدر کشیده شد.
سرانجام تصمیم گرفت تا با روش تحریک عمیق مغزی درمان شود. دکتر "لی دیان‌یو" جراح بیمارستان رویجین یک سوراخ در جمجمه یان حفر کرد و دو الکترود در قسمت "نوکلئوس اکیومبنس" مغزش قرار داد که یک ساختار کوچک در نزدیکی پیشامغز است. این قسمت از مغز به اعتیاد مربوط است.
پس از انجام عمل اول، یان تحت جراحی دوم قرار گرفت که در آن یک باتری در قفسه سینه‌اش کار گذاشته شد تا الکترودهای موجود در سرش را تأمین کند.
جراح یان تبلتی دارد که می‌تواند دستگاه کاشه شده در مغز یان را تنظیم کند. وی می‌تواند احساسات یان را به وسیله این دستگاه کنترل کند و با فشار یک دکمه موجب ایجاد حس هیجان یا اضطراب در یان شود.
یان گفت: این دستگاه جادویی است. جراحم آن را تنظیم می‌کند تا من را شاد کند و شاد می‌شوم. تنظیم می‌کند تا مضطرب شوم و مضطرب می‌شوم.
یان پس از شش ماه گفت که از مواد مخدر پاک شده است و دیگر اعتیاد ندارد. هنگامی که او ابتدا درمان را شروع کرد لاغر و بیمار بود و چهره تکیده‌ای داشت. اما حالا پوست او روشن شده و ۹ کیلو وزن اضافه کرده است. وی سعی کرد به همسر سابقش بازگردد اما همسرش مجدداً ازدواج کرده بود و یک بچه هم در راه داشت.
چین به دلیل قوانین سختگیرانه ضد مواد مخدر، معتادان را به درمان اجباری و توانبخشی وادار می‌کند. این کشور دارای جمعیت وسیعی از بیماران مبتلا به اعتیاد است و دولت از بودجه خود به شرکت‌های تحریک عمیق مغزی کمک می‌کند.
در حال حاضر شش آزمایشگاه بالینی تحریک عمیق مغزی در چین وجود دارد.
دانشمندان در اروپا در حال بحث درباره انجام چنین روشی هستند، در حالی که ایالات متحده به دلیل مسائل اخلاقی و اجتماعی پیچیده آن به این درمان چراغ سبز نشان نداده است.
البته این بدان معنا نیست که آمریکا هیچ تلاشی در این راه انجام نداده است. در واقع محققان دانشگاه ویرجینیای غربی در انتظار تأیید سازمان غذا و دارو هستند تا بتوانند یک آزمایش بالینی کوچک را با استفاده از تحریک عمیق مغزی برای درمان اعتیاد به مواد مخدر آغاز کنند.
دکتر "علی رضایی" سرپرست این آزمایش گفت: مردم به خاطر اعتیاد جان خود را از دست می‌دهند. زندگی آنها ویران شده است. این یک مشکل مغزی است. ما باید همه گزینه‌ها را بررسی کنیم.
نتایج این درمان در چین در مطالعات مختلف، متفاوت است. یک گزارش نشان داد که بیماران مبتلا به اعتیاد هروئین پس از دریافت درمان تحریک عمیق مغزی فوت کردند. در حالی که یک گزارش دیگر می‌گوید که پنج نفر از هشت بیمار مبتلا به اعتیاد هروئین پس از این جراحی موفق به ترک اعتیاد شدند.
در نهایت پزشکان چینی از روش تحریک عمیق مغزی برای درمان اعتیاد به مواد مخدر استفاده می‌کنند. درمان تحریک عمیق مغزی نیاز به استفاده از ایمپلنت‌های مغز دارد که یک روش بحث انگیز است که هنوز در ایالات متحده محل مناقشه است.
انتهای پیام
