وضع قوانین بین‌المللی برای اخلاق هوش مصنوعی!
برخی شرکت‌های آمریکایی قبلاً در مورد آموزش اخلاقیات به هوش مصنوعی و وضع قوانین در این باب صحبت کرده بودند. در حال حاضر دولت این کشور با همکاری چند کشور دیگر وارد عمل شده است.
به گزارش ایسنا و به نقل از انگجت، ایالات متحده آمریکا با همکاری سازمان توسعه و همکاری‌های اقتصادی و چند کشور دیگر به دنبال ارائه دستورالعمل‌های غیر الزام آور برای ایجاد و استفاده از هوش مصنوعی هستند.
این دستورالعمل‌ها به شرکت‌های توسعه دهنده هوش مصنوعی توصیه می‌کند به هوش مصنوعی خود احترام به حقوق بشر، ارزش‌ها و هنجارهای دموکراتیک و قانون را آموزش دهند.
همچنین سیستم‌های هوش مصنوعی باید برای کاربران ایمن، باز و واضح باشند و کسانی که هوش مصنوعی را می‌سازند و از آن استفاده می‌کنند باید مسئولیت اقدامات خود را بر عهده بگیرند و شفافیت داشته باشند.
این دستورالعمل‌ها همچنین به دولت‌ها برای افزایش بودجه توسعه هوش مصنوعی و ایجاد چارچوب‌هایی برای محقق کردن تحقیقات در این زمینه به برنامه‌های کاربردی در دنیای واقعی کمک می‌کند.
قرار است این دستورالعمل‌ها که حاصل کار و تلاش ۵۰ کارشناس در بخش‌های عمومی و خصوصی از جمله دولت‌ها و شرکت‌های فناوری است، در تاریخ ۲۲ ماه مه منتشر شود.
این همکاری غیر منتظره نیست. دونالد ترامپ رئیس جمهور آمریکا به این موضوع در دستور اولویت‌بندی هوش مصنوعی اشاره کرده بود. شرکت‌های آمریکایی و نهادهای دولتی نیز بر استفاده مثبت از هوش مصنوعی اصرار دارند.
نگرانی این است که ممکن است به این اصول عمل نشود. در حالی که این اصول می‌توانند به شکل‌گیری قوانین مفید کمک کنند، اما هیچ تعهدی برای احترام به آنها وجود ندارد. همچنین، این دستورالعمل تنها بر تعداد کمی از کشورها تأثیر می‌گذارد که مثلاً چین که به سوءاستفاده از هوش مصنوعی برای تجاوز به حریم خصوصی و نقض آزادی بیان شناخته شده در جمع آنها نیست.
ابلاغ این دستورالعمل یک جهش در مسیر درست است، اما تنها یک گام کوچک است و اقدامات لازم برای آموزش اخلاقیات به هوش مصنوعی باید بیشتر و بیشتر شود.
انتهای پیام
