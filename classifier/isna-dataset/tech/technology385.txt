سیرک آلمانی دست از سر حیوانات برداشت
سیرک "رونوکالی"(Circus Roncalli) آلمان اخیراً دست از استفاده از حیوانات برداشته است و به جای حیوانات از فناوری هولوگرام استفاده کرده است.
به گزارش ایسنا، سیرک "رونوکالی" پروژکتورهای سه‌بعدی را جایگزین حیوانات کرده است. این سیرک باسابقه گفته است استفاده از حیوانات بسیار ظالمانه است و در این صنعت به آنها بسیار ظلم می‌شود و به همین منظور ما از فناوری هولوگرام استفاده کردیم.
تمام نگاری یا هولوگرافی(Holography) روشی از تصویربرداری و تولید تصاویر سه‌بعدی است. حیوانات هولوگرافیک عظیم هستند و عرض بدنشان حدود ۳۲ متر از صحنه را پر می‌کند.
تصاویر هولوگرافیک حیوانات از هر صندلی در سیرک قابل مشاهده هستند. سیرک مذکور با همکاری "بلوباکس"(Bluebox) موفق به ایجاد تصاویر گرافیکی خیره کننده شد. بلوباکس پروژکتورهای شرکت "اوپتوما"(Optoma) را برای ایجاد تصاویر ۳ بعدی انتخاب کرد. یازده پروژکتور ZU 850 لیزری برای ساخت هولوگرافیک حیواناتی مانند اسب و شیر استفاده شد.
فناوری هولوگرام توسط "یوری دنیسیوک"(Yuri Denisyuk) از اتحاد جماهیر شوروی و "امت لیث"(Emmett Leith) و "جوریس یوپاتنیکس"(Juris Upatnieks) از "دانشگاه میشیگان" توسعه داده شد.


هولوگرام
هولوگرام یا تمام‌نگاری از نظر ثبت اطلاعات بر روی فیلم، به عکاسی شباهت دارد، اما شیوه‌ها و وسایل کار برای ایجاد این تصویر کاملاً متفاوتند. در هولوگرام یا تمام نگاری اطلاعات مربوط به هر سه بُعد در تصویر ثبت شده است و ناظر از دیدن تمام‌نگاشت احساس برجستگی در تصویر می‌کند. حتی بیش از آنچه در برجسته‌بینی معمول است، بُعد در برجسته‌نمایی را به تعبیری می‌شود "بعد کاذب" نامید، چون فقط از یک زاویه (همان زاویه‌ای که دوربین‌ها موقع عکسبرداری مستقر بوده‌اند) می‌شود تصویر را مشاهده کرد، در حالیکه در تمام‌نگاری، منظرهٔ بازسازی شده را از زوایای متعدد می‌توان دید و ناظر با حرکت دادن سر خود، تأثیر ناشی از اختلاف منظر را حس خواهد کرد. تهیه تمام‌نگاشت (هولوگرام) و ثبت تصویر روی فیلم عکاسی انجام می‌گیرد، اما برای درک تفاوت میان دو شیوه لازم است طبیعت نور بررسی شود.
نور مرئی شکلی از تابش الکترومغناطیسی است. فاصلهٔ دو قله در حرکت موجی را طول موج و تعداد نوسان‌ها را در هر ثانیه فرکانس یا بسامد حرکت موج می‌نامند. حاصل‌ضرب بسامد در طول موج نیز سرعت انتشار خوانده می‌شود و چون سرعت انتشار نور ثابت است، در بسامد بالا طول موج‌ها کوتاه‌ترند. منابع نوری که در عکاسی متعارف از آن‌ها استفاده می‌شود نور خورشید یا روشنایی حاصل از چراغ‌های برق است. فرکانس این نوع منابع نور بسیار گسترده‌است و نورهای فرابنفش تا فروسرخ را در بر می‌گیرد. به دلیل ماهیت نامنظم نور سفید از این نوع نور نمی‌توان برای ثبت اطلاعات مربوط به عمق منظره در هولوگرام استفاده کرد.
انتهای پیام
