اپل مانع از مرگ کودکان مبتلا به آسم خواهد شد
گفته می‌شود شرکت اپل یک استارتاپ فعال در زمینه نظارت بر آسم کودکان موسوم به "Tueo Health" را خریداری کرده است تا مانع از مرگ کودکان مبتلا به آسم در هنگام خواب شود.
به گزارش ایسنا و به نقل از انگجت، اپل اکنون یک استارتاپ به نام "Tueo Health" را در اختیار دارد که در حال کار بر روی توسعه یک برنامه برای کمک به والدین در نظارت بر علائم آسم کودکان خود در حال خواب است.
مدیر عامل و مدیر اجرایی این استارتاپ اواخر سال گذشته نام کارفرمای خود را در شبکه اجتماعی لینکدین (LinkedIn) به اپل تغییر داد تا نشان دهد که این معامله انجام شده است. البته اپل هنوز در این مورد اظهار نظر نکرده است.
"تیم کوک"، مدیر عامل شرکت اپل در ماه جاری اعلام کرد که این شرکت هر چند هفته یک‌بار یک کسب و کار را با تمرکز بر به خدمت گرفتن استعدادها و مالکیت معنوی خریداری می‌کند. روشن نیست که اپل چقدر برای خرید این استارتاپ هزینه کرده است؛ اما می‌دانیم که این شرکت در حال کار بر روی برنامه‌ای است که به حسگرهای تنفسی متصل می‌شود تا علائم آسم را نظارت کند. بنابراین اگر تنفس کودک در طول شب تغییر کند، این برنامه به والدین هشدار می‌دهد.
واضح است که اپل به گسترش خدمات بهداشتی و سلامتی خود علاقه‌مند است و این علاقه از ویژگی‌های تشخیص علائم حیاتی و تشخیص افتادن روی زمین و سقوط در اپل واچ‌های سری ۴ به روشنی دیده شد.
گزارش‌ها حاکی از آن است که اپل در کنفرانس جهانی توسعه دهندگان در اوایل ماه آینده چندین ویژگی جدید خدمات سلامت را برای iOS 13 ارائه خواهد داد.
انتهای پیام
