سلول‌های مرده می‌توانند عملکرد سیستم ایمنی را مختل کنند
پژوهشگران انگلیسی در بررسی جدید خود دریافتند که سلول‌های مرده می‌توانند نحوه واکنش سلول‌های ایمنی بدن را نسبت به عفونت مختل کنند.
به گزارش ایسنا و به نقل از مدیکال‌اکسپرس، پژوهشی که در "دانشگاه شفیلد"(University of Sheffield) انگلیس انجام شده، می‌تواند راه را برای درمان‌های جدیدی هموار کند که نحوه عملکرد سلول‌های ایمنی بدن را در محافظت از مکان‌های آسیب دیده مشخص می‌کنند.
این پژوهش نشان می‌دهد که سلول‌های مرده، واکنش ایمنی بدن را مختل و آن را در برابر عفونت تضعیف می‌کنند. سلول‌هایی که در فرآیند مرگ موسوم به "خزان یاخته‌ای"(apoptosis) قرار دارند، می‌توانند عملکرد طبیعی سلول‌های ایمنی موسوم به "درشت‌خوار"(Macrophage) را مختل کنند. درشت‌خوارها، سلول‌هایی با قدرت بیگانه‌خواری هستند که سلول‌های مرده و بقایای سلولی را به درون خود می‌کشند و آنها را از بین می‌برند. مختل شدن عملکرد درشت‌خوارها می‌تواند بر نحوه واکنش آنها نسبت به زخم و بازرسی بدن برای یافتن عفونت مؤثر باشد.
یافته‌های این پژوهش نشان می‌دهند که سلول‌های ایمنی می‌توانند پاکسازی سلول‌های مرده‌ای که به سوی نواحی آسیب‌دیده بدن می‌روند و به نقص واکنش ایمنی منجر می‌شوند، تحت تأثیر قرار دهند.
شاید این پژوهش که برای درک عملکرد سلول‌های ایمنی در کنترل این فرآیند صورت گرفته، بتواند راه را برای درمان‌های جدیدی هموار کند که به افزایش کارایی سلول‌های ایمنی در بهبود فرآیند ترمیم منجر می‌شوند. این پژوهش، بینش‌های جدیدی در مورد مکانیسم کنترل‌کننده سلول‌های ایمنی بدن ارائه می‌دهد.

دکتر "ایوان اوانز"(Iwan Evans)، استاد بخش بیماری‌های عفونی، ایمنی و قلبی- عروقی دانشگاه شفیلد و از نویسندگان این پروژه گفت: روزانه میلیاردها سلول در بدن ما می‌میرند و بسیاری از آنها توسط سلول‌های ایمنی پاکسازی می‌شوند. اگر در فرآیند پاکسازی اشتباهی صورت بگیرد، می‌تواند به آسیب دیدن سیستم ایمنی منجر شود. واکنش‌های ایمنی بیش از حد و یا نامناسب می‌توانند عامل بیماری‌های گوناگونی از جمله سرطان باشند. این پژوهش، فرآیندهای زیستی بنیادی که روزانه در بدن صورت می‌گیرند و برای سلامت آن ضروری هستند، مورد بررسی قرار می‌دهد.
بررسی تعامل میان سلول‌های مرده و سلول‌های ایمنی، با استفاده از مگس‌های میوه‌ای صورت گرفت که سلول‌های ایمنی آنها شباهت زیادی با سلول‌های ایمنی انسان دارند. این پژوهش، نقش پروتئینی موسوم به "Simu" را نیز برای نگه داشتن سلول‌های ایمنی در نواحی آسیب‌دیده مشخص می‌کند.
"هانا رودی"(Hannah Roddie)، پژوهشگر بخش بیماری‌های عفونی، ایمنی و قلبی- عروقی دانشگاه شفیلد و از نویسندگان این پژوهش گفت: این بررسی نشان می‌دهد که واکنش سلول‌های ایمنی مگس میوه نسبت به زخم و سلول‌های مرده، بیش از آنچه تصور می‌شد شبیه به واکنش سلول‌های ایمنی انسان است. ما در حال حاضر در جستجوی سیگنال‌هایی هستیم که درشت‌خوارها برای ردیابی سلول‌های مرده از آنها استفاده می‌کنند.
این پژوهش، در مجله "PLOS Biology" به چاپ رسید.
انتهای پیام
