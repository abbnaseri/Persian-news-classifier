قمقمه‌ای که خود را پاکسازی می‌کند
یک استارتاپ آمریکایی قمقمه‌ای ساخته است که خود و آب درون ظرف را پاکسازی می‌کند.
به گزارش ایسنا و به نقل از دیلی‌میل، اغلب افرادی که از قمقمه آب استفاده می‌کنند، به ندرت پیش می‌آید که آن را بشویند.
مطالعات نشان می‌دهد که این ظروف محیطی برای تجمع بسیاری از باکتری‌ها از قبیل "استافیلوکوک اورئوس" و "اشریشیا کلی"هستند.
در این راستا یک استارتاپ در "سان فرانسیسکو" راه‌حلی برای این موضوع پیدا کرده و مدعی شده که یک قمقمه آب تولید کرده است که خودش را تمیز می‌کند.
این قمقمه که توسط شرکت "LARQ" ساخته شده است، ۹۵ دلار قیمت دارد و از پتنتی استفاده می‌کند که در آن آب در داخل ظرف مورد نظر پاکسازی و استریلیزه می‌شود.
استفاده از این فناوری سبب می‌شود ۹۹.۹۹۹۹ درصد باکتری‌ها از بین بروند.

این قمقمه بادوام بوده و سطحی صاف دارد و قادر است مایعات را تا چند ساعت خنک نگه دارد.
مهم‌ترین نکته قابل توجه قمقمه این است که ویروس‌ها و باکتری‌هایی را که در محیط مرطوب وجود دارند را نابود می‌سازد.
قمقمه "LARQ" پس از سه هفته استفاده روزانه، بوی بدی در سطح داخلی خود و آب موجود ایجاد نمی‌کند و بدون استفاده از جیوه، فیلتر و یا ازون آب را پاک می‌کند.
این محصول هر دو ساعت یک بار به طور مختصر خود را پاکسازی می‌کند و به هنگام انجام این کار نیز یک نور آبی رنگ در بالای قمقمه به مدت ۱۰ ثانیه روشن می‌شود.

تجزیه و تحلیل آزمایش‌های قمقمه نشان می‌دهد که در عرض یک دقیقه باکتری "اشریشیا کلی" را نابود کرد.
این قمقمه فعلاً تنها برای استفاده از آب طراحی شده است.
انتهای پیام
