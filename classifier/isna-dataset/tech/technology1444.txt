بازیافت بقایای موشک‌ها توسط ربات‌ها
ارتش آمریکا سیستمی رباتیک ساخته که بقایای مهمات جنگی را به طور خودکار بازیافت می‌کند. 
به گزارش ایسنا و به نقل از گیزمگ، محققان "آزمایشگاه ملی سندیا"(SNL) در ایالت نیومکزیکو آمریکا به دستور ارتش ۷۰۰ هزار سیستم چندمنظوره پرتاب موشکی را از رده خارج کردند.
این کار به تازگی با استفاده از ۹ سیستم رباتیک خودکار که توسط مهندسان "آزمایشگاه ملی سندیا" برنامه‌ریزی شده‌، انجام شده است.
این سیستم رباتیک جدید نه‌ تنها باعث می‌شود امحاء موشک‌ها سریع‌تر و ایمن‌تر انجام شود، بلکه به ارتش آمریکا اجازه می‌دهد برای اولین بار اجزای یک موشک را بازیافت کنند.
از زمان اختراع باروت تاکنون، نابودی مهمات منسوخ شده مشکلی جدی برای بشر بوده است.
راهکارهایی که تاکنون برای نابودی موشک‌ها و یا مهمات استفاده شده است، گزینه‌هایی همچون انفجار، دفن، سوزاندن و یا دفع آن‌ها در دریا بوده است.
هیچ‌کدام از این روش‌ها ایده‌آل نبوده و تمامی آن‌ها علاوه بر گران قیمت بودن، مشکلات زیست محیطی و ایمنی ایجاد می‌کردند.
بنابراین می‌توان گفت پیدا کردن یک راه جایگزین برای نابودی مهمات حائز اهمیت است.
به عنوان مثال یکی از این مهمات سیستم چندگانه پرتاب موشکی است که طی جنگ سرد توسط کشورهای بریتانیا، آمریکا، فرانسه، آلمان غربی و ایتالیا استفاده شد.
سیستم رباتیک "SNL" کلاهک‌های آلومینیومی، بدنه‌های فولادی نارنجک و مس را بازیافت می‌کند.
گرچه که ربات‌ها توسط انسان به کنترل درمی‌آیند، ولی چون این سیستم خودکار است، به انسان آسیب وارد نمی‌کند و برای تشخیص هرگونه اختلال در موشک‌ها از دید رایانه‌ای استفاده می‌کند.
انتهای پیام
