صندلی غیرمعمول برای پرواز اولین فضانورد رباتی به فضا
یک منبع مطلع در صنایع موشکی و فضایی روسیه به خبرگزاری ریانووستی گفته است آدم آهنی "فدور" که قرار است در روز ۲۲ اوت به عنوان اولین فضانورد رباتی با ناو کیهانی سایوز ام. اس -۱۴ به ایستگاه فضایی بین‌المللی پرواز کند، با یک صندلی مخصوص ساخته شده از آلیاژی آلومینیوم راهی مدار زمین خواهد شد.
به گزارش ایسنا، این منبع در مورد دلیل استفاده از این صندلی غیرمعمول می‌گوید: "وزن و ابعاد آدم آهنی فدور (FEDOR - Final Experimental Demonstration Object Research) تا حدودی بیشتر از فضانوردان است، بنابراین به جای صندلی سنتی، متخصصان شرکت صنایع موشکی و فضایی انرگیا در ابعاد فدور، قاب خاصی از آلیاژهای آلومینیومی ساخته‌اند که اجزا و مکانیزم‌های آن را از تأثیرات خارجی محافظت می‌کنند."  در حال حاضر شرکت انرگیا در حال انجام آزمایش وضعیت استقرار ربات در پرواز "صندلی" است.  "فدور" تحقیق نهایی آزمایش تجربی اولین ربات انسانی است که توسط بنیاد پیشرفته تحقیق (Advanced Research Foundation) روسیه با همکاری انجمن مهندسی فناوری مهندسی آندروید (Android Technological Engineering Association) بر اساس درخواست وزارت حوادث غیرمترقبه به عنوان یک ربات نجاتگر ساخته شده است.
در ابتدا، ربات در چارچوب پروژه آواتار (Avatar project) ساخته شد. این برنامه که تحت عنوان طرح ۲۰۴۵ توسط کارآفرین روسی به نام "دیمیتری ایتسوکوف" (Dmitry Itskov) در فوریه ۲۰۱۱ ارائه شد، تحقیق و کار در زمینه سیستم عصبی بدن انسان، رباتیک، اعضای بدن و سیستم‌های مصنوعی را مد نظر دارد.
"دیمیتری راگوزین" که در آن زمان به عنوان معاون نخست وزیر مشغول به کار بود، نام "فدور" را به این آدم آهنی داد. "فدور" اولین ربات دنیا به شمار می‌رود که یاد گرفته چطور در دیوار شکاف بوجود بیاورد یا با دو دست شلیک کند.  در سال ۲۰۱۸ یک منبع در صنایع موشکی و فضایی روسیه به خبرگزاری ریا نووستی گفته بود که "روسکاسموس" در حال بررسی امکان پرواز دو ربات به صورت همزمان به ایستگاه فضایی بین‌المللی با سفینه سایوز در سال ۲۰۱۹ در چارچوب برنامه‌ای تحت عنوان نام "سایبرکیک" (cyberkick) است. قرار است در سال‌های آینده، "فدور" اولین آزمایشگر فدراتسیا، ناو کیهانی سرنشیندار روسیه شود که قرار است جایگزین سفینه سایوز شود.


انتهای پیام
