"هایابوسا۲ " پس از لمس ریوگو از آن عکس گرفت
"آژانس پژوهش‌های هوافضای ژاپن" اعلام کرد فضاپیمای ژاپنی "هایابوسا ۲"(Hayabusa ۲) لحظاتی پس از لمس ریوگو موفق به ثبت تصویری از آن شد.
به گزارش ایسنا و به نقل از گیزمگ، کاوشگر فضایی"هایابوسا ۲" هفته گذشته در نزدیک‌ترین حالت به سیارک "ریوگو" قرار گرفت و سرانجام موفق به لمس سطح این سیارک شد.
اکنون "آژانس پژوهش‌های هوافضای ژاپن" یا "جاکسا"(JAXA) تصویری را منتشر کرده است که لحظاتی پس از لمس این سیارک توسط فضاپیمای ژاپنی "هایابوسا ۲" ثبت شده است.
فضاپیمای ژاپنی "هایابوسا ۲" در نهایت در روز جمعه گذشته پس از گذشت بیش از چهار سال موفق به لمس سیارک ریوگو شد.
فضاپیمای مذکور طی این مأموریت موفق به جمع‌آوری نمونه‌هایی شده است که تمام آنها می‌توانند به دانشمندان در کشف ساختار سیستم منظومه شمسی کمک کنند. هایابوسا ۲ اکنون به موقعیت اصلی خود باز گشته است و در ارتفاع حدود ۲۰ کیلومتر در حال چرخش به دور سیارک یاد شده است.
مواد جمع آوری شده از سیارک ریوگو، ذخیره خواهد شد. انتظار می‌رود این فضاپیما با نمونه‌هایی که جمع آوری کرده است در سال ۲۰۲۰ به زمین بازگردد.
تصویر فوق حدود یک دقیقه پس از تماس هایابوسا۲ و از ارتفاع حدود ۲۵ متر (۸۲ فوت) از سیارک مذکور ثبت شده است.
"هایابوسا ۲"
هایابوسا ۲ یک مأموریت بازگرداندن نمونهٔ سیارک ریوگو ۱۶۲۱۷۳ توسط آژانس فضایی ژاپن، جاکسا است. این مأموریت ادامه برنامهٔ هایابوسا و با توجه به نقاط ضعف و موفقیت‌های آن فضاپیما و استفاده از درس‌های آموخته شده از آن مأموریت است. این فضاپیما در ۲۷ ژوئن ۲۰۱۸ به ریوگو ۱۶۲۱۷۳ رسید.
این فضاپیما ویژگی‌های موتورهای با پیشرانه یونی، تکنولوژی هدایت و ناوبری پیشرفته و به روز شده، آنتن و سیستم‌های تنظیم حالت برخوردار است.
سیارک ۱۶۲۱۷۳ ریوگو یکی از سیارک‌های آپولو است. این سیارک از نوع نادر طیفی Cg، یعنی داشتن کیفیت هر دو نوع سیارک نوع C و سیارک نوع G است.
انتهای پیام
