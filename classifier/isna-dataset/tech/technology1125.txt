تشخیص علائم اولیه سرطان با یک فناوری تصویربرداری جدید
 پژوهشگران "دانشگاه ادینبرو" اسکاتلند یک فناوری تصویربرداری جدید را برای نشان دادن آنچه که سلولها به عنوان غذا مصرف می‌کنند، توسعه داده‌اند که این فناوری می‌تواند به تشخیص و درمان بیماری‌هایی نظیر سرطان کمک کند.


به گزارش ایسنا و به نقل از گیزمگ، پژوهشگران اسکاتلندی اخیراً موفق به توسعه ابزار ردیابی جدیدی شده اند که از آن می‌توانند برای مشاهده تغییرات در نحوه مصرف غذای مورد نیاز سلول‌ها استفاده کنند زیرا برخی تغییرات در عادات غذایی سلول‌ها می‌تواند نشانه‌ای از وجود یک بیماری خطرناک باشد.
این مطالعه به درک ما از نحوه مصرف گلوکز سلول‌ها و مولکول‌های دیگر برای حفظ سلامت کمک خواهد کرد. همانطور که سلول‌ها تکامل یافته و عملکردهای مختلفی را در بر می‌گیرند، ممکن است عادت‌های غذایی جدیدی را برای تأمین فعالیت‌های جدیدشان در نظر بگیرند. تشخیص زوهنگام این تغییرات می‌تواند بسیار ارزشمند باشد و به دانشمندان در تشخیص زودهنگام سرطان کمک کند.
دکتر "مارک وندرل" (Marc Vendrel) نویسنده ارشد این مطالعه از دانشگاه ادینبرو گفت: ما روش‌های بسیار کمی برای اندازه گیری میزان تغذیه سلول‌ها برای تولید انرژی که به عنوان متابولیسم سلول شناخته می‌شود، در دست داریم اما این فناوری نوین که توسعه داده‌ایم ما را قادر می‌سازد تا به طور همزمان و با استفاده از میکروسکوپ‌ها، متابولیت‌های مختلف را در سلول‌های زنده شناسایی کنیم.
اجزای شرکت‌کننده در سوخت و ساز سلولی(متابولیسم یا دگرگشت) را "متابولیت"(به Metabolite) می‌نامند. در واقع متابولیت‌ها ترکیبات واسطه و محصول سوخت و ساز سلول زنده هستند.
وندرل و دیگر پژوهشگران طی این مطالعه مولکول‌های شیمیایی کوچک را ایجاد کرده‌اند که هنگام اتصال به مولکول‌های خاصی که سلول‌ها می‌خورند، روشن می‌شوند. آنها پس از انجام این کار آزمایش‌هایی را بر روی جنین زنده گورخرماهی و زمانیکه آنها مولکول‌های گلوکز را مصرف کردند انجام دادند و مشاهده کردند این مولکول‌ها پس از مصرف گلوکز روشن شده اند.
پس از انجام آزمایشات پژوهشگران اظهار کردند از این فناوری می‌توان بدون ایجاد هرگونه مشکلی برای روشن کردن مولکول‌های مختلف، به طور بالقوه به عنوان چراغ‌های هشدار دهنده برای انواع بیماری‌ها، از جمله سرطان استفاده کرد.
وندرل در انتها افزود: این یک پیشرفت بسیار مهم برای درک متابولیسم سلول‌های بیمار است و ما امیدواریم که به بهبود درمان کمک کند.
یافته‌های این مطالعه در مجله "Angewandte Chemie "منتشر شد.
انتهای پیام
