"فالکون هوی" به همراه خاکستر اجساد 152 نفر به فضا رفت+فیلم
موشک "فالکون هوی"(Falcon Heavy) شرکت "اسپیس ایکس" امروز به فضا پرتاب شد و این برای اولین بار بود که این موشک در تاریکی شب به فضا رفت. 
به گزارش ایسنا و به نقل از اسپیس‌، بنا به گزارش رسمی شرکت فضایی "اسپیس ایکس"( SpaceX) امروز، ۲۵ ژوئن موشک "فالکون هوی" در ساعت ۲:۳۰ به وقت EDT و ۱۱ صبح به وقت تهران به فضا پرتاب شد.
محل پرتاب پایگاه فضایی "کندی" در فلوریدا بود. در این مأموریت ۲۴ ماهواره مختلف توسط فالکون هوی به فضا پرتاب شد.
یکی از این ماهواره‌ها حاوی ۱۵۲ کپسول فلزی بود که در آن‌ها خاکستر ۱۵۲ پرسنل متوفی ناسا ریخته شده است.
خانواده‌های این فوت‌شدگان، خاکستر عزیزان خود را از طریق شرکت "Celestis DNA" به فضا فرستادند.
این شرکت بقای افراد فوت شده را برای رفتن به فضا در فضاپیماهای مختلف آماده‌سازی می‌کند.
هر یک از این خانواده‌ها در سال ۲۰۱۸ میلادی، بیش از ۵ هزار دلار پرداخت کردند تا هفت گرم از خاکستر عزیزان خود را به فضا ارسال کنند.
در یک سمت هر کپسول فلزی حاوی خاکستر، با استفاده از قلم‌زنی یک پیام احساسی هم نوشته شده که با متنی که روی سنگ قبر این افراد درج شده، یکسان است.
پیش از این هم خاکستر چندین محقق و فضانورد مشهور به مدار ارسال شده است.
پرتاب امروز "پرواز میراث" نام گرفته و یکی از تاریخیترین پرتاب‌های فالکون هوی به شمار می‌آید.

مرورگر شما از ویدئو پشتیبانی نمی‌کند.
فایل آن‌را از اینجا دانلود کنید: video/mp4

انتهای پیام
