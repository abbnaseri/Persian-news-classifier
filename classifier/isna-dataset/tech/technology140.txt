نقش هوش مصنوعی در کاهش انتشار گازهای گلخانه‌ای
کارشناسان هاروارد، ام. آی. تی، گوگل و مایکروسافت بر این باورند که ابزارهای هوش مصنوعی می‌تواند در کاهش انتشار گازهای گلخانه‌ای مؤثر باشند.
به گزارش ایسنا و به نقل از سی نت، در یک مقاله منتشر شده در اوایل ماه جاری، یک تیم از کارشناسان یادگیری ماشین اظهار کردند که ابزارهای هوش مصنوعی می‌تواند به طور قابل توجهی از انتشار کربن و گازهای گلخانه‌ای جلوگیری کند.
کارشناسان دانشگاه هاروارد، ام. آی. تی، گوگل و مایکروسافت اخیراً اظهار کرده‌اند با استفاده از فناوری هوش مصنوعی و یادگیری ماشین می‌توان تغییرات بزرگی در سیستم حمل و نقل به وجود آورد که این امر سبب کاهش انتشار گازهای گلخانه‌ای می‌شود.
گاز گلخانه‌ای به گازی که در جو یک سیاره وجود دارد گفته می‌شود که در محدودهٔ فرو سرخ به جذب و انتشار پرتوها می‌پردازد. گازهای گلخانه‌ای موجود در جو زمین که به‌طور طبیعی در آن وجود دارند شامل بخار آب، کربن دی‌اکسید، متان، دی نیتروژن مونوکسید و اوزون هستند اما فعالیت‌های بشری، بر میزان بسیاری از این گازها در جو افزوده‌است.
به گفته کارشناسان با کمک ابزارهای هوش مصنوعی می‌توان تا سال ۲۰۵۰ انتشار گازهای گلخانه‌ای را ۲۰ تا ۳۷ درصد کاهش داد.
پژوهشگران طی این مطالعه گفتند علاوه بر استفاده از هوش مصنوعی، تمام شرکت‌های جهان همانند شرکت ال‌جی نیز می‌بایست برای کاهش انتشار گازهای گلخانه‌ای کاری کنند. شرکت ال‌جی اخیراً طی اقدامی از پروژه خود به نام" کربن صفر" (Zero Carbon) خود پرده برداشت. طی این پروژه، قرار است ال‌جی انتشار کربن ناشی از ساز و کارهای جهانی خود تا سال ۲۰۳۰ به صفر برساند.
انتهای پیام
