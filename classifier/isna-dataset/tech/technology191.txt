عملکرد ضعیف دانشگاه‌های آمریکا/پیشرفت دانشگاه‌های چینی و خاورمیانه
رتبه‌بندی "کیو اس"(QS) دانشگاههای جهان به تازگی منتشر شد که در این رتبه‌بندی دانشگاه‌های آمریکا بدترین عملکرد خود طی ۱۶ سال اخیر را داشته‌اند.
به گزارش ایسنا و به نقل از یودبلیو نیوز، به تازگی شانزدهمین رتبه‌بندی‌جهانی دانشگاه‌های دنیا موسوم به QS منتشر شد که "مؤسسه فناوری ماساچوست"(MIT) موفق به کسب رتبه نخست شد. این دانشگاه هشت سال متوالی است که جایگاه اول را به خود اختصاص می‌دهد.
معیار رتبه‌بندی هم بر پایه‌های آکادمیک، میزان استخدام فارغ‌التحصیلان دانشگاه‌ها، نسبت دانشجو به پرسنل دانشگاه، تأثیر تحقیقات و میزان بین‌المللی بودن آنها در نظر گرفته شد.
در رتبه‌بندی "QS"، هزار دانشگاه از ۸۲ مکان مختلف مورد بررسی قرار گرفتند.
همچنین در این رتبه‌بندی ۱۱.۸ میلیون مقاله تحقیقاتی و ۹۴ هزار عضو دانشگاهی تجزیه و تحلیل شدند.
عملکرد بسیار ضعیف دانشگاه‌های آمریکا در این ویرایش جدید نشان می‌دهد که دانشگاه‌های این کشور تنها ۱۶ درصد نسبت به رتبه‌بندی پیشین ارتقا پیدا کرده‌اند.
۷۲.۶ درصد از ۱۵۷ دانشگاه آمریکایی که رتبه‌بندی شدند، جایگاه پایین‌تری را نسبت به سال گذشته کسب کردند.
عملکرد ضعیف دانشگاه‌های انگلیس هم نشان می‌دهد که ۶۶ درصد از دانشگاه‌های این کشور جایگاه خود را از دست داده‌اند.
"بن سوتر"(Ben Sowter) مدیر بخش تحقیقات QS اظهار کرد، آمریکا ضعف بی‌سابقه‌ای را در این ویرایش اخیر تجربه کرده است.
۱۰ دانشگاه برتر آمریکا ۴۴۳ هزار و ۹۹۶ مقاله تحقیقاتی تولید کردند.
نکات کلیدی این رتبه‌بندی
۱- دانشگاه کمبریج پایین‌ترین جایگاه خود تاکنون را به دست آورده است. دانشگاه‌های انگلیس هم رکورد سومین عملکرد بد خود را ثبت کردند. ولی دانشگاه "آکسفورد" نسبت به سال گذشته یک پله ارتقا پیدا کرد.
۲- دانشگاه‌های انگلیس و آمریکا در تعداد دانشجویان بین‌المللی خود کاهش پیدا کردند.
۳- "مؤسسه فناوری فدرال زوریخ" به بالاترین جایگاه خود تاکنون دست یافت و از دانشگاه کمبریج پیشی گرفت.
۴- برترین دانشگاه‌های آسیا هم هر دو از کشور سنگاپور بودند. دانشگاه ملی سنگاپور و دانشگاه صنعتی نانیانگ هر دو جایگاه یازدهم را از آن خود کردند.
۵- ۲۴ دانشگاه از ۳۵ دانشگاه شرکت‌کننده استرالیا، پیشرفت داشتند. چین هم از میان ۲۰۰ دانشگاه برتر جهان، ۱۹ جایگاه را کسب کرده است. این در حالی است که سهم چین از ۲۰۰ جایگاه دانشگاه‌های برتر دنیا ۱۲ دانشگاه بود. طی ۵ سال اخیر، ۱۰ دانشگاه برتر چین ۴۲۸ هزار مقاله تحقیقاتی تولید کردند. چین پیشرفت بسیار خوبی را در این دوره تجربه کرده است.
کشورهای خاورمیانه هم برای اولین بار، تنها موفق به کسب دو جایگاه از میان ۲۰۰ دانشگاه شدند و دانشگاه "پادشاه عبدالعزیز" عربستان هم از دانشگاه‌های منطقه پیشی گرفت و رتبه ۱۸۶ را کسب کرد.
انتهای پیام

