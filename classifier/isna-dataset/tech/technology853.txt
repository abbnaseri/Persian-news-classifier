پاکسازی هوا با کمک گیاهان میکروسکوپی
یک استارتاپ انگلیسی، فناوری جدیدی برای پاکسازی هوا ارائه داده که در آن از گیاهان میکروسکوپی استفاده شده است.
به گزارش ایسنا و به نقل از فیوچریسم، استارتاپ انگلیسی "آربوری" (Arborea)، در حال آغاز یک پروژه آزمایشی در محوطه "کالج سلطنتی لندن" (Imperial College London) است تا فناوری موسوم به "برگ زیست‌خورشیدی" (BioSolar Leaf) خود را بررسی کند.
این سیستم که نخستین نمونه در نوع خود است، گیاهان میکروسکوپی را شامل می‌شود که علاوه بر تولید مواد غذایی، آلودگی هوا را نیز برطرف می‌کنند؛ در نتیجه حتی اگر نتوانند با انتشار کربن مبارزه کنند، نقش مهمی در برطرف کردن گرسنگی بر عهده خواهند داشت.
در فناوری جدید استارتاپ آربوری، گیاهان میکروسکوپی مانند ریز جلبک‌ها و فیتوپلانکتون‌ها روی ساختارهایی که شبیه به پنل خورشیدی هستند، پرورش می‌یابند. ساختارها این قابلیت را دارند که در هر محلی که پنل خورشیدی نصب می‌شود، نصب شوند.
گیاهان مورد استفاده در این سیستم می‌توانند با کمک فرآیند فتوسنتز، هنگام تولید اکسیژن، دی‌اکسید کربن هوا را برطرف کنند. در وب‌سایت آربوری آمده است: تنها یک هکتار از این سیستم می‌تواند هوا را به اندازه ۱۰۰ هکتار درخت پاکسازی کند.
پاکسازی هوا، تنها یکی از مزایای این فناوری است زیرا گیاهان میکروسکوپی علاوه بر پاکسازی هوا می‌توانند یک پروتئین آلی تولید کنند که می‌توان از آن برای تولید محصولات غذایی گیاهی استفاده کرد.
"جولیان ملچیوری" (Julian Melchiorri)، مدیرعامل آربوری گفت: این سیستم می‌تواند علاوه بر پاکسازی هوا، افزودنی‌های غذایی سالم و اکسیژن تولید و دی‌اکسید کربن را از محیط اطراف پاک کند. طرح آزمایشی این سیستم، فرصت کنترل آن را در شرایط واقعی فراهم خواهد کرد.
انتهای پیام
