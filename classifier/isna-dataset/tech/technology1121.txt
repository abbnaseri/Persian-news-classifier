"هولولنز" مایکروسافت در دست ارتش آمریکا
 چندی پیش اخباری منتشر شد که طی آن شرکت مایکروسافت از همکاری با ارتش آمریکا خبر داده بود، اکنون پس از مدتی ارتش آمریکا توضیحاتی درباره نحوه استفاده از هدست‌های "هولولنز 2" در ارتش را داده است.
به گزارش ایسنا و به نقل از انگجت، حدود یک ماه گذشته اخبار و گزارش‌هایی منتشر شد که نشان می‌داد شرکت مایکروسافت به عنوان یکی از بزرگترین غول‌های فناوری در جهان قصد دارد با وزارت دفاع و پنتاگون در ایالات متحده آمریکا به منظور توسعه و تأمین هدست‌های مبتنی بر فناوری واقعیت افزوده وارد همکاری شود و بدین منظور قراردادی را با آن به امضا رسانده است.
طی این قرارداد شرکت مایکروسافت مبلغ ۴۷۹ میلیون دلار برای ساخت و تحویل ۱۰۰ هزار واحد هدست مبتنی بر فناوری واقعیت افزوده موسوم به "هولولنز" (HoloLens) از ارتش ایالات متحده آمریکا دریافت کرده بود.
اکنون ارتش ایالات متحده آمریکا طی خبری اعلام نمود که از هولولنز برای ابداع یک سیستم بصری یکپارچه و افزوده استفاده کرده است. به گفته ارتش آمریکا از هدست‌های "هولولنز ۲ "(HoloLens ۲) مایکروسافت نه تنها می‌توان در تمرینات رزمی و آموزش بلکه برای استفاده در میدان نبرد نیز استفاده کرد.
توسط این هدست‌ها سربازان قادر خواهند بود تا علاوه بر آگاه شدن از موقعیت جوخه بر روی نقشه، از میزان فشنگ باقی مانده اسلحه خود نیزاگاه شوند. همچنین گفتنی است توسط این هولولنزها سربازان می‌توانند از وضعیت سلامت خود مانند سرعت ضربان قلب و حالت چشمان خود نیز باخبر شوند.
علاوه بر آن سیستم "تصویربرداری حرارتی"(Thermal imaging) این هدست‌ها به سربازان کمک می‌کند تا بدون نیاز به نور به راحتی در تاریکی شب محیط را مشاهده کنند.
"هولولنزهای ۲ " برای استفاده بسیار بزرگ هستند و بنابراین ارتش آمریکا انتظار دارد تا مایکروسافت طی شش ماه آینده تغییراتی در ساخت آنها انجام دهد و هولولنزهایی با ابعاد کوچک‌تر و در اندازه یک عینک آفتابی توسعه دهند.

"هولولنز ۲ "
از رونمایی آخرین نسل هولولنز، تقریباً چهار سال می‌گذرد. نسل جدید هولولنز در مقایسه با نسل اول آن، کوچک‌تر است. "هولولنز ۲" (HoloLens ۲) به جای داشتن دسته‌های مدل پیشین، مانند سایر هدست‌های جدید، ساختاری کش‌مانند دارد تا کاربر بتواند آن را به راحتی روی سر نگه دارد.
به نظر می‌رسد به کار بردن نسخه جدید هولولنز، بسیار ساده‌تر از مدل‌های قبلی باشد. تصاویر، نشان می‌دهند که دوربین و حسگر هولولنز جدید، مانند نسخه قدیمی آن است اما در شناسایی حرکات و واکنش‌های دست کاربر، قابلیت‌های بسیار بهتر و پیچیده‌تری دارد.
قیمت هدست‌های مذکور ۳ هزار و ۵۰۰ دلار است. "هولولنز ۲" برای کارگران کارخانه، طراحان صنعتی و افراد نظامی طراحی شده است.
انتهای پیام
