 نفاق آفتی برای نظام است
دبیر عالی جامعه روحانیت مبارز  گفت: اکثر مطالب سوء منتشر شده علیه ملت و نظام توسط منافقین صورت می‌گیرد.
به گزارش ایسنا، حجت الاسلام مصطفی پورمحمدی در سخنان پیش از خطبه نماز جمعه این هفته ارومیه افزود: درحال حاضر تمامی جاسوسی‌ها از ایران برای آمریکا و مطالب سوء منتشر شده علیه ملت و نظام توسط منافقین صورت می‌گیرد.
وی با اشاره به سالروز بزرگداشت شهدای ترور و هفتم تیر سال ۶۰ تصریح کرد: ملت ایران سرمایه‌های بزرگ وخدمتگذاران صادق و شایسته ازجمله شهیدان بهشتی، مفتح، مطهری و شهدای محراب را به خاطر کینه توزی منافقان از دست داده است.
مشاور رئیس قوه قضائیه کشور نفاق را آفتی برای کشور و نظام دانست و گفت: نفاق چیزی جز آشوب، اختلاف افکنی، ضربه به نظام نتیجه‌ای ندارد.
دبیر عالی جامعه روحانیت مبارز کشور با اشاره به اینکه گروه تروریستی منافقین عامل اصلی جنایات صدام علیه ملت ایران هستند یاد آور شد: منافقین با ترور ۱۷ هزار نفر از مردم و مسئولان کشور وهمکاری و جاسوسی برای صدام بزرگترین خیانت را به کشور کردند که غیر قابل جبران است.
وی بااشاره به اینکه ملت ایران با وجود تمامی مشکلات وترورها درحال حاضر نماد حق خواهی ومبارزه با کفر و طاغوت دردنیا است، اظهار کرد: ملت ایران درمقابل تهدیدات و ترورهای استکبار جهانی با توکل به خدا ایستاده و بزودی با اتکاء به خدا و وحدت از مشکلات عبور خواهد کرد.
وی ادامه داد: طبق اطلاعات دستگاه‌های امنیتی کشور در ۴ ماه گذشته تعداد تجمعات داخل کشور ۴۰ درصد و تعداد پاسخگویی به فراخوان‌های ضد انقلاب ۹۰ درصد کاهش یافته است که این نشان از بالا رفتن وافزایش فهم مردم در تحلیل مشکلات داخلی، وضعیت جهانی و شناخت دشمنان، انسجام و اعتماد ملی است.
 پورمحمدی تصریح کرد: با وجود تحریم‌های شدید دشمن، بیشتر مشکلات داخلی کشور گاهاً نتیجه بی تدبیری، کم تدبیری، اختلاف و بی تقوایی و فسادهای داخلی خودمان است.
انتهای پیام

