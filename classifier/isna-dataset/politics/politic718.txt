بیتِ شهید بهشتی، مردم ساز بود
خواهر شهید بهشتی گفت: باید برنامه‌ریزی‌ها را طوری انجام دهید که مشکلات از ریشه حل شود، بیت شهید بهشتی، بیتی بود که واقعاً مردم ساز بود و مشکلات مردم را حل می‌کرد.
به گزارش  ایسنا، زینت السادات بهشتی امروز (چهارشنبه) در نشست مطبوعاتی و رسانه‌ای ستاد گرامیداشت شهدای هفتم تیر، هفته قوه قضائیه و هفته بازخوانی و افشای حقوق بشر آمریکایی با ابراز اینکه امسال قصد شرکت در این جلسه را نداشته است، اظهار کرد: هرساله در مراسم گرامیداشت شهدای هفت‌تیر دور هم جمع می‌شویم و بر اهمیت ادامه راه شهدا تأکید می‌کنیم، ادامه دادن راه شهدا این نیست که فقط صحبت کنیم بلکه باید عمل کنیم.  وی ادامه داد: انقلاب اسلامی ایران راحت به دست نیامده و چه خون دل‌هایی شهدا و شهید بهشتی‌ها خوردند تا این انقلاب به دست ما برسد. وقتی انقلاب اسلامی به این سختی به دست ما رسیده باید از آن پاسداری کنیم.  خواهر شهید بهشتی ادامه داد: امام (ره) فرمودند که خانواده شهدا چشم و چراغ مملکت هستند، منظور امام (ره) این است که خانواده شهدا باید نابسامانی‌ها و مشکلات کشور را مشاهده و درصدد حل آن برآیند، که این یکی از راه‌های پاسداری از انقلاب اسلامی است.  وی تأکید کرد: باید برنامه‌ریزی‌ها را طوری انجام دهید که مشکلات از ریشه حل شود، بیت شهید بهشتی، بیتی بود که واقعاً مردم ساز بود و مشکلات مردم را حل می‌کرد. این بیت، بیتی بود که از اوایل صبح تا پاسی از شب درش به روی مردم باز بود، به مشکلات مردم گوش و مسئول مربوطه آن مشکل را وادار به رفع مشکل می‌کردند.  خواهر شهید بهشتی تصریح کرد: مسئولان کشور، مسئول هستند که به مشکلات مردم رسیدگی کنند و اوضاع معیشتی آنان را بهبود ببخشند. تا نسل جوان ما یک پشتوانه و تکیه‌گاه داشته و بتواند پیشرفت کند.  وی گفت: وقتی‌که جوان فاقد امنیت اجتماعی و اقتصادی است، بنده چگونه می‌توانم آن جوان را شکوفا کنم؟  خواهر شهید بهشتی با ابراز گلایه از اینکه امسال تبلیغات مناسبی برای گرامیداشت شهدای هفتم تیرماه در شهر اصفهان صورت نگرفته است، گفت: شهدای هفتم تیر همچون سایر شهدا نیازی به این تجلیل‌ها و تبلیغات ندارند چون مقام اصلی‌شان را به دست آورند و دلیل این گرامیداشت‌ها فقط یادآوری و تبیین آرمان این شهدا برای جامعه و نسل جوان است.
انتهای پیام
