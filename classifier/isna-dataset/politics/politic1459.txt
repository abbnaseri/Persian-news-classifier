توضیح بعیدی‌نژاد درباره توافق وزارت خزانه‌داری انگلیس با بانک ملت ایران برای پرداخت جریمه
سفیر کشورمان در لندن اعلام کرد که وزارت خزانه‌داری انگلیس برای جبران تصمیم اشتباه دولت این کشور در تحریم بانک ملت قرار است جریمه نقدی به این بانک پرداخت کند.
به گزارش ایسنا، حمید بعیدی نژاد سفیر جمهوری اسلامی ایران در انگلیس با انتشار پیامی در صفحه توئیتر خود از توافق وزارت خزانه‌داری انگلیس با بانک ملت ایران برای پرداخت جریمه نقدی خبر داد.
وی در این پیام نوشت: وزارت خزانه‌داری بریتانیا در بیانیه‌ای رسمی اعلام کرد که دادن خسارت به بانک ملت به جهت تصمیم غلط دولت انگلیس در اعمال تحریم علیه بانک ملت را پذیرفته و مبلغ خسارت را با آن بانک تفاهم کرده است. بر این اساس انگلیس باید ۱.۳ میلیارد پوند معادل ۱.۶ میلیارد دلار به بانک ملت پرداخت کند.
به گزارش ایسنا، در موفقیتی بزرگ برای بانک ملت ایران، دولت انگلیس با پرداخت غرامت به این بانک پرونده شکایت ۱۰ ساله ایران از این کشور را مختومه کرد.
دولت انگلیس پس از ۱۰ سال پرونده شکایت ۱.۳ میلیارد پوندی بانک ملت را قبل از رأی نهایی دادگاه با جلب رضایت این بانک مختومه کرد.
دولت انگلستان با توافق با بانک ملت ایران درباره شکایت ۱.۳ میلیارد پوندی این بانک، غرامتی را بابت تحریم‌های نابجای ۱۰ سال پیش انگلیس نسبت به این بانک پرداخت کرده تا با حصول توافق، پرونده را مختومه اعلام کنند.
بندهای این توافق محرمانه هستند اما این اتفاق یک پیروزی برای تهران محسوب می‌شود. آن هم در رمانی که ایران تحت شدیدترین فشارها از سوی دولت آمریکا بابت پرونده هسته‌ای است.
از سوی دیگر دولت انگلیس نیز بابت اینکه از یک شکست خجالت بار در دادگاه عالی نجات پیدا کرده است خوشحال است. شرکت حقوقی که نمایندگی بانک ملت را در این پرونده برعهده داشته می‌گوید این توافق حاصل استقلال نظام قضائی در انگلستان است.
انتهای پیام
