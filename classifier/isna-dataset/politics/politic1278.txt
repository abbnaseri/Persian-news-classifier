پرچم عدالت خواهی و مبارزه با ظلم و فساد را امام برافراشت
رئیس قوه قضائیه با اشاره به هفته قوه قضاییه گفت: این هفته فرصت مغتنمی است که یکبار دیگر دیدگاه‌ها و نظرات امام را در جهت اجرای عدالت مرور کنیم.
به گزارش ایسنا، آیت الله سیدابراهیم رئیسی در مراسم تجدیدمیثاق با آرمان‌های امام راحل درباره مهمترین برنامه کاری‌اش ضمن تبریک فرا رسیدن هفته قوه قضائیه و گرامی داشت شهدای هفتم تیر گفت: این هفته فرصت مغتنمی است که یکبار دیگر دیدگاه‌ها و نظرات امام را در جهت اجرای عدالت در جامعه و تشکیل جامعه‌ای مبتنی بر ارزشهای الهی مرور کنیم.
رئیس قوه قضائیه افزود: از مهمترین برنامه‌های ما در قوه قضائیه رفع اطاله دادرسی و کاهش ورودی پرونده‌ها به دستگاه قضائی و رسیدگی عادلانه و صدور آرای متقن و توجه به حقوق عامه است‌.
رئیس قوه قضائیه افزود: در آغاز هفته قوه قضائیه زیارت مرقد نورانی حضرت امام رضوان الله تعالی علیه و میثاق با امام و آرمان‌های بلند امام برای بنده و همه مسئولین دستگاه قضائی فرصت مغتنمی است که یک بار دیگر دیدگاه‌ها و نظرات بلند امام را در جهت تشکیل نظامی مبتنی بر دین و آموزه‌های دینی، در جهت اجرای عدالت در جامعه و در جهت تشکیل جامعه مبتنی بر ارزش‌های الهی مرور کنیم‌.

رئیسی ادامه داد: پرچم عدالت خواهی و مبارزه با ظلم و فساد را امام برافراشت و ۴۰ سال قبل امام بزرگوار عظیم الشان ما به قصد گسترش معروف‌ها و بایدهای الهی و نهی از همه پلشتی‌ها و زشتی‌ها و تبهکاری‌ها این پرچم را بلند کردند.

رئیس قوه قضائیه تصریح کرد: امروز هم که ما در آغاز هفته قوه قضائیه زیارت مرقد نورانی نصیب‌مان شد از روح بلند ایشان استمداد می‌طلبیم و ما و همه مدیران و همه دست اندرکاران دعا کنند و از خدا بخواهند که ما در اجرای اهداف بلند ایشان و در ارزش‌های الهی تلاش کنیم. امام محور اخلاص بودند.

وی افزود: از مهم‌ترین برنامه‌های تحول قضائی، رفع اطاله دادرسی و کاهش ورودی پرونده به دستگاه قضائی و رسیدگی عادلانه و صدور احکام و توجه مردم و حقوق مردم و حقوق عامه است که مورد توجه دستگاه قضائی خواهد بود.
رئیسی افزود: در سیره و روش امام توجه به حقوق مردم مورد توجه بود و همه عزیزان، مدیران اجرایی دستگاه‌های مسئول بخش قانونگذاری و همکاران قضائی و نیز خودم دیدگاه امام را به امام نسبت به حقوق مردم و حق الناس مورد توجه قرار دهند و یکی از مسائل مورد تاکید حق و حقوق مردم در استفاده از همه ظرفیت‌ها در این نظام است و مبارزه با تبعیض در اجرای عدالت از جمله برنامه‌های ماست.
انتهای پیام
