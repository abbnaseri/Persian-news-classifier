 آزادی‌خواه: چرا خبری از 14 میلیارد نیست؟
 نماینده مردم ملایر در مجلس شورای اسلامی با انتقاد از آنچه عدم اهتمام دولت به موضوع افزایش حقوق کارکنان خواند، گفت: این موضوع اگر هم غلط یا اشتباه هم باشد قانون است و باید اجرا شود 
به گزارش ایسنا، عهد آزادی‌خواه نماینده مردم ملایر در مجلس شورای اسلامی در نطق میان دستور جلسه علنی امروز مجلس ضمن تبریک قوه قضائیه یاد و خاطره شهید بهشتی را گرامیداشت و گفت: یادمان باشد که بهشتی تا زنده بود مورد آماج اتهامات نا به‌جای نفوذی‌ها و مزدوران آمریکایی قرار می‌گرفت. بهشتی به فرموده عالم مجاهد رهبر فرزانه فقید انقلاب بهشتی نه یک شخص بلکه یک ملت بود. این را فرا بگیرید که برای رهبرمان یک ملت باشیم.
وی ادامه داد: این ۱۴ میلیارد چه شد؟ ما قانون بودجه برای سال ۱۳۹۸ تصویب کردیم؛ اکنون تیرماه ۹۸ است و چیزی از سال ۹۸ باقی نمانده است. اگر قرار است قانون بودجه برای سال باشد باید توجه کنیم این ۱۴ میلیارد دلار برای امسال است و از تاریخ ۹۸.۱.۱ لازم‌الاجرا است و چرا خبری از آن نیست؟
نماینده مردم ملایر در مجلس شورای اسلامی در این خصوص اظهار کرد: آقای رئیس جمهور نمی‌دانم اگر بگویم شما غافل هستید خیلی‌ها می‌گویند که من مخالف دولت هستم. به خدا حامی ملت هستم نه این‌که مخالف دولت باشیم. اگر بگوییم شما فراموش کرده‌اید خدا نکند که رئیس جمهور این موضوع به این مهمی را فراموش کند. ما ۱۴ میلیارد دلار را مشخص کردیم و شورای نگهبان آن را تأیید کرد.
آزادی‌خواه گفت: آقای پزشکیان باید یک سال پایانی را در بعد نظارتی بیشتر کار کنیم. نظارت یعنی سوال، یعنی تذکر یعنی استیضاح و تحقیق و تفحص، به خدا اینها برای دولت خوب است. اینها دولت را واکسینه می‌کنند. هر کجا انحراف و اشکالی می‌بینیم باید تذکر دهیم. مجلسی در رأس امور است که کارش را صحیح انجام دهد. در این کشور مجلس ثابت کرد که اگر در عالی‌ترین مقام اجرایی هم ضد انقلاب نفوذ کند در صورتی که آن مجلس انقلابی باشد در دهان آن ضد انقلاب می‌زند. مجلس بنی‌صدر را به پایین کشید. ما کجای کار هستیم.
وی تصریح کرد: ما در این مجلس تصویب کردیم که ۴۰۰ هزار تومان به صورت ثابت و ۱۰ درصد به صورت اضافه برای کارکنان دولت مورد توجه باشد. این موضوع درست یا غلط یا اشتباه و یا غیرکارشناسی قانون است. مگر می‌شود قانون تصویب شود و نماینده دولت حضور نداشته باشد؟ آقای نوبخت این کار درست نیست که شما قانون را زیرپا بگذارید. کارمندان می‌گویند شما در این مجلس چه می‌کنید. مردم از باتجربه‌های مجلس شورای اسلامی گلایه دارند. اگر دولت قانون را اجرا نمی‌کند و اگر قرار است با موافقت قانون بنویسیم و دولت کار دیگری انجام دهد باید چه کرد؟ مگر ما بیکار هستیم. ما قانون افزایش حقوق کارکنان را تصویب کردیم و شورای نگهبان آن را تأیید کرد. چرا این قانون اجرایی نمی‌شود؟
آزادی‌خواه در پایان گفت: ما به سپاه در حوزه اقتصاد اعتماد نکردیم که کرسنت‌ها و توتال‌ها آوردیم و خاتم‌ها را کنار زدیم. آقای وزیر راه و شهرسازی پروازهای حجاج را از همدان لغو نکنید.
انتهای پیام
