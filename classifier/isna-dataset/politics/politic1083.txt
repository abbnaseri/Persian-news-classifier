رویکرد ایران کاهش تنش و عدم هرگونه درگیری است
رئیس جمهور تاکید کرد: رویکرد ثابت جمهوری اسلامی ایران کاهش تنش، عدم هرگونه درگیری بین نیروی نظامی کشورها و توسعه صلح و ثبات در منطقه و سراسر جهان است.
به گزارش ایسنا، حجت‌الاسلام والمسلمین حسن روحانی روز یکشنبه در دیدار «گابریلا کوئواس بارون» رئیس اتحادیه بین المجالس جهانی (IPU) اظهار داشت: اتحادیه بین‌المجالس جهانی همواره در هدایت و نزدیکی پارلمان‌ها و افکار عمومی برای هماهنگی در مسایل مهم سیاسی و اجتماعی نقش‌آفرینی مثبتی داشته است.
 روحانی خاطر نشان کرد: تروریسم، یکجانبه‌گرایی و مشکلات زیست‌محیطی از مسایل و معضلات دنیای امروز است که برای رفع آنها نیاز بیشتری به توسعه همکاری‌های پارلمانی و بین‌المللی داریم.
رئیس جمهور با بیان اینکه جمهوری اسلامی ایران همواره همکاری خوب و نزدیکی با اتحادیه بین‌المجالس جهانی داشته است، افزود: بررسی موضوعات مهم بین‌المللی و اعلام نظر اعضای پارلمان‌های کشورهای مختلف در اجلاس‌های گوناگون این اتحادیه و دستیابی به یک جمع‌بندی مشترک، بسیار حائز اهمیت بوده و این اجلاس‌ها در موضوعات مهم بین‌المللی همواره با نشاط، پرتحرک و فعال بوده است.
روحانی یکجانبه‌گرایی را معضل بزرگ در جهان امروز عنوان کرد و اظهار داشت: بسیاری از مشکلات منطقه‌ای و جهانی بخاطر دیکتاتوری و قلدرمآبی برخی کشورها بویژه آمریکا بوده که ریشه آن زیر پا گذاشتن مقررات بین‌المللی و حرکت در مسیر یکجانبه‌گرایی است.
رئیس جمهور با بیان اینکه در یکسال اخیر با خروج آمریکا از برجام به عنوان توافقی چندجانبه و نقض قطعنامه 2231 شورای امنیت سازمان ملل مواجه بودیم، گفت: شاید کمتر سابقه داشته که اگر کشوری به قطعنامه شورای امنیت عمل کند، تنبیه شود؛ اما امروز کشورهایی که به قطعنامه 2231 عمل می‌کنند، از سوی آمریکا مورد فشار و تحریم قرار می‌گیرند.
روحانی ادامه داد: امروز آمریکا دست به تروریسم اقتصادی علیه ملت ایران زده و حتی در مواد دارویی و غذایی هم اعمال تحریم می‌کند.
رئیس جمهور با بیان اینکه حضور نظامی مداخله‌جویانه آمریکا ریشه مشکلات منطقه بوده و اخیراً نیز مشکل‌آفرینی جدیدی کرده است، اظهار داشت: در سال‌های گذشته گاهی سکوهای نفتی و کشتی‌های باربری و حتی هواپیمای مسافربری ایران مورد حمله ناو آمریکایی قرار گرفته و اخیراً نیز آنها با پهپاد خود به حریم هوایی ایران تجاوز کرده‌اند و بخاطر عدم توجه به اخطارهای چندباره، نیروهای دفاعی ایران آن را سرنگون کردند.
 روحانی با تأکید بر اینکه این تجاوز آمریکا آغاز تنشی جدید از سوی آنها در منطقه است، افزود: این منطقه بسیار حساس و امنیت آبراه خلیج فارس و دریای عمان برای بسیاری از کشورها حائز اهمیت است، از اینرو از همه نهادهای بین‌المللی انتظار داریم، تا عکس‌العمل مناسبی به این اقدام تجاوزکارانه آمریکا نشان دهند،
رئیس جمهور با بیان اینکه در طول 17 سال گذشته مداخلات آمریکا در افغانستان، عراق، سوریه و اخیراً در یمن، مشکلات و معضلات فراوانی را به دنبال داشته است، گفت: معتقدیم امنیت همه مناطق جهان و خلیج فارس باید توسط کشورهای منطقه تأمین شود.
روحانی افزود: از اتحادیه بین المجالس جهانی در اجلاس‌های خود قاعدتاً به دنبال توسعه صلح و ثبات در منطقه و جهان است و ما برای آن ارزش بسیاری قایل هستیم.
رئیس جمهور با بیان اینکه جمهوری اسلامی ایران علاقمند به توسعه مناسبات و همکاری‌های دوستانه با کشورهای آمریکای لاتین است، افزود: مکزیک کشوری حائز اهمیت در منطقه آمریکای لاتین است که مطمئناً گسترش روابط و تعاملات دو کشور به نفع دو ملت خواهد بود.
«گابریلا کوئواس بارون» رئیس اتحادیه بین المجالس جهانی نیز در این دیدار ضمن ابراز خرسندی از ملاقات با رئیس جمهور کشورمان، اظهار داشت: جمهوری اسلامی ایران نقش مهم و قدرتمندی در راستای گفتگو و حل مسالمت‌آمیز مناقشه‌ها و ترویج چند جانبه‌گرایی در جهان ایفا کرده است.
رئیس اتحادیه بین المجالس جهانی با بیان اینکه برجام ثابت کرد چندجانبه‌گرایی و تعامل برای برقراری صلح در منطقه و جهان، حائز اهمیت است، افزود: این توافق محتوای بسیار قدرتمندی دارد و امروز همه دنیا می‌دانند که گفتگو و تعامل برای دستیابی به ثبات و صلح بسیار مهم است.
کوئواس بارون ایران را کشوری قدرتمند در منطقه دانست و گفت: امروز دنیا باید از تجربه موفق ایران در تعامل درس گرفته و به گفتگو و توافقات بین‌المللی احترام بگذارد.
رئیس اتحادیه بین المجالس جهانی با تجلیل از تلاش‌های نمایندگان ایران در اتحادیه بین‌المجالس جهانی برای ترویج گفتگو، تعامل و چند چانبه‌گرایی، خاطر نشان کرد: اتحادیه بین المجالس جهانی با نگاه ایران به مسایل بین‌المللی اشتراک نظر داشته و معتقدیم، یکجانبه‌گرایی هیچ راه‌حلی برای حل مشکلات جهانی ارایه نمی‌دهد.
کوئواس بارون با بیان اینکه تغییرات آب و هوایی، مشکل مهاجرت و پناهندگان و مشکلات اقتصادی و بسیاری از مشکلات دیگر تنها توسط یک کشور نمی‌تواند حل شود، افزود: نیاز به بهبود و تغییر ساختار نهادهای بین‌المللی و توسعه چند جانبه‌گرایی در جهان داریم.
رئیس اتحادیه بین المجالس جهانی برجام را نمونه‌ای بسیار خوب از چندجانبه‌گرایی در نظام بین‌الملل دانست و گفت: امیدواریم اروپا هر چه سریع‌تر مسئولیت خودش را در مورد برجام انجام دهد، چرا که معتقدیم مردم نباید هزینه اشتباه دیگران را پرداخت کنند.
انتهای پیام
