رویترز: ایران سطح غنی‌سازی خود را به ۵ درصد می‌رساند
خبرگزاری رویترز به نقل از یک منبع ایرانی مدعی شده که ایران در گام دوم کاهش تعهدات برجامی خود قرار است سطح غنی‌سازی اورانیوم را به پنج درصد برساند.
به گزارش ایسنا، یک منبع ناشناس ایرانی به خبرگزاری رویترز گفته است: اعلامیه اصلی یکشنبه، افزایش سطح غنی‌سازی اورانیوم از ۳‌.۶۷ درصد به ۵ درصد خواهد بود.
محمد جواد ظریف روز چهارشنبه در حاشیه جلسه هیئت دولت در جمع خبرنگاران با بیان اینکه گام بعدی کاهش تعهدات برجامی جمهوری اسلامی ایران، عدم رعایت غنی‌سازی تا سقف ۳.۶۷ درصد است، خاطرنشان کرد: اینکه ما در گام بعدی در چه سطحی غنی‌سازی کنیم را خودمان و براساس نیازمان تعیین می‌کنیم.
وی در پاسخ به پرسشی درباره کاهش تعهدات برجامی ایران اظهار کرد: ما برنامه‌های جمهوری اسلامی ایران را اعلام کردیم و براساس آن هم عمل می‌کنیم و اروپایی‌ها هم باید بدانند تا زمانی که آنها به برجام متعهد باشند ما به برجام متعهد خواهیم بود.
انتهای پیام
