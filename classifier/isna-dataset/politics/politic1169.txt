ساداتی‌نژاد: حضور اتباع بیگانه در کاشان و کرمان ساماندهی شوند
نماینده مردم کاشان در مجلس شورای اسلامی با بیان این‌که حضور اتباع بیگانه در کاشان تهدیدی برای اشتغال کارگران ساختمانی است، در تذکری به وزیر کشور، گفت: لازم است که این موضوع در کاشان و کرمان ساماندهی شود.
به گزارش ایسنا، سیدجواد ساداتی‌نژاد در نطق میان دستور جلسه علنی امروز مجلس ضمن گرامیداشت سالگرد شهادت چمران و آیت‌الله بهشتی هفته قوه قضاییه را تبریک گفت و اظهار کرد: موضع صریح و قاطع امام خامنه‌ای در مقابل آمریکا و پاسخ دندان‌شکن او و اقتدار دفاعی ایران توسط سپاه در سرنگونی پهپاد پیشرفته جاسوسی، آمریکا ترامپ را مات و مبهوت کرده است. از وجود این رهبر مقتدر و سپاه قهرمان خداوند منان را سپاس می‌گوییم.
وی ادامه داد: سرنگونی این پهپاد یک اقدام بزرگ و نقطه عطفی در معادلات غرب آسیا بود و یک پیام روشن به آمریکا، اسرائیل و کشورهای ذلیل حاشیه خلیج فارس مخابره می‌کرد. ایران لنگر ثبات خاورمیانه است اگر قرار باشد کسی از این کشورها حمایت کند ایران است نه آمریکا، سران کشورهای عربی منطقه به ویژه عربستان سعودی به جای این‌که گاو شیری ترامپ باشند برادر مسلمانان ایران باشند.
نماینده مردم کاشان در مجلس شورای اسلامی عنوان کرد: آمریکا بداند که ایران کشوری مستقل و مقاوم بوده و زیر بار ذلت نمی‌رود و تن به مذاکره هم نخواهد داد و ثابت می‌کند که تروریست واقعی در دنیای امروز آمریکای جنایتکار است و بدعهدترین دولت تاریخ نیز دولت آمریکا است ترامپ باید تاریخ بخواند تا متوجه شود ایرانیان در میدان‌های سخت همیشه پیروز هستند و طومار دشمن را پیچیده‌اند.
ساداتی‌نژاد بیان کرد: با لطف خدا، حمایت نمایندگان و کمیسیون شوراهای مجلس شورای اسلامی طرح استان گلساران به مرکزیت کاشان مراحل خود را طی کرده و در نوبت قرار گرفته است. امیدوارم این مطالبه به حق مردم محقق شود. دولت در جهت تامین بار مالی این طرح همکاری کند. حذف بوروکراسی اداری، افزایش بهره‌وری، تولید ثروت، ایجاد اشتغال، افزایش رفاه و رضایت مردم، کاهش هزینه‌ها و ترددهای بی‌حاصل و افزایش سرعت توسعه از مزایای طرح این استان است.
وی افزود: آقای رییس جمهور و آقای وزیر صنعت، معدن و تجارت حال صنایع و تولید در شهرستان‌های حوزه انتخابیه وخیم است. بسیاری مجبور به تعدیل نیروهای خود شده‌اند. مشکل اساسی آنها تامین نقدینگی برای تامین مواد اولیه است. هرچه می‌گوییم کسی گوش نمی‌دهد. دستورالعمل‌ها مربوط به قبل تحریم است. آقای رییس بانک مرکزی دستورالعمل اختصاص تسهیلات به تولید در این شرایط جواب نمی‌دهد و لازم است تغییر کند.
نماینده کاشان در مجلس شورای اسلامی اضافه کرد: امسال سال رونق تولید است، به داد تولید برسید این رویه جاری رویه حمایت از تولید نیست. به معیشت کشاورزان توجه کنید. راهکاری برای تامین معیشت آنها در نظر بگیرید. با توجه به نوع کشت هر مزرعه دستور تجدیدنظر در ساعت کارکردها صادر شود. اقای وزیر کشور ساماندهی اتباع خارجی به خصوص در حوزه کار را در دستور کار قرار دهید حضور اتباع خارجی در کاشان، کارگران ساختمانی را دچار مشکل کرده به همین دلیل لازم است کارگران اتباع زیر نظر سرکارگر ایرانی مشغول به کار باشند. ساماندهی اتباع خارجی در کرمان نیز باید مورد توجه قرار گیرد تا از تهدیدهای احتمالی جلوگیری شود.
انتهای پیام
