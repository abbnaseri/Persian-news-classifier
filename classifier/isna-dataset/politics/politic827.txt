خجسته: انتقال حجاج همدانی به تهران مشقت زیادی به همراه خواهد داشت
نماینده مردم همدان و فامنین در مجلس با بیان اینکه ۵۰۰۰ زائر بیت الله الحرام داریم گفت: برخی افراد می‌خواهند پروازهای حجاج همدانی را از این فرودگاه لغو کرده و به تهران انتقال دهند. انتقال این تعداد از مسافر به تهران با مشقت‌های بسیار زیادی همراه خواهد بود.
به گزارش ایسنا، امیر خجسته در جلسه علنی امروز (سه‌شنبه) در تذکری شفاهی خطاب به وزیر راه و شهرسازی گفت: در روزهای پیشین به وزیر راه و شهرسازی در مورد انتقال پرواز حجاج همدانی به تهران تذکر دادم. در همدان یک فرودگاه بین المللی با هزینه ۸۰ میلیارد تومان ساخته شده است. همدان چهارمین استانی است که پس از تهران، اصفهان و مشهد، چنین فرودگاهی دارد اما متأسفانه برخی افراد می‌خواهند پروازهای حجاج همدانی را از این فرودگاه لغو کرده و به تهران انتقال دهند. این اتفاق یک بی‌حرمتی و توهین به مردم همدان است.
نماینده مردم همدان و فامنین در مجلس افزود: ما ۳۰ پرواز و ۵۰۰۰ زائر بیت الله الحرام داریم. انتقال این تعداد از مسافر به تهران نیز با مشقت‌های بسیار زیادی همراه خواهد بود.
خجسته در پایان تاکید کرد: مجمع نمایندگان استان همدان با استانداری تصمیم گرفتند که این کار را عملی کرده و مانع انتقال پرواز حجاج از همدان به تهران شوند، از وزیر فرهنگ و ارشاد می‌خواهم هر چه سریع‌تر این موضوع را تعیین تکلیف کند، چرا که باعث نگرانی حجاج و خانواده‌هایشان شده است. مردم حقیقتاً ناراحتند. اگر این اقدام عملیاتی نشود، حجاج ما به تهران یا هر استان دیگری نخواهند رفت.
انتهای پیام
