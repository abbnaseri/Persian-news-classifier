بیش‌ترین میزان کنش جوامع در تاریخ، برپایه صلح و دوستی بوده است
مراسم افتتاحیه جشنواره جهان عشایر با حضور هنرمندان و ورزشکاران کشورمان در شهر نورسلطان پایتخت قزاقستان برگزار شد.
به گزارش ایسنا، در این مراسم که با حضور مقامات قزاقستانی و جمعی از سفرای کشورهای مقیم برگزار شد، مجید صابر سفیر کشورمان طی سخنانی ضمن تقدیر از برگزاری این جشنواره و دعوت از هنرمندان ایرانی، برگزاری این جشنواره را نماد دوستی و نزدیکی میان ملت‌ها عنوان کرد و گفت: بیشترین میزان کنش میان جوامع در طول تاریخ، برپایه صلح و دوستی بوده است و لحظاتی که با تنش و تخاصم سپری شده، بسیار اندک بوده و امید است که در آینده میزان روابط تخاصم آمیز نیز به دوستی و همکاری تبدیل شود.

 همچنین در این مراسم تیم‌های شرکت کننده به اجرای حرکات نمایشی همچون اجرای موسیقی و سوارکاری پرداختند. که اجرای تیم ایرانی مورد استقبال حضار قرار گرفت.
از جمهوری اسلامی ایران 18 هنرمند و ورزشکار از استان‌های مختلف کشورمان از جمله گلستان، کرمانشاه، سیستان و بلوچستان و مازندارن در این جشنواره حضور دارند و در رشته‌های مختلفی همچون سوارکاری، موسیقی سنتی، صنایع دستی و کشتی سنتی شرکت کرده‌اند. این جشنواره که با هدف معرفی میراث تاریخی و فرهنگی عشایر برگزار می‌شود، هنرمندانی از کشورهای جمهوری اسلامی ایران، کره جنوی، ترکیه، جمهوری آذربایجان، مغولستان، ازبکستان، قرقیزستان و قزاقستان حضور دارند.   جشنواره جهان عشایر که در پایتخت قزاقستان آغاز به کار کرده تا روز دوشنبه 9 تیرماه ادامه دارد.
انتهای پیام
