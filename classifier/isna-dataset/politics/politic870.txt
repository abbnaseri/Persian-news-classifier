جمالی: کشورهای منطقه از خروج نیروهای آمریکایی استقبال کنند
 نایب رئیس کمیسیون امنیت ملی و سیاست خارجی مجلس با تاکید بر این که کشورهای منطقه باید از خروج نیروهای آمریکایی از منطقه استقبال کنند گفت: ما همواره تاکید کرده‌ایم که آمادگی داریم امنیت خلیج فارس را تأمین کنیم و برای این کار هم دست دوستی به کشورهای همسایه و منطقه دراز کرده‌ایم تا این که همه کشورها امنیت منطقه را تأمین کنند. البته این به شرطی است که آمریکا برای گسترش افراطی گری همکاری نکرده و پول ندهد.
محمد جواد جمالی در گفت وگو با ایسنا با اشاره به اظهار نظر اخیر رئیس جمهور آمریکا که گفته «چرا ما باید از کشتی‌های دیگران در خلیج فارس و تنگه هرمز حمایت و پشتیبانی کنیم؟ ما حتی نیاز به حضور در آنجا نداریم» گفت: صحبت‌های ترامپ در دل خود، تهدیدهای مالی و امنیتی دارد. او به چین و ژاپن به عنوان کشورهایی که با ایران مراودات اقتصادی دارند حمله کرده و می‌خواهد آسیب بزند که به نظر می‌رسد این در ادامه سناریو فجیره و دریای عمان است؛ سناریوهایی که جامعه بین‌المللی را هم قانع نکرد.
وی افزود: آنها می‌خواهند با این اقدامات فضای بین‌المللی را علیه ایران مخدوش کنند؛ جالب آن است که به محض رخ دادن اتفاقی ایران را متهم می‌کنند. اینها همه به خاطر باج خواهی است. نمونه آن را در این دیدیم که بعد از سقوط پهپاد با بن سلمان تماس گرفته و درخواست پول کردند.
انتهای پیام
