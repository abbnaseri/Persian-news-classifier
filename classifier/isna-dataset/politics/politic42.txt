گزارش ایسنا از پنجمین جلسه رسیدگی به پرونده کیمیا خودرو
در پنجمین جلسه رسیدگی به اتهامات متهمان پرونده شرکت کیمیا خودرو شاکیان خواستار تحویل خودروهای ثبت‌نامی خود توسط این شرکت شدند.
به گزارش ایسنا، پنجمین جلسه رسیدگی به اتهامات متهمان پرونده شرکت کیمیا خودرو صبح امروز در شعبه چهارم رسیدگی به جرایم اقتصادی به ریاست قاضی صلواتی برگزار شد.
در ابتدای این جلسه قاضی صلواتی اعلام کرد: در پنجمین جلسه رسیدگی به این پرونده قسمت دوم کیفرخواست با شکایت ۱۶ نفر به دادگاه ارسال شده و نماینده دادستان تهران به قرائت آن می‌پردازد.
در ادامه نماینده دادستان تهران با حضور در جایگاه، گفت: این کیفرخواست ادامه کیفرخواست اول می‌باشد و با توجه به اینکه اتهام‌های متهمان ردیف پنجم تا پانزدهم این پرونده معاونت در عملیات واسپاری بدون مجوز و مشارکت در کلاهبرداری قید شده بود، عنوان معاونت در عملیات واسپاری بدون مجوز و معاونت در کلاهبرداری شبکه‌ای به مبلغ ۱۱ میلیارد و ۵۷۵ میلیون تومان اصلاح می‌شود.
در ادامه قاضی صلواتی از شاکیان خواست که با حضور در جایگاه اظهارات خود را بیان کنند.
یکی از شاکیان با حضور در جایگاه، گفت که ۱۹ میلیون به صورت پیش پرداخت به شرکت داشته و مبالغ ۳۰۰ و ۲۵۰ هزار تومان نیز به عنوان حق مشاوره و استعلام پرداخت کرده است.
قاضی صلواتی سوال کرد چه خودرویی ثبت نام کردید که وی پاسخ داد: دنا پلاس توربو و ظرف ۳۰ روز باید خودرو را تحویل می‌گرفتم که تحویل نگرفتم و دفتر شرکت در جمهوری پلمب شد.
این شاکی گفت: حدود دو ماه که از جریان گذشت متوجه شدن که این نوعی فریب بوده است و در نهایت شکایت کردم.
قاضی صلواتی از او سوال کرد خواسته شما چیست که این شاکی پاسخ داد: خودرو را با شرایطی که به من گفته بودند تحویل دهند.

در ادامه قاضی صلواتی از یکی دیگر از شاکیان خواست که در جایگاه حضور یابد و شکایت خود را اعلام کند.
خانم رضائیان با حضور در جایگاه گفت: ۱۳ میلیون و ۵۰۰ هزار تومان پرداخت کردم و تقاضای خودروی ساندرو داشته‌ام. با مراجعه به شرکت اعلام کردند که ظرف ۱۰ تا ۱۵ روز خودرو تحویل داده می‌شود. یک هفته بعد خانم اللهیاری که خانم یوسفی معرفی کردند، گفتند اگر پیش پرداخت را ندهید خودرو به شخص دیگری واگذار می‌شود و حتی به من گفتند بخاطر اینکه تحویل خودرو دیر صورت گرفته شما ۵ ماه دیرتر اقساط خود را پرداخت کنید.

وی افزود: حدود دو سال است که من را سرگردان کرده‌اند و من فقط ماشینم را می‌خواهم.

شاکی دیگری نیز با با اعلام اینکه مبلغ ۱۹ میلیون و ۵۵۰ هزار تومان بابت خودرو برلیانس به شرکت کیمیا خودرو واریز کرده است، گفت: از طریق سایت با این شرکت آشنا شدم و مبالغ ۳۰۰ و ۲۵۰ هزار تومان جهت انجام مشاوره از من دریافت کردند.

وی افزود: در مراجعه بعدی گفتند باید مبلغی را واریز کنید که شامل افزایش قیمت خودرو نشوید.

این شاکی هم گفت که خواسته‌اش فقط این است که خودرو را تحویل دهند.

همچنین در ادامه یکی دیگر از شکات پرونده کیمیا خودرو گفت: ۱۱ میلیون تومان بابت پیش پرداخت خودرو و مبالغ ۲۵۰ هزار تومان بابت کارمزد و ۳۰۰ هزار تومان نیز برای استعلام پرداخت کرده است.

وی افزود: در مراجعه به شرکت اگر صدایمان بالا می‌رفت ما را به اتاقی می‌بردند و آرام می‌کردند. الان یک سال است که قسط وام را می‌دهم و خواسته‌ام این است که ماشینم را می‌خواهم.

در ادامه این جلسه، قاضی صلواتی از متهم مهدی فتاحی نیا خواست که با حضور در جایگاه آخرین دفاعیات خود را بیان کند.

متهم مهدی فتاحی نیا با حضور در جایگاه گفت: کارمندان من گلچینی از بین صدها نفر و بهترین افراد بودند و همچنین کارمندان دو واحد شناختی نسبت به هم نداشتند.

وی افزود: اگر شکات حاضر در جلسات دقت کنند تعهدات بعد از ۴۵ روز کاری انجام می‌شده است و من هیچ‌گاه کلاهبردار نبوده‌ام.

متهم مهدی فتاحی نیا گفت: بنده و کارمندانم با تلاش مضاعفی که داشتیم رضایت مشتریان را به دست آوردیم.

وی با بیان اینکه تمام کارمندان بنده بی‌گناه بودند، خطاب به رئیس دادگاه گفت: این اتفاقات ناخواسته تنها به بنده وارد است و این عزیزان ناخواسته و به خاطر من اینجا هستند، از اتهامات سایر متهمان درگذرید.

متهم مهدی فتاحی نیا گفت: بزرگترین اشتباه من جهل در مدیریتم را بیان می‌کند. بسیاری از هزینه‌ها بابت تبلیغات یکپارچه در فضای مجازی مانند تبلیغات در سایت‌های دیوار، شیپور و روزنامه شده است.

وی افزود: عمده علت به وجود آمدن این مشکلات تنها بودن بنده در چارت سازمانی مدیریت بوده است که اگر خواهر یا برادرم مرا یاری می‌کردند دچار چنین فلاکتی نمی‌شدم.

متهم مهدی فتاحی نیا گفت: بنده چه در سال ۹۶، ۹۵ و چه مدت کوتاهی در سال ۹۷ تعداد زیادی خودرو تحویل دادم.

وی با نشان دادن اسنادی به ریاست دادگاه گفت: این اسناد برگه کمپانی‌هایی است که نشان می‌دهد خودرو تحویل مشتریان شده است.

متهم مهدی فتاحی نیا افزود: اینها مدارک محضری است و با استعلام از محضر مربوطه می‌توان پیگیری کرد تا صحت گفتار بنده مشخص شود.

وی گفت: جناب رئیس! من هدف کلاهبرداری نداشتم و روز ۲۸/ ۱۲ دفترم را بستم. ۱۴ ماه است که در زندان هستم و ناموسم نیز داخل زندان است.

متهم مهدی فتاحی نیا گفت: ذهنیت من این بود که فقط ۳۰۹ مشتری داشته باشم. اگر می‌خواستم کلاهبرداری کنم نیازی نبود این پول‌ها را هم بدهم. پولی پیش من نبوده است.

این متهم گفت: آیا مشتری که من به او ماشین ۱۷۰ میلیونی دادم و الان قیمت آن ۵۰۰ میلیون شده، می‌گوید که سود کردم؟

وی گفت: بیشتر پول‌ها به سمت سایت و روزنامه‌ای که برای من تبلیغ می‌کرد رفته است.

متهم مهدی فتاحی نیا در خصوص فعالیت لیزینگ هم گفت: دفتر بنده در خیابان جمهوری است و آنجا فروشگاه‌های لوازم خانگی هست که فروش اقساطی کالا دارند. این کار لیزینگ محسوب نمی‌شود؟ آیا آنها برای کار خود مجوز دارند؟

وی افزود: من این وسط یک واسطه بودم. تک تک مشتری‌های ما چک سفید امضا داده‌اند ولی قصد و نیت من بد نبوده است.

متهم مهدی فتاحی نیا، گفت: در این ۱۴ ماه به من اجازه حرف زدن داده نشده است که قاضی صلواتی خطاب به وی گفت: الان که وقت دارید، صحبت کنید.

متهم مهدی فتاحی نیا در ادامه دفاعیاتش، گفت: اسامی برخی شکات در لیست شاکیان تکرار شده و شکات تکراری هستند. همچنین در مورد برخی، مبالغی که داده‌اند چند برابر ذکر شده است.

وی افزود: طی دو هفته از برخی شکات رضایت گرفتم.

متهم مهدی فتاحی نیا در پایان دفاعیاتش با نشان دادن اسنادی گفت: برخی از شکات هم پول خود را گرفته‌اند ولی شکایت کرده‌اند.

در ادامه قاضی صلواتی ضمن تفهیم اتهام به مرتضی فتاحی نیا متهم دیگر پرونده خواست که با حضور در جایگاه آخرین دفاعیات خود را بیان کند.

متهم مرتضی فتاحی نیا با حضور در جایگاه گفت: هیچ نقشی در شرکت نداشتم.
 
در ادامه قاضی صلواتی ضمن تفهیم اتهام متهم خانم دل‌نیا فتاحی نیا از او خواست که در جایگاه قرار گیرد و آخرین دفاعیات خود را بیان کند.

متهم دل‌نیا فتاحی نیا با حضور در جایگاه گفت: من هیچ کدام از اتهامات را قبول ندارم و از وکیلم می‌خواهم که دفاعیاتم را بیان کند.

وکیل دل‌نیا فتاحی نیا گفت: آنچه در بررسی پرونده به آن رسیدن این است که موکلم بدهکار مالی است نه کلاهبردار. درخواست موکلین را جهت ورشکستگی اعلام کنید تا شاکیان به حق و حقوق خود برسند.

وی موضوع دیگر درخواست از دادگاه را بحث کارشناسی دانست و گفت: هم خودم و هم موکلینم خواستار آن هستیم.

در ادامه این جلسه قاضی صلواتی ضمن تفهیم اتهام به متهم حسین پور خواست که با حضور در جایگاه آخرین دفاعیات خود را بیان کند.

متهم حسین پور با حضور در جایگاه گفت: در سال ۹۶ شرکتی را برای خودم تأسیس کردم.

وی افزود: این موضوع سو تفاهمی است که بر اثر شباهت فامیلی به وجود آمده است. بنده در هیچ مکان و زمانی در ارگان‌های خصوصی و دولتی، داوری از شرکت کیمیا خودرو انجام نداده‌ام و خیلی وقت پیش از شرکت جدا شدم و مدیریت شرکت باید جوابگو باشند.

در ادامه این جلسه قاضی صلواتی ضمن تفهیم اتهام به متهم علیرضا اشرف طاری خواست با حضور در جایگاه آخرین دفاعیات خود را ارائه کند.

علیرضا اشرف طاری با حضور در جایگاه گفت: در قسمت اول کیفرخواست پرونده، بنده متواری اعلام شدم در حالی که من در سال ۹۶ با شرکت تسویه کردم و از تاریخ ۱۹/‏۰۳/‏۹۷‬ در شرکتی دیگر مشغول به کار شدم و متواری نبودم.

وی افزود: در بهمن سال ۹۷ به شغل دوم روی آوردم که تمام این موارد قابل استناد است.

متهم اشرف طاری گفت: بنده را در حال بازگشت به تهران در فرودگاه مهرآباد دستگیر کردند و اعلام شد که اشرف طاری در حال فرار بوده است در صورتی که من در حال بازگشت بودم.

متهم اشرف طاری گفت: در بازپرسی در مورد تنظیم قراردادها گفتم اینکه قراردادها توسط چه شخص یا اشخاصی تنظیم می‌شده اطلاعی ندارم و در قسمتی که فعالیت می‌کردم طبق قراردادی که با مشتری امضا شده بود عمل می‌کردم.

وی افزود: حدود ۱۰ ماه در شرکت کار کرده‌ام و اگر قرائن و شواهد به شکلی بود که متوجه می‌شدم کلاهبرداری صورت می‌گیرد خودم را کنار می‌کشیدم و اگر مسائلی پشت پرده بود که البته اطلاعی از آن ندارم، امضای خود را پای آن برگه نمی‌گذاشتم.

در ادامه این جلسه قاضی صلواتی ضمن تفهیم اتهام به نسرین اللهیاری، اعظم کریمی و سمیه عفت دوست خواست که با حضور در جایگاه آخرین دفاعیات خود را بیان کنند که هر سه آنها پس از حضور در جایگاه گفتند که دفاعیاتشان را وکیل مدافع آنها آقای وکیل خراسانی اعلام خواهد کرد.

پس از این، وکیل مدیر خراسانی با اعلام اینکه وکیل مدافع تسخیری این سه متهم است اظهارات خود را بیان کرد.

وکیل مدیر خراسانی گفت: در خصوص جلسه قبل اتفاقی افتاده که موکلینم از سوی یکی از متهمین تهدید شدند و صورتجلسه هم شده است. نگران هستم که موضوع گسترده باشد و تقاضایم این است که جلوی سو استفاده احتمالی گرفته شود.

وکیل مدیر خراسانی گفت: موکلینم به هیچ عنوان وحدت قصد و اقتران زمانی که در پرونده اعلام شده، نداشته‌اند و کارهایی که آقایان انجام دادند مشخص می‌کند که موکلینم در جریان موضوع نبودند.

وی افزود: متهمین همانطور که از مشکلات موکلینم سو استفاده کرده‌اند از مشکلات شکات نیز سو استفاده کردند.

همچنین در ادامه پنجمین جلسه رسیدگی به اتهامات متهمین پرونده کیمیا خودرو نماینده حقوقی بانک مرکزی توضیحاتی را ارائه کرد.

وی گفت: یک شرکت تولید کننده مثل شرکت‌های داخلی می‌تواند مبالغی را برای فروش بیشتر محصولات خود قرار دهد که این شامل لیزینگ نمی‌شود.

نماینده حقوقی بانک مرکزی در خصوص اظهارات متهم مهدی فتاحی نیا در خصوص موضوع لیزینگ گفت: فروشگاه‌هایی که فعالیت صنفی دارند مجوز فعالیت در آن حرفه را دارند و برای فروش بیشتر و بهتر محصولات خود با شرایطی کالا واگذار می‌کنند. لیزینگ زمانی معنا پیدا می‌کند که شما واسطی بیت تولیدکننده و خریدار هستی و این کاری است که کیمیا خودرو انجام می‌داده، بنابراین بحث فعالیت لیزینگ کاملاً مشخص و محرز است.

نماینده حقوقی بانک مرکزی افزود: آقای فتاحی نیا باید الان اطلاع می‌داشت که چه تعداد خودرو ثبت نام کرده و چه تعداد تحویل داده است. این که آماری در این زمینه وجود ندارد نشان از سو نیت و سو مدیریت ایشان دارد.

وی افزود: موارد تناقض در صحبت‌های ایشان وجود دارد.

نماینده حقوقی بانک مرکزی در مورد محرز بودن سو نیت دیگر متهمان پرونده نیز گفت: در خصوص رفت‌و آمدها در مورد مالباختگان سو نیت محرز است. در مراجعه برخی مشتریان برای پس گرفتن مبلغی که به شرکت داده، به وی اعلام می‌شده که پولی که شما با دستگاه پوز کشیدید بلافاصله به حساب شرکت تولیدکننده وارد شده و امکان بازگشت آن وجود ندارد.
وی در پایان اظهاراتش گفت: با توجه به اینکه طبقاتی از جامعه آسیب دیده‌اند و نسبت به سیستم بانکی و امنیتی کشور مانند نیروی انتظامی بدبینی ایجاد شده، خواستار اشد مجازات برای متهمین هستم.

سرانجام با نزدیک شدن به اذان ظهر، قاضی صلواتی ختم رسیدگی به این پرونده را اعلام کرد و گفت: رأی پرونده در موعد مقرر صادر و اعلام می‌شود.

انتهای پیام
