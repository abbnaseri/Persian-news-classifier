«ذوالنور» رئیس کمیسیون امنیت ملی مجلس شد
مجتبی ذوالنور رئیس کمیسیون امنیت ملی و سیاست خارجی مجلس شورای اسلامی در آخرین سال کاری دوره دهم شد.
به گزارش ایسنا، انتخابات هیات رئیسه کمیسیون امنیت ملی و سیاست خارجی مجلس شورای اسلامی امروز پس از کش و قوس‌های فراوان برگزار شد و در نهایت ذوالنور بر کرسی ریاست نشست.
قرار بود انتخابات هیات رئیسه این دوره کمیسیون، هفته گذشته برگزار شود که به دلیل تاخیر تعدادی از اعضای کمیسیون برای حضور در جلسه و به گفته رحیمی عضو این کمیسیون، آبستراکسیون تعدادی از اعضای این کمیسیون انتخابات به این هفته موکول شد.
کاندیداهای ریاست این کمیسیون فلاحت‌پیشه، ذوالنور، کواکبیان و بروجردی بودند که کواکبیان به نفع فلاحت‌پیشه و بروجردی به نفع ذوالنور انصراف داد، البته امروز خبرهایی از راهروی مجلس شورای اسلامی مبنی بر کاندیداتوری مجدد بروجردی آمد که او در گفت‌وگو با ایسنا تاکید کرد که تصمیمی برای کاندیداتوری ندارد و معتقد است که حفظ انسجام کمیسیون از حضور افراد مهم‌تر است.
فلاحت‌پیشه کاندیدای مورد حمایت فراکسیون امید و ذوالنور کاندیدای مورد حمایت فراکسیون ولایی بود البته به نظر می‌رسد که همچون سایر انتخابات در ارکان مختلف مجلس شورای اسلامی، نقش نمایندگان عضو فراکسیون مستقلین در انتخاب هیات رئیسه کمیسیون امنیت تاثیرگذار بوده است.
سال گذشته فلاحت‌پیشه توانست بعد از ۱۴ سال ریاست بروجردی بر این کمیسیون -یعنی از مجالس هشتم، نهم در دو سال اول مجلس دهم- بر صندلی کمیسیون امنیت ملی تکیه زند، اما اعضای کمیسیون به فلاحت‌پیشه برای ادامه ریاست در آخرین سال کاری مجلس دهم اعتماد نکردند و ذوالنور جانشین او شد.
انتهای پیام
