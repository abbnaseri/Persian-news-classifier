سفیر فلسطین: امیدوارم بعد از نابودی رژیم صهیونیستی به امامت مقام معظم رهبری نماز بخوانیم
سفیر فلسطین در تهران ضمن تاکید لزوم تحکیم وحدت امت اسلامی گفت: امیدوارم بعد از نابودی رژیم صهیونیستی به امامت مقام معظم رهبری نماز بخوانیم.


به گزارش ایسنا، صلاح زواوی سفیر فلسطین در تهران طی سخنانی در همایش آمریکا و جنایت‌های قرن که به مناسبت هفته حقوق بشر آمریکایی برگزار شد، اظهار کرد: ایران و فلسطین رابطه قدیمی با یکدیگر دارند و باید بگویم که بنده شیخ السفرا نیستم بلکه خادم کوچکی هستم و امیدوارم که بعد از نابودی رژیم صهیونیستی به امامت مقام معظم رهبری نماز بخوانیم.
وی افزود: مسئله فلسطین به ۲۰۰ سال قبل بر می‌گردد که آمریکا و رژیم صهیونیستی به دنبال ایجاد کشوری در فلسطین بودند و بعد از بیانیه‌ای که اعلام کردند یهودی‌ها از سراسر دنیا شروع به مهاجرت به فلسطین کردند تا رژیم جعلی در فلسطین ایجاد کنند.
این دیپلمات فلسطینی همچنین بیان کرد: آنها به دنبال ایجاد یک کشور کوچک برای اسرائیل نیستند. به دنبال اسرائیل بزرگ هستند که شامل سرزمین‌های تاریخی فلسطین، اردن، لبنان، سوریه، عراق حتی تا مدینه منوره از عربستان می‌باشند.
وی همچنین ادامه داد: شما مردم ایران کشور بزرگی دارید. مسئولیت بزرگی هم بر عهده شما است. از لحاظ اقتصادی و نظامی قوی هستید و چون هدف بزرگی دارید مشکلات بزرگی هم برای شما پیش می‌آید اما باید صبر و تأمل کنید.
صلاح زواوی افزود: باعث افتخار است که هر ایرانی احساس کند که در مقابل برنامه اصلی برای نابودی "اسرائیل بزرگ" قرار دارد. شما برای این برنامه نیاز به کمک کل کشورهای دنیا دارید.
وی خاطرنشان کرد: ما به دنبال آزادی زمین و خاک مقدس و مسجد الاقصی هستیم. ما برادران شما هستیم و از شما حمایت می‌کنیم.
وی در پایان با اشاره به اینکه شما رهبری بزرگی دارید گفت: رهبری شما به دنبال وحدت اسلامی است. برای حل مشکلات بین کشورهای اسلامی و انشالله کل مشکلات این کشور حل شود و وحدت اسلامی مد نظر تحکیم یابد.
انتهای پیام
