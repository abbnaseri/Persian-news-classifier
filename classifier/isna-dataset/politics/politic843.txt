مشاور امنیت داخلی روسیه: پهپاد آمریکایی در حریم هوایی ایران هدف قرار گرفت
مشاور امنیت داخلی روسیه مواضع این کشور را در برابر سرنگونی پهپاد جاسوسی آمریکا توسط ایران و ادعای آمریکا مبنی بر دست داشتن ایران در حمله به نفت‌کش‌های دریای عمان بیان کرد.
به گزارش ایسنا، به نقل از روزنامه دیلی استار، نیکولای پاتروشف، مشاور امنیت داخلی روسیه، در یک کنفرانس خبری در سرزمین‌های اشغالی که با حضور نخست‌وزیر و مشاور امنیت داخلی رژیم صهیونیستی و همچنین مشاور امنیت ملی آمریکا برگزار شد گفت که روسیه دارای اطلاعاتی نظامی است که نشان می‌دهد پهپاد آمریکایی وقتی توسط ایران مورد هدف قرار گرفت در حریم هوایی ایران بود.
وی همچنین گفت که شواهد ارائه‌شده از سوی آمریکا مبنی بر نقش ایران در حمله به نفت‌کش‌های دریای عمان ضعیف و غیرحرفه‌ای است.
به گزارش ایسنا، مواضع روسیه در برابر رخ‌دادهای اخیر در منطقه در حالی مطرح می‌شود که آمریکا با ادعای داشتن شواهدی مدعی است که پهپاد سرگون شده توسط ایران در حریم هوایی بین‌المللی قرار داده داشته است.
آمریکا همچنین بر همین اساس مدعی است که ایران در پشت پرده حمله رخ‌داده به دو نفت‌کش دریای عمان بوده است.
محمدجواد ظریف، وزیر امور خارجه کشورمان نیز درباره این اتهام‌زنی‌ها به ایران در حوادث اخیر خلیج فارس گفت: اینکه ایالات متحده فوراً و بدون ذره‌ای شواهد عینی یا ضمنی، به اتهام پراکنی علیه ایران دست می‌زند، تنها این را کاملاً آشکار می‌کند که تیم بی در حال حرکت به سوی یک نقشه جایگزین است: خرابکاری در دیپلماسی (از جمله در اقدامات آبه شینزو) و سرپوش گذاشتن بر تروریسم اقتصادی علیه ایران.
وی افزود: من چند ماه پیش دقیقاً درباره همین سناریو هشدار دادم؛ نه به این دلیل که من یک پیشگو باشم، بلکه به این دلیل که من ذات تیم بی را می‌شناسم.
وی همچنین درباره سرنگونی پهپاد جاسوسی آمریکا توسط ایران گفت: تمامیت ارضی کشور موضوع قابل مذاکره‌ای نیست و هر گونه خدشه به تمامیت ارضی ایران از سوی دیگران، بلافاصله با شدیدترین واکنش مردم ایران مواجه می‌شود.
انتهای پیام
