تاکید سخنگوی شورای عالی امنیت ملی بر "دروازه بانی هوشمند" از سوی رسانه‌ها
سخنگوی شورای عالی امنیت ملی گفت: بازتاب خام خبر رویترز از سوی برخی رسانه‌های داخلی از وجود نقیصه نگران کننده در توجه به "دروازه بانی هوشمند" خبر می‌دهد. 
کیوان خسروی، سخنگوی شورای عالی امنیت ملی در یادداشتی اختصاصی برای "ایسنا" نوشت: هدف قرار گرفتن پهپاد متجاوز آمریکایی از سوی سامانه های پدافندی ایران از اولین ساعات بامداد روز پنج شنبه۳۰ خردادماه با بازتاب کم سابقه رسانه‌ای در داخل و خارج از کشور همراه بود.
در رخداد اخیر و در شرایطی که کوچکترین خبر ، اظهار نظر، تحلیل و... از سوی دو طرف منازعه، می توانست تاثیر تعیین کننده‌ای بر تغییر محیط داخلی و تصمیم‌گیری هر یک از طرفین  داشته باشد، خبر جعلی رویترز مبنی بر ارسال پیام تهدیدآمیز  آمریکا به ایران توسط عمان خیلی سریع در فضای افکار عمومی داخلی منتشر شد.
رویترز رسانه‌ای است که نشان داده در شرایط خاص، حتی به قیمت تنزل به جایگاه "فیک نیوز" از هیچ اقدامی برای تغییر معادله بازی بر ضد حریف فروگذار نمی‌کند.
اگرچه این خبر بلافاصله از سوی مقامات مسئول ایرانی و با فاصله چند ساعته از سوی آمریکا تکذیب شد اما بازتاب خام خبر رویترز از سوی برخی رسانه‌های داخلی از وجود نقیصه نگران کننده در توجه به "دروازه بانی هوشمند" خبر می‌دهد .
در چنین️ شرایطی موضوع "دروازه بانی هوشمند" برای مداومت بر تامین اهداف ملی و همچنین تبدیل نشدن به تریبون حریف در ردیف ارزشهای راهبردی قرار می‌گیرد.
نقش وکارکرد رسانه‌ها پس از بروز رخدادهایی از این دست به صورت قهری از اطلاع رسانی صرف، فاصله گرفته و به عنوان بخشی تعیین کننده در تامین اهداف طرفین منازعه ارتقاء می‌یابد.
رسانه‌های جمهوری اسلامی ایران در طول 10 سال گذشته رشد قابل ملاحظه ای داشته اند که به طور قطع فرصتی بسیار ارزشمند برای کشور تلقی می‌شود لیکن بدلیل تفوق رشد کمی بر ابعاد کیفی، حوزه "اطلاع رسانی راهبردی" در کشور همچنان درگیر چالش‌های حرفه‌ای است.
انتهای پیام
