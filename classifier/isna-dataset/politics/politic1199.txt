گزارش نیویورک تایمز از روند تصمیم‌گیری ترامپ در رابطه با سرنگونی پهپاد آمریکا
روزنامه نیویورک تایمز در گزارشی درباره روند تصمیم‌گیری رئیس جمهور آمریکا در رابطه با ماجرای سرنگونی پهپاد جاسوسی آمریکا در آب‌های ایران نوشت: دونالد ترامپ به حرف کسانی گوش داد که معتقدند اقدام نظامی علیه ایران یک اشتباه پر هزینه خواهد بود.
به گزارش ایسنا، به نوشته روزنامه نیویورک تایمز، در میان ژنرال‌ها، دیپلمات‌ها، مشاوران و قانونگذارانی که روز پنج‌شنبه دونالد ترامپ رئیس جمهور آمریکا را احاطه کرده بودند و همگی بر پاسخ نظامی علیه ایران تاکید داشتند، فردی حضور داشت به نام تاکر کارلسون از فاکس نیوز که یکی از افراد مورد علاقه ترامپ است.
در شرایطی که مشاوران امنیت ملی خواستار اقدام نظامی علیه ایران بودند آقای کارلسون در روزهای اخیر به ترامپ گفته بود که پاسخ نظامی به تهران دیوانگی است. وی همچنین گفته که جنگ طلبان در حقیقت منافع رئیس جمهور را در نظر ندارند و اگر ترامپ وارد جنگ با ایران شود باید پیروزی مجدد در انتخابات سال ۲۰۲۰ را به فراموشی بسپارد.
نیویورک تایمز با اشاره به اینکه ترامپ برای تصمیم‌گیری درباره یکی از مهم‌ترین تصمیمات سیاست خارجی‌اش با تردیدهای متعدی روبرو بوده است، نوشت: همان‌طور که آقای کارلسون و دیگر منتقدان گفته‌اند حمله به ایران می‌تواند به راحتی تبدیل به یک جنگ تمام عیار بدون پیروزی شود. این، دقیقاً همان چیزی است که ترامپ پیش از رئیس جمهور شدن علیه آن صحبت کرده بود.
جیم ریچ، سناتور جمهوری‌خواه از ایالت ایداهو و رئیس کمیته روابط خارجی که ازجمله افراد حاضر در کاخ سفید هنگام تصمیم‌گیری ترامپ بود گفت: به آنهایی که می‌خواهند رئیس جمهور را مورد انتقاد قرار دهند می‌گویم که باید قدردان باشند. آنها مجبور به تصمیم‌گیری نبودند.
این روزنامه آمریکایی در ادامه با ارائه جزئیاتی درباره جلساتی که ترامپ روز پنج‌شنبه با مشاورانش و قانونگذاران در رابطه با ماجرای سرنگونی پهپاد جاسوسی آمریکا در حریم هوایی ایران داشت، نوشت که بسیاری در این رایزنی‌ها بر این تاکید داشتند که واشنگتن باید یک پاسخ نظامی به تهران بدهد اما آقای کارلسون با تقدیر از ترامپ به دلیل پافشاری‌اش بر اقدام نظامی علیه ایران، به او گفت: همان افرادی که ۱۶ سال پیش ما را به باتلاق جنگ عراق سوق دادند اکنون خواهان جنگی دیگر هستند؛ این بار جنگ با ایران. به نظر می‌آید که رئیس جمهور به شدت نسبت به این کار تردید دارد و بسیار مردد است.
نیویورک تایمز در پایان نوشت که اگرچه رئیس جمهور از اقدام نظامی صرف نظر کرده است اما کشمکش‌ها میان افراد نزدیک به ترامپ تمام نشده است.
انتهای پیام
