جریمه ۱.۵ میلیاردی قاچاقچیان ارز در سیستان و بلوچستان
مدیرکل تعزیرات حکومتی استان سیستان و بلوچستان از جریمه ۱.۵ میلیارد ریالی دو قاچاقچی ارز خبر داد.
به گزارش ایسنا، به نقل از اداره کل روابط عمومی و تشریفات سازمان تعزیرات حکومتی، حیدر میرزایی مدیرکل تعزیرات حکومتی استان سیستان و بلوچستان اظهار کرد: مأمورین مرزبانی در منطقه پل ابریشم شهرستان هیرمند در نقطه مرزی با کشور افغانستان به دو نفر تبعه افغان که قصد خروج از کشور را داشتند؛ مشکوک و در بررسی پاکت‌های پودر لباسشویی همراه این افراد توانستند مقدار ۲ میلیون و ۱۹۹ هزار روپیه پاکستانی را کشف کنند.
وی تصریح کرد: در همین راستا پرونده در تعزیرات حکومتی شهرستان زابل مورد رسیدگی قرار گرفت و شعبه رسیدگی کننده با توجه به اظهارات متهمین و محل و نحوه کشف کالا، تخلف را محرز اعلام و حکم به ضبط محموله مکشوفه صادر و دو نفر قاچاقچی را به پرداخت یک میلیارد و ۵۰۰ میلیون ریال جریمه نقدی محکوم کرد.
انتهای پیام
