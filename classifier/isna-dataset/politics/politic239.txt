غیب‌پرور: برای بسیج زمان بسیاری باید گذاشت
رئیس پیشین سازمان بسیج مستضعفین بگفت: برای بسیج زمان بسیاری باید گذاشت و از سحر تا پایان شب باید کار و تلاش کرد.
به گزارش ایسنا، سردار غلام حسین غیب پرور رئیس پیشین سازمان بسیج در آئین تکریم و معارفه رئیس سازمان بسیج مستضعفین که صبح پنج شنبه برگزار شد، اظهار کرد: شاکر خدای بزرگ هستیم که عمر ما را در دوران احیای مجدد اسلام توسط انقلاب اسلامی قرار داد.
وی افزود: عاقبت به خیری خود را در رضایت ولایت می‌دانم و تا پایان عمر به عنوان یک سرباز کوچک و بسیجی در خدمت رهبری هستم، رهبر معظم انقلاب تجلی کامل اسلام هستند.
 رئیس پیشین سازمان بسیج مستضعفین با تاکید بر اینکه برای بسیج زمان بسیاری باید گذاشت و از سحر تا پایان شب باید کار و تلاش کرد، به چگونگی آشنایی با سردار سلیمانی رئیس جدید سازمان بسیج اشاره و خاطر نشان کرد: من در شب عملیات کربلای ۴ در شلمچه با ایشان آشنا شدم و ایشان از دوستان قدیمی من هستند.
سردار غیب پرور گفت: در مدت مسئولیت خود در بسیج ریل عملکرد بسیج را بر خدمت رسانی به مردم گذاشتیم. کار بسیج باید مؤثر در پیشبرد اهداف انقلاب اسلامی باشد و ما در راستای اجرایی شدن طرح اعتلای بسیج استفاده از ظرفیت جوانان را در دستور کار خود قرار دادیم، و حدود ۴ هزار گروه جهادی تشکیل دادیم.
وی همچنین به اقدامات بسیج در کمک رسانی به مردم در جریان سیل و زلزله اخیر اشاره کرد و گفت: حضور موفق و به موقع بسیج در عرصه‌های مختلف مانند کمک به مردم و سیل زدگان نشان دهنده اقدامات خوب بسیج است. فعالیت مؤثر در فضای مجازی و تشکیل معاونت آموزش در بسیج از جمله دیگر اقدامات مهم و راهبردی است که در سال‌های قبل مورد توجه قرار گرفت.
انتهای پیام
