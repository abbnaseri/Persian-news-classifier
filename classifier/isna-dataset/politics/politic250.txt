بوریس جانسون: راه درست پیش روی همه تعامل با ایران است/ تهران به برجام پایبند بماند
نامزد پیشتاز پست نخست وزیری انگلیس با بیان اینکه برجام یک ضامن خوب برای ثبات در روابط با اتحادیه اروپا و آمریکا بوده است، از ایران خواست که در این توافق بین‌المللی بماند.
به گزارش ایسنا، بوریس جانسون، نامزد پیشتاز نخست‌وزیری انگلیس در گفت‌وگو با رویترز گفت: من بار دیگر از دولت ایران می‌خواهم تا با جدیت بر سر مسئله نقض برجام و نقض تعهداتشان ذیل توافق هسته‌ای فکر کنند. این توافق یک ضامن خوب برای ثبات در روابط با اتحادیه اروپا و آمریکا بوده است.
وی در ادامه افزود: من باور دارم که ایران باید به این توافق پایبند بماند. به گمانم اینکه ایران دیگر از خود خودداری نشان ندهد، اشتباهی بزرگ محسوب می‌شود.
جانسون در پاسخ به این سوال که "آیا کشورش در مقابل ایران به مواضع آمریکا روی می‌آورد" گفت: به گمانم در حالا حاضر، برجام بسیار شکننده است و ما باید راه‌هایی برای مهار کردن "رفتارهای مختل‌کننده ایران" در منطقه پیدا کنیم اما من همچنان باور دارم که راه درست برای کشور ما و منطقه، تعامل با ایران و راضی کردن این کشور به عدم پیگیری برنامه سلاح‌های هسته‌ای است.
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، و همچنین پس از تعلل‌های بی‌مورد اروپا در اجرای تعهداتش، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
انتهای پیام
