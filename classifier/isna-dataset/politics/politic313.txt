تحلیل القدس العربی از سردرگمی ترامپ در مقابله با ایران
یک روزنامه عربی در یادداشتی با اشاره به سردرگمی و بی ثباتی مواضع ترامپ در مقابله با ایران نوشت که آمریکا نمی‌تواند یک ائتلاف نظامی بین‌المللی علیه ایران ایجاد کند و مامویت پمپئو و بولتون با شکست مواجه خواهد شد.
به گزارش ایسنا، روزنامه فرامنطقه ای القدس العربی در یادداشتی به قلم ابراهیم نوار، نویسنده مصری تحت عنوان" آیا ترامپ می‌تواند برای جنگ با ایران ائتلاف بین‌المللی تشکیل دهد " نوشت: به نظر می‌رسد که رئیس جمهور آمریکا در مقابله با ایران سردرگم، مضطرب، نامتعادل و فاقد رویکرد است. دونالد ترامپ در ماه می ۲۰۱۸ به تنهایی تصمیم گرفت از برجام خارج شود سپس تمام تحریم‌های ضدایرانی را بازگرداند سپس تصمیم گرفت تحریم‌های جدیدی علیه ایران وضع کند که این تحریم‌ها ممنوعیت تمام صادرات نفت ایران را شامل می‌شود. وی همچنین تمام کشورهای دنیا از جمله کشورهای عضو برجام را تهدید کرد تا در صادرات نفت با ایران تعامل نکنند و به این کشور کمک نکنند.
رئیس‌جمهور آمریکا روز پنجشنبه ۲۰ ژوئن در کاخ سفید خواستار جنگ علیه ایران شد، یک روز بعد یعنی روز جمعه ۲۱ ژوئن از تصمیم خود برای حمله به ایران منصرف شد سپس ایران را به مذاکره بدون پیش شرط دعوت کرد و به مقامات این کشور وعده داد که ایران به کشوری عظیم تبدیل خواهد شد و خودش بهترین دوست ایران در جهان خواهد شد. وی در همان روز تصمیم گرفت جنگ الکترونیکی علیه پدافند دفاعی ایران انجام دهد سپس در اوایل هفته وزیر خارجه و مشاور امنیت ملی خود را به خاورمیانه فرستاد تا از امکان ایجاد ائتلاف نظامی علیه ایران در منطقه مطلع شود. این سردرگمی در مواضع رئیس جمهور آمریکا باعث شد که خود کارشناسان امنیت ملی آمریکا نیز از خطر خطی مشی و اسلوب ترامپ بر امنیت ملی برحذر باشند.  
در ادامه این یادداشت آمده است: در اینجا تلاش می‌کنیم تا به سوال اساسی پاسخ دهیم؛ اول اینکه آیا آمریکا به تنهایی توانایی جنگ با ایران را دارد؟ دوم، با توجه به نزدیک شدن موعد انتخابات ریاست جمهوری آمریکا آیا ترامپ دست به جنگ گسترده می‌زند؟ سوم، آیا ترامپ می تواند قدرت‌های جهان از جمله دوستان و دشمنان را برای جنگ با ایران متحد کند؟
نویسنده با اشاره به اینکه آمریکا دیگر آن کشور قدرتمند بعد از جهانی دوم نیست و امروز حتی با هم پیمانان خود درگیری و اختلاف دارد نوشت: آمریکا می‌تواند جنگ علیه ایران را آغاز کند اما نمی‌تواند نتیجه آنرا تضمین کند و این معضلی است که آمریکا درحال حاضر با آن مواجه است.
در این یادداشت آمده است: ترامپ برای توجیه انصرافش از حمله نظامی به ایران داستان ابلهانه‌ای ساخت و گفت که وجدانش قبول نمی‌کند ۱۵۰ نفر با یک حمله کشته شوند، این توجیهی ابلهانه برای پنهان کردن ضعف و ناتوانی است. حقیقت این است که انصراف ترامپ از حمله به ایران نشان دهنده موضع اخلاقی نیست بلکه نشان دهنده ترس ترامپ از مقابله با ایران است زیرا چنین حمله ای اگر انجام شود تحت کنترل آمریکا نخواهد ماند بلکه آتش آن تمام منطقه را در بر می‌گیرد.
در بخش دیگری از این یادداشت آمده است که اگر چه آمریکا ایران را به حمایت از تروریسم، تلاش برای دستیابی به سلاح هسته‌ای و ساخت موشک برای تهدید امنیت منطقه متهم می‌کند اما سیاست‌های آمریکا در رابطه با ایران نشان می‌دهد که هدف آنها تنها در راستای ایجاد ائتلاف با هم پیمانان و دوستان خود در منطقه برای کمک سیاسی، اقتصادی و نظامی به آنها در مقابله با ایران است، سخنان مایک پمپئو، وزیر خارجه آمریکا قبل از سفرش به خاورمیانه نیز بر همین موضوع تاکید دارد. نویسنده در ادامه می‌گوید که چه بسا تصمیم ایران در عدم سرنگونی هواپیمای جاسوسی آمریکا که حامل ۳۵ نفر بود باعث شد که ترامپ این داستان را بسازد. در پاسخ به سوال اول می‌گوئیم که اگر چه آمریکا قدرت کافی برای حمله به ایران را دارد اما چنین جنگی بی شک از کنترل آنها خارج خواهد شد و تمام منطقه شعله ور خواهد شد و چه بسا برای اولین بار بعد از پایان جنگ سرد قواعد بازی جنگ تغییر یابد.
در بخش دیگری از این یادداشت با اشاره به اینکه بسیاری از کارشناسان و مقامات آمریکایی از مواضع نا متعادل ترامپ انتقاد کرده اند آمده است: در پاسخ به سوال دوم می‌گوئیم که وارد جنگ شدن با ایران یک ماجراجویی پرخطر است خصوصاً اینکه ترامپ تبلیغات انتخاباتی خود را به راه انداخته و سال انتخابات ریاست جمهوری نزدیک شده است.
نویسنده در پاسخ به سوال سوم می‌گوید که بسیاری از کشورهای هم پیمان آمریکا از جمله انگلیس در مواضع ترامپ تردید دارند و اختلافاتی میان آنها به وجود آمده است، از سوی دیگر روسیه اعلام کرده است که برای مقابله با تحریم‌ها به ایران کمک می‌کند و کشور چین نیز تحریم‌ها علیه ایران را محکوم کرده است و به وضوح اعلام کرد که علیرغم تهدیدات آمریکا به واردات نفت از ایران ادامه می‌دهد بنابراین آمریکا به آسانی نمی‌تواند ائتلاف نظامی علیه ایران ایجاد کند و ماموریت پمپئو و بولتون در خاورمیانه با شکست مواجه خواهد شد.
نویسنده در پایان می‌گوید: علیرغم اینکه پاسخ‌هایمان به سه سوال مطرح شده نشان می‌دهد آغاز جنگ علیه ایران از سوی آمریکا امری سخت است اما آن جنگی که دیروز رخ نداد ممکن است فردا رخ دهد؛ به دلیل یک اشتباه همانطور که جرمی هانت، وزیر خارجه انگلیس گفت و یا به دلیل محاسبات اشتباه و احمقانه ترامپ. بنابراین چشم مرزداران ایران نباید به خواب برود و یا غفلت کند.
انتهای پیام
