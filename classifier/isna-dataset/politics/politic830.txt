جرمی هانت: ورود به یک جنگ با ایران را حتی تصور هم نمی‌کنیم
وزیر امورخارجه انگلیس با بیان اینکه آمریکا نزدیک‌ترین متحد آنهاست، گفت: لندن نمی‌تواند حتی تصور کند که وارد جنگی با ایران شود.
به گزارش ایسنا به نقل از خبرگزاری رویترز، جرمی هانت وزیر امورخارجه انگلیس روز سه‌شنبه (امروز) گفت: بریتانیا به هیچ وجه انتظار ندارد که آمریکا از لندن بخواهد که به یک درگیری علیه ایران بپیوندد و بعید است انگلیس بپذیرد که وارد چنین جنگی شود.
هانت که در پارلمان این کشور صحبت می‌کرد، افزود: آمریکا نزدیک‌ترین متحد ماست. ما اغلب موارد با یکدیگر رایزنی می‌کنیم. ما هر درخواستی را که آنها مطرح کنند به دقت بررسی می‌کنیم اما نمی‌توانم وضعیتی را تصور کنم که آنها از ما بخواهند و ما نیز بپذیریم که وارد یک جنگ شویم.
وی ادامه داد: پیامی که ما به همراه شرکای خود در اتحادیه اروپا به‌ویژه در کنار فرانسه و آلمان ارسال می‌کنیم این است که برای توافق هسته‌ای، این یک هفته حساس است.
این مقام انگلیسی همچنین گفت: این بسیار ضروری و حیاتی است که آنها (ایران) به کل توافق هسته‌ای عمل کنند تا این توافق حفظ شود و ما نیز یک خاورمیانه عاری از هسته‌ای داشته باشیم.
به گزارش ایسنا، در پی سرنگونی پهپاد جاسوسی آمریکا توسط سپاه در حریم هوایی کشورمان رئیس جمهور آمریکا گفت که قصد اقدام نظامی علیه ایران در پاسخ به این حادثه را داشته است اما دقایقی پیش از اجرای تصمیم خود، آن را لغو کرده است.
انتهای پیام
