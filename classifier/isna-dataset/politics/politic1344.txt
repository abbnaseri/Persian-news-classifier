سفیر سوئیس در تهران، به وزارت خارجه می‌رود
معاون وزیر امور خارجه در تماس با حافظ منافع آمریکا در ایران، گفت: مدارک انکارناپذیری مبنی بر حضور پهپاد آمریکایی در فضای جمهوری اسلامی ایران وجود دارد و حتی قطعاتی از لاشه این پهپاد در آب‌های سرزمینی ایران به دست آمده است.
به گزارش ایسنا، در پی ورود غیرقانونی یک فروند پهپاد آمریکایی به حریم هوایی جمهوری اسلامی ایران که با برخورد سریع نیروی ضدهوایی سپاه پاسداران انقلاب اسلامی سرنگون شد، سید عباس عراقچی معاون سیاسی وزیر امور خارجه کشورمان امشب در تماس فوری با سفیر سوئیس در تهران به عنوان حافظ منافع آمریکا، اعتراض شدید جمهوری اسلامی ایران به دولت آمریکا به خاطر تعرض به حریم هوایی کشورمان را به وی ابلاغ کرده و گفت مدارک انکارناپذیری مبنی بر حضور این پهپاد در فضای جمهوری اسلامی ایران وجود دارد و حتی قطعاتی از لاشه این پهباد در آب‌های سرزمینی ایران به دست آمده است.
عراقچی همچنین با اشاره به اینکه این اقدام نیروهای آمریکایی برای اولین بار نبوده و چندین بار پیش از نیز اتفاق افتاده است، خواهان احترام نیروهای آمریکایی به حریم هوایی و دریایی جمهوری اسلامی ایران و رعایت کامل مقررات بین‌المللی از سوی ایشان شد.
معاون وزیر امور خارجه کشورمان با تاکید مجدد بر اینکه جمهوری اسلامی ایران خواهان جنگ و درگیری در منطقه خلیج فارس نیست، نسبت به هر گونه اقدام نسنجیده نیروهای آمریکایی در منطقه هشدار داده و گفت جمهوری اسلامی ایران در دفاع از آب و خاک خود قاطعانه عمل کرده و لحظه‌ای درنگ نخواهد کرد.
سفیر سوئیس گفت مراتب را بلافاصله به دولت آمریکا منتقل خواهد کرد. از سفیر سوئیس همچنین خواسته شد تا صبح فردا با حضور در وزارت امور خارجه در جریان جزئیات بیشتر این حادثه قرار گیرد.
انتهای پیام
