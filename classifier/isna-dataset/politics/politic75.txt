تقدیر رئیس جمهور از دست‌اندرکاران مبارزه با ملخ‌های صحرایی در ۹ استان کشور
در جلسه عصر یکشنبه هیأت وزیران که به ریاست حجت‌الاسلام والمسلمین دکتر حسن روحانی رئیس جمهور برگزار شد، وزارت جهاد کشاورزی گزارشی در خصوص اقدامات انجام‌شده برای مبارزه با ملخ‌های صحرایی در بیش از ۷۰۰ هزار هکتار از اراضی ۹ استان سیستان و بلوچستان، کرمان، هرمزگان، بوشهر، فارس، خوزستان، کهگیلویه و بویر احمد، خراسان جنوبی و ایلام ارائه کرد.
به گزارش ایسنا، هیأت وزیران از زمان بروز این آفت چند ردیف بودجه برای مبارزه با آفات ملخ صحرایی اختصاص داده است.
رئیس جمهور در این جلسه از وزارت جهاد کشاورزی، سازمان حفظ نباتات و استانداران و سایر عواملی که در مقابله با این تهدید تلاش کرده‌اند، تشکر کرد.
روحانی با بیان این‌که هجوم ملخ‌های صحرایی پس از سیل گسترده امسال بخش قابل توجهی از سطح زیر کشت و تولید محصولات باغی و زراعی، مراتع، جنگل‌ها و بیشه‌زارها را در معرض تهدید قرار داده بود، گفت: خوشبختانه با عملیات گسترده و به‌موقع در سطح ۷۳۵ هزار هکتار از اراضی، در سطح ۹ استان با این تهدید مقابله کردند و خسارات وارده را به حداقل کاهش دادند.
هیأت دولت در ادامه، «ضابطه انصراف دارندگان پروانه ارائه خدمات ارتباطی ثابت از ادامه فعالیت» را تصویب کرد.
همچنین در این جلسه، مبلغ حق امتیاز و جریمه‌های قانونی جبران عدم انجام تعهدات دارندگان پروانه دفاتر پیشخوان خدمات دولت و بخش عمومی غیردولتی و دفاتر ارتباطات و فناوری اطلاعات (ICT) روستایی تعیین شد.
مطابق این تصمیم، مبلغ حق امتیاز لازم برای صدور این پروانه در سال ۱۳۹۸، در کلان‌شهرها ۵۰۰ میلیون ریال، در مراکز سایر استان‌ها به استثنای کلان‌شهرها ۳۰۰ میلیون ریال، در شهرهای با جمعیت بیش از ۵۰ هزار نفر به استثنای مراکز استان‌ها و کلان‌شهرها ۱۵۰ میلیون ریال، در سایر شهرها ۵۰ میلیون ریال و در روستاها پنج میلیون ریال تعیین می‌شود.
هیأت وزیران در ادامه جلسه، آئین‌نامه اجرایی یکی از تبصره‌های قانون بودجه سال ۱۳۹۸ کل کشور شامل منابع و مصارف هدفمند کردن یارانه‌ها را مورد بررسی و تصویب قرار داد.
انتهای پیام
