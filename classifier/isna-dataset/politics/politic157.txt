برگزاری نشست ویژه آژانس درباره ایران در پی درخواست آمریکا
در حالی‌که ایران تاکید دارد تحولات اخیر پیرامون برجام ارتباطی با پادمان‌های آژانس و همچنین وظایف شورای حکام آژانس ندارد، آژانس بین‌المللی انرژی اتمی به درخواست آمریکا یک نشست ویژه درباره ایران برگزار می‌کند.
به گزارش ایسنا به نقل از خبرگزاری فرانسه، سخنگوی آژانس بین‌المللی انرژی اتمی اعلام کرد که شورای حکام آژانس روز دهم ژوئیه (۱۹ تیرماه) در وین یک نشست ویژه برای بررسی برنامه هسته‌ای ایران برگزار می‌کند.
این نشست که به درخواست آمریکا برگزار خواهد شد در حالی است که ایران به تازگی اعلام کرد از حد تعیین شده در توافق هسته‌ای برای ذخیره اورانیوم غنی‌شده خود، یعنی ۳۰۰ کیلوگرم عبور کرده است.
ایران و قدرت‌های جهانی در سال ۲۰۱۵ به یک توافق جامع درباره فعالیت‌های هسته‌ای تهران دست یافتند که موجب محدودیت برنامه هسته‌ای این کشور در ازای رفع تحریم‌های ایران شد اما دولت آمریکا در مه ۲۰۱۸ به‌طور یک‌جانبه از آن خارج شد و تحریم‌ها را نیز علیه جمهوری اسلامی بازگرداند.
این اقدامات ایران را بر آن داشت تا اعلام کند که قصد دارد سطح اجرای تعهدات خود در توافق هسته‌ای را کاهش دهد که افزایش ذخیره اورانیوم با غنای پایین اولین گام آن به شمار می‌آید. تهران همچنین تاکید کرده است که اگر اروپایی‌ها تا هفت ژوئیه (۱۶ تیرماه) برای حفظ توافق اقدامی مؤثر و عملی انجام ندهند سطح غنی‌سازی خود را نیز افزایش خواهد داد که در این صورت، احتمالاً از سطح غنی‌سازی ۳.۶۷ درصد عبور خواهد کرد.
آژانس بین‌المللی انرژی اتمی هفته گذشته تائید کرد که ایران از محدوده ۳۰۰ کیلوگرم اورانیوم غنی‌شده ذیل توافق هسته‌ای فراتر رفته است.
میخائیل اولیانوف، نماینده روسیه در سازمان‌های بین‌المللی در وین در این باره گفت که نشست شورای حکام جای مناسبی برای رسیدگی به این موضوع، یعنی عبور ایران از حد تعیین شده در برجام نیست.
وی تصریح کرد: باتوجه به وظایف تعریف شده برای آژانس بین‌المللی انرژی اتمی، بررسی موارد نقض برجام شامل آن نمی‌شود.
به گزارش ایسنا، نمایندگی ایران در آژانس در بیانیه‌ای با اشاره به یادداشت مطبوعاتی نمایندگی دائم ایالات متحده آمریکا در سازمان‌های بین‌المللی مستقر در وین در خصوص درخواست یک نشست ویژه شورای حکام آژانس بین‌المللی انرژی اتمی برای بحث در مورد آخرین گزارش مدیر کل آژانس در مورد اجرای برجام این درخواست را «طنزی تلخ» خواند.
به گزارش ایسنا، در این بیانیه آمده است: در واقع این یک طنز تلخ است که همان رژیمی که در عمل، برجام را به‌واسطه خروج غیرقانونی و یک‌جانبه از این توافق نقض و به دیگران فشار وارد کرده است تا همین کار را انجام دهند و در نتیجه، اجرای آن توسط جامعه بین‌المللی را از طریق اعمال همان ابزار قهرآمیز با مانع مواجه کرده است، حال نگرانی خود را در مورد اجرای همان توافق بیان می‌کند.
این حقیقت که آمریکا به عنوان نقض‌کننده نخستین و اصلی برجام، چنین درخواستی را مطرح کرده، حاکی از انزوای آن به علت مخالفت با چندجانبه‌گرایی و حاکمیت قانون در امور بین‌المللی است.
تصمیم اخیر ایران که در پاسخ به وضعیتی است که آمریکا مسبب آن بوده، به دنبال آن است تا توازن از بین رفته در این توافق را بازگرداند و کاملاً در انطباق با مقررات این توافق، به‌ویژه بندهای ۲۶ و ۳۶ آن است.
به علاوه، تحولات اخیر هیچ ارتباطی با مباحث مرتبط با پادمان‌های آژانس و همچنین وظایف شورای حکام آژانس ندارد. موضوعات مرتبط با برجام، در مکانیزم‌های تعیین شده مورد بحث و مشورت قرار خواهند گرفت.
انتهای پیام
