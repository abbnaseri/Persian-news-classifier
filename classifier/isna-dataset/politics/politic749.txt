سفیر پیشین ایران در اردن: طرح معامله قرن یک دروغ و فریب بیش نیست
سفیر پیشین ایران در اردن با بیان این که آمریکا به عنوان ابزار و اهرم فشار و آلترناتیو اسرائیل برای توسعه به شمار می‌رود گفت: نشست بحرین شکست خورد و طرح معامله قرن هم یک دروغ و فریب بیش نیست.
به گزارش ایسنا، مجتبی فردوسی پور در نشست "بررسی امکان و عدم امکان اجرای معامله قرن و راهبرد محور مقاومت" اظهار کرد: در شکل گیری و تکوین رژیم صهیونیستی سه مؤلفه ایدئولوژی، امنیت سازی و ایدئولوژی- امنیت را می‌توان در نظر گرفت. صهیونیست‌ها تلاش کردند که بتوانند اهداف خود را در قالب طرح بالفور جدید شکل دهند اما نه در تجزیه روسیه موفق شدند و نه در عراق توانستند توطئه خود را پیاده سازی کنند.
وی تصریح کرد: آنها در جنگ‌های مختلفی که شکل دادند به دنبال امنیت سازی برای سرزمین‌های اشغالی خود بودند در سال ۱۹۶۷ مبنای اشغالگری ۲۰ درصد تحت سیطره صهیونیست‌ها و ۸۰ درصد در تصرف فلسطینی‌ها بود اما بعد از آن ورق برگشت و ۸۰ درصد سرزمین‌های فلسطینی در سیطره صهیونیست‌ها قرار گرفت.
سفیر پیشین ایران در اردن همچنین بیان کرد: صهیونیست‌ها از کمپ دیوید تا اسلو به صورت مخفیانه شروع به مذاکره کردند اما با پیروزی انقلاب اسلامی شاهد بودیم که مهندسی معکوس اتفاق افتاد و جمهوری اسلامی ایران امنیت سازی را پیگیری کرد و همچنین گروه‌های جهادی مانند حزب الله، جنبش جهاد اسلامی و جنبش مقاومت اسلامی فلسطین (حماس) ایجاد شدند.
وی در ادامه بیان کرد: شرایط به گونه‌ای پیش رفت که در سال ۲۰۰۲ ملک عبدالله پادشاه وقت عربستان پیشنهاد طرح عربی زمین در برابر صلح را مطرح کرد که این طرح هم اجرایی نشد. امروز هم شاهد هستیم اگر می‌گفتند مقاومت را کنار بگذارید یا زمین دهید که صلح و سازش صورت گیرد اکنون می‌گویند رفاه دریافت کنید، رونق اقتصادی داشته باشید که در مقابل امنیت اسرائیل تأمین شود. کار فلسطین به جایی رسیده که پرونده‌اش در حوزه بین الملل امروز به جای توجه به حقوق فلسطینی‌ها، توجه به احقاق حقوق اسرائیل باشد.
فردوسی پور در ادامه بیان کرد: گاهی گفته می‌شود نتانیاهو به دنبال روند ترامپ است در حالی که اسرائیل به ویژه افراط گرایان راست از طرح‌های صر ف آمریکایی پیروی می‌کنند و آمریکا به عنوان ابزار و اهرم فشار و آلترناتیو اسرائیل برای توسعه است.
وی با تاکید بر اینکه طرح معامله قرن یک فریب است، گفت: آنها به دنبال این هستند که حقوق فلسطینی‌ها اعم از مقدسات، قدس، بازگشت آوارگان و همه را نادیده بگیرند و به این ترتیب پرونده قدس را ببندند. همچنین تأیید سه جانبه از تشکیلات خودگردان، حماس و اسرائیل داشته باشند تا بتوانند مشروعیت خود را تضمین کنند.
این تحلیل گر ارشد مسائل خاورمیانه با تاکید بر اینکه نشست بحرین و منامه شکست خورد گفت: در حال حاضر کوشنر بعد از بحرین قصد دارد با سفر به اردن با پادشاه این کشور دیدار و گفت و گو کند و همچنین در سفر دیگری به مغرب مذاکراتی را در آنجا انجام دهد و در نهایت نتایج این گفت و گوها را با نتانیاهو در میان بگذارد که از عدم حضور تجار و اعراب شکایت داشتند.
وی خاطر نشان کرد: فلسطینی‌ها هرگز نمی‌پذیرند از مسئله قدس و پناهندگان عبور کنند یقیناً ملت فلسطین نسبت به نسل‌های آینده کوتاه نخواهند آمد و مقاومت به جایی رسیده که توازان وحشت برقرار است و جنبشهای مقاومت بسیار قوی‌تر از قبل عمل می‌کنند.
وی همچنین تصریح کرد: باید این توازن نظامی تا جایی پیش برود اگر اسرائیلی‌ها به دور خود دیوار می‌کشند این دیوارشان کوتاه‌تر شود و شک نکنید یهودی‌هایی که از روسیه و یا آفریقا مهاجرت کردند حتماً به کشورهای خود بازمی‌گردند.
سفیر پیشین ایران در اردن در پایان تاکید کرد: امروز توان مقاومت به گونه‌ای است که مهاجرت معکوس را تشویق کرده و ما بدون تردید سرزمین‌های فلسطین در تصرف ملت فلسطین را خواهیم داشت و شکی نیست که سرزمین‌های اشغالی آزاد می‌شود.
انتهای پیام


