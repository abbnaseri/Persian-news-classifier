مجریان انتخابات به هیچ عنوان به احدی وامدار نیستند
رئیس ستاد انتخابات کشور گفت: مجریان انتخابات، به هیچ عنوان به احدی وامدار نیستند و باید امانتدار رأی مردم باشند.
به گزارش ایسنا، جمال عرف در جلسه ستاد انتخابات و مدیران سیاسی استان کردستان با اشاره به این که ما به عنوان مدیران نظام، با علم و آگاهی نسبت به شرایط کشور و سختی‌های مدیریت، مسئولیت را پذیرفته‌ایم تا به مردم و نظام خدمت کنیم، اظهار کرد: اساساً اصالت مدیریت، مدیریت در شرایط سختی و بحران است. همه ما مدیران می‌دانیم که با ظالمانه‌ترین و غیرقانونی‌ترین تحریم‌های تحمیلی مواجهیم و در چنین شرایطی، ضرورت دارد نمایندگان عالی دولت در حوزه‌های خود، با قوت و قدرت و بر اساس یک نقشه راه سنجیده و حساب شده، به وظایف خود عمل کنند. وی همچنین با بیان اینکه مجریان انتخابات، به هیچ عنوان به احدی وامدار نیستند و باید امانتدار رأی مردم باشند، ادامه داد: مکانیزم و سازوکار انتخابات در کشور، اجازه تخلف گسترده و تعیین کننده را نمی‌دهد اما لازم است حتی در حد تخلفات کوچک هم مراقبت و نظارت جدی انجام شود. رئیس ستاد انتخابات کشور در پایان با تأکید بر وظیفه ذاتی وزارت کشور در خصوص برگزاری انتخاباتی سالم و امن بر ضرورت رعایت دو اصل بیطرفی و قانون‌مداری توسط مجریان انتخابات، تأکید کرد.
انتهای پیام
