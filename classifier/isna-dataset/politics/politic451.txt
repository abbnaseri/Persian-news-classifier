ختم دومین جلسه دادگاه شرکت نادین فرتاک پارسیان/ جلسه بعدی فردا سه شنبه
دومین جلسه دادگاه رسیدگی به اتهامات ۱۰ نفر از متهمان اقتصادی معروف به شرکت نادین فرتاک پارسیان امروز (دوشنبه) ۱۰ تیرماه به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی پایان یافت.
به گزارش ایسنا، دومین جلسه دادگاه رسیدگی به اتهامات مریم هاشمی فرزند محمد، مدیرعامل شرکت نادین فرتاک پارسیان که در حین خروج از کشور دستگیر شد، محمد هاشمی فرزند محمدرضا، علی هاشمی فرزند محمد، مصطفی هاشمی فرزند محمدرضا، محمدرضا هاشمی فرزند محمد، حسن هاشمی فرزند علی اکبر، ابوالفضل هاشمی فرزند غلامحسین، محسن ثابت قدم راسخ فرزند علیرضا، ابراهیم مختاری فرزند احمد و بهرام شازده احمدی فرزند اکبر به اتهام مشارکت در اخلال عمده در نظام اقتصادی کشور به نحو عمده از طریق جذب سپرده در قالب عقد مضاربه منتهی به حیف و میل سپرده گذاری و سردستگی گروه مجرمانه و تحصیل مال از طریق نامشروع و پولشویی با ۲۶۴ نفر شاکی به ریاست قاضی صلواتی پایان یافت.
 در این جلسه رسیدگی تعدادی از شاکیان در خواست خود را مطرح کردند و متهمه مریم هاشمی به ارائه دفاعیات خود پرداخت.
 همچنین در ادامه، نماینده دادستان در خصوص اظهارات مریم هاشمی متهم ردیف اول این پرونده توضیحاتی ارائه کرد. در نهایت قاضی صلواتی ختم این جلسه رسیدگی را اعلام کرد و گفت: جلسه بعدی فردا (سه‌شنبه ۱۱ تیرماه) ساعت ۹ صبح برگزار خواهد شد.
 در اولین جلسه رسیدگی به این پرونده، کیفرخواست متهمان توسط نماینده دادستان قرائت شد.
 بر اساس این گزارش، طبق اعلام قاضی صلواتی این پرونده ۶۲ جلد و ۱۰ متهم با جذب سرمایه ۶۹ میلیارد تومانی دارد.
 انتهای پیام
