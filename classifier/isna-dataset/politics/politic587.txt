نشست کمیسیون مشترک برجام/ برگزاری یادمان شهدای هفتم تیر/اعتراف امارات درباره پهپاد آمریکایی ...
برگزاری نشست کمیسیون مشترک برجام/ اعتراف انور قرقاش به پرواز پهپاد آمریکایی از خاک امارات/ توضیحات سخنگوی دولت درباره شایعه نفوذ یک زن در وزارت نفت/ تفاوت نظر ولیّ فقیه و مرجع تقلید/ یادمان شهدای هفت تیر/ راه‌های سامان‌دهی بازار مسکن از نگاه پارلمانی‌ها/ تاکید عراقچی بر لزوم توقف رفتار مخرب و تحریم‌های آمریکا/ آزادی ۱۸۰۰ زندانی مهریه پس از راستی‌آزمایی  و... از جمله گزیده اخبار سیاسی ایسنا در روزهای پنج شنبه تا شنبه، ششم تا هشتم تیر ماه ۱۳۹۸ است.
به گزارش ایسنا، وزیر دفاع و پشتیبانی نیروهای مسلح با اشاره به ‌هشتم تیرماه روز ملی مبارزه با سلاح‌های شیمیایی و میکروبی، به نقش روشن ‌ ‌آمریکا در تجهیز رژیم صدام به تسلیحات شیمیایی‌ اشاره کرد و گفت: مدعیان دروغین حقوق بشر نسبت به کشتار مردم بی‌گناه ‌یمن ‌پاسخگو باشند.
همچنین علی ربیعی، سخنگوی دولت در یادداشت توئیتری درباره برخی شایعات پیرامون نفوذ یک زن در وزارت نفت توضیحاتی ارایه کرد و نوشت: چندی پیش اطلاع‌رسانی‌غیرمسئولانه ای از رابطه یک زن جاسوس با برخی مدیران نفتی دیدیم و نام یکی از زنان میهنمان را در همین راستا به شکل زشتی منتشر کردند. به کجا رسیده ایم؟ چه راحت آبروی مردم را میبریم!

تفاوت نظر ولیّ فقیه و مرجع تقلید
در بندی از جدیدترین استفتائات از حضرت آیت‌الله خامنه‌ای رهبر انقلاب که در تیر ماه امسال منتشر شده درباره، تفاوت نظر ولیّ فقیه و مرجع تقلید آمده است: در هر مسأله ای که نظر ولیّ فقیه با نظر مرجع تقلید متفاوت است، اگر مربوط به اداره‌ی کشور و اموری که به عموم مسلمانان ارتباط دارد ـ مثل دفاع از اسلام و مسلمین ـ باشد، باید نظر ولیّ فقیه اطاعت شود و اگر مربوط به مسائل فردی و شخصی باشد، باید طبق نظر مرجع تقلید عمل شود.

سالگرد شهدای هفتم تیر
عصر دیروز(جمعه) مراسم بزرگداشت شهادت آیت‌الله دکتر بهشتی و اعضای دفتر حزب جمهوری اسلامی ایران، در محل یادمان شهدای هفتم تیر برگزار شد.
همچنین با حضور خانواده معظم شهدا، جمعی از مسئولان و قشرهای مختلف مردم مؤمن، انقلابی و همیشه در صحنه تهران مزار شهدای والامقام هفتم تیر بهشت زهرا گلباران شد.
رییس شورای هماهنگی تبلیغات اسلامی استان تهران: حادثه هفتم تیر ماهیت نفاق را روشن کرد
رئیس دفتر عقیدتی سیاسی فرماندهی کل قوا: تا به اسلام و دین پایبندیم، آمریکایی‌ها دست از سر ما برنمی‌دارند
رحیم‌پور ازغدی: شهید بهشتی راه‌حل گرانی‌ها را اقتصادی می‌دانست، نه قضایی
عارف: پیشگامی در دفاع از ارزش‌ها و حمایت از خانواده شهدا افتخار اصلاح‌طلبان است
توصیف شهید بهشتی از زبان معاون اول رییس جمهور
***

راه‌های سامان‌دهی بازار مسکن از نگاه پارلمانی‌ها
از اوایل سال گذشته بود که با خروج یک جانبه آمریکا از برجام و بازگشت دوباره تحریم‌ها اقتصاد کشور تحت فشار قرار گرفت و در بازارهای مختلف نابسامانی اقتصادی خود را نشان داد. این فشار اقتصادی خود را در بازار ارز، سکه و خودرو نشان داد و از اواخر سال گذشته بود که تأثیر خود را در بازار مسکن گذاشت و شاید امروز بتوان نیمی از سهم سبد خانوارها را به این حوزه اختصاص داد.
این درحالیست که بر اساس اصل ۳۱ قانون اساسی داشتن مسکن متناسب با نیاز، حق هر فرد و خانواده ایرانی است. دولت موظف است با رعایت اولویت برای آنها که نیازمندترند به خصوص روستانشینان و کارگران زمینه اجرای این اصل را فراهم کند.

سیدعباس موسوی سخنگو و رئیس مرکز دیپلماسی عمومی و رسانه ای وزارت امور خارجه ضمن حضور در مراسم سالروز حمله شیمیایی به سردشت در ۷ تیر ۱۳۶۶، پیام محمد جواد ظریف وزیر امور خارجه به این مناسبت را قرائت کرد. ظریف در این بیانیه تاکید کرده است که با جدیت تمام، احقاق حقوق قربانیان سلاح های شیمیایی کشورمان را پیگیری می‌کنیم.

معاون سیاسی وزارت امورخارجه در سمینار بین‌المللی «اقدامات قهری یک‌جانبه و آثار آن» که توسط نمایندگی‌های دائم ایران، کوبا و ونزوئلا و با حضور دیپلمات ها، کارشناسان سازمان های بین المللی، پژوهشگران و اصحاب رسانه در وین برگزار شد، بیان کرد: رفتار مخرب آمریکا و تروریسم اقتصادی این کشور علیه جهموری اسلامی یران باید متوقف شود.
این سمینار با سخنان وزیر امور خارجه ونزوئلا و گزارشگر ویژه اقدامات قهری یکجانبه شورای حقوق بشر سازمان ملل، آغاز به کار کرد.
همچنین بسام صباغ، سفیر و نماینده دائم سوریه نزد سازمان ملل با قرائت بیانیه ای در همین نشست بر تقویت همکاری با کشورهای همفکر جهت مقابله با تحریم های یک جانبه تاکید کرد.

 آنتونیو گوترش، دبیرکل سازمان ملل در نشست جی ۲۰ با اشاره بر لزوم حفظ توافق هسته‌ای ایران با قدرت‌های جهان، خواهان کاهش تنش‌های حاکم میان تهران و واشنگتن شد.
همچنین در حاشیه نشست جی ۲۰، رئیس‌جمهور چین و صدراعظم آلمان در دیداری توافق خود را بر سر این‌که به مسئله هسته‌ای باید به‌طور صلح‌آمیز رسیدگی شود، ابراز کردند.

دونالد ترامپ، رئیس‌جمهور آمریکا در حاشیه نشست جی ۲۰، در خصوص پرسش خبرنگارانی درباره پیام رئیس‌جمهور آمریکا به ایران، اظهار کرد: پیام من همانی است که در طی سه روز گذشته نیز اعلام کرده‌ام. من درباره رفع تنش با ایران هیچ‌گونه عجله‌ای ندارم و آن‌ها می‌توانند سر فرصت تصمیم‌گیری کنند. فشار زمانی برای ما وجود ندارد.
سرگئی لاوروف پس از دیدار ولادیمیر پوتین و دونالد ترامپ با یکدیگر که در حاشیه نشست گروه ٢٠ در ژاپن انجام شد، گفت که ترامپ و پوتین بر سر این مسأله که وضعیت کنونی درمورد ایران باید از طریق مسالمت‌آمیز و دیپلماتیک حل و فصل شود، اتفاق نظر دارند.
ترامپ و محمد بن سلمان نیز در دیدارشان در حاشیه نشست جی ۲۰ به گفت‌وگو درباره ایران پرداختند.
رئیس‌جمهور آمریکا در حاشیه نشست جی ۲۰ دیدار و گفت‌و گو را با مقامات مختلف جهان داشت که موضوع بخشی از این گفت‌وگوها ایران بود.

نشست کمیسیون مشترک برجام
نشست کمیسیون مشترک برجام در سطح معاونین سیاسی کشورهای عضو برجام دیروز(جمعه) در وین برگزار شد.
سیدعباس عراقچی، جلسه روز جمعه کمیسیون مشترک برجام در وین را مثبت و سازنده عنوان کرد و گفت که این نشست نسبت به جلسات گذشته یک گام به جلو محسوب می‌شود. معاون ظریف همچنین خبر داد که در این نشست تصمیم‌گیری شد که جلسه وزیران خارجه عضو برجام به زودی برگزار شود اما درباره زمان و مکانش تصمیم‌گیری نشد و از مجاری دیپلماتیک تصمیم‌گیری و اعلام می‌شود.
هلگا اشمید، مسئول سیاست خارجه اتحادیه اروپا هم در توئیتر از اجرایی شدن سازوکار ویژه مالی اروپا با ایران موسوم به اینستکس خبر داد.
همچنین یک مقام چینی، بدون افشای جزئیات، اطلاع داد که یک مکانیسم پیچیده برای حفظ تجارت با ایران عملیاتی شده است و اعلام کرد: ما به طور بلند و واضح از طرف ایرانی شنیدیم که این کشور خواهان باقی ماندن در برجام است.
سرگئی ریابکوف نیز پس از نشست کمیسیون مشترک برجام اعلام کرد که مسکو از عملیاتی شدن اینستکس استقبال می‌کند و از طرف‌های توافق هسته‌ای خواست در برابر تحریم‌های آمریکا علیه ایران بایستند تا از تأثیرات منفی این تحریم‌ها بکاهند.
هماهنگ‌کننده نشست کمیسیون مشترک برجام که روز جمعه (۷ تیر) در وین و در سطح معاونان وزیران خارجه کشورهای ۱+۴ برگزار شد، در بیانیه‌ای نتایج این کمیسیون را شرح داد و گفت که اولین تراکنش‌های اینستکس در حال پردازش است.
***
همچنین کشورهای اتریش، بلژیک، فنلاند، هلند، اسلوونی، اسپانیا و سوئد ضمن تاکید بر اهمیت حفظ توافق هسته‌ای ایران با قدرت‌های جهان، اعلام کردند که با همکاری فرانسه، آلمان، انگلیس، کمیسیون و سرویس اقدامات خارجه اروپا سعی دارند تا راه‌هایی برای تسهیل تجارت مشروع و تبادلات مالی با ایران - که اصلی‌ترین آن‌ها اینستکس است - برقرار کنند..
برایان هوک، نماینده ویژه آمریکا در امور ایران هم به اتحادیه اروپا هشدار داد که این اتحادیه یا باید با ایران تجارت کند و یا آمریکا. وی با اظهار این‌که «آمریکا به دنبال هیچ‌گونه درگیری با ایران نمی‌گردد»، مدعی شد که در صورت حمله شدن به مواضع آمریکا، این کشور با نیروی نظامی پاسخ خواهد داد. هوک با اشاره به این مسئله که "جنگ با ایران لزومی ندارد"، در عین حال گفت که مواضع نظامی آمریکا در منطقه ارتقاء می‌یابد.

۴۱ سناتور آمریکایی دیروز در مجلس سنای آمریکا پس از یک جلسه شش ساعته برای رد اصلاحیه‌ای بر قانون اختیارات دفاع ملی آمریکا رأی صادر کردند که به موجب آن کنگره مجاز بود از عملیات‌های نظامی رئیس جمهور این کشور را در خارج از کشور ممانعت کند؛ برای پذیرش این اصلاحیه ۶۰ رأی نمایندگان لازم بود.

انور قرقاش، وزیر مشاور امارت در امور خارجه اعلام کرد که پهپاد آمریکایی ساقط شده توسط ایران از خاک امارات برخاسته بود. وی افزود:آمریکا در کویت،قطر،امارات و بحرین پایگاه نظامی دارد.
همچنین سرویس فدرال روسیه در زمینه همکاری‌های فنی نظامی اعلام کرد که آماده ارسال سامانه موشکی S-۴۰۰ به ایران می‌باشد اما تا بدین لحظه هیچ درخواستی از سوی ایران به دست مسکو نرسیده است.

سخنگوی قوه قضائیه با بیان اینکه «قانون بهترین نظم دهنده جامعه است» گفت: نیروی انتظامی تا آنجا که در اجرای وظایف قانونی خود گام بردارد، حتما مورد حمایت قوه قضائیه خواهد بود. وی افزود: قانون حمایت از آمران به معروف و ناهیان از منکر نیازمند بازنشر، بازخوانی و توجه بیشتر است. این قانون می‌تواند زمینه‌ساز خوبی برای احیای ارزش‌های دینی باشد، ما وظیفه خودمان را انجام می‌دهیم.
همچنین معاون اول قوه قضائیه به نقش قوه قضائیه در گام دوم انقلاب اشاره کرد و گفت: این قوه باید در گام دوم انقلاب با تجربه چهل ساله گذشته بتواند نقش اصلی خود را ایفا کند و آن تحقق عدالت در همه ابعاد و زوایا است. تحقق عدالت لوازمی دارد و آن قانون خوب، ساختار خوب و مجری خوب. اژه ای در ادامه افزود: قوه قضاییه به همکاری دولت، مجلس و مردم نیاز دارد.

رئیس قوه قضاییه در بخشنامه‌ای، مکاتبه کاغذی بین مراجع قضایی و سازمان ثبت را ممنوع کرد.
معاون فرهنگی قوه قضائیه هم از آزادی ۱۸۰۰ زندانی مهریه پس از راستی‌آزمایی خبر داد و عنوان کرد: مهم‌ترین رویکرد قوه قضائیه، پیشگیری از جرایم و مقابله با فساد است. مردم باید دستگاه قضا را برای مبارزه با فساد و پیشگیری از جرایم یاری کنند و در جهت تحول قوه قضائیه، سهیم باشند.

محسن افشانی بازیگر سینما با توجه به رفتارهای خارج از عرف و انتشار تصاویر حاوی مطالب ترویج کننده خشونت در فضای مجازی به دستور مقام قضایی روز گذشته  دستگیر و روانه زندان اوین شد.
همچنین رئیس کل دادگستری استان اصفهان با اعلام خبر صدور حکم متهم پرونده آزار و اذیت ۴ دانش آموز مدرسه ابتدایی در اصفهان از سوی شعبه سوم دادگاه کیفری یک اصفهان، اظهار کرد: متهم پرونده آزار و اذیت دانش آموزان در اصفهان به ۸۰ سال حبس محکوم شد.
 انتهای پیام
