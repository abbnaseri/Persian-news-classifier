ترامپ: از موقعیت لغو دستور حمله به ایران کسب منفعت کردم/ ایرانی‌ها مردمان خیلی خوبی هستند
رئیس‌جمهور آمریکا مواضع خود را درباره دستور حمله‌ای علیه ایران که آن را لغو کرده بود و همچنین سرنگونی پهپاد جاسوسی آمریکا توسط ایران مطرح کرد.
به گزارش ایسنا به نقل از فاکس نیوز، دونالد ترامپ، رئیس جمهور آمریکا در گفت‌وگوی اختصاصی با این شبکه با اشاره به «لغو کردن دستور حمله آمریکا به ایران» در روزهای گذشته گفت: ما از این موقعیت منفعت خوبی کسب کرده‌ایم که اگر قرار باشد اتفاقی بیافتند، ما در موقعیتی هستیم که کار بسیار بدتری انجام بدهیم.
وی به سرعت افزود: اما خوشبختانه لازم نیست که کاری انجام بدهیم.
این اظهارات رئیس جمهور آمریکا پیش از خبر عبور ذخایر اورانیوم با غنای پایین ایران از حد تعیین شده در توافق هسته‌ای ۲۰۱۵ مطرح شد.
ترامپ در این گفت‌وگو از این که برای رخ ندادن حمله‌ای تقابلی [در پی سرنگونی پهپاد جاسوسی آمریکا توسط ایران که به حریم هوایی ایران تعرض کرده بود] تمایل داشته است، احساس رضایت نشان داد و گفت که بسیاری از مردم او را مورد تأیید و احترام قرار داده‌اند.
ترامپ درباره این پهپاد جاسوسی سرنگون شده توسط ایران مدعی شد: آن‌ها یک پهپاد را سرنگون کردند و مدعی هستند که در حریم هوایی آن‌ها بوده است که نبود، اما آنها چنین چیزی می‌گویند و با تکیه بر این آن‌ها با خود می‌گویند بدون سرنشین و در حریم هوایی‌شان است پس اقدام می‌کنند.
وی همچنین درباره دستور حمله‌ای که آن را لغو کرد گفت: قبل از این که آن‌ها [نیروهای نظامی] را اعزام کنم، آن‌ها می‌بایست تمام آن‌چیزی را که لازم بود بدانم تا ساعت ۷ به من ارائه می‌کردند. آمدند و همه چیز را ارائه کردند اما به من نگفتند که چه تعداد از مردم ایران جانشان را از دست خواهند داد.
وی در ادامه در اظهاراتی فرافکنانه با بیان این که من ایرانی‌های زیادی را در نیویورک می‌شناسم و آن‌ها مردمان خیلی خوبی هستند، گفت: همه ما خیلی خوبیم چه ایرانی باشیم یا نباشیم. درست است؟
وی در ادامه با اشاره به لغو کردن دستورش پس از مطلع شدن از این که دست کم ۱۵۰ نفر از مردم در این حمله جان خواهند باخت، گفت: من گفتم که این را دوست ندارم. از آن خوشم نیامد و متوقفش کردم. ما [نیروها را] اعزام نکردیم، کمی گزارش اشتباه وجود داشت. مثل این بود که آن‌ها را اعزام کرده و سپس بازگرداندیم، اما این کار را نکردیم. من این کار را نکردم؛ تصمیم نهایی را گرفتم که چنین کاری نکنم.
رئیس‌جمهور آمریکا با اشاره به این اقدام خود گفت: من از این موقعیت به خوبی کسب منفعت کردم و اگر قرار باشد اتفاقی بیافتد، در موقعیتی هستیم که کار بسیار بدتری انجام بدهیم. اما خوشبختانه لازم نیست که کاری انجام بدهیم.
ترامپ افزود: ما خواهان صلح هستیم. می‌خواهیم جاده، مدرسه و تمام آن‌چیزها که می‌خواهیم را بسازیم. اما نمی‌توانیم به ایران اجازه بدهیم که سلاح هسته‌ای داشته باشد. نمی‌توان به ایران و برخی کشورهای دیگر اجازه دستیابی به تسلیحات هسته‌ای داد. این بسیار فاجعه‌بار است.
به گزارش ایسنا، این اظهارات دونالد ترامپ درباره ایران در حالی مطرح می‌شود که در میان تنش‌های شدت گرفته میان واشنگتن و تهران یک پهپاد جاسوسی آمریکا اخیرا به حریم هوایی ایران تعرض کرد و توسط پدافند هوافضای سپاه پاسداران ایران سرنگون شد.
به دنبال این، رئیس جمهور آمریکا با حضور رهبران کنگره آمریکا و مقامات امنیت ملی دولت این کشور جلسه‌ای در کاخ سفید تشکیل داد و دستور حمله نظامی به ایران را صادر کرد اما چند دقیقه پیش از وقوع هر گونه حمله‌ای دستور خود را متوقف کرد.
وزیر امور خارجه کشورمان درباره سرنگونی پهپاد جاسوسی آمریکا توسط ایران گفته بود: تمامیت ارضی کشور موضوع قابل مذاکره‌ای نیست و هر گونه خدشه به تمامیت ارضی ایران از سوی دیگران، بلافاصله با شدیدترین واکنش مردم ایران مواجه می‌شود.
ظریف همچنین درباره رویکردهای جنگ‌طلبانه آمریکا گفت: اقدامات اخیر آمریکا تقابلی و تحریک‌آمیز بوده است اما ایران به دنبال جنگ نیست. به‌ویژه اعمال تحریم بر رهبری ایران، توهین مضاعفی از سوی آمریکا به تمامی ملت ایران بود.
وی تصریح کرد: من فکر می‌کنم که رئیس جمهور ترامپ باید به خاطر داشته باشد ما در قرن هجدهم زندگی نمی‌کنیم. اکنون منشور سازمان ملل وجود دارد و تهدید به جنگ، غیر قانونی است.
انتهای پیام
