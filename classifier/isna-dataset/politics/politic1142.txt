فساد ابزار دشمن در نظام ماست/ شعارمان این است؛ هر که مسئول‌تر است نوکرتر است
رئیس دادگاه‌های انقلاب اسلامی تهران، گفت: در هیچ یک از ارکان نظام نباید فساد تحمل شود و باید بدانیم فساد ابزار دشمن در نظام ماست.
به گزارش ایسنا، حجت الاسلام موسی غضنفرآبادی در نشست خبری با خبرنگاران که صبح امروز (یک‌شنبه) در محل دادگاه انقلاب اسلامی برگزار شد، ضمن تبریک هفته قوه قضائیه به قضات شریف و پاکدست و ملت انقلابی و گرامیداشت یاد شهدای ۷ تیر اظهار کرد: امسال هفته قوه قضائیه را در حالی آغاز می‌کنیم که ریاست آن را آقای رئیسی که بر عهده دارند از مجموعه دستگاه قضائی بوده و امیدواریم بتوانیم قدرتمندتر از گذشته در خدمت مردم و انقلاب باشیم.‌

وی افزود: قوه قضائیه و مشخصاً دادگاه انقلاب اسلامی سرلوحه کار خود را برگرفته از دستورات، فرامین و بیانات مقام معظم رهبری قرار داده است.

غضنفرآبادی به برنامه‌های دادگاه انقلاب در راستای برنامه‌های قوه قضائیه اشاره کرد و گفت: هیچ خط قرمزی برای مبارزه با مفسد و فساد وجود ندارد.

وی افزود: معتقدیم اگر مسئولی چشمش را به روی فساد ببندد از مفسد بدتر است و هیچ جایگاهی نزد ما نخواهد داشت.
رئیس دادگاه‌های انقلاب اسلامی تهران با اشاره به سخنان رهبری مبنی بر اینکه تسامح در مبارزه با فساد همدستی با فاسدان است، گفت: اجرای عدالت باید قاطع و در عین حال دقیق و ظریف باشد که دادگاه انقلاب این موضوع را ثابت کرده است.

رئیس دادگاه‌های انقلاب اسلامی تهران در ادامه این نشست با بیان اینکه اجرای عدالت باید قاطع و در عین حال دقیق و ظریف باشد، گفت: دادگاه انقلاب این موضوع را ثابت کرده، اما ممکن است در برخی اخبار کذب هیاهو وجود داشته باشد اما ما می‌توانیم ثابت کنیم که این کار را انجام داده‌ایم.

وی اظهار کرد: در امر مبارزه با فساد هیچ تبعیضی قائل نیستیم و هیچ نهادی با عذر انتساب به گروه و جریانی نمی‌تواند از مجازات رهایی یابد.

غضنفرآبادی با اشاره با بیانات رهبری در خصوص مبارزه با دانه درشت‌های فساد، گفت: اعتقاد داریم باید در این موضوع سراغ دانه درشت‌ها رفت و در فرمایشات رهبری هم بر این امر تاکید شده که باید سراغ دانه درشت‌ها و باندهای قوی رفت و کولبران ناگزیرند.

وی اظهار کرد: اگر با فساد مبارزه نشود همه کارها لنگ خواهد ماند بنابراین اعتقاد داریم برای اینکه حرکت رو به جلو داشته باشیم باید در همه عرصه‌های اقتصادی، اجتماعی و… مبارزه جدی با فساد صورت گیرد.

رئیس دادگاه‌های انقلاب اسلامی تهران افزود: ما با قاطعیت، جدیت و دقت کار خود را در مبارزه با فساد و مفسدان انجام خواهیم داد.

غضنفرآبادی با بیان اینکه مبارزه با فساد را جهاد واقعی و البته کار دشواری می‌دانیم، گفت: کسی که وسوسه می‌شود وارد میدان فساد مالی شود باید بداند دردسر این کار زیاد است و مجازات شدیدی به دنبال داشته هزینه بسیاری باید پرداخت کند.

وی افزود: مبارزه با فساد نباید سیاسی باشد و برداشت سیاسی نباید از آن صورت گیرد. ما هیچ تبعیضی قائل نخواهیم بود و همه مسئولان قوه قضائیه این موضوع را باور دارند و باید باور کنند که برخورد با مفاسد اقتصادی برای نظام مهم است.
رئیس دادگاه‌های انقلاب اسلامی تهران با بیان اینکه مبارزه با فساد در درجه اول کار دولت است، گفت: این موضوع از فرمایشات مقام معظم رهبری است که باید از فساد پیشگیری شود و تدابیر و اقدامات لازم در این رابطه صورت گیرد که در درجه اول برای جلوگیری از فساد در دولت مسئولان دولتی مسئول هستند.

غضنفرآبادی با اشاره به بیانات رهبری، خاطرنشان کرد: در هیچ یک از ارکان نظام نباید فساد تحمل شود و باید بدانیم فساد ابزار دشمن در نظام ماست. ما باید با آمریکا مبارزه کنیم و طبق فرمایش مقام معظم رهبری بزرگترین مبارزه با آمریکا خدمت به مردم است. ابزارهای دشمن در نظام ما شامل فساد مالی است.

وی با اشاره به فرمایشات مقام معظم رهبری در خصوص مبارزه با فساد مبنی بر اینکه با دستمال کثیف نمی‌توان با فساد مبارزه کرد، گفت: در بیانات ایشان فساد مانند خوره، ایدز و سرطان است که ما این را با تمام وجود قبول داریم و اگر این مساله درمان نشود ویرانگر و بنیان برافکن است.

رئیس دادگاه‌های انقلاب اسلامی تهران گفت: مبارزه با فساد کار دستگاه‌های حکومتی است. مردم نقش دارند اما نقش اصلی با دستگاه‌های حکومتی است.

غضنفرآبادی بیان کرد: باید توجه کرد هر جا فساد به وجود آید مثل زخم واگیر است. مادامی که با فساد مبارزه نشود کارها هدر می‌رود و خدماتی که در دستگاه قضا و سایر دستگاه‌ها صورت می‌گیرد هدر خواهد رفت.
رئیس دادگاه‌های انقلاب اسلامی تهران در ادامه با بیان اینکه در نظام جمهوری اسلامی یک دانه فساد هم زیاد است، گفت: هر مسئول دلسوز و با احساسی باید برای وجود یک فساد هم غصه بخورد و نگران شود.
وی مبارزه با فساد در قوه مجریه را مهم‌تر دانست و اظهار کرد: مبارزه ابتدا باید در آنجا صورت گیرد و در مرحله پایانی دستگاه قضائی در چارچوب قانون از حق مردم دفاع خواهد کرد.

غضنفرآبادی با بیان اینکه مفسد اقتصادی همیشه در دولت جای پا پیدا می‌کند، تاکید کرد: مسئولین دولتی موظفند به نفوذ در دستگاه‌های دولتی به شدت حساس باشند. بیماری فساد اقتصادی جز بیماری‌های شدید است و باید به این نکته توجه کرد.
وی افزود: مسئولان باید نسبت به فساد اقتصادی حساس باشند. بیماری فساد اقتصادی جزو بیماری‌های واگیردار شدید است. ما فساد سیستمی در دستگاه‌های دولتی را رد می‌کنیم. این هم جزو فرمایشات رهبری است. اینکه برخی افراد منتسب به افراد شاخص پای میز محاکمه می‌آیند دلیل بر این است که بخش اعظم دستگاه‌های اجرایی سالم هستند.

وی یادآور شد: در زمان پهلوی دستگاه دربار پر از فساد بود و یک مورد هم محاکمه نمی‌شدند و این فساد باعث سرنگونی آن حکومت شد.

غضنفرآبادی خاطرنشان کرد: مقام معظم رهبری همچنین در سال ٨٨ فرمودند قاچاق یک بلیه برای کشور و یک درد و ویروس فلج‌کننده برای اقتصاد کشور است. گسترش پدیده قاچاق در امر تولید و تجارت خطر جدی و بزرگی است که باید با جدیت تمام با آن مبارزه کرد و بر همه دستگاه‌ها واجب است سهم خود را در این امر ایفا کنند.

وی افزود: طبق فرمایشات رهبری مبارزه با فساد اقتصادی کمتر از میدان مبارزه با دشمن نیست. این فرمایشات را رهبری در سال ٨٠ فرمودند که اگر مسئولان آن زمان به این سخنان اهمیت می‌دادند ما امروز ریشه فساد را کنده بودیم. ان‌شاءالله ما با دغدغه و روی کار آمدن جوانان که رهبری فرمودند، ریشه فساد را خواهیم کند.

وی با بیان اینکه در موضوع مواد مخدر هم رهبری توصیه‌هایی دارند و غرق کردن جوانان ایران در مواد مخدر را یک سیاست پیاده شده استکبار می‌دانند.

رئیس دادگاه‌های انقلاب تهران، افزود: رهبری در بحث مواد مخدر نیز فرمودند مبارزه با مواد مخدر یک جهاد بزرگ در راه پیشرفت کشور است. دشمن از راه اشاعه فرهنگ غلط فساد و فحشاء سعی می‌کند جوانان ما را از ما بگیرد.

غضنفرآبادی در ادامه با ذکر یاد بنیانگذار انقلاب اسلامی، گفت: امام خمینی (ره) فرمودند مبارزه با مواد مخدر نجات انسان نیست و نجات یک اسلام است. این روی توطئه‌ای است که قشر جوان ما را مهمل بار بیاورند.

وی ادامه داد: آنچه ما عرض کردیم برگرفته از بیانات رهبر انقلاب بود و دادگاه انقلاب باور دارد که باید با فساد مبارزه جدی صورت بگیرد و در این راستا شعبات ویژه برای برخورد با فساد ایجاد شده و این ٤ شعبه ویژه اقتصادی به مدت دو سال است تشکیل شده و امیدواریم بعد از دو سال با پیگیری همه مسئولان این دادگاه‌ها به جایی برسد که سبب ریشه‌کن شدن جرایم اقتصادی شده و نیازی به این دادگاه‌های ویژه نباشد.

در ادامه این نشست قاضی ابوالقاسم صلواتی نیز با گرامیداشت یاد شهدای قوه قضائیه، گفت: قضات و پرسنل دادگاه انقلاب با توجه به رهنمودهای رهبری و دستورات رئیس قوه قضائیه با هرگونه جرایم امنیتی، فتنه، قاچاق و فساد مبارزه خواهند کرد.

وی ادامه داد: حفظ نظام از اوجب واجبات است و دادگاه انقلاب به هیچ عنوان از این مساله کوتاه نخواهد آمد و با هرگونه فساد مبارزه خواهد کرد.
در ادامه این نشست غضنفرآبادی به سوالات خبرنگاران پاسخ گفت.

وی در پاسخ به سوالی در خصوص روند بررسی پرونده‌های اقتصادی گفت: سخنگوی قوه قضائیه در این خصوص توضیح داده و توضیح خواهد داد.

وی در رابطه با تعداد پرونده‌ها پس از استجازه رهبری گفت: تعداد پرونده‌ها را سخنگوی قوه قضائیه و معاون اول قوه قضائیه فرمودند و ما لازم می‌دانیم این مسائل از یک مرجع خاص اعلام شود.
غضنفرآبادی در پاسخ به پرسشی مبنی بر اینکه بر اساس ماده ۴۵ اصلاحی قانون مبارزه با مواد مخدر، آخرین آمار که به واسطه این ماده باعث کاهش تعداد اعدامی شده است را اعلام کنید، گفت: از اقدامات مهم در دستگاه قضائی ماده ۴۵ اصلاحی بود که قریب به ۵ هزار پرونده را به کمتر از حبس ابد یا اعدام تقلیل کرد.

وی افزود: در این باره فرصتی به افراد داده شد تا برگردند و اصلاح شوند و با این کار افراد دیگر نیز باید عبرت بگیرند تا دنبال این موارد نروند.

غضنفرآبادی در رابطه با اقدامات جدید در شعب ویژه در دوره جدید ریاست قوه قضائیه، گفت: آنچه فعلاً به آن عمل می‌شود همان مصوبات قبلی است و در آینده اگر قانونی اعمال شود یا باید در مجلس تصویب شود یا باید استجازه رهبری داشته باشد که ما هم اطلاعی نداریم. البته نقصی هم در روند بررسی پرونده‌ها نداریم. مشکلاتی در کمبود کادر داریم.

وی در خصوص بازگشت پرونده احمد عراقچی به دادسرا گفت: هر پرونده‌ای را که دادگاه احساس کند نیاز به تحقیقات بیشتر دارد را به دادسرا بر می‌گرداند.

رئیس دادگاه انقلاب در رابطه با رویکردهای جدید در دادگاه انقلاب گفت: در دوره جدید ریاست قوه قضائیه، آقای رئیسی از دادگاه‌ها و قضات حمایت و توصیه می‌کنند که هیچ نفوذی از جاهای دیگر در پرونده‌ها انجام نشود.

برخی از دادگاه انقلاب چهره خشنی را تصویر کرده‌اند

رئیس دادگاه انقلاب تاکید کرد: برخی از دادگاه انقلاب چهره خشنی را تصویر کرده‌اند اما این دادگاه هیچ شأنی جز نوکری مردم ندارد و شعارمان این است که هر که مسئول‌تر است نوکرتر است. ما راهی جز جمع کردن فساد نداریم. البته فساد سیستمی نیست و ما باید گلوگاه‌ها را شناسایی کنیم و ببندیم. ما حتماً در این راه موفق خواهیم شد. ما در این راه رو به پیشرفت هستیم. کارهای بزرگی انجام شده و کارهای بزرگی نیز در حال انجام است.

غضنفرآبادی در پاسخ به سوال دیگری در رابطه با پرونده‌هایی که در نوبت بررسی هستند و مردم در این خصوص دغدغه دارند، با توجه به اینکه سخنگوی قوه قضائیه نیز گفته‌اند پرونده‌هایی که احساسات مردم را جریحه‌دار کرده‌اند با روند سریع‌تری بررسی می‌شوند، گفت: پرونده‌هایی که احساسات مردم را جریحه‌دار کرده می‌تواند شامل موارد متعددی باشد.
البته مواردی که بیشتر احساسات را جریحه‌دار می‌کند فسادهای مالی کلان است که این مساله مربوط به دادگاه انقلاب است و مخصوصاً در مورد افرادی که منسوب به افراد و جریانات خاص اعم از داماد و فرزند بوده که برخی در حال بررسی است و بخشی هم در آینده بررسی خواهد شد.
انتهای پیام
