کاخ الیزه: روسای جمهور ایران و فرانسه برای یافتن راه‌های حفظ برجام توافق کردند
کاخ الیزه اعلام کرد که رؤسای جمهور ایران و فرانسه در یک گفت‌وگوی تلفنی توافق کردند تا برای یافتن راهی در جهت آغاز گفت‌وگوها برای حفظ برجام تلاش کنند.
به گزارش ایسنا، به نقل از خبرگزاری فرانسه، کاخ ریاست جمهوری فرانسه (الیزه) طی بیانیه‌ای درباره گفت‌وگوی تلفنی امانوئل مکرون و حسن روحانی رؤسای جمهوری فرانسه و ایران اعلام کرد که مکرون در این گفت‌وگو نسبت به پیامدهای عبور ایران از محدوده‌های تعیین شده در برجام ابراز نگرانی کرده است.
در این بیانیه آمده است: رئیس جمهور مکرون نگرانی شدید خود را درباره خطرات هر گونه اقدام جدیدی که توافق هسته‌ای ۲۰۱۵ را تضعیف می‌کند و پیامدهای آن به اطلاع همتای ایرانی خود رسانده است.
همچنین در این بیانیه آمده است: دو طرف قرار است به گفت‌وگوهای خود در این زمینه ادامه دهند و توافق کرده‌اند که تا ۱۵ ژوئیه شرایط از سرگیری مذاکرات میان تمام طرف‌ها و کاهش اختلافات را فراهم کند.
در این بیانیه مشخص نشده است که دلیل انتخاب ۱۵ روز ژوئیه چه چیزی بوده است.
به گزارش ایسنا، تعیین روز ۱۵ ژوئیه (۲۴ تیر) در حالی است که مهلت ۶۰ روزه ایران به طرف‌های اروپایی برجام، امروز (یک‌شنبه) تمام شد و عباس عراقچی، معاون سیاسی وزارت امورخارجه؛ علی ربیعی، سخنگوی دولت و بهروز کمالوندی، سخنگوی سازمان انرژی اتمی ایران در نشستی خبری گام‌های بعدی تهران در رابطه با غنی‌سازی اورانیوم را اعلام کردند.
جمهوری اسلامی ایران پس از گذشت یک سال از نقض برجام از سوی آمریکا و در پی تعلل طرف‌های اروپایی برجام در عمل به تعهداتشان برای کاهش تأثیر تحریم‌های آمریکا سرانجام ماه گذشته اعلام کرد که در دو گام تعیین شده سطح تعهدات برجامی‌اش را کاهش خواهد داد.
ایران در اولین گام اعلام کرد که از حد تعیین شده در برجام برای ذخیره اورانیوم غنی‌شده خود، یعنی ۳۰۰ کیلوگرم عبور کرده است. آژانس بین‌المللی انرژی اتمی نیز هفته گذشته این موضوع را مورد تائید قرار داد.
این اقدام ایران با واکنش دیگر طرف‌های توافق مواجه شد. انگلیس، فرانسه و آلمان به همراه اتحادیه اروپا ضمن ابراز نگرانی نسبت به تصمیم ایران برای کاهش سطح تعهداتش در برجام خواستار پایبندی کامل ایران به توافق شده‌اند. اما جمهوری اسلامی تاکید دارد که طبق مفاد تعیین شده در برجام ایران حق دارد در صورت عدم پایبندی طرف دیگر توافق، اجرای تعهدات خود را متوقف کند.

انتهای پیام

