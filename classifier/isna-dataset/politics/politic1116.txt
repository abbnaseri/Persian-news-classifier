تذکرات کتبی نمایندگان به مسؤولان اجرایی کشور
یک عضو هیات رییسه مجلس تذکرات کتبی نمایندگان به مسؤولان اجرایی کشور را قرائت کرد.
به گزارش ایسنا، محمدعلی وکیلی در جلسه علنی امروز (یکشنبه) مجلس مشروح تذکرات کتبی نمایندگان به مسؤولان اجرایی کشور را به این شرح قرائت کرد:
نورقلی‌پور به وزرای اقتصاد، جهادکشاورزی، راه و کشور: تسریع در پرداخت تسهیلات بلاعوض و مصوب و بازسازی زیرساخت‌های تخریب شده ناشی از سیلاب
فرهنگی به وزیر جهادکشاورزی: لزوم بازنگری در صدور مجوز استفاده از پوشش‌های گیاهی گسترده در شرایط ترسالی برای جلوگیری از آتش‌سوزی در مراتع و جنگلها
سعیدی به رییس‌ جمهور: توضیح علت عدم اجرای ضریب تعدیل حقوق فرهنگیان استان اصفهان ورودی سال ۱۳۹۳
حاجی به رییس‌ جمهور: جلوگیری از دریافت اجباری وجه از والدین دانش‌آموزان با وجود انکار. وزیر کشور: علت عدم صدور کارت ویژه برای موتورسیکلت‌ها. به وزیر نفت: توضیح درباره استخدام و بکارگیری افراد خاص در وزارت نفت و عدم تبدیل وضعیت استخدامی ایثارگران و فارغ‌التحصیلان دانشگاه نفت
چنارانی به وزیر اقتصاد: لزوم کمک‌رسانی به بخش تولید و تغییر معیار ارزش از سرمایه‌های راکد به سوی تولید همچنین لزوم حمایت از ۲۰۲۲ واحد تولیدی کشور
نادری به وزیر نیرو: لزوم تامین آب شرب شهرستان ثلاث و اورامانات و روستاهای حومه
نوروزی به رییس‌جمهور: علت عدم ایجاد رابطه تجاری متقابل بین کشورهای روسیه، چین، ترکیه و هند در منطقه آزاد فرودگاه امام خمینی همچنین لزوم حذف دلار از مبادلات تجاری. به وزیر دفاع: لزوم احداث بیمارستان ارتش در پرندک. به وزیر کشور: لزوم صدور دستور در خصوص ارتقاء شهر پرند به شهرستان
محمدیان به وزیر نیرو: لزوم تامین آب شرب مناطق شهری و روستایی رامهرمز و رامشیر
لطفی به وزیر نیرو: علت بی‌توجهی به قانون توزیع عادلانه آب در سایر استانها
شریعت‌نژاد به رییس‌جمهور: علت عدم اجرای بند ج آیین‌نامه اجرایی توسط بنیاد علوی
شریف‌پور به رییس جمهور و وزیر اقتصاد: علت عدم پرداخت حق عملیاتی کارکنان حوزه انتخابیه. به رییس‌جمهور: لزوم پرداخت معوقات و پاداش پایان خدمت کارکنان آموزش و پرورش
نیازآذری به رییس‌ جمهور: لزوم تامین سوخت مورد نیاز کشاورزان بابلی. به وزرای جهاد کشاورزی و صنعت: لزوم ساماندهی کود و نهاده‌های کشاورزی
موسوی لارگانی به رییس‌ جمهور: ضرورت اصلاح حکم حقوقی فرهنگیان استخدامی ماده ۲۸ ورودی ۱۳۹۶ مطابق با افزایش حقوق قانون بودجه ۹۸. به وزرای جهاد کشاورزی و صنعت: ضرورت نظارت و جلوگیری از ایجاد بحران در صنعت نان در سراسر کشور و تحویل به موقع آرد به نانوایی‌ها. به رییس‌جمهور و وزیر جهاد کشاورزی: تسریع در جذب ناظران کشاورزی در سطح کشور
انتهای پیام
