استقبال کارتر از تصمیم ترامپ در لغو اقدام نظامی علیه ایران
رئیس جمهور اسبق آمریکا با استقبال از تصمیم ترامپ برای لغو اقدام نظامی علیه ایران، گفت که او نیز در زمان ریاست جمهوری با ایران "مشکلات زیادی" داشته است.
به گزارش ایسنا به نقل از رادیو ملی آمریکا (NPR)، جیمی کارتر رئیس جمهور اسبق آمریکا که اکنون ۹۴ سال دارد، روز دوشنبه در یک جلسه به صحبت درباره ایران پرداخت، موضوعی که با آن آشناست.
وی که در سال‌های ۱۹۷۷ تا ۱۹۸۱ در کاخ سفید فعالیت می‌کرد، در بخشی از اظهاراتش گفت: من با تصمیم رئیس جمهور ترامپ برای حمله نکردن به ایران موافقم. زمانی که رئیس جمهور بودم مشکلات زیادی با ایران داشتم.
بنابر این گزارش، تنش‌ها میان تهران و واشنگتن در یک سال گذشته با خروج یک‌جانبه آمریکا از توافق هسته‌ای ۲۰۱۵ افزایش یافت و به‌ویژه در هفته‌های اخیر تشدید شده است. آمریکا به تازگی حضور نظامی خود در منطقه را افزایش داده تحریم‌های جدیدی نیز علیه ایران اعمال کرده که به این اختلافات دامن زده است.
روز پنج‌شنبه گذشته یک پهپاد جاسوسی آمریکا توسط پدافند هوایی سپاه پاسداران هدف قرار گرفت و سرنگون شد. مقامات آمریکایی بلافاصله پس از این حادثه ادعا کردند که هواپیمای آنها در حریم هوایی بین‌المللی در حال پرواز بوده است اما ایران تاکید می‌کند که این پهپاد حریم هوایی کشور را نقض کرده و در نقطه‌ای در جنوب ایران مورد هدف قرار گرفت.
رئیس جمهور آمریکا ساعاتی پس از این حادثه اعلام کرد که قصد حمله به ایران را داشته تا به این اقدام آنها پاسخی نظامی دهد اما چند دقیقه پیش از انجام تصمیمش آن را لغو کرده است.
انتهای پیام
