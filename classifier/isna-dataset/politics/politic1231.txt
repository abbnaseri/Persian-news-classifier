صدور ۴۷۵ رای جایگزین حبس در خراسان جنوبی در سال ۹۷
رئیس سازمان قضایی نیروهای مسلح در خراسان جنوبی گفت: سال گذشته ۴۷۵ رای جایگزین حبس در استان صادر شده است.
به گزارش ایسنا، محمد حسین محمدپور، امروز اول تیر، در نشست خبری با خبرنگاران، اظهار کرد: صلاحیت و وظایف سازمان ما رسیدگی به جرایم مربوط به تخلفات کارکنان ادارات نسبت به وظایف قانونی آن‌ها است.
وی با تاکید بر اهمیت پیشگیری از جرم، افزود: در این خصوص در نیروهای مسلح کلاس‌های آموزشی برگزار می‌کنیم و در سال گذشته توانستیم ۱۱۸ دوره کلاس آموزشی در استان برگزار کنیم که ۵۷ هزار و ۴۱۹ نفر ساعت آموزش داده شد.  رئیس سازمان قضائی نیروهای مسلح در خراسان جنوبی بیان کرد: در راستای پیشگیری از جرم بازدید از زندان‌ها را انجام می‌دهیم که سال گذشته ۷۰ مورد بازدید انجام شده است.  محمدپور تصریح کرد: نرخ رسیدگی و میانگین مدت زمان رسیدگی به پرونده‌ها در سال گذشته در دادسرای نظامی کمتر از ۲۸ روز و میانگین زمان رسیدگی در دادگاه‌ها کمتر از ۲۱ روز بوده است.  وی یادآور شد: نرخ رسیدگی و پرونده‌های مختومه نسبت به پرونده‌های وارده در دادسراها در سال گذشته ۹۹.۵ درصد بوده است.  انتهای پیام
