ظریف: عده‌ای به دنبال القای ناامیدی و عدم اطمینان به آینده در دل مردم هستند
وزیر امورخارجه گفت: ایران با حفظ سیاست تعاملی روابط خود را با کشورهایی که نگاه برابری و دوستی با ملت ها دارند افزایش می دهد.
به گزارش ایسنا به نقل از اداره کل روابط عمومی و امور بین الملل استانداری اصفهان، محمدجواد ظریف صبح امروز (پنجشنبه) در دیدار با استاندار اصفهان و جمعی از مدیران استان اظهار کرد: همدلی و یک صدایی همه مسئولان و مردم در کشور می‌تواند به تقویت این امر کمک کند.
وی با اشاره به درخواست آمریکایی‌ها مبنی بر تغییر سیاست‌ها و رفتار ایران ادامه داد: ایران سیاست‌های خود در منطقه را زیر سایه تحریم یا تهدید آمریکا تغییر نخواهد داد و همان طور که در چند سال گذشته با سیاست تعاملی عمل کرده، روابط خود با کشورهایی که نگاه برابری و دوستی با ملت ما دارند را افزایش می‌دهد.
وزیر امورخارجه ادامه داد: شرایط بین المللی حاکم در جهان نشان می‌دهد که اغلب کشورها با سیاست‌های آمریکا مخالف هستند به عنوان مثال دو سال است که اتحادیه اروپا در مقابل آمریکا موضع گرفته است.
وی اضافه کرد: امروز آمریکا در حوزه میدانی و بین المللی احساس می‌کند که ناموفق ظاهر شده و حتی در برجام نیز شکست خورده است، اما برخی در ایران به دنبال القای ناامیدی و عدم اطمینان به آینده در مردم هستند از سویی دیگرعده‌ای هم به دنبال دوگانه سازی در کشور بوده اند که اعتقاد دارم هر دو جناحی که به این مسأله دامن می‌زنند مقصرند چراکه ما در شرایط سختی نیستیم اما وضعیت اقتصادی را تا حدودی کنترل نکردیم.
وی با اشاره به دیدار نخست وزیر ژاپن با رهبر معظم انقلاب گفت: این ملاقات بسیار سازنده بود و در فضایی توأم از محبت و صمیمیت انجام شد.
انتهای پیام
