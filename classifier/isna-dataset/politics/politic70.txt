یک مقام ژاپنی خواستار بازگشتن سریع ایران به تعهداتش در برجام شد
معاون دبیرکل کابینه دولت ژاپن از ایران خواست تا به تعهداتش در برجام بازگردد.
به گزارش ایسنا، به نقل از شبکه ان. اچ. کی، یاسوتوشی نیشیمورا، معاون دبیر کل دولت ژاپن از ایران خواست تا به توافق هسته‌ای که با چند قدرت جهانی در سال ۲۰۱۵ امضا شد، پایبند باشد.
نیشیمورا روز دوشنبه درباره این خبر که ایران سطح غنی‌سازی خود را بالاتر از حد تعیین‌شده در توافق هسته‌ای خواهد برد، ابراز نگرانی کرد.
وی همچنین گفت که ژاپن عمیقاً امیدوار است که تنش‌ها در خاورمیانه کاهش یافته و این منطقه ثبات پیدا کند.
این مقام رسمی ژاپنی در ادامه خواستار بازگشت سریع ایران به تعهداتش در برجام و خودداری از اقداماتی دیگر برای تخطی از آن شد.
وی در آخر گفت موضع ژاپن این است که باید به دنبال نتیجه‌گیری از طریق مذاکره بود تا تنش‌ها در منطقه کاهش یافته و وضعیت ثبات پیدا کند.
وی همچنین گفت: ژاپن برنامه دارد تا به تلاش دیپلماتیک ادامه دهد و همچنین اعمال فشار بر طرف‌های مربوطه از جمله آمریکا را انجام می‌دهد.
به گزارش ایسنا، مقامات ایران روز گذشته در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن تائید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
همچنین عباس عراقچی معاون وزیر امورخارجه کشورمان در این نشست خبری گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی افزود: معتقدیم برجام سند معتبر و مهمی است و خواهان ادامه آن هستیم اما خواسته‌های ما از این سند هم باید محقق شود و چون این اتفاق نیفتاده ما در تعهدات مان تجدید نظر می‌کنیم.
عراقچی تاکید کرد: حرکت ما داخل برجام و مشروع است و این اقدامات از نظر ما نقض برجام نیست. هم زمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
انتهای پیام
