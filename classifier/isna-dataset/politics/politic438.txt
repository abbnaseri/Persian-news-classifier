افزایش ذخایر اورانیوم غنی شده ایران کاملا طبق حقوق  برجام است
غریب آبادی گفت: اقدام ایران در افزایش ذخایر اورانیوم غنی شده کاملا طبق حقوق آن تحت برجام است.
به گزارش ایسنا، کاظم غریب آبادی، سفیر و نماینده دائم کشورمان نزد سازمان های بین المللی در وین با اشاره به گزارش روز جاری مدیرکل آژانس بین المللی انرژی اتمی از عبور ایران از سطح مقرر شده برای ذخایر اورانیوم غنی شده در برجام، اظهار کرد: همانگونه که در بیانیه شورایعالی امنیت ملی جمهوری اسلامی ایران نیز تأکید شده بود، ایران در راستای استیفای حقوق خود، مطابق بندهای ٢۶ و ٣۶ برجام، از 8 می ٢٠١٩ اقداماتی را برای اعاده بخشی از تعادل به برجام، اتخاذ نموده است.  سفیر و نماینده دائم کشورمان با اشاره به این که ایران در این فرایند بسیار شفاف عمل کرده است، از خروج آمریکا از برجام و اعمال تحریم های یکجانبه نه تنها بر جمهوری اسلامی ایران، بلکه بر سایر کشورهایی که خواهان پایبندی به تعهدات خود ذیل قطعنامه 2231 شورای امنیت سازمان ملل هستند، ابراز تأسف جدی کرد.  وی ابراز امیدواری کرد که جامعه بین المللی در مقابل این رفتار قلدرمأبانه در روابط بین‌المللی متحد شود و نگذارد بارقه امیدی که برای دیپلماسی و چندجانبه گرایی در عصر نوین باقیمانده است، رو به خاموشی برود.  وی تأکید کرد که ورود ایران به مذاکرات هسته ای و پیوستن به توافق برجام، همراه با «حسن نیت» بوده و در این راستا، به طور کامل و جامع به اجرای تعهداتش پایبند بوده است، و این موضوع پانزده بار در طول سالهای گذشته توسط مدیرکل آژانس بین المللی انرژی اتمی مورد تأیید قرار گرفته است.  غریب آبادی افزود: اکنون نوبت اروپاست تا اگر به سرنوشت برجام علاقمندند، اقدامات عملی جدی برای حفظ آن بردارند. در صورتی که این کشورها به تعهدات خود به ویژه در رابطه با مسائل مالی و خرید نفت عمل نمایند، اقدامات ایران نیز متناسب با آن، قابل بازگشت خواهد بود.  انتهای پیام
