وزیر خارجه لوکزامبورگ: ایران بالاتر از حد تعیین شده، غنی‌سازی نکند!
وزیر امورخارجه لوکزامبورگ با ابراز نگرانی درباره تأثیر تشدید تنش‌ها در خاورمیانه بر افزایش هجوم پناهجویان به اروپا از ایران خواست تا سطح غنی‌سازی خود را افزایش ندهد.
به گزارش ایسنا، ژان اسلبورن وزیر امورخارجه لوکزامبورگ در گفت‌وگو با روزنامه آلمانی ولت ام زونتاگ خطاب به کشورهای عضو اتحادیه اروپا درباره پیامد تشدید تنش‌ها در منطقه خاورمیانه هشدار داد و گفت: اگر ایران غنی‌سازی خود را افزایش دهد می‌تواند منجر به درگیری با آمریکا شود و چنین اتفاقی موج جدید پناهجویان به اروپا را در پی خواهد داشت که پیامدهای زیادی برای اروپایی‌ها دارد.
وی در ادامه با اشاره به تصمیم ایران برای کاهش تعهدات برجامی‌اش گفت: آن‌طور که آژانس بین‌المللی انرژی اتمی تاکنون گزارش داد، ایران همواره به توافق هسته‌ای پایبند بوده است. من تنها می‌توانم به ایران هشدار دهم که طبق اعلام قبلی خود اورانیوم را بالاتر از حد تعیین شده در توافق غنی سازی نکند.
اسلبورن افزود: اگر ایران سطح غنی‌سازی خود را از حد تعیین شده در برجام، یعنی ۳.۶۷ درصد بالاتر ببرد، مکانیسمی که برای آن در توافق تعیین شده است فعال خواهد شد تا چارچوبی قوی را برای کارشناسان و نمایندگان سیاسی ارائه کند که از طریق آن بتوانند مسئله را حل‌وفصل کنند.
وزیر امورخارجه لوکزامبورگ همچنین گفت که ایران باید به تعهدات تعیین شده در توافق هسته‌ای پایبند بماند. اما اگر تعهداتش را زیر پا بگذارد، این موضوع می‌تواند به مناسبات ایران و کشورهای اروپایی لطمه بزند.
وی که مسئول امور مهاجرت در لوکزامبورگ نیز هست، افزود: اگر شرایط میان تهران و واشنگتن تشدید شود خطر هجوم میلیون‌ها تبعه افغان که در ایران زندگی می‌کنند به اروپا وجود دارد، چراکه انتظار می‌رود اغلب آنها به افغانستان بازنگردند و به ترکیه و اروپا بیایند. این اتفاق چالش‌های بزرگی را برای اروپا به همراه خواهد داشت.
به گزارش ایسنا، جمهوری اسلامی ایران پس از گذشت یک سال از خروج آمریکا از برجام و نقض این توافق از سوی واشنگتن و به‌علاوه در پی تعلل طرف‌های اروپایی در عمل به تعهداتشان برای کاهش تأثیر تحریم‌های آمریکا ماه گذشته اعلام کرد که در دو گام تعیین شده سطح تعهدات برجامی‌اش را کاهش خواهد داد.
ایران در اولین گام اعلام کرد که از حد تعیین شده در برجام برای ذخیره اورانیوم غنی‌شده خود، یعنی ۳۰۰ کیلوگرم عبور کرده است. آژانس بین‌المللی انرژی اتمی نیز هفته گذشته این موضوع را مورد تائید قرار داد.
این اقدام ایران با واکنش دیگر طرف‌های توافق مواجه شد. انگلیس، فرانسه و آلمان به همراه اتحادیه اروپا ضمن ابراز نگرانی نسبت به تصمیم ایران برای کاهش سطح تعهداتش در برجام خواستار پایبندی کامل ایران به توافق شده‌اند.
اما جمهوری اسلامی تاکید دارد که طبق مفاد تعیین شده در برجام ایران حق دارد در صورت عدم پایبندی طرف دیگر توافق، اجرای تعهدات خود را متوقف کند.
محمد جواد ظریف، وزیر امور خارجه کشورمان با اشاره به خروج آمریکا از برجام و استناد ایران به پاراگراف ۳۶ برجام در به جریان انداختن ادامه مسیر نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی همچنین تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
