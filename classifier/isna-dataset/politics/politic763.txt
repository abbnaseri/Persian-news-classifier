ذوالقدر: مشارکت پارلمان‌ها در امور سیاسی در آسیا را تسهیل کنیم
رییس گروه بین‌المجالس پارلمانی آسیا با تاکید بر ضرورت تسهیل مشارکت پارلمان‌ها در امور سیاسی در آسیا گفت که نشست کمیته دائمی امور سیاسی مجمع مجالس آسیایی به تحقق اهداف مد نظر در امور سیاسی برای همگرایی ارزش‌های مشترک و پیگیری اهداف مشترک در آسیا کمک خواهد کرد.
به گزارش ایسنا، سیده فاطمه ذوالقدر در نشست افتتاحیه کمیته دائمی امور سیاسی مجمع مجالس آسیایی (APA) که در هتل کوثر اصفهان برگزار شد، گفت: این نشست فرصت دیگری برای ما فراهم آورده تا بار دیگر ایده های جمعی و انرژی خود را صرف معنی بخشیدن به نقش و مشارکت پارلمانها در تسهیل امور سیاسی در آسیا کنیم.
وی افزود: همه شما به خوبی می‌دانید که اخیراً تغییر و تحولات زیادی در مناطق مختلف آسیا اتفاق افتاده است که طبیعتاً نیازمند محیط سیاست گذاری و قانونگذاری حمایتی است تا دولت‌ها فعالانه و هدفمند در جهت حل و فصل چالش ها درگیر شده و با تعاملات سازنده، نقش مهمی در تامین صلح، امنیت و توسعه در آسیا ایفا کنند که هدف اصلی مجمع مجالس آسیایی است.
نماینده مردم تهران در مجلس خاطرنشان کرد: بر همین اساس، مطمئن هستم که مشارکت، پشتیبانی و راهنمایی ارزشمند شما در این نشست، به  تقویت گفتگوها، فهم اهمیت بهترین شیوه ها و تجارب و تحقق اهداف مد نظر در امور سیاسی برای همگرایی ارزشهای مشترک و پیگیری اهداف مشترک در آسیاکمک خواهد کرد و از نشست یک مجمع پارلمانی، انتطار بحث های پربار و مفید می رود.
ذوالقدر همچنین ضمن خوشامدگویی به نمایندگان کشورهای عضو APA برای حضور در نشست کمیته دائمی امور سیاسی در اصفهان از علی لاریجانی بدلیل قبول میزبانی این کمیته، مسعود پزشکیان نائب رئیس اول مجلس شورای اسلامی بدلیل حضور در نشست افتتاحیه و استاندار به خاطر میزبانی این نشست، قدردانی کرد.
انتهای پیام
