نباید در زندگی خصوصی مردم مداخله کرد / تذکر زیاد انسان را کلافه می‌کند/ تحمل انسان حدی دارد
رئیس جمهور خدمت به بیمار را وظیفه ای انسانی و نه صرفا اداری دانست و با تاکید بر اینکه نشاط، امیدواری و حفظ روحیه مردم، بخش مهمی از پیشگیری و درمان است، اظهارداشت: ارتقای دقت در تشخیص، بهبود خدمات سلامت و کاهش هزینه های مردم سه رکن اصلی خدمات بهداشتی و درمانی است.
به گزارش ایسنا، حجت الاسلام و المسلمین  حسن روحانی روز سه شنبه در دیدار با وزیر و مدیران ارشد وزارت بهداشت، درمان و آموزش پزشکی گفت: همه پزشکان، پرستاران و مراکز بهداشتی در کنار دولت در طرح بزرگ تحول سلامت سهیم هستند.
رئیس جمهور با ابراز خرسندی از آغاز حرکت بسیار ارزشمند در نظام سلامت و کاهش زمان و هزینه خدمت‌رسانی به مردم، افزایش دقت و جلوگیری از مفاسد، گفت: امروز هزینه‌های غیرضرور برداشته می شود و سلامت مردم بهتر تأمین خواهد شد.
 روحانی با بیان اینکه هنگام تشخیص از وضعیت بیمار با آثار سویی نیز مواجه خواهیم بود، افزود: زمانی ابوعلی سینا با گرفتن نبض بیماری را تشخیص می‌داد و آثار جانبی نیز وجود نداشت، اما الان سیستم تشخیص یک اثر جانبی ناگوار نیز در سلامت فرد خواهد داشت که ممکن است مرتفع شود و یا برای همیشه باقی بماند.
رئیس جمهور با اشاره به اینکه وقتی موردی در سیستم تشخیص بدون ضرورت تکرار شود، سلامت فرد در خطر قرار خواهد گرفت، تأکید کرد: دولت در بیمه تا اندازه‌ای برای پرداخت‌های هزینه و در بخش‌های ضروری موظف هستند اما در بخشی که بر مبنای سلیقه بیمار و پزشک بوده و از لحاظ علمی ضروری نیست، خود فرد باید هزینه‌ها را پرداخت نماید و دولت و بیمه در این مورد مکلف نیستند.
وی  با تأکید بر اینکه اصل بهداشت و درمان یک موضوع و اصل حاکمیتی است، گفت: برخی بیماری‌های مسری و واگیردار کل جامعه را در خطر قرار می‌دهد که البته در زمان‌های گذشته بسیاری در مبارزه با همین موارد نیز شک و تردید داشتند.
روحانی با اشاره به تلاش‌های امیرکبیر برای پیشگیری از بیماری‌های واگیردار و الزام طرح آبله‌گیری در سرتاسر کشور، افزود: در آن زمان برخی می‌گفتند با آبله‌گیری اجنه وارد بدن می‌شود و جهل و خرافات یکی از معضلات جامعه است و در جایی آمده است که وقتی امیرکبیر از این موضوع آگاهی یافت از دست جهل و خرافات مردم به گریه افتاد.
رئیس جمهور با بیان اینکه پزشکی و سلامت در شکل نوین از نعماتی است که مردم در قرن گذشته و کنونی از آن برخوردار شدند، خاطر نشان کرد: در ایران نیز با اعزام دانشجویان و تحصیل رشته پزشکی در خارج و تشکیل مراکز درمانی در داخل از این نعمت برخوردار شدیم که البته این به معنای کنار گذاشتن طب سنتی و داروهای گیاهی نیست.
روحانی تأکید کرد: بهره‌گیری از روش‌های سنتی باید حساب شده باشد و ترکیب درستی بین طب سنتی و جدید ایجاد شود تا در چارچوب قرار گیرد که خوشبختانه وزارت بهداشت چارچوب‌های لازم در این زمینه را ایجاد کرده است.
رئیس جمهور با بیان اینکه در زمینه بهداشت و درمان بخش مهمی به امنیت روانی مربوط می‌شود به جمله بوعلی سینا مبنی بر اینکه جسم و روان در یکدیگر تأثیر می‌گذارند، اشاره و تأکید کرد: در پزشکی به جز تخصص، اعتماد بیمار به پزشک بسیار مهم است که در این صورت بخشی از درمان انجام می‌شود.
روحانی با بیان اینکه در پزشکی همه چیز مربوط به جسم نبوده بلکه بخشی به روح انسان و همچنین چهره بیمار ارتباط دارد، گفت: چهره علامت بزرگی است تا روحیه فرد مشخص شود و اولین علایم را از چهره افراد در می‌یابیم.
رئیس جمهور با اشاره به اهمیت ایجاد شادی و نشاط در جامعه و اینکه بهداشت بالاتر از درمان است، افزود: بخشی از این بهداشت مربوط به نشاط و امید مردم است و نباید چهره گرفته مردم کسی را سر حال بیاورد و همه دستگاه‌های تبلیغاتی از جمله روزنامه‌ها، صدا و سیما و رسانه‌ها باید به مردم امید دهند.
 روحانی با تأکید بر اینکه نباید در زندگی خصوصی مردم مداخله کرد و این مداخله باید در حد ضرورت قانونی باشد، افزود: این مداخلات ضد بهداشت است و تذکر زیاد انسان را کلافه می‌کند و تحمل هر انسانی حدی دارد.
رئیس جمهور ضرورت وجود نشاط و سرزندگی در بین مردم و جامعه را خاطر نشان کرد و افزود: این به معنای آن نیست که اگر مشکلاتی در کشور وجود داشت به مردم اعلام نکنیم، بلکه نباید آنان را مأیوس و در امانت خیانت کنیم.
 روحانی با اشاره به اینکه رسانه‌ها باید امانت‌دار باشند و بدون دخل و تصرف واقعیت را به مردم بگویند، افزود: آیا واقعیت این است که در دولت یازدهم و دوازدهم برای سلامت مردم اقدامی صورت نگرفته است؟ باید همه تلاش کنیم که واقعیت به مردم گفته شود تا مردم نشاط پیدا کند.
رئیس جمهور با اشاره به اقدامات بسیار مهم دولت یازدهم و دوازدهم در طرح تحول نظام سلامت، افزود: از ابتدای سال 93 شاهد تحول اساسی در این بخش بودیم تا جایی که رئیس یکی از بیمارستان‌ها به من اعلام کرد که وقتی صورتحساب خدمات بیمارستانی به یک بیمار ارایه می‌شود، برای آنها غیرقابل باور بوده و از کم بودن هزینه‌ها بسیار خوشحال می‌شوند . یک زمانی بیمارستان‌ها جنازه‌های مردم را تا زمان تسویه حساب مالی به گروگان می‌گرفتند و طرح تحول نظام سلامت با کمک جامعه پزشکی و مردم انجام شد.
 روحانی به حضور متخصصان و پزشکان در مناطق کم‌برخوردار و تحمل سختی‌ها در این مناطق اشاره و تأکید کرد: پزشکی وظیفه انسانی  است.
رئیس جمهور با تأکید بر اینکه برخی معیارها از جمله مسایل انسانی از دایره دین بالاتر است، گفت: کمک به نیازمند ربطی به دین ندارد و این وظیفه جدا از مسایل دینی، قانونی و ملی یک وظیفه انسانی است که باید یکدیگر را کمک کنیم.
 روحانی با بیان اینکه دولت یازدهم و دوازدهم در زمینه محیط زیست اقدامات بسیار خوبی را به انجام رساند، گفت: در شرایطی که بنزین پتروشیمی و گازوییل، شرایط بدی از لحاظ محیط زیستی برای مردم بوجود آورده بود، دولت در زمینه تولید فرآورده‌های یورو 4 و 5، تلاش‌های خوبی را انجام داد و امروز با در اختیار قرار دادن این فراورده‌ها به مردم، اقدامات ارزشمند در زمینه بهبود سلامت به انجام رسیده است.
رئیس جمهور با اشاره به تلاش‌های دولت در زمینه احیاء دریاچه ارومیه، آن را در راستای نجات 14 میلیون انسان برشمرد و گفت: اگر دریاچه ارومیه احیاء نمی‌شد، گرد و غبار نمکین زندگی، سلامت و کشاورزی مردم را از بین می‌برد و مشکلات فراوانی ایجاد می‌کرد و در نتیجه آن 14 میلیون نفر مجبور به مهاجرت می‌شدند، اما این کار بزرگ نتیجه تلاش دولت و ملت با هم است.
 روحانی با بیان اینکه اقدامات بسیار عظیم و ارزشمندی در زمینه بهداشت و درمان و محیط زیست به انجام رسیده است، خاطر نشان کرد: از ابتدای طرح تحول سلامت تأکید من بر این بود که در طرح بیش از هر چیز عزت مردم حائز اهمیت است و این در حالی بود که پیش از اجرای این طرح، وقتی فردی به بیمارستانی مراجعه می‌کرد، پیش از انجام هرگونه اقدام درمانی، یک لیست مبنی بر خرید دمپایی و ملحفه تخت و سایر وسایل را در اختیار او می گذاشتند و با این کار به عزت، کرامت و شخصیت مردم توهین می‌شد.
رئیس جمهور افزود: در طرح تحول سلامت علیرغم شرایط سختی که دولت یازدهم و دوازدهم با آن مواجه بود، کار بزرگی بوجود آمد. در دولت یازدهم تا چند سال تحریم و چند سال در فشار کاهش قیمت نفت قرار داشتیم به گونه‌ای که قیمت نفت از 120 دلار به 30 دلار رسید اما دولت به گونه‌ای تلاش کرد که این کاهش درآمدها تا یک چهارم را مردم احساس نکنند.
 روحانی با بیان اینکه در سال‌هایی که برجام به ثمر رسیده بود و گشایشی ایجاد شده بود، نیز عده‌ای اجازه ندادند، مردم از ثمرات آن لذت ببرند، خاطر نشان کرد: از همان ابتدا شروع به ایراد گرفتن کردند، هنگامی که شرکت‌های خارجی برای سرمایه‌گذاری به کشور می‌آمدند، می‌گفتند که چرا این شرکت آمده است و وقتی می‌رفتند می‌گفتند که چرا رفته‌اند؛ قرار داد می‌بستیم، می‌گفتند خیانت به عالم بشریت شده است و اگر قراردادی برهم می‌خورد باز هم می‌گفتند خیانت کرده‌اند و در نهایت نگذاشتند که مردم این گشایش را حس کرده و از آن لذت ببرند.
رئیس جمهور ادامه داد: در دوران گشایش برجام وقتی اقدام به خرید هواپیما می‌کردیم، عده‌ای در روزنامه‌ها می‌گفتند که چرا دولت هواپیما خریده و باید به جای آن اتوبوس می‌خرید و این در حالی است که نیاز کشور به هواپیمای جدید مشخص است.
 روحانی اظهار داشت: برای خرید هواپیما به حدی به دولت ایراد گرفتند که ناچار شدیم به مردم بگوییم که هزینه خرید هواپیماها از خزانه پرداخت نمی‌شود و هواپیماها پولشان را خودشان در می‌آورند. شرکت ایرباس برای اولین بار در تاریخ این شرکت خودش اعتبار گذاشت و هواپیما به ایران فروخت، اما عده‌ای نگذاشتند که مردم در روز خوشحالی لذت ببرند.
رئیس جمهور با تأکید بر اینکه طرح تحول نظام سلامت، یکی از خدمات غیرقابل انکار دولت به ملت ایران بود، گفت: بسیاری از رهبران جهان در چندین دیدار خواستار چگونگی اجرای موفق این طرح در ایران بودند.
روحانی ادامه داد: امروز با استقرار پرونده الکترونیک سلامت گام دوم برداشته شده که مکمل گام اول است چرا که الکترونیک شدن پرونده سلامت در تسهیل امور بسیار حائز اهمیت و تأثیرگذار است و به واسطه آن بیمار، پزشک، مراکز درمانی و داروخانه‌ها به راحتی کار خود را به انجام خواهند رساند.
رئیس جمهور اتصال همه بخش‌های سلامت کشور به یکدیگر را کاری ارزشمند دانست و گفت: با اجرای این طرح بیش از 42 هزار بخش مختلف در نظام سلامت، به یکدیگر متصل شده که این موجب تسهیل امور و نیز آسان شدن کار برای پژوهش و تحقیقات مورد نیاز در آینده است.
روحانی با اشاره به اینکه بخش پزشکی کشور بالاتر از موضوع درمان و بهداشت به لحاظ اینکه فرهیختگان جامعه و در میان مردم تاثیرگذارند ، وظایف سنگین برعهده دارند، گفت: پزشکان و اساتید دانشگاه‌ها از گروه‌های مرجع جامعه هستند و می‌توانند در ایجاد روحیه و انگیزه سیاسی و اجتماعی به مردم در ایام مختلف بویژه در شرایط مشکلات و سختی‌ها بسیار تأثیرگذار باشند.
رئیس جمهور افزود: جامعه پزشکی کشور می‌تواند در شرایط تحریم که بخش درمان هم تحت تأثیر قرار داده به دنیا اعلام کند که آمریکایی‌ها با این تحریم چه فاجعه‌ای را بوجود آوردند. چرا که اقدام امروز آمریکا فعالیت علیه حقوق بشر و اقدامی ضدبشری بوده و تمام ملت ایران را تحت تأثیر و فشار قرار داده است و جامعه پزشکی و متخصصان و جراحان با نفوذ در مجامع بین‌المللی و افکار عمومی و جوامع دیگر می‌توانند این اقدام ضد بشریت آمریکا را به جامعه جهانی اعلام کنند و این یک وظیفه برای آنان بشمار می‌رود.
روحانی اظهار داشت: خوشبختانه کاری که آمریکا در این روزها انجام می دهد به معنای ناموفق بودن حتمی برنامه‌ها و شکست قطعی آنان است و از لحاظ سیاسی، هیچ تردیدی در آن وجود ندارد.
رئیس جمهور افزود: امروز در هیأت حاکمه آمریکا یک سرخوردگی عجیب و سردرگمی بزرگ بوجود آمده است؛ آنها سرخورده شده‌اند، چرا که هر اقدامی می‌کنند، به نتیجه نمی‌رسد و تأثیری ندارد به گونه‌ای که آنها توقع داشتند کشور را در مدت 2 تا 3 ماه برهم بریزند اما می‌بینند که هر اقدامی می‌کنند، می‌بینند ملت ایران مستحکم‌تر، محکم‌تر، سرزنده‌تر و با روحیه بهتر در عرصه‌های مختلف حرکت می‌کند.
روحانی خاطر نشان کرد: علیرغم وجود تحریم و مشکل جاری شدن سیل در فروردین‌ماه امسال و مانع شدن آمریکا از کمک ایرانیان خارج از کشور، به هموطنان خود، همه مردم به صحنه آمدند و کمک کردند و هیچ مشکلی از لحاظ بهداشتی و شیوع بیماری‌های اپیدمی را شاهد نبودیم.
رئیس جمهور با بیان اینکه در زمینه ارایه خدمات بهداشتی، اقدامات بسیار بزرگی در کشور انجام شده و می‌شود، گفت: خوشبختانه با اقدامات به موقع بهداشتی و درمانی، ارسال آب آشامیدنی سالم به مناطق سیل زده و تأمین به موقع اسکان موقت، شاهد شرایط بسیار خوبی در این مناطق هستیم.
 روحانی با بیان اینکه اخیراً آمریکایی‌ها، سردرگم شده و کارهای عجیب و غریب انجام می‌دهند که تا به حال در دنیای سیاست سابقه نداشته اظهار داشت: آنها دچار ناتوانی ذهنی شده‌اند و امروز کاخ سفید دچار معلولیت ذهنی شده و نمی‌داند چه کاری انجام می‌دهد.
رئیس جمهور با اشاره به انهدام پهپاد جاسوسی آمریکا در تجاوز به حریم هوایی کشورمان، گفت: از لحاظ نظامی کشف پهپاد به دلیل شرایط ساختمان تشکیلاتی و اندازه فیزیکی آن، آسان نیست، ضمن اینکه این نوع پهپادها در ارتفاع بالای 50 هزار پا پرواز می‌کنند.
 روحانی ادامه داد: گاهی پرنده‌ای حریم هوایی کشور را نقض می‌کند و فرصت برای مقابله با آن وجود دارد، اما در برخورد با این نقض حریم هوایی کشور در دقایق اولیه با آن برخورد کردیم و این پهپاد پس از نقض حریم هوایی ایران و عدم توجه به چندین اخطار بلافاصله با استفاده از یک سامانه کاملاً ایرانی مورد هدف قرار گرفت که این بسیار ارزشمند است.
رئیس جمهور افزود: اگر این پهپاد به وسیله سامانه‌ای مانند اس300 مورد هدف قرار می‌گرفت آنقدر اقدامی حائز اهمیت بشمار نمی‌رفت اما این سامانه، موشک و رادار آن ساخت ایران است و من دست همه آنهایی که این صنعت داخلی را در وزارت دفاع ساخته و آنهایی که از این ابزار در سپاه پاسداران انقلاب اسلامی به خوبی استفاده کردند، می‌بوسم.
روحانی تأکید کرد: ما به دنبال تحقیر آمریکا نیستیم، اما این اقدام، موجب ایجاد روحیه بزرگ برای ملت ایران شد و ثابت کرد که ما توانمندی لازم را در مقابله با تهدید دشمنان دارا هستیم.
رئیس جمهور ادامه داد: این اقدام نمونه بارزی از این است که «می‌گوییم از آمریکا ترسی نداریم، اما صبری راهبردی خواهیم داشت»، یعنی متجاوز در حریم هوایی کشور ما پس از چند دقیقه منهدم می‌شود و این نشان‌دهنده قدرت ما است.
روحانی تأکید کرد: صبر ما تا ابتدای خط قرمزهای ماست و مرزهای کشور خط قرمز ماست و وقتی هواپیمایی از مرزهای ما عبور می‌کند،‌ از خط قرمز ما عبور کرده و اجازه دفاع از خود داریم.
رئیس جمهور اظهار داشت: آمریکایی‌ها اعم از پنتاگون، سنتکام و کاخ سفید در این مدت به طور کامل از این اقدام سردرگم شدند و در این بین مشغول به اقدامات غیرمعقول و یاوه‌گویی شده‌اند.
روحانی با اشاره به اقدام اخیر آمریکا در اعمال تحریم‌های جدید، علیه جمهوری اسلامی ایران، گفت:‌ تحریم بالاترین مقام سیاسی، اجتماعی، دینی و معنوی یک کشور که نه تنها رهبر ایران، بلکه رهبر عاشقان انقلاب اسلامی و مسلمانان و شیعیان در سراسر جهان است، اقدامی مضحک و وقیحانه است.
رئیس جمهور افزود: امروز جمع کثیری از مردم در لبنان، سوریه، افغانستان، پاکستان، هند و سایر نقاط جهان اعم از شیعه و غیر شیعه، علاقمند، عاشق و مطیع فرامین رهبر معظم انقلاب هستند و اینکه یک انسان عقل خود را از دست داده و دست به اقدامی وقیحانه بزند، خنده‌دار است.
روحانی با اشاره به اینکه آمریکا در تحریم جدید خود تصرف اموال رهبری را عنوان کرده است، گفت: اموال رهبری تنها یک حسینیه و یک خانه ساده است؛ رهبر ایران مانند سایر رهبران دنیا نیست که در حساب‌های خارجی خود میلیون‌ها دلار داشته  باشد که بخواهند آن را تصرف و یا مسدود کنند.
رئیس جمهور ادامه داد: این نشان می‌دهد که دشمن ملت ایران امروز در یک شرایط و رفتار غیرعادی قرار گرفته است و این اقدامات روحیه مردم را افزایش داده و مردم می‌فهمند که دشمن از مسیر عقلانی به طور کامل خارج شده است.
روحانی سر دادن شعار مذاکره از سوی آمریکایی‌ها و تصمیم به تحریم وزیر خارجه ایران همزمان با آن را نشان از دروغ‌گویی دشمنان ملت ایران دانست و گفت: آمریکایی‌ها خودشان بلافاصله دروغ‌گویی خود را ثابت کردند، چرا که اگر به دنبال مذاکره بودند از شرایطی که به واسطه مذاکره بوجود آمده بود، خارج نمی‌شدند.
رئیس جمهور با اشاره به مذاکرات فشرده و طولانی مدت دکتر ظریف به عنوان وزیر خارجه جمهوری اسلامی ایران با وزرای خارجه آمریکا از جمله تیلرسون، گفت: آمریکایی‌ها خود عهد و پیمانشان را زیر پا گذاشتند و امضای خود را باطل کرده و اعلام کردند که دنیا نمی‌تواند به آنها اعتماد کند و هیچ اعتباری برایشان باقی نمانده است. در این شرایط چگونه آنها توقع دارند که مجدداً و از ابتدا با ایران مذاکره کنند.
روحانی ادامه داد: در تاریخ انقلاب ایران سابقه نداشته که وزیر خارجه ایران با وزیر خارجه آمریکا، به طور مداوم حدود 17 شبانه‌روز با هم مذاکره داشته باشند، اما در جریان توافق برجام این اتفاق افتاد و نشان داد که ما اهل مذاکره هستیم و در آن مذاکره هم به نتیجه رسیدیم.
رئیس جمهور با اشاره به اینکه آمریکایی‌ها تا به امروز اعلام می‌کردند که با دولت ایران مخالف هستند، اما به ملت ایران با عبارات زشت و تروریست خواندن توهین کردند، خطاب به دولتمردان آمریکا خاطر نشان کرد: هدف شما به زانو در آوردن ملت و نظام بزرگ ایران است، اما بدانید هر چه در این مسیر جلوتر بروید سرخورده‌تر شده و هر راهی را که انتخاب کنید، در نهایت به بن‌بست خواهید رسید.
روحانی با بیان اینکه ملت ایران در یکسال و نیم گذشته از اردیبهشت سال گذشته به خوبی در برابر مشکلات و سختی‌ها ایستادگی و مقاومت کرده است، گفت: دولت در ماه‌های اخیر اقدامات بسیار مهمی در زمینه کاهش تعهدات خود در برجام انجام داده که البته آمریکایی‌ها علیرغم آنکه برجام را معاهده‌ای بد می‌دانستند از این کاهش تعهدات به شدت عصبانی هستند.
رئیس جمهور با اشاره به اینکه امروز اقتصاددانان، سرمایه‌گذاران و کارآفرینان به شدت در حال یاری و تلاش هستند، اظهار داشت: علایم و نشانه‌ها در ماه‌های اخیر بهتر از ماه‌های گذشته است به گونه‌ای که در خرداد تورم زیر یک درصد و به میزان 8 دهم درصد، بوده است؛ همچنین تورم، نقطه به نقطه کاهش یافته و باز هم کاهش می‌یابد.
روحانی با بیان اینکه مردم همچنان با مشکلات مواجه بوده و زندگی آنها در سختی و فشار قرار دارد، افزود: دولت با همه توان به دنبال اجرای برنامه‌های خود است و همین اقدامی که امروز در وزارت بهداشت در راستای سلامت الکترونیک برداشته شد، گامی بزرگ در جهت افزایش آسایش و رفاه مردم است و امیدواریم در آینده نیز همه بخش‌ها دست به دست هم داده تا بتوانیم از این مشکلات عبور کنیم.
رئیس جمهور تأکید کرد: اطمینان دارم که در این مصاف بسیار بزرگ تاریخی در نهایت ملت ایران پیروز خواهد بود.
همچنین پیش از سخنان  روحانی،  سعید نمکی وزیر بهداشت، درمان و آموزش پزشکی با اشاره به دستاوردهای جمهوری اسلامی ایران در حوزه بهداشت و سلامت از جمله کسب رتبه نخست در بین کشورهای شرق مدیترانه، ، پوشش واکسیناسیون و کاهش چشمگیر آمار مرگ و میر نوزادان و زنان در هنگام زایمان، گفت: دوران طلایی نظام سلامت در کشور با وجود دولت یازدهم و دوازدهم محقق شد و پیاده‌سازی طرح تحول نظام سلامت در تاریخ کشور جاودانه خواهد ماند.
 نمکی با قدردانی از زحمات دکتر هاشمی وزیر پیشین بهداشت، درمان و آموزش پزشکی ، گفت: باید دکتر روحانی را سردار حامی نظام سلامت نامید.
وزیر بهداشت، درمان و آموزش پزشکی کاهش هزینه‌های بیماران، ماندگاری پزشک در مناطق محروم، رسیدگی به بیماران صعب‌العلاج (تشخیص درمان و تهیه داروها) و همچنین تکمیل زیرساخت‌ها در مناطق محروم را از جمله دستاوردها و اقدامات این وزارتخانه برشمرد.
 نمکی با اشاره به حادثه سیل و موانع و مشکلات خدمت‌رسانی جامعه پزشکی و بهداشتی به سیل‌زدگان، افزود: جامعه پزشکی و بهداشتی با عزت از صحنه حادثه سیل اخیر، بیرون آمد و یک رکورد تاریخی در کشور ثبت شد و با وجود گستردگی وجود سیلاب‌ها و گل و لای به منازل مردم هیچ اپیدمی در این مناطق ثبت نشد که این دستاورد مهم موجب حیرت جهانیان گردید.
همچنین برخی معاونین این وزارتخانه نیز در گزارش هابی به شرح اقدامات و دستاوردهای وزارت بهداشت درمان و آموزش پزشکی در دولت یازدهم و دوازدهم پرداختند که می توان به رشد مقالات علمی ایران در مقایسه با برخی کشورها و کسب رتبه ۱۵ جهانی و برترین کشور اسلامی در تولیدات علمی،اعتبار دهی به بیمارستان ها برای نوسازی و تکمیل زیرساخت ها، ارتقای زیرساخت های کیفی مراکز بهداشت و درمان،ایجاد سامانه ای برای ثبت نظرات، انتقادات و مشکلات مردم در مراکز بهداشتی و درمانی کشور، سامانه ثبت فشار خون و بسیج ملی کنترل فشار خون،افتتاح ۶ هزار تخت بیمارستانی و ۴۰ بیمارستان در آینده،ارائه خدمات باروری در ۸۴ مرکز در کشور با یارانه دولتی،توسعه نیروی انسانی متخصص در کشور،حضور سه هزار نیروی متخصص در شهرهای محروم و کم برخوردار، توسعه اورژانسهای بیمارستانی ،۴۲ اورژانس هوایی در دولت یازدهم و دوازدهم و کاهش مرگ و میر جاده ای اشاره کرد.
انتهای پیام
