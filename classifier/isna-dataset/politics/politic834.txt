روانچی: به هر حمله‌ای علیه مرزهای خود پاسخ می‌دهیم/ فرهنگ ایرانی تهدید، ارعاب و فشار نمی‌پذیرد
نماینده کشورمان در سازمان ملل با بیان اینکه جمهوری اسلامی ایران در جنگ اقتصادی با آمریکا قرار دارد، گفت: ما به‌طور قطع به هر حمله‌ای علیه سرزمین‌های خود پاسخ خواهیم داد.
به گزارش ایسنا، مجید تخت روانچی، نماینده کشورمان در سازمان ملل در گفت‌وگو با شبکه سی‌ان‌ان در پاسخ به سوالی درباره واکنش وزارت امورخارجه ایران که اعلام کرده تحریم‌های جدید به معنی بسته شدن همیشگی راه دیپلماسی با دولت مستأصل آمریکاست، گفت: این بدان معنی است که آمریکا هیچ علاقه‌ای به دیپلماسی واقعی ندارد. چیزی که آنها می‌خواهند، پذیرش تمام و کمال خواسته‌های آمریکاست که ناعادلانه هستند زیرا ما یک توافق، نه فقط با آمریکا بلکه با چندین کشور دیگر داریم. ما می‌دانیم که آمریکا تلاش می‌کند ایران را مجبور به پذیرش خواسته‌های ناعادلانه‌اش کند.
روانچی ادامه داد: شاهد بودید که آمریکا سرانجام از برجام خارج شد و از آن زمان ما شاهد آشفتگی و یک بی‌نظمی در خاورمیانه هستیم که دولت آمریکا آن را با خروج از این توافق و سپس بازگرداندن تحریم‌ها و لغو ممنوعیت فروش نفت ایران آغاز کرد. پس از آن نیز نام سپاه پاسداران را در فهرست سازمان‌های تروریستی قرار داد و ناو خود را به منطقه اعزام کرد. تمامی اینها نشان دهنده این است که آنها به دنبال دیپلماسی نیستند.
وی همچنین در پاسخ به سوالی درباره سرنگونی پهپاد آمریکایی توسط ایران اظهار داشت: ایران به‌طور قطع پهپاد آمریکا را ساقط کرده است اما این هواپیما کاملاً در حریم هوایی ما بود. ما دست کم چهار بار به آنها هشدار دادیم اما به هشدارها توجهی نکردند.
نماینده ایران در سازمان ملل در پاسخ به این سوال که رئیس جمهور روحانی گفته است "تحریم و جنگ دو روی یک سکه هستند"، آیا این به معنی جنگ ایران با آمریکا است، تصریح کرد: ما به‌طور قطع در جنگ اقتصادی با آمریکا هستیم. آمریکا تلاش کرده تمام فشاری را که می‌تواند به ایران وارد کند و شرایط را برای مردم ایران سخت کرده است که قطعاً از نظر ما جنایت جنگی به شمار می‌آید.
وی افزود: به‌طور حتم این تحریم‌ها به مردم فشار می‌آورد. قطعاً ما برای مدیریت کشور تلاش می‌کنیم و تاکنون نیز چنین کرده‌ایم اما واقعیت این است که دولت آمریکا بر مردم ایران فشار تحمیل می‌کند.
روانچی در پاسخ به اینکه آیا راه خروج از این وضعیت گفت‌وگو با آمریکا نیست؟ خاطر نشان کرد: چطور می‌توان با دولتی مذاکره کرد که مردم را تحت فشار قرار می‌دهد. آنها همین دیروز تحریم‌های جدیدی وضع کردند. چطور می‌توانیم گفت‌وگو با کسی را آغاز کنیم که ایران را تهدید می‌کند.
این دیپلمات کشورمان در پاسخ به سوالی درباره گفت‌وگوهای واشنگتن با کره شمالی در شرایطی که پیونگ یانگ هنوز تحت تحریم است، بیان کرد: وضعیت در کره شمالی با ایران کاملاً متفاوت است. من بر این باورم که در مورد ایران ابتدا باید فرهنگ ایرانی را درک کرد. فرهنگ ایرانی تهدید، ارعاب و تحمیل فشار از سوی هیچ کسی را نمی‌پذیرد. اگر دولت آمریکا در پیشنهادش برای مذاکره صادق است باید به مردم ایران احترام بگذارد و ادبیات درست را برای حرف زدن انتخاب کند. ما خواهان رفتار متفاوتی از سوی آمریکا هستیم.
وی در پاسخ به اینکه اگر رئیس جمهور ترامپ از حمله به ایران منصرف نمی‌شد و چنین اتفاقی روی می‌داد، چه پیش می‌آمد گفت: من فکر می‌کنم که تمام منطقه دچار آشفتگی می‌شد. به‌طور قطع ایران هیچ حمله‌ای به خاک و سرزمین‌های خود را نمی‌پذیرد.
روانچی در پاسخ به این سوال که آیا ایران با اقدام نظامی جواب خواهد داد، تاکید: به‌طور قطع. من تنها می‌گویم که نمی‌توان انتظار داشت که ایران (در چنین شرایطی) کاری نکند و دست روی دست بگذارد. ما به هر حمله‌ای علیه سرزمین‌های خود پاسخ می‌دهیم.
انتهای پیام
