دبیرکل مجمع جهانی صلح اسلامی: آمریکایی‌ها بزرگترین نقض کننده‌ حقوق بشر در دنیا هستند
دبیر کل مجمع جهانی صلح اسلامی تاکید کرد: آمریکایی‌ها در جایی که حقوق بشر با منافع آنها در تضاد باشد به خود اجازه می‌دهند که به آن توجه نکنند و در حالی کشورهای دنیا را به نقض حقوق بشر متهم می‌کنند که خود بزرگترین نقض کننده حقوق بشر در دنیا هستند.
به گزارش ایسنا، داوود عامری، دبیر کل مجمع جهانی صلح اسلامی در نشست حقوق بشر آمریکایی؛ تروریسم و تحریم طی سخنانی اظهار کرد: حقوق بشر و یا بیانیه‌ی آن موضوعی است که سال‌ها مورد توجه قرار گرفته و همواره این بحث وجود داشته که آیا ما بیانیه‌ حقوق بشر را قبول داریم یا خیر؟ هر چند که ما این بیانیه را کامل نمی‌دانیم اما معتقدیم در کنار مسائل مربوط به حقوق بشر باید حقوق و فرهنگ انسان‌ها نیز مورد توجه قرار گیرد.
وی تصریح کرد: کشورهای اسلامی باید سطحی بالاتر از حقوق بشر را برای کرامت انسانی خواستار باشند تا این دروغ پردازی‌ها که ما حقوق بشر را قبول نداریم از بین برود.
عامری با بیان این که حقوق بشر یک هنجار بین‌المللی است اما از حرف تا عمل فاصله‌ فراوانی دارد گفت: یکی از گونه شناسی‌های مربوط به حقوق بشر، حقوق بشر آمریکایی است و در ظاهر و باطن تفاوت دارد. اما ویژگی این حقوق بشر نمادین باید امروز مورد توجه قرار داشته باشد. زیرا آمریکایی‌ها به عنوان مدعی و صاحب حقوق بشر خود را دردنیا معرفی می‌کنند در حالی که حقوق بشر آنها استثناگرایی است.
وی تصریح کرد: درواقع در جایی که با منافع ملی آمریکا در تضاد باشد به خود اجازه می‌دهند که به آن توجه نکنند و تنها از حقوق بشر به عنوان مستمسک استفاده کنند. حتی در جایی که لازم باشد با اتهام زنی به دیگران از آن استفاده می‌کنند.
عامری ادامه داد: همواره برخی از کشورهای دنیا مورد اتهام غرب به دلیل نقض حقوق بشر قرار دارند در حالی که بزرگترین نقض کننده‌ حقوق بشر در دنیا آمریکایی‌ها هستند و امروز بیشترین تبعیض نژاد در آمریکا انجام می‌شود.
وی همچنین با اشاره به جنایت‌های آمریکایی‌ها علیه مردم یمن گفت: حقوق بشر آنها با معیارهای حقوق بشر در دنیا متفاوت است آمریکایی‌ها حتی رفتارهایی خلاف حقوق رفتار انسانی را در دوران جنگ تحمیلی صدام علیه ما نیز داشتند. نمونه‌ آن حادثه سردشت است که ببینید با مردم ما چه کردند.
وی در پایان گفت: سازمانهایی مانند منافقین که از بزرگترین سازمانهای تروریستی در دنیا هستند و سابقه‌ دهشتناکی در ایران و عراق داشتند همواره مورد حمایت آمریکا قرار دارند. همچنین پس از این که ناو آمریکایی هواپیمای مسافربری ایران را مورد هدف قرار داد نه تنها عذرخواهی نکردند بلکه به فرمانده‌ی آن نیز مدال شجاعت دادند.
انتهای پیام
