دست و پا زدن شکست خورده آمریکا و صهیونیست‌ها در منامه
یک کارشناس مسائل خاورمیانه با تاکید بر این‌که مساله فلسطین به کل امت اسلام مرتبط است،  گفت:‌ کنفرانس منامه که قرار است فردا آغاز شود نوعی دست و پا زدن مانند سایر طرح‌های سازش است که به شکست می‌انجامد.
محمدرضا حاجیان در گفت‌وگو با ایسنا درباره روند و اهداف برگزاری کنفرانس اقتصادی منامه اظهار کرد: یکی از آرزوهای آمریکایی‌ها و صهیونیسم بین‌الملل عادی سازی روابط با دولت‌های منطقه خاورمیانه بوده است اما در مجموع این توانمندی را به دلیل مخالفت مردم و عدم توانمندی حکومت‌ها در راضی کردن مردم تا به امروز نداشته‌اند.
وی افزود: در حال حاضر دیدگاهی که بر کاخ سفید و رژیم صهیونیستی حاکم شده این است که با توجه به برخی مشکلاتی که در خاورمیانه به وجود آمده، نظر و خواست مردم را نادیده بگیرند و با اتکا به دولت‌ها طرح‌های خودشان را به پیش ببرند و این مساله ناشی از منطق زور است که فقط اعتقاد دارد با زور و داشتن امکانات مادی می‌توانند مردم را پیرو خودشان کنند.
این کارشناس مسائل خاورمیانه همچنین بیان کرد: بنابراین شاهد هستیم که بدون توجه به خواست اکثریت مردم در منطقه و تنها با اتکا به برخی حکومت‌ها که بنا به دلایلی که پیرو صهیونیست‌ها هستند طرح عادی سازی روابط را دنبال می‌کنند که نتیجه آن سیطره صهیونیسم بین‌الملل و آمریکا بر منطقه است.
حاجیان با بیان این‌که آن‌ها با روش اتکا به حکومت‌ها طرح‌های خودشان را اجرا می‌کنند، خاطرنشان کرد: در واقع در عمل این‌گونه نخواهد بود و و مردم منطقه به این اقدامات رضایت نمی‌دهند و این حرکت‌ها فقط نوعی دست و پا زدن به شمار می‌رود که نهایتاً هم مانند سایر طرح‌های سازش شکست می‌خورد.
وی همچنین درباره اظهارات محمود عباس رئیس تشکیلات خودگردان مبنی بر این‌که اگر آمریکا در تصمیماتش بازنگری کند، آماده مذاکره هستیم، گفت: به نظر می‌رسد محمود عباس و تشکیلات او استراتژی را در پیش گرفتند که مبتنی بر گفت‌وگو با آمریکا و دستیابی به حداقلی از خواسته‌های خودشان است اما تجربه این نوع مذاکرات نشان داده آمریکایی‌ها حاضر نیستند از خواسته‌های خود و رژیم صهیونیستی کوتاه بیایند.
این کارشناس مسائل فلسطین اظهار کرد: متأسفانه راهکاری که محمود عباس و همراهان وی در پیش گرفته‌اند قدرت مردم را نادیده گرفته و همه توان و قدرت‌شان را بر این مبنا گذاشته‌اند که با دولت‌ها به نتیجه برسند و این تجربه شکست خورده است. به‌عنوان مثال در توافق‌نامه اسلو حداکثر امتیازات به صهیونیست‌ها داده شد اما امروز شاهدیم که صهیونیست‌ها به این توافق پای‌بند نیستند و یا حتی آمریکایی‌ها حاضر نیستند توافقاتی که در کمپ دیوید امضا کردند و قرار شد بعد از مدتی (پنج سال) دولت مستقل فلسطین تشکیل شود را اجرایی کنند.
حاجیان با تاکید بر این‌که کنفرانس منامه از پیش همانند سایر نشست‌ها و کنفرانس‌ها شکست خورده است، گفت: این کنفرانس حداقلی از پارامترها و شاخص‌هایی که یک روند گفت‌وگو باید داشته باشد را ندارد و آن هم در نظر گرفتن خواسته‌های مردمی است.
وی در پایان خاطرنشان کرد: مساله فلسطین تنها مرتبط با یک شخص و یا حتی مردم فلسطین نیست بلکه مربوط به یک ملت و امت اسلام است، مردم منطقه وجود رژیم صهیونیستی را یک توطئه برای چپاول و سیطره منطقه می‌دانند.
انتهای پیام
