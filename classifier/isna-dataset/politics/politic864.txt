برای ترامپ راهی جز صدور بیانیه و تحریم‌های نمادین نمانده است
یک روزنامه عربی با اشاره به تحریم‌های جدید آمریکا علیه ایران نوشت که این تحریم‌ها نمادین است و در واقع برای واشنگتن راهی جز صادر کردن بیانیه و وضع تحریم‌های نمادین نمانده بود.
به گزارش ایسنا، دونالد ترامپ، رئیس جمهور آمریکا روز دوشنبه در جمع خبرنگاران در کاخ سفید اعلام کرد که تحریم‌هایی علیه آیت‌الله خامنه‌ای، رهبر معظم انقلاب اسلامی و دفتر ایشان وضع کرده است. استیون منوچن، وزیر خزانه‌داری آمریکا نیز با طرح این ادعا که تحریم‌های امروز آمریکا علیه ایران، میلیاردها دلار از دارایی‌های ایران را مسدود کرده است گفت که آمریکا سردار حاجی‌زاده، فرمانده نیروی هوافضای سپاه پاسداران، سردار تنگسیری فرمانده نیروی دریایی سپاه پاسداران، سردار پاکپور، فرمانده نیروی زمینی سپاه پاسداران، سردار عباس غلام شاهی، سردار رمضان زیراهی، سردار یدالله بادین، سردار منصور روانکار و سردار علی عظمایی را تحریم کرده است. وی همچنین مدعی شد که پنج فرمانده نیروی دریایی سپاه پاسداران نیز در لیست تحریم‌های آمریکا قرار گرفته‌اند و محمد جواد ظریف، وزیر خارجه ایران نیز قرار است تحریم شود.
روزنامه الاخبار لبنان در رابطه با این مساله در یادداشتی نوشت: درحالی که فرستاده‌های ترامپ یعنی جان بولتون و مایک پمپئو برای جلب رضایت هم پیمانان خود به تل آویو، جده و ابوظبی رفته بودند، کاخ سفید راهی جز صادر کردن بیانیه و وضع تحریم‌های نمادین علیه ایران نداشت و دونالد ترامپ، رئیس جمهور آمریکا تحریم‌هایی علیه ایران وضع کرد که شخص رهبر ایران را نیز شامل می‌شود.
الاخبار می‌نویسد: پس از سرنگونی پهپاد آمریکایی توسط ایران دونالد ترامپ دست بسته مانده است؛ او نمی‌خواهد وارد ماجراجویی نظامی علیه ایران شود زیرا در تبلیغات انتخابات آتی تأثیر گذار خواهد بود و از سوی دیگر راه اطمینان بخشی برای هم پیمانانش نمی‌یابد بنابراین آخرین حیله‌ای که به ذهنش رسید این است که تحریم‌هایی علیه ایران وضع کند که رهبر ایران و دفتر ایشان به همراه هشت فرمانده سپاه را شامل شود.
در بخش دیگری از این یادداشت آمده است: گام"نمادین" دیروز ترامپ عمق تنگنای آمریکا و محدود بودن گزینه‌های آنان بعد از سرنگونی پهپادشان توسط ایران را نشان داد بنابراین تحریم‌ها پاسخ نهایی آمریکا علیه ایران بود که رئیس کاخ سفید وعده آن‌را داده بود. ترامپ دیروز ادعا کرد که این تحریم‌ها پاسخی قوی و مناسب به رفتارهای تحریک کننده ایران است.

در بخش دیگری از این یادداشت آمده است که ایرانی‌ها با احساسی آمیخته از خشم و تمسخر به خبر تحریم رهبر ایران واکنش نشان دادند. وزارت خزانه داری آمریکا همچنین اعلام کرده است که محمد جواد ظریف، وزیر خارجه ایران را نیز تحریم خواهد کرد که به اعتقاد کارشناسان این اقدام آمریکا در تضاد با مواضع آنان است که تهران را به مذاکره بدون پیش شرط دعوت می‌کنند.
در این میان، مایک پمپئو، وزیر خارجه آمریکا در حال انتقال از جده به ابوظبی بود و با ملک سلمان پادشاه عربستان و پسر وی محمد و همچنین محمد بن زائد، ولیعهد ابوظبی دیدار کرد اما اظهارات ناگهانی ترامپ در رابطه با خلیج فارس تلاش‌های وی برای اطمینان بخشی به هم پیمانانشان را بی ثمر کرد زیرا رئیس جمهور آمریکا در همین ساعات یک توییت منتشر کرد و این سوال را مطرح کرد: چرا ما بدون اینکه هیچ اجرتی دریافت کنیم امنیت کشتی‌های دیگر کشورها را تأمین می‌کنیم؟ هر کشوری مانند چین و ژاپن که از گذرگاه‌های آبی در خلیج فارس استفاده می‌کند خودش باید از کشتی‌هایش حمایت کند.
انتهای پیام

