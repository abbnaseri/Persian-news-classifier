پنس: ترامپ شک داشت که ساقط کردن پهباد به دستور مقامات ارشد ایران بوده باشد
معاون رئیس‌جمهور آمریکا در گفت‌وگویی با شبکه سی‌ان‌ان عنوان کرد واشنگتن مطمئن نیست که دستور ساقط کردن پهباد بدون سرنشین آمریکا به تایید مقامات ارشد ایرانی رسیده باشد.
به گزارش ایسنا، مایک پنس، معاون رئیس‌جمهور آمریکا در گفت‌وگویی با شبکه سی‌ان‌ان عنوان کرد: رئیس‌جمهور ترامپ شک داشت که آیا ساقط شدن بدون پهپاد ما، به تأیید مقامات بلندپایه ایران رسیده یا نه. (در زمان تصمیم‌گیری برای پاسخ به ایران) ما قانع نشدیم که این مسئله به تأیید مقامات ارشد ایران رسیده باشد.
وی در ادامه در رابطه با لغو شدن حمله آمریکا به اهدافی در ایران، مدعی شد: رئیس‌جمهور ما همیشه هزینه را محاسبه می‌کند. رئیس‌جمهور به احتمال از دست رفتن جان افراد فکر کرد و در نتیجه، چنین پاسخی را مناسب ندانست.
به گزارش ایسنا، در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
دونالد ترامپ، رئیس جمهور آمریکا در واکنش به این اقدام گفت: آمریکا قرار بود سه سایت را در ایران هدف بگیرد که باعث کشته شدن ۱۵۰ تن می‌شد. من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
انتهای پیام
