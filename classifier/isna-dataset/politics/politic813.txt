سازمان بازرسی در نگاه مثبت مردم به دستگاه قضائی بسیار تأثیرگذار است
رئیس سازمان بازرسی کل کشور گفت: بازرسی کار زودبازده است و می‌تواند در جامعه اثر مثبت بگذارد. این در حالی است که پرونده سنگین که در دادگستری تشکیل می‌شود زمان‌بر بوده و نتیجه‌ای که سریع‌الوصول باشد و در جامعه اثر بگذارد نیست بنابراین سازمان بازرسی کل کشور روی نگاه مثبت مردم نسبت به دستگاه قضائی بسیار تأثیرگذار است.
به گزارش ایسنا به نقل از سازمان بازرسی کل کشور، قاضی ناصر سراج عصر روز گذشته در جمع مدیران و بازرسان کل مرکز و استان‌های سازمان با گرامی داشت یاد و خاطر شهید بهشتی و ۷۲ نفر از یاران آن شهید و همچنین تبریک هفته قوه قضائیه گفت: سازمان بازرسی کل کشور دوره جدیدی را به‌واسطه حضور آیت‌الله رئیسی در رأس قوه قضائیه تجربه می‌کند. رئیس قوه قضائیه با سابقه ۱۰ ساله در سازمان بازرسی کل کشور با مسائل ریز و درشت سازمان آشنا بوده و اشراف کامل بر موضوعات مرتبط با سازمان دارند؛ بنابراین حضور ایشان در رأس قوه قضائیه یک فرصت تکرار نشدنی برای سازمان است و همه باید تلاش کنیم از این فرصت نهایت بهره را ببریم.
رئیس سازمان بازرسی کل کشور در ادامه با اشاره به ارتباط تنگاتنگ آیت‌الله رئیسی با سازمان گفت: طی مدت کوتاهی که آیت‌الله رئیسی به ریاست قوه قضائیه منصوب شده‌اند، بدون استثنا نامه‌ها و گزارش‌های سازمان را مطالعه کرده و در اسرع وقت پاسخ مثبت داده و پیگیری می‌کنند که از جمله آن تصویب و ابلاغ آئین‌نامه اجرایی قانون سازمان است.
وی به شرایط اقتصادی کشور اشاره کرد و افزود: مشکلات اقتصادی جدی است و مردم خصوصاً قشر حقوق‌بگیر در فشار مضاعف هستند. در این شرایط، وظیفه ما است که تا جایی که می‌توانیم نگذاریم بیت‌المال حیف‌ومیل شود و جاهایی که می‌خواهد به مردم اجحاف شود و در حوزه صلاحیت ما است، از آن جلوگیری کنیم.
سراج گفت: بازرسی کار زودبازده است و می‌تواند در جامعه اثر مثبت بگذارد. این در حالی است که پرونده سنگین که در دادگستری تشکیل می‌شود زمان‌بر بوده و نتیجه‌ای که سریع‌الوصول باشد و در جامعه اثر بگذارد نیست بنابراین سازمان بازرسی کل کشور روی نگاه مثبت مردم نسبت به دستگاه قضائی بسیار تأثیرگذار است. مردم باید نتیجه کار سازمان بازرسی را احساس کنند وگرنه صرف مصاحبه، مشکلی را حل نمی‌کند. در شرایط تحریم کنونی که شاید قوه مجریه در شرایط خوبی به لحاظ بودجه قرار ندارد، سازمان بازرسی کل کشور خصوصاً در مسائل مالیاتی، معادن، بانک‌ها، گمرکات، ارزهای ۴۲۰۰ تومانی می‌تواند مؤثر بوده و تا حدودی کمبود بودجه دولت را جبران کند.
رئیس سازمان بازرسی کل کشور در بخشی از سخنان خود با تأکید بر متقن بودن گزارش‌های سازمان بازرسی گفت: از همه همکاران سازمان می‌خواهم بیشتر از گذشته بر روی گزارش‌ها و پیشنهادهای سازمان، کار تخصصی انجام دهند و گزارش‌هایی از سازمان خارج شود که به لحاظ حقوقی و تخصصی قابل استناد باشد.
وی همچنین به همکاری دولت با سازمان اشاره کرد و گفت: دولت نیز رویکرد مناسبی در قبال گزارش‌ها و پیشنهادهای سازمان دارد که نمونه آن نامه‌ای است که اخیراً درباره موضوع «قیر» برای رئیس‌جمهور ارسال‌شده و ایشان در اسرع وقت به معاون اول دستور رسیدگی داده و معاون اول رئیس‌جمهور نیز بر اساس گزارش سازمان طی زمان کوتاه ابلاغیه فرستادند. جالب آنکه وزارت نفت نیز از پیشنهادهای سازمان استقبال و آن را واقع‌بینانه و حائز توجه دانسته است؛ بنابراین با توجه به اینکه ظرف ۱۰ روز گزارش سازمان با مصوبه و ابلاغ دولت مواجه شده، به نظر می‌رسد همه‌چیز برای انجام کارهای بزرگ فراهم است.
قاضی سراج با تأکید بر حضور فعالانه بازرسان در محیط‌های بازرسی گفت: صرف حضور فعال بازرسان در محیط‌های بازرسی بازدارنده است. اگر حضور بازرسان در محیط‌های بازرسی احساس شود، مفسدان نگران و ترسناک خواهند شد. البته قصد سازمان مچ‌گیری نیست و ما در محیط‌های بازرسی حضور داریم تا به مدیران در پیشبرد اهدافشان کمک و یاری برسانیم. چراکه اعتقاد داریم تشکیل پرونده تخلف برای مدیران هنر نیست و هنر آن است که اجازه ندهیم تخلفی شکل بگیرد تا بر اساس آن پرونده تشکیل دهیم.
وی در پایان با اشاره به شکست محتوم نقشه‌های دشمن برای اقتصاد کشور گفت: کشور ما تجربه تحریم‌های ۴۰ ساله دارد ولی تا امروز لطف خدا شامل حال ما شده و وحدت مسئولین کشور اجازه نداده است دشمن به اهداف خود دست پیدا کند و انشا الله از این به بعد لطف خدا شامل حال ما است. امسال باید همه پای‌کار آمده و تلاش کنیم فشار مضاعف روی قشر متوسط به پایین را کم کنیم.
انتهای پیام
