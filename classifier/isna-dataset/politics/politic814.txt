تذکر مازنی به وزیر ورزش و جوانان در ارتباط با ورود بانوان به ورزشگاه‌ها   
نماینده مردم تهران در مورد حل مسئله ورود بانوان به ورزشگاه‌ها و اولتیماوم فیفا در این باره به وزیر ورزش و جوانان تذکر داد.
به گزارش ایسنا، در تذکر کتبی احمد مازنی خطاب به سلطانی‌فر آمده است: «یکی از مطالبات زنان و دختران حضور در ورزشگاه‌هاست. این مطالبه تبدیل به مطالبه عموم مردم ایران شده و تحقق آن مستلزم هماهنگی بین نهادها و سازمانهای متولی با مدیریت وزارت محترم ورزش و جوانان است.
بدیهی است زنان و مردان ایران زمین این مطالبه را در چارچوب موازین شرعی و قوانین و مقررات جمهوری اسلامی ایران طلب می کنند. لذا از وزیر محترم و سایر دستگاه‌های ذی‌ربط انتظار می‌رود نسبت به تامین این مطالبه اقدام کنند تا شاهد هشدارهای فیفا و احیانا محرومیت فوتبال ایران نشویم.»
رییس کل فیفا با انتشار نامه‌ای اضطراری از فدراسیون فوتبال ایران درخواست کرد تا مرحله مقدماتی جام جهانی ۲۰۲۲ را با حضور زنان در ورزشگاه‌ها آغاز کند. انتهای پیام
