تذکر نماینده بهشهر در مورد اجرای طرح تنفس جنگل‌ها
 نماینده مردم بهشهر در مجلس اظهار کرد: وزیر جهاد کشاورزی و رئیس سازمان جنگل‌ها با برخوردهای فراقانونی طرح تنفس جنگل‌ها را به طور ناقص اجرا می‌کنند.
به گزارش ایسنا، علی محمد شاعری در جلسه علنی امروز (یکشنبه) مجلس شورای اسلامی در تذکری شفاهی خطاب به وزیر جهاد کشاورزی گفت: چرا طرح تنفس جنگل‌ها را به طور ناقص اجرا می‌کنید؟ طرح تنفس جنگل‌ها به سازمان جنگل‌ها اجازه داده است که از درختان شکسته شده، افتاده و ریشه کن شده بهره‌برداری کنند. اما وزیر جهاد کشاورزی و رئیس سازمان جنگل‌ها با برخورد فراقانونی، اجازه بهره‌برداری از این درختان را نمی‌دهند و موجب بیکاری تعداد زیادی از کارکنان طرح‌های جنگل‌داری شده‌اند.
نماینده مردم بهشهر در مجلس از وزیر جهاد خواست که هر چه سریع‌تر آنچه را «اقدامات فراقانونی» خواند متوقف کند.
وی خطاب به حجتی گفت: اجازه برداشت از درختان مذکور را به جریان‌های واجد صلاحیت بدهید تا هم کارخانه‌ها تعطیل نشوند و هم کارگران بیکار نشوند.
این عضو کمیسیون کشاورزی مجلس خطاب به وزیر نیرو، گفت: جلوی انتقال آب دریای خزر را بگیرید، نگذارید تبعات این تصمیم تنش‌های امنیتی و سیاسی ایجاد کند.
شاعری در پایان خطاب به رئیس جمهور تاکید کرد: هر چه سریع‌تر لایحه منطقه آزاد امیرآباد را به مجلس ارائه کنید.
انتهای پیام
