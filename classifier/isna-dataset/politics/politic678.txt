نشست متفاوت در وین/ گزینه‌های اروپا برای نجات برجام چیست؟
فردا (جمعه) نشست کمیسیون مشترک برجام در سطح معاونان وزرای خارجه ۱+۴ و معاون سیاسی وزیر امور خارجه ایران برگزار می‌شود که بدلایل متعدد از اهمیت بالایی برخوردار است.
به گزارش ایسنا، نمایندگان ۱+۴ و ایران روز جمعه در حالی پشت میز مذاکره قرار می‌گیرند که ایران بدلیل رفتارهای قانونی و سنجیده‌اش در ابعاد سیاسی، نظامی و امنیتی، ابتکار عمل اصلی را در اختیار داشته و اروپا و آمریکای خارج شده از برجام و متحدین منطقه‌ای آن نیز نتوانسته‌اند با اجرای شوهای سیاسی، نظامی و متهم سازی، موفقیتی در وادار سازی ایران به پذیرش درخواست‌های غیر قانونی خود کسب کنند.
 پس از خروج آمریکا از برجام، کشورهای اروپایی به ایران اطمینان دادند که اجازه نخواهند داد حقوق قانونی ایران در بخش‌های مختلف بدلیل نقض عهد آمریکا تضییع شود و از این رو جمهوری اسلامی نیز با خویشتنداری ترجیح داد به جای خروج از برجام همچنان به دیپلماسی فرصت بدهد.
 روز گذشته رسانه‌ها اعلام کردند که سرگئی لاوروف وزیر امور خارجه روسیه در پاسخ به بیانیه تند سه کشور اروپایی علیه ایران با ارسال نامه‌ای آنها را به باج خواهی از ایران و تلاش برای خروج از برجام با هزینه جمهوری اسلامی متهم کرده است. اگرچه ایران به مدت یک سال بدون دریافت هیچ امتیازی به تعهدات خود در برجام عمل کرد تا نشان بدهد از ظرفیت بالایی برای حل و فصل چالش‌ها برخوردار است لیکن مسئولین ارشد ایران اعلام کرده‌اند که به هیچ وجه حاضر به ادامه مسیر یک ️طرفه در برجام نبوده و از حقوق قانونی خود وفق این معاهده بین المللی با تداوم کاهش تعهدات دفاع خواهند کرد. اگر اروپا بدنبال اثبات اراده واقعی برای نجات برجام است یا باید به تعهدات خود عمل نموده و حقوق ایران را که با خروج آمریکا از برجام تضییع شده تأمین کند و یا حداقل به مدت یک سال (مشابه ایران) با پذیرش کاهش تعهدات برجامی از سوی ایران همه تلاش خود برای عمل به وعده‌هایش را انجام دهد در این صورت است که در نقطه برابر با ایران قرار می‌گیرد.
انتهای پیام
