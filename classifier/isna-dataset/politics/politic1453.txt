سند همکاری‌های سیاسی وزارتخانه‌های خارجه ایران و ترکیه در اصفهان امضا می‌شود
سخنگوی وزارت امور خارجه گفت: آقای مولود چاووش اوغلو، وزیر امور خارجه ترکیه در چارچوب رایزنی‌ها و مشورت های مستمر سیاسی بین جمهوری اسلامی ایران و ترکیه، فردا در صدر هیاتی به کشورمان سفر می کند. 
به گزارش ایسنا، موسوی با بیان این که ورود و اقامت وزیر امور خارجه ترکیه در شهر اصفهان خواهد بود افزود: روز جمعه مذاکرات و مشورت‌های وزرای خارجه دو کشور در این شهر برگزار و سپس سند همکاری‌های سیاسی وزارتخانه های خارجه ایران و ترکیه به امضاء دو وزیر خواهد رسید.
وی اضافه کرد:‌ مهمترین موضوعات روابط دوجانبه از جمله اجرایی کردن توافقات قبلی بین دو کشور در زمینه های اقتصادی و نیز آخرین تحولات منطقه و جهان از جمله مهمترین محورهای مذاکرات و مشورت‌های دکتر محمدجواد ظریف و مولود چاووش اوغلو در اصفهان خواهد بود.
انتهای پیام

