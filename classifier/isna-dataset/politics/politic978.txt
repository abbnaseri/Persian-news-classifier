سرنگون کردن پهپاد آمریکا، اوج اقتدار دفاعی ایران را نشان داد
نماینده مردم کاشان و آران و بیدگل در مجلس شورای اسلامی گفت: سرنگونی پهپاد آمریکایی نقطه عطفی در تاریخ انقلاب اسلامی در منطقه خاورمیانه بود.
سیدجواد ساداتی‌نژاد در گفت‌وگو با ایسنا اظهار کرد: با توجه به اتفاقات اخیر در منطقه و تحولات سیاسی جاری این رویداد نشان داد ایران آماده و هوشیار، تمام اتفاقات منطقه و خاورمیانه را با دقت رصد می‌کند.  وی افزود: این حادثه افتخاری برای اثبات اقتدار دفاعی ایران و نشان دادن قدرت منطقه ایران به دشمنان منطقه‌ای و بین‌المللی بود.  ساداتی نژاد گفت: خیلی‌ها در داخل و خارج به قدرت دفاعی ایران شک داشتند، ولی سرنگونی پهپاد آمریکا نشان دهنده اوج اقتدار و ثبات نظامی و دفاعی ایران در مسائل امنیتی و دفاعی بود.  نماینده مردم کاشان و آران و بیدگل در مجلس شورای اسلامی در خصوص تأثیرات آتی این رخداد، تصریح کرد: این اتفاق ثبات ما را در غرب آسیا و منطقه به رخ دشمن کشید و نشان داد ثبات و آرامش منطقه مدیون هوشیاری و آمادگی دفاعی ایران است و در واقع ایران محور مقاومت اسلامی است.
انتهای پیام
