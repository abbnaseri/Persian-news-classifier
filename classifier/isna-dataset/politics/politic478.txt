آخرین اخبار انتخاباتی/برگزاری دو دادگاه اقتصادی/تاکید رییسی بر پرهیز از حاشیه سازی و...
آخرین اخبار انتخاباتی/ چهاردهمین جلسه رسیدگی به پرونده بانک سرمایه/ نظراتی درباره وضعیت اینستکس/ تاکید رییسی بر پرهیز از حاشیه سازی/ دومین جلسه دادگاه شرکت نادین فرتاک پارسیان و... از جمله گزیده اخبار سیاسی ایسنا در روز دوشنبه، دهم تیر ماه ۱۳۹۸ است.
به گزارش ایسنا، فرمانده قرارگاه مرکزی خاتم الانبیا (ص) در بازدید میدانی از یگان‌های نیروی دریایی ارتش و سپاه در استان هرمزگان (سواحل و جزایر) گفت: ما هشدار می‌دهیم که زمان و دامنه جنگ در کنترل هیچ‌کس نخواهد بود. آمریکا باید از اشتباه تجاوز به عراق و افغانستان درس گرفته باشد که موجب تحمیل ۷ هزار میلیارد دلار و ۷۰ هزار کشته و مجروح به این کشورها شد و در محاسبات خود برای تصمیم گیری دچار اشتباه بدون بازگشت نشود.
همچنین رئیس کمیسیون امنیت ملی و سیاست خارجی مجلس در ارزیابی صحبت‌های ترامپ مبنی بر جلوگیری از حمله به ایران گفت: این حرف امریکا که ما رفتیم حمله کنیم و ۱۰ دقیقه قبلش این را لغو کردیم بلوف سیاسی و ژست تبلیغاتی و رسانه‌ای بود و این که اگر بخواهند این کار را بکنند قدرت ما بسیار کوبنده است، اگر آمریکا این کار را بکند یعنی آمریکا حمله‌ای به ما بکند، تمام مدت عمر باقیمانده اسرائیل به نیم ساعت نخواهد رسید.

سخنگوی کمیسیون امور داخلی کشور و شوراها درباره آخرین وضعیت طرح اصلاح موادی از قانون انتخابات مجلس شورای اسلامی تاکید کرد: با توجه به ایرادات شورای نگهبان به طرح اصلاح موادی از قانون انتخابات مجلس دیگر امکان برگزاری انتخابات به طور استانی وجود ندارد.
همچنین انوشیروان محسنی‌بندپی در جلسه ستاد امنیت انتخابات استان تهران با بیان اینکه معطل شدن مردم و ایستادن در صف‌های طولانی، زیبنده مردم نیست، گفت: فرمانداران شهرستان‌های استان باید نسبت به برقراری شرایط یکسان و برابر برای تمامی کاندیداها در ایام تبلیغات انتخاباتی، اهتمام داشته باشند.
حزب ندای ایرانیان، سه نظرسنجی انتخاباتی در میان اعضای خود برگزار کرده است که براساس آن ۶۰.۵۰ درصد از شرکت کنندگان نظر سنجی موافق ورود حزب ندای ایرانیان به انتخابات مجلس شورای اسلامی با پرچم حزبی و مستقل از جریان‌های سیاسی (ائتلاف‌های سیاسی) هستند.
یک فعال سیاسی اصولگرا هم با بیان اینکه جامعتین گزینه‌های اصولگرایان برای انتخابات میان‌دوره‌ای خبرگان رهبری را تعیین می‌کنند و تشکل‌های اصولگرا در این زمینه ورود نمی‌کنند، گفت: با توصیه آیت الله مصباح یزدی، جبهه پایداری در جلسات شورای وحدت شرکت می‌کند.
همچنین در سیزدهمین جلسه شورای عالی سیاستگذاری اصلاح طلبان بر تمرکز اصلاح‌طلبان بر انتخابات شورایاری‌ها، تاکید شد. بر این اساس که اداره شهر بدون همراهی شهروندان امکان پذیر نیست و به همین دلیل انتخابات شورایاری‌ها به عنوان ابزار نظارتی شهروندان می‌تواند زمینه مشارکت مردم در اداره شهر را افزایش دهد.

وزیر امور خارجه کشورمان در مراسم گرامیداشت روز ملی صنعت و معدن با تاکید برای که دنیا را مجبور خواهیم کرد که جز با زبان احترام با ایران و ایرانی سخن نگویند، تصریح کرد: حتی اگر لازم باشد در مذاکره هم آنها را سر جای خودشان می‌نشانیم.

در همین همایش علی لاریجانی هم با بیان اینکه اوضاعی که آمریکا ایجاد کرده است یک به هم ریختگی در نظام بین‌المللی است و این موضوع فقط به ایران اختصاص ندارد، گفت: این فردی که در آمریکا حاکم است با رفتارهای غیر قابل پیش بینی شده در منطقه مشکلاتی را ایجاد کرده است. روزی یک توافق را با یک کشوری به هم می‌زند و یک روز دیگر با یک کشور دیگر یک رفتار دیگری دارد. شاید بتوان واژه تروریسم اقتصادی را برای این فرد علیه ایران به کار برد. این فرد رفتارهای رذیلانه‌ای دارد و در صحنه بین‌المللی فردی بی آبرو است. ما با این پدیده مواجه هستیم. البته این دوره گذرا است. نه تنها این وضع ادامه نخواهد داشت بلکه کشورهای دیگر هم این وضع را تحمل نمی‌کنند.

فؤاد ایزدیی در ارزیابی خود از اقدام اخیر اروپایی‌ها در مساله اینستکس با بیان این‌که به نظر اقدام اروپایی‌ها مصداق این است که روغن ریخته را نذر امامزاده می‌کنند، گفت: کشور باید دنبال منافع ملی خودش باشد و نمی‌تواند معطل کشورهایی باشد که کارشان معطل کردن ایران است.
همچنین عضو ناظر مجلس در شورای عالی انرژی با تاکید بر اینکه اینستکس یک کانال تبادل مالی است و مراودات نفتی ایران نیز باید از این کانال پپگیری شود، گفت: ما در حوزه نفت و انرژی معتقد هستیم که اگر اروپاییان می‌خواهند بر پای تعهدات خود بمانند باید نفت ایران به فروش برسد. علی بختیار تاکید کرد: از اروپایی‌ها انتظار داریم روند فروش نفت ایران را تسهیل بخشند.
در همین ارتباط رحمان قهرمان‌پور با بیان اینکه اجرایی شدن اینستکس نتیجه سرنگونی پهپاد آمریکایی بود، توضیح داد: اقدام ایران در سرنگونی پهپاد آمریکایی پیامی در راستای نشان دادن توان و اراده ایران بود و باعث شد تا اروپایی‌ها با تأیید آمریکا، اینستکس را هر چه سریع‌تر اجرایی کنند از این رو ایران برای برداشتن گام بعدی در کاهش تعهدات عجله‌ای نباید داشته باشد.
نایب رئیس کمیسیون امنیت ملی و سیاست خارجی مجلس نیز با اشاره به پردازش اولین تراکنش اینستکس گفت که اگر اروپا برای اجرای تعهداتش در مورد اینستکس صادقانه گام بردارد، ایران هم با آن همکاری خواهد کرد.

چهاردهمین جلسه رسیدگی به پرونده بانک سرمایه در شعبه سوم دادگاه ویژه رسیدگی به مفاسد اقتصادی به ریاست قاضی مسعودی مقام برگزار شد. در این جلسه نماینده دادستان از احضار ریخته‌گران و انقضای مهلت احضار او در دادسرا خبر داد و گفت: حکم جلب او صادر خواهد شد. پس از استماع دفاعیات بهمن خادم، وکیل مدافع او و بیانات زارعی به عنوان مطلع در جلسه با نزدیک شدن به اذان ظهر ختم جلسه چهاردهم را اعلام کرد و گفت: جلسه بعد روز چهارشنبه ۱۲ تیرماه ساعت ۹ صبح برگزار خواهد شد.
امروز همچنین دومین جلسه دادگاه رسیدگی به اتهامات ۱۰ نفر از متهمان اقتصادی در پرونده معروف به شرکت نادین فرتاک پارسیان به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی برگزار شد. دراین جلسه یکی از شاکیان پرونده نادین فرتاک پارسیان از دادگاه خواست که پولشان به آنها برگردانده شود که بتوانند خانه بخرند.

آیت الله سیدابراهیم رئیسی در جلسه مسئولان عالی قضائی با تاکید بر ضرورت اجرایی کردن فرمایشات و تأکیدات مقام معظم رهبری در دیدار مسئولان و کارکنان دستگاه قضائی، اولویت اول کشور را معیشت مردم، رونق تولید، مقاومت و ایستادگی و صیانت از ارزش پول ملی دانست و از همه مسئولان خواست که ضمن پرداختن به اولویت‌ها از طرح هر گونه مباحث حاشیه‌ای که اذهان عمومی را مشوش می‌سازد، پرهیز کنند.

انتهای پیام
