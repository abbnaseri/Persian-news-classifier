قره خانی: اقدام بریتانیا در توقیف نفتکش ایرانی، راهزنی است
یک عضو کمیسیون انرژی مجلس شورای اسلامی با تاکید بر اینکه اقدام دولت انگلیس در توقیف نفت کش ایرانی غیر قانونی بوده است، گفت: اینکه تفنگداران با هلیکوپتر بر روی یک نفتکش بی دفاع بروند و آن را توقیف کنند مورد پذیرش هیچ کشوری نیست.
اسدالله قره‌خانی در گفت‌وگو با ایسنا ضمن محکومیت اقدام دولت بریتانیا در توقیف نفت کش ایرانی بیان کرد: بنده از جزئیات این ماجرا اطلاعات دقیقی ندارم ولی آنچه که مسلم است همان طور که وزارت خارجه اعلام موضع کرده است و خیلی از شخصیت‌های سیاسی و بین المللی اظهار نظر کردند، این کار انگلیس دقیقاً نوعی راهزنی است.
وی در ادامه اظهار کرد: این اقدام به گونه‌ای انجام شده که گویا یک فرد به گروهی پولی دهد و از آنها بخواهد جنایت یا خلافی را انجام دهند. حتی خود آنها اعلام کردند که این کار تحت تأثیر آمریکایی‌ها انجام شده است. اولین افرادی که به این مسئله نیز واکنش نشان دادند جان بولتون و ترامپ بودند. مابقی کشورها واکنشی نداشتند و حتی وزارت خارجه روسیه این اقدام را محکوم کرده است. آن دسته از کشورهایی هم که سکوت کردند نیز به معنای تأیید این عمل نیست بلکه می‌دانند پشت این ماجرا آمریکا بوده است.
این عضو کمیسیون انرژی مجلس تصریح کرد: این اقدام بسیار ناپسند بوده و از نظر من در پاسخ به سقوط مترقی‌ترین و پیشرفته‌ترین پهپاد آمریکایی در خلیج فارس صورت گرفته است و قصد داشتند یک اعلام قدرت و خود نمایی انجام دهند. آمریکا خودش اکنون در سوریه حضور دارد و این ترددها و پشتیبانی‌ها از سال ۲۰۱۱ تاکنون که نزدیک ۲۰۲۰ هستیم انجام می گرفته است و استناد به تحریم‌های اتحادیه اروپا برای توقیف این نفت کش کاملاً بی معناست.
قره خانی در ادامه تاکید کرد: نقش مشورتی ایران در سوریه باعث از بین رفتن گروه داعش و النصره و سایر گروه‌های تروریستی شد. اینکه اکنون نفت کش ایران مورد راهزنی قرار گیرد تحت هیچ شرایطی در منطق و عقل بین المللی قابل قبول نیست. عمل انگلیس نه قانونی و نه منطقی بوده است. اینکه تفنگداران با هلیکوپتر بر روی یک نفت کش بی دفاع بروند و آن را توقیف کنند مورد پذیرش هیچ کشوری نیست و قطع به یقین در مراودات بین دو کشور اثر می‌گذارد.
وی افزود: این اقدام نشان می‌دهد که انگلیس یک کشور مستقل نیست و تحت تأثیر سیاست‌های آمریکا قرار دارد. این اقدام انگلیس مانند سایر خیانت‌های انگلیس ثبت خواهد شد.
انتهای پیام
