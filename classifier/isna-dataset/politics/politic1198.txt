دلخوش: پاسخ دانشگاه آزاد درباره حادثه واژگونی اتوبوس قانع‌کننده نبود
نماینده مردم صومعه‌سرا در مجلس شورای اسلامی با تاکید بر این‌که دانشگاه آزاد باید در قبال پولی که از دانشجویان دریافت می‌کند در برابر تعهداتش نسبت به همه دانشجویان عمل کند، گفت: پاسخ‌های دانشگاه آزاد در خصوص این حادثه برای مردم و مجلس شورای اسلامی شفاف و قانع‌کننده نبود.
به گزارش ایسنا، سید کاظم دلخوش در جلسه علنی امروز مجلس شورای اسلامی و با اشاره به ارائه گزارش حادثه واژگونی اتوبوس در واحد علوم تحقیقات دانشگاه آزاد اسلامی از سوی کمیسیون آموزش و تحقیقات، بیان کرد: ما هم گزارش دانشگاه آزاد اسلامی و هم گزارش کمیسیون آموزش و تحقیقات را در این زمینه شنیده‌ایم. اکنون آقای طهرانچی و دانشگاه آزاد اسلامی باید پاسخگوی مجلس شورای اسلامی، مردم و خانواده‌های دانشجویان باشند.
وی در ادامه اظهار کرد: متاسفانه بعد از وقوع این حادثه هفته گذشته که بنده از محل دانشگاه بازدید داشتم علی‌رغم این تجربه تلخ هنوز گاردریل و امکانات ایمنی لازم در مسیر تردد دانشجویان فراهم نشده است.
نماینده مردم صومعه‌سرا در مجلس شورای اسلامی در ادامه تصریح کرد: آقای طهرانچی در اظهارات خود گفتند که مکانی که حادثه اتفاق افتاده جزو مکان دانشگاه نبوده است، در حالی که اینگونه نیست. دانشگاه آزاد بیشترین هزینه را از دانشجویان دریافت می‌کند و باید امکانات رفاهی لازم را برای دانشجویان فراهم کند. نباید به جای استفاده از اتوبوس‌های ایمن از اتوبوس‌هایی که حتی معاینه فنی نداشتند در این دانشگاه استفاده می‌شد.
دلخوش در ادامه تاکید کرد: دانشگاه آزاد از امکاناتی استفاده کرده که در شأن دانشگاه و دانشجو نبوده است و نقص فنی خودروی فرسوده باعث شده تا راننده نتواند آن را کنترل کند و از مسیر خارج شود. نداشتن معاینه فنی دال بر این است که نظارت کافی بر روی پیمانکار نبوده است. اکنون نیز صحبت‌های آقای طهرانچی در خصوص این حادثه از پشت تریبون مجلس شورای اسلامی شایسته نبود، بلکه باید از مردم عذرخواهی می‌کردند.
وی در پایان گفت: دانشگاه آزاد باید نسبت به تعهداتش در برابر تمام دانشجویان پاسخگو باشد. دلایل دانشگاه آزاد پاسخگو نبود. امیدوارم دانشگاه آزاد اسلامی اهتمام لازم در ارتباط با حل مشکلات خانواده‌های دانشجویان آسیب دیده را داشته باشد و با رفع مشکلات مسیر تردد دانشجویان از وقوع چنین حوادثی جلوگیری کنند.
انتهای پیام
