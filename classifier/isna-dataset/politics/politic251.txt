انتقاد اولادقباد از تعویق برخی مواد قانون هوای پاک
فریده اولادقباد از تعویق برخی مواد قانون هوای پاک از سوی دولت انتقاد کرد و گفت: این موضوع را در مجلس پیگیری خواهیم کرد.
به گزارش ایسنا، فریده اولادقباد نماینده مجلس شورای اسلامی در سی و هشتمین جلسه کارگروه ملی کاهش آلودگی هوا که امروز (۱۲ تیر) با حضور نمایندگان دستگاه‌های مختلف در سازمان محیط زیست برگزار شد، نسبت به عدم اجرای برخی مواد قانون هوای پاک انتقاد کرد و گفت: حالا که لوایح محیط زیستی مثل قانون هوای پاک وجود دارد، سازمان محیط زیست باید اجرای آنها را با دقت پیگیری کند.
وی با اشاره به تعویق ماده ۱۱ و ۱۲ آئین‌نامه فنی ماده ۲ قانون هوای پاک، گفت: این مواد در قانون هوای پاک که مربوط به اسقاط موتورسیکلت‌های فرسوده و تولید موتورسیکلت‌های برقی است، به عقب افتاده در حالی که این یک مصوبه قانونی است که پیگیر این موضوع در مجلس خواهیم بود.
این نماینده مجلس تاکید کرد: هدف از جلسات کارگروه ملی کاهش آلودگی هوا تضمین سلامت شهروندان است و اگر قرار باشد مصوبات و قوانین کاهش آلودگی هوا، اجرا نشود این جلسات و این کارگروه خروجی مثبتی نخواهد داشت.
اولادقباد تاکید کرد: تعویق برخی مواد قانون هوای پاک را از طریق هیأت تطبیق قوانین در مجلس پیگیری خواهیم کرد.
این نماینده تهران در مجلس شورای اسلامی در پایان با اشاره به تصویب لایحه حمایت از محیط‌بانان، گفت: خوشبختانه کلیات لایحه حمایت از محیط‌بانان با رأی قاطع نمایندگان مجلس به تصویب رسید و امیدواریم مراحل قانونی بعدی مربوط به این لایحه هر چه سریع‌تر طی شود.
انتهای پیام
