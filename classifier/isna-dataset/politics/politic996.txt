منتظری: برای کاهش مشکلات دستگاه قضایی باید امکانات لازم در اختیار این قوه قرار گیرد
دادستان کل کشور در خصوص کاهش مشکلات دستگاه قضائی گفت: باید تلاش کنیم ورودی‌های دستگاه قضائی کاهش پیدا کند و همچنین امکاناتی که لازم هست در اختیار دستگاه قضائی قرار گیرد.
به گزارش ایسنا، حجت الاسلام و المسلمین محمدجعفر منتظری صبح امروز (دوشنبه) در پایان بازدید از دادسرای ناحیه ۱۲ تهران و ملاقات مردمی به مناسبت هفته قوه قضائیه، در جمع خبرنگاران اظهار کرد: در این بازدید توانستم با تعدادی از ارباب رجوع و کسانی که به دادسرا مراجعه کردند ملاقات و گفت‌وگوی مستقیم داشته باشم و مشکلاتی را که در حوزه قضائی دادسرا دارند مستقیم از آنها بشنوم و در مورد مواردی که برای ما امکان داشته و قانون به ما اجازه می‌دهد دستور لازم دادم که ان‌شاءالله هم پیگیری کنند و نتیجه آن را نیز به عزیزانی که مراجعه کردند اعلام کنند چون برخی از اینها نیاز به بررسی بیشتری دارد.
وی افزود: به هر حال زمانی که ما در چنین مراکزی حضور پیدا می‌کنیم و مشکلات مردم و همچنین مشکلات همکاران را از نزدیک می‌بینیم قطعاً احساس تکلیف و وظیفه بیشتری خواهیم داشت که در جهت حل مشکلات آنها تا جایی که برای ما مقدور باشد گام برداریم.
دادستان کل کشور با بیان اینکه، تهران یک حوزه قضائی گسترده‌ای دارد، گفت: مراجعات خیلی زیاد است و مقدورات و امکانات ما مقداری محدود است. به مردم عزیز عرض می‌کنم که بخشی از این مشکلاتی که با آن مواجه هستند گره‌ی است که همه آن در دست دستگاه قضائی نیست که آن را باز کنیم.
منتظری افزود: ما به لحاظ اعتبارات، نیروی انسانی و فضا و مرکز فیزیکی مشکلات زیادی داریم. همچنین با حضور آقای دادستان تهران در این مرکز بخشی از مشکلات مربوط به این مجتمع را هم از لحاظ فیزیکی و هم از لحاظ نیروی قضائی بررسی کردیم و خوشبختانه گام‌هایی برداشته شد، ولی احتیاج به کار زیادی دارد و مشکلات مجموعه‌های قضائی استان تهران و خصوصاً شهر تهران خیلی گسترده است.
وی خاطرنشان کرد: بخشی از مهمترین مشکلات به نیروی انسانی بر می‌گردد و در حال حاضر شاهد هستیم بخشی از کارکنانی که در دادگستری تهران مشغول هستند از جاهای دیگر به اینجا منتقل و مأمور شدند که به سختی حقوقشان را تأمین می‌کنند.
دادستان کل کشور با بیان اینکه بخشی از مشکلات مردم باید توسط کارمند حل شود و همه آن در دست قاضی نیست، گفت: متأسفانه در حد مورد نیاز نتوانستیم قضات را به دادسرای تهران تزریق کنیم و الان به شدت این دادسرا نیازمند قاضی است و همچنین بازپرس و هم دادیار کم داریم.
منتظری با بیان اینکه به برخی شعب به طور میانگین ٢٥٠ تا ٣٠٠ پرونده ارجاع می‌شود، اظهار کرد: این بار سنگینی بر دوش قاضی است و قاضی هم توان محدودی دارد که انتظار داریم ان‌شاءالله از دو جهت گام مؤثر در این رابطه برداشته شود.
وی در ادامه گفت: بخشی از این مساله به مردم و دستگاه‌های غیر قضائی بر می‌گردد که باید مساعدت و تلاش کنند تا ما بار ورودی دستگاه قضائی را کاهش دهیم که امکانش هست و انشاالله در برنامه تحولی در دستگاه قضائی در این زمینه نتیجه خوبی بگیریم.
دادستان کل کشور تصریح کرد: بخشی از موضوع هم به دستگاه قضائی بر می‌گردد که دستگاه قضائی هم باید مدیریت داشته باشد و هم اعتبارات و نیازهای لازم را در اختیارش بگذارند. ما نمی‌توانیم وقتی به یک قاضی که ٢٠٠ تا ٢٥٠ پرونده و حتی در برخی از شعب ٣٠٠ پرونده ارجاع می‌شود، از وی انتظار داشته باشیم که کار مردم را سریع انجام دهد.
منتظری افزود: باید تلاش کنیم ورودی‌های دستگاه قضائی کاهش پیدا کند و همچنین امکاناتی که لازم هست را در اختیار دستگاه قضائی بگذاریم.
منتظری با بیان اینکه دستگاه قضائی، دستگاهی حاکمیتی است و ما نمی‌توانیم برون سپاری کنیم، گفت: دستگاه قضائی، دستگاهی نیست که بتواند بخشی از وظایف و مسئولیت‌های خود را برون سپاری کند و خواه و ناخواه حاکمیتی است. در مورد دستگاه حاکمیتی باید نظام، دولت و مجلس توجه کرده و نیازهای آن را بررسی کنند. من حتی پیشنهاد می‌دهم خود دولت و مجلس بیایند از نزدیک بررسی و راستی آزمایی کنند و ببینند وقتی که ما با این شدت با کمبود کارمند مواجه هستیم چرا نباید اجازه استخدام داده شود.
وی در پایان گفت: اگر مجلس و دولت می‌خواهند به مردم خدمت کنند تا مردم از دستگاه قضائی راضی بیرون بروند باید کمک کنند که بخشی از آن به دستگاه اجرایی و مجلس و بخش دیگر به خود دستگاه قضائی بر می‌گردد که باید قضات و کارکنان اهتمام بیشتری داشته باشند تا انشاالله بتوانند رضایت مردم را جلب کنند.
انتهای پیام
