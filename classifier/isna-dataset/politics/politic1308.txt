ترامپ: حمله به ۳ سایت ایران در دستورکار بود/ ۱۰ دقیقه پیش از حمله آن را متوقف کردم
رئیس جمهور آمریکا در اولین واکنش پس از عقب نشینی از اقدام نظامی علیه ایران،گفت که ۱۰ دقیقه پیش از حمله نظامی آنرا متوقف کرده است.
به گزارش ایسنا به نقل از اسکای نیوز، دونالد ترامپ، گفت: حمله قرار بود سه سایت را در ایران هدف بگیرد و باعث کشته شدن ۱۵۰ تن می‌شد.
او ادامه داد: من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
رئیس جمهور آمریکا با بیان اینکه ارتش ما آماده است مدعی شد: ایران اکنون ضعیف‌تر از هر زمان دیگری است. دیروز تحریم‌های بیشتری علیه ایران وضع کردیم.
دونالد ترامپ درباره برجام هم گفت: اوباما یک معامله وحشت‌ناک با ایران انجام داد و به آنها ۱۵۰ میلیارد دلار پول داد! ایران مشکلات زیادی داشت که از طریق این معامله از آنها رها شد. اوباما به آنها برای دستیابی به سلاح هسته‌ای کمک کرد. هیچگاه اجازه نخواهیم داد که ایران به سلاح هسته‌ای دست یابد.
به گزارش ایسنا، یک پهپاد جاسوسی آمریکا بامداد پنجشنبه از یکی از پایگاه‌های نیروهای آمریکایی در جنوب خلیج فارس به هوا برخاسته و بر خلاف قوانین بین المللی وارد حریم هوایی ایران شد که توسط پدافند هوایی کشورمان سرنگون شد.
نیویورک تایمز به دنبال سرنگونی این پهپاد جاسوسی گزارش داد که «دونالد ترامپ رئیس جمهور آمریکا پس از یک روز پرتنش، شب گذشته حملات نظامی علیه ایران در تقابل با ساقط کردن پهپاد تجسس آمریکا را تأیید، اما در آخرین لحظات از اجرا شدن آن‌ها عقب‌نشینی کرد».
انتهای پیام
