تحریم های جدید آمریکا تبلیغاتی است 
قائم مقام شورای هماهنگی تبلیغات اسلامی  گفت: ترامپ ابله ابلاغیه خبیثانه ای امضا و اعلام کرد که هشت سردار عزیز مایه افتخار سپاه ما را زیر تحریم بردند، این کارها بیشتر کار تبلیغاتی است.
به گزارش ایسنا، نصرت‌الله لطفی در نشست خبری اعلام برنامه های هفته بازخوانی و افشای حقوق بشر آمریکایی با اشاره به تاریخچه و دلیل نامگذاری این هفته، اظهار کرد: ناقض حقوق بشر می‌شود طرفدار حقوق بشر؛ امروز می‌طلبد در این راستا روشنگری بیش از پیش انجام شود، این موضوع ذیل وظیفه دشمن شناسی است.
وی ادامه داد: ان‌شاءالله بتوانیم بحث بازخوانی و افشای حقوق بشر آمریکایی را با دیدگاه فرامرزی پیش ببریم.
قائم مقام شورای هماهنگی تبلیغات اسلامی گفت: امروز بیش از همیشه در  جنگ روانی، تبلیغی و اقتصادی از سوی امریکا علیه ایران هستیم.
وی سپس گفت: اقدامات ضد بشری امریکا محدود به یک هفته یا حتی سال‌های اول انقلاب نیست. از سال ۱۳۳۲ تا به امروز انواع جنایت ها را انجام داده است.
لطفی گفت: در نیمه دوم قرن بیست حداقل صد کشور را می توانیم نام ببریم که به نوعی تحت فشار، حملات، تهاجم، کودتای نظامی، ترور سیاستمداران و کشتار مردم توسط آمریکا هستند.
وی تاکید کرد: در فرمایشات حضرت آقا هفتم و دوازدهم تیر را اعلام کردند. از ماجرای حزب جمهوری اسلامی تا سرنگونی هواپیمای مسافربری ما را در نظر داشتند. ما روز ششم تیر را هم در نظر داریم که روز ترور حضرت آقا هم هست.
لطفی در ادامه گفت: امسال باید شعار و عنوان بازخوانی و افشای حقوق بشر آمریکایی را از منظر ترور و تحریم تکمیل کنیم. خودشان گفتند با حداکثر تحریم‌های ممکن علیه ایران اقدام کردند.
وی تصریح کرد: علاوه بر اقدامات خارجی دشمن؛ شاهد اقدامات عوام فریبامه در داخل کشور هستیم.
قائم مقام شورای هماهنگی تبلیغات اسلامی سپس گفت: در برجام اثبات شد نمی شود به دشمن دل بست، از این منظر به هموطنان بصیر و فهیم خودمان می توانیم به عنوان مثال تحریم کوبا را مثال بزنیم.
وی افزود: قطعا ملت ایران الگوی مقاومت در دنیا است؛ اما می‌توانیم از ده‌ها کشوری که مورد آماج حملات آمریکا بودند مثال بزنیم مثل ویتنام.
لطفی همچنین گفت: براساس آثار سوء مدیریت و تحریم ها مردم با سختی معیشت روبه‌رو هستند؛ بدبینانه ترین تورم در ایران ۴۰۰ درصد است ؛ اما در ویتنام بالای ۹۰۰ درصد بود، پس می توان ایستادگی کرد.
وی گفت: این هفته را با تشییع پیکر پاک ۱۵۰ شهید آغاز می کنیم. در تمامی استان‌ها ستادهای استانی داشته‌ایم. از ظرفیت نمازهای جمعه سراسرکشور استفاده می‌کنیم. بزرگداشت ۱۰۸ شهیدو هزاران مصدوم واقعه سردشت را خواهیم داشت. بزرگداشت شهید صدوقی را انجام می دهیم و در ادامه بزرگداشت شهدای هواپیمای ایر باس ایرانی  و عطر افشانی و گلباران مزار شهدای مظلوم هفتم تیر را خواهیم داشت.
وی به برگزاری نمایشگاه، جشنواره فیلم کوتاه، سلسه همایش‌ها و تلاش بسیجیان برای بزرگداشت این هفته نیز اشاره کرد.
لطفی همچنین در پایان با اشاره به اعمال تحریم های جدید امریکا علیه ایران گفت:  ترامپ احمق و ابله ابلاغیه  خبیثانه ای امضا و اعلام کرد که هشت سردار عزیز مایه افتخار سپاه ما را زیر تحریم بردند. این ها بیشتر کار تبلیغاتی است. دفتر مقام معظم رهبری می شود هدف تحریم آمریکا؛ این کار  ترامپ ابله است، بنابر این باید روی این موضوع تحریم بیش تر کار کنیم.
انتهای پیام
