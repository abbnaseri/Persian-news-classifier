مدعیان دروغین حقوق بشر نسبت به کشتار مردم بی‌گناه ‌یمن ‌پاسخگو باشند
وزیر دفاع و پشتیبانی نیروهای مسلح با اشاره به نقش روشن ‌ ‌آمریکا در تجهیز رژیم صدام به تسلیحات شیمیایی‌ گفت: مدعیان دروغین حقوق بشر نسبت به کشتار مردم بی‌گناه ‌یمن ‌پاسخگو باشند.
به گزارش ایسنا، امیر سرتیپ حاتمی با اشاره به ‌هشتم تیرماه روز ملی مبارزه با سلاح‌های شیمیایی و میکروبی اظهار داشت: این روز یادآور یکی دیگر از ابعاد جنایات صدام در کاربرد سلاح‌های شیمیایی علیه رزمندگان و مردم بی‌دفاع شهرها و روستاهای مرزی کشورمان طی هشت سال دفاع مقدس است.
وی با اشاره به تلاش غرب برای از بین بردن نقش خود در تجهیز صدام به توانمندی تسلیحاتی شیمیایی و کوچک کردن ابعاد این جنایت افزود: اما این کشورها معترفند بیش از 20 هزار تن از رزمندگان و افراد غیرنظامی جمهوری اسلامی ایران بر اثر جنایات شیمیایی صدام به شهادت رسیده‌اند.
وی هم‌چنین با اشاره به اعتراف غرب به‌ 30 حمله شیمیایی صدام به مراکز غیرنظامی‌ از جمله بیمار‌ستان‌ها ‌و مراکز درمانی تصریح کرد: اوج این جنایات، بمباران شیمیایی سردشت در هفتم تیرماه 1366 بود که به شهادت و مصدومیت 4500 نفر از اهالی این منطقه انجامید.
وزیر دفاع و پشتیبانی نیروهای مسلح با بیان این‌که «معاهده منع به‌کارگیری تسلیحات شیمیایی تا حد زیادی مرهون موج جهانی انزجار از جنایات صدام علیه ملت ایران است»، ادامه داد: از ابتدای شکل‌گیری این معاهده، شاهد حضور فعال و موثر جمهوری اسلامی ایران به عنوان بزرگ‌ترین قربانی تسلیحات شیمیایی بوده‌ایم و این موضوع مورد اعتراف همگان است.
وی با بیان این‌که «امروز نقش برخی کشورهای غربی از جمله آمریکا در تجهیز رژیم صدام به تسلیحات شیمیایی و محکومیت این رژیم در مجامع بین‌المللی و افکار عمومی جهان روشن است»، خاطرنشان کرد: تداوم کشتار مردم بی‌گناه منطقه به ویژه مردم مظلوم یمن با تسلیحات غربی، صفحه دیگری از عملکرد جنایتکارانه این دولت‌ها در تاریخ ثبت خواهد کرد و مدعیان دروغین حقوق بشر باید در مقابل وجدان بشری در ‌مورد جنایات گذشته و کنونی خود پاسخگو باشند.
انتهای پیام
