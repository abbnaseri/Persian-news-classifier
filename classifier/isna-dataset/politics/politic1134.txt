دیدار دادستان کل کشور و معاونین او با مردم به مناسبت هفته قوه قضاییه
مدیرکل روابط عمومی دادستانی کل کشور از دیدار مسئولان عالی رتبه دادستانی با مردم به مناسبت هفته قوه قضاییه خبر داد.
به گزارش ایسنا، محمدحسین صیرفی مدیرکل روابط عمومی دادستانی کل کشور در رابطه با جزئیات این خبر اظهار کرد: نظر به تأکیدات رئیس قوه قضائیه مبنی بر لزوم استماع درخواست‌های مردمی و رسیدگی به آن و نیز با توجه به تأکیدات دادستان کل کشور مبنی بر توجه به مطالبات مردمی و پاسخگویی شفاف به خواسته‌های آن‌ها و با توجه به نامگذاری روز دوشنبه سوم تیر ماه سال جاری از طرف ستاد بزرگداشت هفته قوه قضائیه تحت عنوان "دیدار مردمی مسئولان عالی قضائی" مقرر گردید حجت الاسلام و المسلمین منتظری دادستان کل کشور و معاونین و مدیران کل دادستانی در تاریخ مذکور با حضور در دادسرا‌های تهران و شهرستان‌های تابعه اقدام به برگزاری دیدار مردمی و ملاقات عمومی کرده و درخواست‌ها و مطالبات آنان را مورد بررسی و رسیدگی قرار دهند.
صیرفی در رابطه با این که مقامات مسئول در چه مجتمع‌هایی حاضر خواهند شد گفت: حجت الاسلام والمسلمین منتظری دادستان کل کشور با حضور در یکی از دادسرا‌های تهران، بختیاری دادیار دادسرای دیوانعالی و رئیس دفتر دادستان کل با حضور در دادسرای عمومی و انقلاب شهرستان شهریار، خرم آبادی معاون نظارت و هماهنگی امور دادسرا‌ها و ضابطین دادستانی کل با حضور در داسرای عمومی و انقلاب شهرستان شهرری، امیری اصفهانی معاون سیاسی امنیتی دادستانی کل با حضور در دادسرای عمومی و انقلاب شهرستان دماوند و جاویدنیا سرپرست معاونت امور فضای مجازی دادستانی کل با حضور در دادسرای عمومی و انقلاب شهرستان رباط کریم با مردم دیدار چهره به چهره خواهند داشت.
وی افزود: همچنین نوری معاون پیگیری امور اقتصادی و مبارزه با قاچاق کالا و ارز دادستانی کل در دادسرای عمومی و انقلاب شهرستان پاکدشت، عمرانی معاون قضائی دادستان کل کشور در امور مبارزه با مواد مخدر و جرایم سازمان یافته در دادسرای عمومی و انقلاب شهرستان بهارستان، حشمتی معاون قضائی دادستان کل کشور در پیگیری حقوق عامه در دادسرای عمومی و انقلاب شهرستان ورامین، خشنودی مشاور دادستان کل کشور و مدیرکل دفتر پیگیری امور مبارزه با قاچاق کالا و ارز در دادسرای عمومی و انقلاب شهرستان قدس و قاسمی مدیرکل اجتماعی، فرهنگی و منابع طبیعی دادستانی کل در دادسرای عمومی و انقلاب شهرستان پردیس حضور یافته و به مشکلات و مطالبات مراجعان رسیدگی خواهند کرد.
انتهای پیام
