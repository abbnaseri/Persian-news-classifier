شورای نگهبان در حوزه نظارت به چیزی جز اجرای قانون نمی‌اندیشد
سخنگوی شورای نگهبان با بیان اینکه شورای نگهبان در حوزه نظارت به چیزی جز اجرای نص صریح قانون نمی‌اندیشد، تصریح کرد: تک تک اعضای شورای نگهبان در انجام وظایف، با وجود عقاید و تفکرات شخصی جز در چارچوب قانون اقدام نمی‌کنند.
به گزارش ایسنا به نقل از شورای نگهبان، عباسعلی کدخدایی طی سخنانی در مراسم تکریم و معارفه رئیس دفتر نظارت و بازرسی انتخابات استان مرکزی با اشاره به نقش مردم در پشتیبانی از نظام مقدس جمهوری اسلامی ایران گفت: در کشورمان به برکت اسلام و ایثارگری شهدا همه مسائل روشن و شفاف است و مردم عزیزمان در جریان همه جزئیات اداره کشور قرار دارند از همین رو پشتیبان نظام، مقامات و مسئولین هستند.
وی با بیان اینکه شورای نگهبان در حوزه نظارت به چیزی جز اجرای نص صریح قانون نمی‌اندیشد، تصریح کرد: تک تک اعضای شورای نگهبان در انجام وظایف، با وجود عقاید و تفکرات شخصی جز در چارچوب قانون اقدام نمی‌کنند.
سخنگوی شورای نگهبان به دشمنی چهل ساله دشمنان کینه توز علیه نظام مقدس جمهوری اسلامی ایران اشاره و خاطرنشان کرد: دشمنان در هر زمان درصدد خدشه به نظام و ضربه به منافع مردم خوب ما بوده‌اند که بزرگترین آن هشت سال جنگ تحمیلی بود که مردم با دست خالی و اراده پولادین و با تقدیم شهدای بزرگوار از استقلال خود پاسداری کردند.
وی ادامه داد: امروز کشور ما در یک سطح بسیار بالا از استقلال و حمایت و پشتیبانی مردم از نظام جمهوری اسلامی قرار دارد و دشمن نتوانسته کاری انجام دهد هرچند از هر فرصتی برای ضربه به نظام و مردم استفاده کرده است.
کدخدایی درباره تحریم‌های جدید آمریکا علیه کشورمان نیز گفت: آمریکا هر روز با یک طرحی درصدد خدشه وارد کردن به چهره مقدس نظام اسلامی است که آخرین آن تحریم‌های دیشب بود که عمق کینه دشمنان به مردم و نظام اسلامی را نشان داد.
قائم مقام دبیر شورای نگهبان با بیان اینکه آمریکا با وضع تحریم‌ها جدید به خیال خام خود می‌خواهد مردم را در تنگنا قرار دهد، اظهار کرد: سیاست نظام در قبال این رژیم بدعهد (آمریکا) که پایبند به هیچکدام از تعهداتش نیست، مقاومت و ایستادگی است.
وی گفت: همانطور که مقام معظم رهبری نیز در ماه مبارک رمضان در دیدار مسئولان با ایشان فرمودند؛ مذاکره با دولت بدعهد آمریکا سم مهلک است و مردم نیز با وجود شرایط سخت اقتصادی این موضوع را به خوبی درک کردند که دشمن کینه توز درصدد ضربه زدن است. دکتر کدخدایی با مقایسه دوران پیش از انقلاب و حمایت همه جانبه آمریکا و غرب از رژیم طاغوت و دوران پس از انقلاب و دستاوردهای نظام جمهوری اسلامی ایران تاکید کرد: امروز از جهت استقلال، آزادی و رفاه و پیشرفت‌های علمی به برکت خون شهدا و هدایت امام عظیم الشأن و با تدابیر مقام معظم رهبری در نقطه بسیار روشن و جایگاه بالایی در منطقه و دنیا قرار داریم.
سخنگوی شورای نگهبان تصریح کرد: همانطور که مقام معظم رهبری فرمودند رمز موفقیت و پیروزی ما مقاومت و ایستادگی است. ما زیر بار حرف زور نخواهیم رفت.
وی در بخش دیگری از سخنان خود بیان کرد: شورای نگهبان نیز همسو با مردم در جهت حفظ منافع ملی و پاسداری از حقوق مردم گام برداشته و به وظیفه قانونی خود عمل خواهد کرد.
قائم مقام دبیر شورای نگهبان با اشاره به هماهنگی بالای وزارت کشور و شورای نگهبان در برگزاری انتخابات پیش رو گفت: در حوزه اجرا وزارت کشور وظایف مشخصی دارد که درصدد انجام آن هستند و شورای نگهبان نیز در حوزه نظارت به چیزی جز اجرای نص صریح قانون نمی‌اندیشد.
کدخدایی با بیان اینکه آماده پاسخگویی هستیم، گفت: معمولاً افرادی که ابهاماتی نسبت به پرونده خود داشته باشند با حضور در شورای نگهبان در جریان مستندات پرونده خود قرار می‌گیرند و اگر لازم باشد اصلاحی صورت گیرد اقدام می‌شود تا حقی از کسی تضییع نشود.
وی تاکید کرد: همانطور که آماده شنیدن حرف حسابی و نقد هستیم تا اشکالات را در صورت وجود برطرف کنیم اما نسبت به حرف نامربوط چیزی را نخواهیم شنید.
قائم مقام دبیر شورای نگهبان ادامه داد: برای شورای نگهبان فرقی نمی‌کند چه گروه یا جناحی در انتخابات شرکت می‌کند و آنچه ملاک عمل شورای نگهبان در بررسی صلاحیت‌ها قرار می‌گیرد قانون است.
وی انتخابات را یک کنش اجتماعی عظیم دانست و تاکید کرد: طبیعی است که در رخدادی به این عظمت اختلاف نظر و یا تخلفی صورت گیرد اما تلاش ما پاسداری از حق مردم و امانتداری از حق‌الناس و ایجاد وحدت، هماهنگی و اطمینان برای مردم است که بدانند ما درصدد تأمین منافع مردم هستیم. در این صورت است که می‌شود مردم را پشتیبان نظام قلمداد کنیم و در مقابل دشمنان خارجی با هر میزان قدرتی، محکم بایستیم.
سخنگوی شورای نگهبان گفت: جمهوری اسلامی ایران به مدد پشتیبانی مردم، ۴۰ سال است که از امنیت و استقلال خود پاسداری می‌کند.
کدخدایی به انتخابات پیش رو اشاره و خاطرنشان کرد: شورای نگهبان در بستر قانون تمام تلاش خود را به کار می‌گیرد تا شاهد مشارکت گسترده مردم در انتخابات باشیم.
وی با بیان اینکه برگزاری و نظارت بر انتخابات به دست خود مردم از افتخارات نظام مقدس جمهوری اسلامی ایران است، گفت: این افتخار با برکت خون شهدا، ایثارگری‌های ایثارگران و با حمایت حضرت امام (ره) و تدابیر مقام معظم رهبری به دست آمده است.
قائم مقام دبیر شورای نگهبان در پایان از زحمات سیدباقر تقوی عراقی سرپرست سابق دفتر بازرسی و نظارت انتخابات استان مرکزی تقدیر و برای حجت‌الاسلام امیدرضا مبارک آبادی رئیس جدید دفتر بازرسی و نظارت انتخابات استان مرکزی آرزوی موفقیت کرد.
انتهای پیام
