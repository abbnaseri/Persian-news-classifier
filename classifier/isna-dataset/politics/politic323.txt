تحریم‌های نفتی فرصت مناسبی برای توسعه درآمدهای غیرنفتی است
دبیر شورای نگهبان گفت: وجود تحریم‌های نفتی فرصت مناسبی برای مسئولان در راستای توسعه درآمدهای غیرنفتی با تمرکز بر اقتصاد مقاومتی و تکیه بر توان داخلی است.
به گزارش ایسنا به نقل از شورای نگهبان، آیت‌الله احمد جنتی دبیر شورای نگهبان که صبح امروز (چهارشنبه ۱۲ تیر ۱۳۹۸) در نطق پیش از دستور خود در جلسه این شورا سخن می‌گفت با تبریک فرا رسیدن دهه کرامت (ولادت حضرت معصومه و ولادت حضرت امام رضا علیه‌السلام) اظهار داشت: در ایام سالگرد شهادت مرحوم صدوقی چهارمین شهید محراب و فاجعه سرنگونی هواپیمای مسافربری ایران توسط آمریکا هستیم که مسئولیت هر دوی این جنایت‌ها به صورت مستقیم و غیرمستقیم متوجه دولت آمریکاست.
 وی افزود: شهادت آیت‌الله صدوقی توسط منافقین انجام شد که مورد حمایت آمریکا هستند و از سوی دیگر فاجعه سرنگونی هواپیمای مسافربری ایران در سال ۱۳۶۷ که جان صدها انسان بی‌گناه را گرفت به دستور مستقیم این دولت شرور انجام شد؛ چنین جنایاتی هرگز از دامان ایالت متحده که مدعی حقوق بشر است پاک نخواهد شد.
 جنتی در بخش دیگری از سخنانش به وجود بعضی مشکلات اقتصادی در کشور که بخش ناچیزی از آن مربوط به تحریم‌های خارجی و بخش عمده آن نتیجه برخی سو مدیریت‌های داخلی است اشاره و خاطرنشان کرد: مردم و به ویژه قشر آسیب‌پذیر از وجود گرانی و رکود در سختی هستند که باید با همت و جدیت مسئولان این مسائل رفع شود.
دبیر شورای نگهبان با بیان اینکه تحریم‌ها می‌تواند فرصت باشد، تأکید کرد: چنانچه در تحریم‌های دفاعی، ایران اسلامی مقتدرانه توانست خودکفا شود، وجود تحریم‌های نفتی نیز فرصت مناسبی برای مسئولان در راستای توسعه درآمدهای غیرنفتی با تمرکز بر اقتصاد مقاومتی و تکیه بر توان داخلی است.
انتهای پیام
