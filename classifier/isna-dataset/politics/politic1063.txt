کمالوندی: اروپا فرصتی ندارد/ اقدامات هسته‌ای بی‌وقفه ادامه خواهد یافت
در دیدار معاون خاورمیانه‌ای وزارت امور خارجه انگلیس با بهروز کمالوندی، معاون امور بین‌الملل، حقوقی و مجلس و سخنگوی سازمان انرژی اتمی ایران که به درخواست طرف انگلیسی و در محل سازمان انجام گرفت، طرفین آخرین تحولات در خصوص برجام و مسائل بین‌الملل را مورد بحث و تبادل نظر قرار دادند.
به گزارش ایسنا، بهروز کمالوندی با یادآوری اهمیت اجرای تعهدات طرف مقابل در برجام، بر جدیت ایران در اجرای اقدامات اعلام شده در چارچوب پاراگراف‌های ۲۶ و۳۶ تاکید داشت و یادآور شد که تولید اورانیوم غنی شده بر اساس آنچه رئیس‌جمهوری و شورای عالی امنیت ملی مشخص کرده است، ادامه خواهد یافت.
معاون امور بین‌الملل، حقوقی و مجلس سازمان انرژی اتمی در پاسخ به اظهارات موریسون که ضمن ابراز حمایت از برجام از سوی کشورش، خواستار خویشتن‌داری ایران و حفظ برجام شده و عبور از تعهدات را جدی و مخاطره‌آمیز ارزیابی کرد، گفت: این گونه تهدیدها و فشارهای حداکثری اعمال شده از سوی آمریکا محکوم به شکست است.
وی در ادامه تاکید داشت که دوره دیپلماسی «قایق‌های توپ‌دار» به سر آمده و با دنبال کردن تحولات چند هفته گذشته، آمریکایی‌ها باید آموخته باشند که سیاست‌های تخریبی آنها نه‌تنها نتیجه دلخواه نداده بلکه به تشدید تنش‌ها نیز منجر شده است.
انتهای پیام
