ایران با کاهش تدریجی تعهدات خود ، کماکان پنجره دیپلماسی را باز نگه داشته است
«لوکاش پاریزک» معاون وزیر امور خارجه و اروپایی جمهوری اسلواکی که برای انجام رایزنی‌های سیاسی بین دو کشور به تهران سفر کرده است، بعد از ظهر امروز با معاون سیاسی وزیر امور خارجه در خصوص روابط دوجانبه، تحولات منطقه‌ای و بین المللی دیدار و گفتگو کرد.

به گزارش ایسنا، در این دیدار سید عباس عراقچی ضمن ابراز خرسندی از تداوم تماس‌ها و رایزنی‌های سیاسی بین دو کشور و نیز با اشاره به وجود ظرفیت‌های فراوان در روابط اقتصادی و بازرگانی دو کشور، اظهار کرد: خوشبختانه دو کشور با استفاده از شرایط موجود در جهت تقویت و افزایش روابط بازرگانی و تجاری گام‌های مهمی برداشته و امید می‌رود با برگزاری نشست کمیسیون مشترک در آینده، این روند ارتقا و تحکیم یابد. وی با اشاره به صبر راهبردی ایران ظرف یک سال گذشته در قبال اقدام غیر قانونی و یکجانبه آمریکا در خروج از برجام و نیز تاکید بر تعلل و کوتاهی کشورهای اروپایی در عمل به تعهدات خود در توافق برجام گفت: متأسفانه توازن موجود میان تکالیف و حقوق جمهوری اسلامی ایران در برجام اکنون از بین رفته است و با توجه به وعده‌های انجام نشده طرف اروپایی دلیلی برای اجرای تعهدات یکجانبه ایران باقی نمانده است. با این حال، ایران با کاهش تدریجی تعهدات خود کماکان پنجره دیپلماسی را باز نگاه داشته است.
به گزارش ایسنا، معاون وزیر امور خارجه اسلواکی نیز در این دیدار، ضمن تاکید بر تمایل جدی دولت براتیسلاوا برای استمرار رایزنی‌های سیاسی و تقویت همکاریهای اقتصادی و بازرگانی و فرهنگی با کشورمان اظهار گفت: ما مصمم به تقویت مناسبات دوجانبه به ویژه همکاری‌های اقتصادی و تجاری دوجانبه بوده و در این راستا آمادگی برگزاری نشست کمیسیون مشترک در آینده نزدیک را داریم. معاون وزیر خارجه اسلواکی با اشاره به حمایت کشورش از برجام، ابراز امیدواری کرد با عملیاتی شدن اینستکس اروپا روابط اقتصادی و تجاری خود را با ایران حفظ و تقویت کند.
انتهای پیام
