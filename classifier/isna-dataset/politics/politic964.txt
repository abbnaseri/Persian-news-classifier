تعطیلات دو هفته‌ای مجلس شأن نمایندگان را زیر سوال می‌برد
یک عضو فراکسیون ولایی مجلس با انتقاد از تعطیلات دو هفته آینده مجلس گفت: در شرایطی که دولت برای تصویب لوایح مدنظر به خصوص در موضوع FATF مجلس را تهدید به تصویب می‌کند، این گونه تعطیلی‌های طولانی تنها شأن مجلس را زیر سوال می‌برد.
به گزارش ایسنا، علیرضا سلیمی در جلسه علنی امروز عصر (دوشنبه) مجلس و در جریان بررسی لایحه موافقت نامه تشویق و حمایت متقابل بین ایران و چک در تذکری اظهار کرد: مجلس در دو هفته آینده تعطیل است که این تعطیلات به ۲۰ روز می‌کشد دلیل این تعطیلی چیست؟ ما به جای این کار می‌توانستیم ماده به ماده این لایحه موافقت نامه را بررسی کنیم.
وی افزود: در شرایط حاد کشور چرا باید مجلس تعطیلات طولانی داشته باشد؟ قرار بود دولت موضوع تغییر ساختار بودجه را به مجلس ارائه کند اما اکنون وارد چهارمین ماه سال جدید شدیم که هنوز دولت این موضوع را به مجلس نداده است. اجازه ندهید شأن مجلس و نمایندگان زیر سوال برود.
سلیمی خطاب به مصری رئیس جلسه گفت: آقای مصری شما به تازگی نایب رئیس شده و در مواقعی ریاست جلسه را عهده‌دار هستید. انتظار ما تغییر رویه است؛ همچون آقای رئیسی که در قوه قضائیه تغییرات معناداری را لحاظ کردند از شما می‌خواهیم در روند بررسی معاهدات تغییر لحاظ کنید.
وی همچنین گفت: رویه جدیدی در دولت حاکم شده که برای تصویب لوایح مجلس را تهدید می‌کند که اگر تصویب نشود اتفاقی می‌افتد. ما این را در مورد پالرمو و لوایح مرتبط با گروه اقدام ویژه مالی (FATF ) دیدیم. ما را از مترسک می‌ترساندند که اگر این موارد تصویب نشود چه خواهد شد. همیشه می‌گویند که شرایط حاد در کشور است و اگر ما لوایح را تصویب نکنیم مصیبت‌ها به وجود می‌آید.
عبدالرضا مصری رئیس جلسه در پاسخ به این تذکر گفت: طبق قانون مجلس مدت تعطیلات تابستانی یک ماه است که هیئت رئیسه زمان این تعطیلات را به خاطر شرایط کشور کاهش داد و سرکشی نمایندگان در مدت یک هفته هم در ذیل آن گنجانده شد؛ چون بهترین تعطیلات برای نماینده خدمت کردن به مردم است.
انتهای پیام


