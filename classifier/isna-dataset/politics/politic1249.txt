دومین جلسه رسیدگی به پرونده کیمیا خودرو آغاز شد
دومین جلسه رسیدگی به اتهامات متهمان پرونده شرکت کیمیا خودرو، دقایقی پیش در شعبه چهارم دادگاه ویژه مفاسد اقتصادی به ریاست قاضی صلواتی و به صورت علنی آغاز شد.
به گزارش ایسنا، پانزده متهم این پرونده، به اتهام مشارکت یا معاونت در انجام عملیات واسپاری (لیزینگ) بدون اخذ مجوز از بانک مرکزی و مشارکت در کلاهبرداری شبکه‌ای محاکمه می‌شوند.
این شرکت مجوز فعالیت از بانک مرکزی و مجوز لیزینگ نداشته و با هیچ شرکت تولید خودروسازی هم قرارداد ندارد.
این پرونده ۸ متهم فراری دارد و ۶ نفر دیگر از این متهمان در دادگاه حاضر و از این ۶ نفر سه نفر (یک خواهر و دو برادر) زندانی هستند.
مبلغ کلاهبرداری این افراد ۱۱ میلیارد و ۵۷۴ میلیون و ۶۶۳ هزار و ۸۰۰ تومان است که اموال توقیفی متهمان یک میلیارد بوده و مابقی توقیف شده است.
پرونده کیمیا خودرو با ۱۱۱ جلد، ۱۱۷۰ نفر شاکی دارد. از مال باختگان ۴ میلیون تا ۲۰۰ میلیون تومان پول گرفته شده است.
این جلسه با حضور تعدادی از شکات پرونده در حال رسیدگی است.
بر اساس این گزارش در جلسه نخست این دادگاه، کیفرخواست متهمین توسط نماینده دادستان قرائت شد و در ادامه تعدادی از شکات پرونده اظهارات خود را مطرح کردند.
انتهای پیام
