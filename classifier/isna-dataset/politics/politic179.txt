تبعیض در ارائه خدمات توسط دستگاه‌ها نقض حقوق شهروندی است
معاون دادستان عمومی و انقلاب استان کرمانشاه گفت: تبعیض در ارائه خدمات توسط دستگاه‌هایی که ارائه خدمت می‌نمایند، نقض حقوق شهروندی است.
به گزارش ایسنا، به نقل از روابط عمومی دادسرای عمومی و انقلاب مرکز کرمانشاه، حسن ایمانی مقدم در این باره اظهار کرد: ارائه خدمات به شهروندان بر اساس ضوابط و قوانین بایستی مطابق عدالت با رعایت حقوق شهروندی باشد.
وی تاکید کرد: تسریع در انجام ارائه خدمات برای افراد با نفوذ، برخورداری از امتیازهای ویژه و… مصداق بارز نقض عدالت و حقوق شهروندی است.
معاون دادستان کرمانشاه اضافه کرد: این گونه رفتارها براساس بند ۹ اصل سوم قانون اساسی جمهوری اسلامی ایران یکی از مصادیق تبعیض ناروا شمرده می‌شود.
وی با تاکید بر اینکه کلیه دستگاه‌های خدمات رسان استان موظف به رعایت قوانین توأم با حفظ حقوق شهروندی هستند، اعلام کرد: بدیهی است در صورت مشاهده تبعیض ناروا در راستای صیانت از حقوق عمومی برخورد جدی و قانونی را با دستگاه‌های متخلف خواهیم داشت.
ایمانی مقدم متذکر شد: شهروندان می‌توانند مصادیق تبعیض‌های ناروا را به صفحه اینستاگرام دادسرای عمومی و انقلاب مرکز استان کرمانشاه گزارش کنند.
انتهای پیام
