وزیر دفاع: ایران در حراست از منافع ملی خود هرگز مسامحه نخواهد کرد
وزیر دفاع گفت: اقدام پدافند هوایی در سرنگونی پهپاد آمریکایی غرور، عزت و شرف ایرانی‌ها را برانگیخت و نشان داد نظام جمهوری اسلامی ایران در حراست از منافع ملی خود هرگز مماشات و مسامحه  نخواهد کرد.
به گزارش ایسنا به نقل از وزارت دفاع، امیر سرتیپ حاتمی در جمع کارکنان ستاد وزارت دفاع به مناسبت ایام سالروز شهید دکتر مصطفی چمران با گرامیداشت یاد و نام شهدای وزیر به ویژه شهید والامقام دکتر مصطفی چمران با اشاره به شیوه های تفکر و خصائص منحصر به فرد این شهید سرافراز انقلاب اسلامی، اظهار کرد: دکتر مصطفی چمران یکی از معجزات انقلاب اسلامی بود که در دوران کوتاه تصدی خود در وزارت دفاع، منشاء خدمات و اثرات بی بدیلی شد.
امیر سرتیپ حاتمی با اشاره به حضور شهید دکتر چمران در عرصه های مختلف علمی و عملی و پیاده ساز رزم نوین در سنگرهای مختلف بیان کرد: شهید چمران از ابتدا با پشت پا زدن به همه ظواهر دنیا و تعلقات دنیوی مسیری را انتخاب و ادامه داد که تاریخ او را همواره به عنوان یک دانشمند، مچاهد، سیاستمدار، هنرمند و مدیر خواهد شناخت.
وزیر دفاع با بیان تفکر مدیریتی دکتر چمران در دوران تصدی کوتاه مدت خود در وزارت دفاع تصریح کرد: وزیر شهید  در هنگامی مسئولیت خطیر وزارت دفاع را به عهده گرفت که ایران اسلامی هنوز با کشمش های سیاسی و سنگ اندازی گروهک هایی همچون منافقین با چالش های جدی مواجه بود.
وی در همین زمینه ادامه داد: شهید دکتر چمران در مواجه با فتنه هایی همچون انحلال ارتش از سوی منافقین و ضد انقلاب و از طرفی رسیدگی و ساماندهی به قراردادهای خارجی که به خاطر جنگ و مسائل سیاسی در صدد تغییر ماهیت آن بودند با عقلانیت، تدبیر و دوراندیشی و با نگاه به تهدیدات آینده توانست وزرت دفاع را ساماندهی و در مسیر صحیح هدایت نماید.  
وزیر دفاع با اشاره به یکی از نکات برجسته مدیریتی در عملکرد شهید دکتر چمران بیان کرد: پایه گذاری تفکر راهبردی تکیه بر توان داخلی، قطع وابستگی و بهره گیری از ظرفیت های داخلی از زمان شهید چمران در بدنه وزارت دفاع شروع شد و بر این اساس پیشرفت های خطیر امروز عرصه دفاعی مرهون اینگونه تفکرات و هدایت های عالمانه حضرت امام (ره) و مقام معظم رهبری(مدظله العالی) است.
امیر سرتیپ حاتمی در همین زمینه افزود: دشمنان امروز ایران اسلامی با اطلاع کامل از قدرت دفاعی نظام مقدس جمهوری اسلامی از انجام هرگونه تحرک نظامی عاجزند و این استیصال و درماندگی به دلیل پشتوانه دفاعی مستحکم برآمده از مقاومت و ایستادگی جوانان شهید، مدافعان حرم و فرماندهانی همچون شهید چمران است.
وزیر دفاع با اشاره به انهدام  پهپاد امریکایی در آبهای خلیج فارس بوسیله سامانه پدافند هوایی تمام ایرانی ساخت متخصصان داخلی، بیان کرد: این اقدام پدافند هوایی در سرنگونی پهپاد امریکایی غرور، عزت و شرف ایرانی ها را برانگیخت و نشان داد نظام جمهوری اسلامی ایران در حراست از منافع ملی خود هرگز مماشات و مسامحه  نخواهد کرد.
انتهای پیام
