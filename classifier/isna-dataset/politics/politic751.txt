اطلاعات کل نظام بانکی را در اختیار دیگران قرار دادن، به مصلحت نیست
رئیس مجمع تشخیص مصلحت نظام گفت: اطلاعات کل نظام بانکی و تراکنش ها را در اختیار دیگران قرار دادن به مصلحت کشور نیست؛ بخش زیادی از عدم همکاری بانک های خارجی با شبکه بانکی ما، به موضوع fatf مربوط نیست و ناشی از ترس بانک های خارجی از تحریم های ظالمانه بانکی است.
به گزارش ایسنا،‌ آیت الله صادق آملی لاریجانی رئیس مجمع تشخیص مصلحت نظام در دیدار با شورای هماهنگی بانک‌های دولتی، گفت: خدمات بانکی در کشور بسیار وسیع و ارزشمند است و از میزان خدمات بانک ها به مردم و تسهیلاتی برای رونق چرخه تولید انجام می شود، همه آگاه هستند. چون به نحو طبیعی این خدمات انجام می شود، خیلی دیده نمی شود. اطلاع دارم که مشکلات زیادی وجود دارد و از این لحاظ بنده در جایگاه‌های مختلف از مدیریت بانک ها برای خدمت رسانی به مردم حمایت کرده‌ام. بین اشکالات و خدمات تعادل کاملی وجود ندارد. برخی سوء استفاده ها در گوشه و کنار وجود داشت، اما این موارد نباید چهره بانک ها را مشوه نماید.
رئیس مجمع تشخیص مصلحت نظام با اشاره به برخی فشارهای داخلی علیه نظام بانکی کشور گفت: بانک ها وقتی تحت فشار قرار می گیرند در ارائه خدمات محدود می شوند. در بانک های خصوصی الزام به پرداخت تسهیلات ارزان قیمت یک مشکل مضاعف داردبه علاوه قضایی نمودن پاره‌ای از اشکالات در بانک‌ها بدون تدبیر ممکن است به بحران تبدیل شود.
وی افزود: در خصوص بانک‌ها باید با تدبیر اقدام کنیم و برخوردهای انتقادی و تخریبی با همه بانک ها و شایعه سازی در مورد عملکرد بانک ها صحیح نیست. برخی ها تسهیلات ارزان قیمت می گیرند و با فریب کاری و نیرنگ و حتی توصیه گرفتن از برخی مقامات از پرداخت تسهیلات خودداری می کنند؛ بنابراین در فضایی که بانکها ملزم به انجام انحای خدمات و تسهیلات هستند، تخریب نظام بانکی به نفع هیچکس نیست.
رئیس مجمع تشخیص مصلحت نظام با تاکید بر این نکته که البته مشکلاتی نیز در بانک های ما وجود دارد، گفت: از جمله این مشکلات، ورود برخی بانک ها به فعالیت اقتصادی است. این ورود منجر به رقابت ناصحیح و نامتعادل می شود. باید در راه اندازی تولید مشارکت کنند اما ورود خود بانک ها به امور اقتصادی و بنگاه داری بعضا خلاف قانون است و باید به طرف اصلاح گام برداشت.
صادق آملی لاریجانی تاکید کرد: البته نظارت های بانک مرکزی و اصلاحات درون بانک‌ها را باید جدی گرفت و با اهتمام کامل پیگیری کرد.
در موضوع مطالبات معوق هم باید به گونه ای عمل کرد که میزان معوقات انباشت شده از حد متعارف جهانی فراتر نرود.
وی افزود: افرادی از مردم هستند که تسهیلات خرد از بانک ها گرفته اند و می توان آنها را موردی حل کرد. اما برخی از اشخاص که تسهیلات کلان گرفته اند و پول را بر نمی گردانند. حتی برخی از اینها اموالی برای پرداخت معوقات خود دارند اما در این شرایط حاضر نیستند تسهیلات ارزان قیمت را پس بدهند باید افراد سو استفاده گر از دیگر مشتریان بانک ها، جدا شوند و برای برگرداندن مطالبات معوق از دستگاه قضایی و اطلاعاتی کشور یاری خواست.
رئیس مجمع تشخیص مصلحت نظام گفت: در مورد تسهیلات دستوری به بانک ها باید به هیات مدیره ها و مدیران عامل اختیار داد که متضرر نشوند و بیشتر از حد مجاز تسهیلات ارزان قیمت ارائه نکنند تا بانک ها آسیب نبینند و به نقطه بحران نرسند. حضور بانک ها در شرایط سخت و همراهی با مردم در بلایای طبیعی، کاری لازم است اما میزان تسهیلات دستوری به بانک ها باید با اعتبارات اعطایی بانک مرکزی متناسب باشد.
رئیس مجمع تشخیص مصلحت نظام گفت: در بحث fatf در مجمع خیلی کار شده است و بحث های فنی فراوانی در مورد fatf و لوایح مربوط به آن صورت گرفته است، این لوایح ماهیت‌های متفاوتی دارد. پالرمو مخالفان و موافقانی دارند و باید در کنار کنوانسیون های دیگر بررسی شود. پالرمو را باید در کنار fatf و cft ببینیم. کشورهای غربی در لوایح و توافق ها، تفسیرهایی به نفع خود می کنند و با گردن کلفتی از اجرای تعهدات شانه خالی می کنند. در برخی از لوایح، جهات امنیتی مهمی نیز مطرح است و افرادی که شان و جایگاه و تخصص مسائل امنیتی دارند، هشدارهایی می دهند. اطلاعات کل نظام بانکی و تراکنش ها را در اختیار دیگران قرار دادن به مصلحت کشور نیست بخش زیادی از عدم همکاری بانک های خارجی با شبکه بانکی ما، به موضوع fatfمربوط نیست و ناشی از ترس بانک های خارجی از تحریم های ظالمانه بانکی است.بنابراین بایدبه این نکته مهم در بحثfatf توجه داشت.
در ابتدای این دیدار مدیران عامل بانک‌ها، جداگانه گزارشی از فعالیت های صورت گرفته از سوی شبکه بانکی تحت مدیریت خود در داخل و خارج کشور در خصوص تسهیل امور اقتصادی مردم و واحدهای تولیدی و بازرگانی را ارائه کرده و به برخی اقدامات صورت گرفته برای مدیریت نرخ ارز و کمک به صنایع کشور در شرایط تحریم های ظالمانه اشاره کرده و به طرح دیدگاه ها و نظرات خود پرداختند.

انتهای پیام
