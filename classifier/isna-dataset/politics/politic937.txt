هوک: ترامپ به شدت خواهان مذاکره است/تهران خواهان توافق باشد آماده برقراری روابط دیپلماتیک هستیم
نماینده ویژه آمریکا در امور ایران با بیان اینکه رئیس جمهور کشورش بسیار خواهان مذاکره با ایران است، در اظهاراتی ادعایی گفت که ایران از نظر دیپلماتیک منزوی‌تر شده است.
به گزارش ایسنا، برایان هوک نماینده ویژه وزارت امورخارجه آمریکا در امور ایران روز دوشنبه (امروز) در اظهاراتی خصمانه گفت: تحریم‌های آمریکا توانایی ایران برای پشتیبانی از گروه‌های مورد حمایتش را ضعیف کرده است. این تحریم‌ها سبب شده است که ایران هزینه‌های نظامی‌اش را کاهش دهد. ایران می‌تواند یا پای میز مذاکره بنشیند یا شاهد باشد که اقتصادش همچنان فرو می‌پاشد.
وی در ادامه مدعی شد که ایران کماکان توانایی تعرض به دیگر کشورها را دارد.
هوک با بیان اینکه رئیس جمهور آمریکا بسیار خواهان مذاکره با ایران است، گفت: واشنگتن آماده است تا روابط دیپلماتیک با تهران را بازگرداند و تحریم‌ها علیه ایران را لغو کند به شرط آنکه تهران خواهان توافق باشد. ما به دنبال توافقی با ایران هستیم که برنامه هسته‌ای، برنامه موشکی و سیاست‌های منطقه‌ای تهران را شامل شود.
وی همچنین گفت که در سفرهایش به کشورهای خاورمیانه درباره "تهدیدات کنونی ایران" تبادل نظر کرده و اطلاعاتشان را به اشتراک گذاشته‌اند.
این مقام آمریکایی افزود: در جریان تمام دیدارهایم در چهار کشور خاورمیانه و در طول همه دیدارهایم در منطقه خلیج فارس تمامی اطلاعات خود و به‌علاوه ارزیابی‌های جزئی و دقیقمان از تهدیدات کنونی ایران را به اشتراک گذاشتم.
هوک علاوه بر این، بر لزوم تقویت همکاری برای تضمین ایمنی و امنیت حمل‌ونقل دریایی آزاد تاکید کرد و گفت که در صورت ادامه رفتارهای ایران تحریم‌های بیشتری در راه خواهد بود.
وی با ادعای اینکه ایران در مقایسه با زمان پیش از خروج آمریکا از برجام از لحاظ دیپلماتیک منزوی‌تر شده است، گفت که در حال حاضر هیچ کانال پشت پرده‌ای میان تهران و واشنگتن وجود ندارد.
انتهای پیام
