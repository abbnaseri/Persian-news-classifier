بختیار: عربستان با توقیف نفت‌کش ایرانی در بندر جده به‌دنبال تنش‌آفرینی نباشد
یک عضو کمیسیون انرژی مجلس شورای اسلامی با تاکید بر اینکه تنش در بین کشورهای حاشیه خلیج فارس به نفع هیچ کشوری نیست، گفت: عربستان نباید با نگه داشتن نفت‌کش ایرانی در بندر جده به دنبال تنش آفرینی در خلیج فارس و بین همسایگان باشد.
علی بختیار در گفت‌وگو با ایسنا گفت: یکی از موضوعاتی که ما در حوزه نفت داریم بحث حمل و نقل نفت است. شرکت ملی نفت‌کش که یکی از بزرگ‌ترین ناوگان‌های حمل و نقل دنیا است وظیفه سرویس دهی به کشتی‌های حمل و نقل را بر عهده دارد که با توجه به تحریم‌هایی که اعمال شده است با عدم همکاری برخی از شرکت‌های خارجی برای تعمیرات یا فروش قطعه روبه رو هستیم که این باعث ایجاد مسائلی برای کشتی‌های نفت کش می‌شود.
وی ادامه داد: وزارت صنعت و معدن و سازمان گسترش صنایع باید این موضوع را جدی بگیرند چراکه یکی از چالش‌های امروز، بحث تعمیرات کشتی است.
این عضو کمیسیون انرژی مجلس با اشاره درباره توقیف کشتی ایرانی در بندر جده عربستان سعودی و اجازه ندادن به ترخیص این کشتی از سوی عربستان تصریح کرد: در منطقه خلیج فارس منافع مشترکی برای همه همسایگان وجود دارد و از آنجا که عربستان نفت بیشتری را از خلیج فارس صادر می‌کند منافع بیشتری را دارد.
وی در ادامه تاکید کرد: عربستان نباید با نگه داشتن نفت کش ایرانی در بندر جده به دنبال تنش آفرینی در خلیج فارس و  بین همسایگان باشد. تنش آفرینی در بین کشورهای حوزه خلیج فارس برای هیچ کشوری فایده‌ای ندارد و صرفاً به نفع غرب است.
بختیار در پایان گفت: به کشورهای حاشیه خلیج فارس توصیه می‌کنم در شرایط کنونی به جای اینکه به دنبال تقابل باشند راه تعامل را پیش بگیرند. کشورهای خلیج فارس گول آمریکا را نخورند و بدانند که تنش آفرینی در منطقه خلیج فارس نه تنها برای آنها نفعی ندارد بلکه مشکلات زیادی را به دنبال خواهد داشت.
انتهای پیام
