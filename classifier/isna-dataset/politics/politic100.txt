رحیمی: منافع ایران را با حفظ برجام محقق می‌کنیم
یک عضو هیئت رئیسه مجلس با تأکید بر اینکه گام دوم در کاهش تعهدات برجامی در مسیر حفظ برجام است گفت: با توجه یه تصمیم اخیر ایران، اروپایی‌ها به جای انفعال در مقابل تنش آفرینی آمریکا به سمت حل مسئله حرکت کنند.
علیرضا رحیمی در گفت‌وگو با ایسنا با اشاره به آغاز گام دوم ایران در کاهش تعهدات برجامی گفت: تامین منافع ملی اولویت اول ما در تمامی حوزه های مرتبط با دیپلماسی است به همین دلیل بعد از خروج آمریکا از برجام، ما به این توافق بین المللی پایبند بودیم البته که در این راه مخالفان داخلی برجام به دولت برای خروج از آن فشار می‌آوردند اما دولت هیچ گاه این کار را در دستور کار خود قرار نداد.   وی افزود: در همین راستا تصمیمات اخیر دولت در کاهش تعهدات برجامی در مسیر حفظ برجام و نه متلاشی کردن آن است؛ ما ۲۴ ماه برای رسیدن به توافق و نه از بین بردن آن مذاکره کردیم.
این عضو کمیسیون امنیت ملی و سیاست خارجی مجلس با تاکید بر اینکه دولت گام دوم را هوشمندانه و در راستای اجرای مفاد برجام و ان پی تی برداشت توضیح داد: توازن و اجرای تعهدات طرفین نکته مهمی محسوب می شود که آنها به هیچ وجه نتوانستند توازنی در اجرای تعهدات ایجاد کنند، کفه اجرای تعهدات به سمت ایران سنگین‌تر است. اکنون نیز باید اروپایی‌ها با توجه به تصمیمات ایران در گام دوم به جای انفعال در مقابل تنش آفرینی آمریکا به سمت حل مسئله و گفت‌وگو برای سهم موثرتر جهت اجرای تعهداتشان در برجام حرکت کنند.
رحیمی ادامه داد: اروپایی‌ها باید به سمت تامین منافع اقتصادی ایران از اجرای تعهدات برجامی گام بردارند، اکنون نوبت اروپا برای ایفای نقش موثر خود است؛ چون اگر ایران از منافع اقتصادی برجام بهره‌مند نشود در وضعیت جاری تعهدات خود نیز فراتر از گام دوم تجدید نظر خواهد کرد.
وی با یادآوری اینکه ایران در ایجاد مسیرهای ضروری و جایگزین برای شکست تحریم‌ها رکورددار است، افزود: برجام مسیر متعارف و توافق شده‌ای را برای بهره‌مندی اقتصادی ایران تدارک دیده است؛ لذا مسدود کردن این مسیر توسط آمریکا و اروپا، مسیرهای ضروری و جایگزین را به روی ایران باز می‌کند؛ البته که باید آمریکا و اروپا حسن نیت خود را برای اجرای تعهدات برجامی در دو حوزه رفع تحریم‌ها و آزادی عمل برای ایران در بهره‌مندی از مواهب اقتصادی نشان دهند چون تاکنون ایران حسن نیت اش را با اجرای تعهدات برجامی به جامعه جهانی نشان داده است.
این عضو شورای مرکزی فراکسیون امید همچنین تاکید کرد: اگر برجام بی‌خاصیت باشد دلیلی برای رعایت تعهدات ایران آن هم به صورت یکطرفه وجود ندارد. البته تلاش ما این است که با حفظ برجام منافع ایران را از این توافقنامه محقق کنیم.
رحیمی در پایان گفت : انتظار می‌رود مخالفان برجام در شرایط حساس کنونی از اظهارات و حرکات هیجانی پرهیز کرده و فضای مدیریتی دولت نسبت به برجام را آشفته نسازند.
انتهای پیام
