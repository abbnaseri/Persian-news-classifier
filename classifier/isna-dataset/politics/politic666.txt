سنایی: نظم جدید بین المللی از همکاری‌های ایران و روسیه متأثر خواهد بود
سفیر ایران در روسیه، تاکید کرد: نظم جدید بین المللی از همکاری‌های ایران و روسیه متأثر خواهد بود.
به گزارش ایسنا، مهدی سنایی در سومین دور گفتگوهای تخصصی ایران و روسیه که با حضور کارشناسانی از دو کشور در مسکو برگزار شد، ضمن اشاره به موضوعات متنوعی که در این دور از گفتگوها مورد بحث و تبادل نظر قرار گرفت بر لزوم تقویت گفتگوهای صریح و صادق بین دو کشور تاکید کرد.
وی همچنین با توجه به ضرورت گسترش این گونه از گفتگوها، به وجود روایت‌های مختلف بین دو طرف در خصوص مسائل جهان، منطقه و مسائل پیرامونی اذعان داشت و با اشاره به اقداماتی که در این خصوص صورت گرفته این فعالیت‌ها را بویژه در بحث مربوط به درگیر کردن بخش‌های غیر دولتی در توسعه و تعمیق روابط ناکافی دانست. سنایی همچنین تصریح کرد: "باور دارم سیاست شرقی در دنیا تقویت خواهد شد و تحولات دنیا به شکلی است که اهمیت همکاریهای ایران و روسیه افزایش خواهد یافت. این دیپلمات ارشد ایرانی خاطرنشان کرد: مجموع همکاریهای ایران و روسیه در آرایش جدید منطقه‌ای و بین المللی تأثیر گذار است و نظم جدید بین المللی از همکاریهای دو کشور متأثر خواهد بود". به گزارش ایسنا، گفتگوهای تخصصی ایران و روسیه هر ساله از سوی باشگاه مباحثه‌ای والدای و دفتر مطالعات سیاسی و بین الملل وزارت خارجه ایران در تهران و مسکو برگزار می‌گردد. در این گفتگوها کارشناسان و صاحبنظران و برخی مسئولان دولتی دو کشور به بحث و گفتگوی صریح در خصوص مهمترین موضوعات روابط دو جانبه، همکاری‌ها و تحولات منطقه‌ای و جهانی پرداخته و راه‌های تقویت این همکاریها را مورد بحث و بررسی قرار داده و راهکارهایی را برای این مشکلات و تقویت بیشتر روابط ارائه می‌دهند. در نشست امسال سه محور روابط دو جانبه، تحولات منطقه‌ای و رویکردهای بین المللی در دستور کار گفتگوها و میز گردها قرار داشت که با توجه به تحولات مهم منطقه خاورمیانه و اقدامات یکجانبه و مغایر موازین بین المللی آمریکا که صلح و امنیت جهانی را به مخاطره انداخته، این دور از گفتگوها از اهمیت خاصی برخوردار بود.
انتهای پیام  
