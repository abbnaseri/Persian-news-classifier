آمریکا و هیچ کشور دیگری جسارت تجاوز به خاک ایران را ندارد
سردار حاجی زاده با بیان اینکه آمریکا و هیچ کشور دیگری جسارت تجاوز به خاک ایران را ندارد، گفت: آمریکایی‌ها باید متوجه رفتارهای خود باشند.
به گزارش ایسنا به نقل از سپاه نیوز، سردار سرتیپ پاسدار امیرعلی حاجی‌زاده فرمانده نیروی هوافضای سپاه که صبح امروز (چهارشنبه)  به منظور افتتاح پل منطقه سیل‌زده ماژین به ایلام سفر کرده است در جمع خبرنگاران در فرودگاه این شهر با اشاره به ساقط کردن پهپاد متجاوز فوق پیشرفته امریکایی توسط پدافند نیروی هوافضای سپاه، اظهار کرد: در قضیه انهدام پهپاد، طبق معمول آمریکایی‌ها قوانین بین المللی را رعایت نکردند و یگان مستقر در منطقه به وظیفه خود در قبال انهدام این پهپاد عمل کرده است.
وی با بیان اینکه سامانه سوم خرداد کاملاً بومی بوده و توسط نیروی هوافضای سپاه طراحی و ساخته شده است، افزود: هر یگانی دیگر هم در منطقه قرار داشت، همین کار نیروی هوافضای سپاه را انجام می‌داد.

فرمانده نیروی هوافضای سپاه تصریح کرد: آمریکایی‌ها طبق معمول به هشدارهای فرماندهان و مسئولان کشور ما توجهی نکردند و آن را رجزخوانی تلقی می‌کردند.

سردار حاجی زاده با بیان اینکه آمریکایی‌ها توانایی این کار را برای ایران قائل نبودند، افزود: ما به قانون عمل کردیم، باید آمریکایی‌ها متوجه رفتار خود باشند و قرار نیست که کشورها همواره از آنها تبعیت کنند.

وی با تاکید بر اینکه از این به بعد هم به وظایف خود عمل خواهیم کرد، بیان کرد: نه آمریکا و نه هیچ کشور دیگری جسارت تجاوز به خاک ایران را ندارد.

سردار حاجی زاده ادامه داد: مشکل اصلی امروز کشور جنگ اقتصادی است و در این شرایط همه مردم و مسئولان باید باهم بسیج شوند که مشکلات حل شود.

وی طرح مباحثی همچون جنگ نظامی و سایه جنگ را ساخته و پرداخته غرب عنوان و تصریح کرد: برغم طرح این موضوعات اراده‌ای در دشمن وجود ندارد و امروز نیز این قضیه بر همگان ثابت شده است.
انتهای پیام
