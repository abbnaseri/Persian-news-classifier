چهل سال است که با اقتدار مقابل آمریکا ایستاده‌ایم
جانشین فرمانده کل سپاه با اشاره به اینکه ما بر مبنای دستورات امامین انقلاب اسلامی چهل سال است که با اقتدار مقابل آمریکا ایستاده‌ایم، گفت: دعوای بین ما و آمریکا چهل سال است که ادامه دارد و نه تنها یک روز هم تعطیل نشده بلکه روزبه‌روز هم به ابعاد آن اضافه‌ و شدیدتر شده است.
به گزارش ایسنا به نقل از دفاع‌پرس، سردار علی فدوی جانشین فرمانده کل سپاه پنج‌شنبه‌شب در مراسم یادواره شهدای شهیدیه میبد با اشاره به آثار و برکات مراسم‌های بزرگداشت شهدا، اظهار داشت: ملت ما به برکت انقلاب اسلامی هر روز مهمان شهدا هستند و خداوند به برکت شهدا عنایت‌های خاص خودش را در این سالیان طولانی به ما ارزانی داشته است.
وی افزود: این عنایت‌های خداوند متعال از آن زمانی که در سال ۴۲ حضرت امام (ره) آن ندای حق را با بانگ بلند طنین‌انداز کرد و این ندا ادامه پیدا کرد تا در سال ۵۷ به پیروزی رسید و امروز در حالی مهمان شهدا هستیم که چهل‌سالگی را بااقتدار و سرفرازی پشت سر گذاشته‌ایم.
جانشین فرمانده کل سپاه ادامه داد: امسال درحالی چهل‌سالگی انقلاب را پشت سر گذاشتیم که بر اساس عمل به عقاید اسلام ناب محمدی (ص) به تکیه‌گاهی دست پیدا کردیم که می‌توانیم با این تکیه‌گاه باقیمانده راه را به‌صورت مطمئن و سرافراز طی کنیم و این انقلاب را به دست صاحب اصلی‌اش حضرت صاحب‌الزمان (عج) تحویل دهیم.
وی با اشاره به جایگاه و مقام شهید بر تکریم خانواده شهدا تأکید کرد و افزود: خداوند جانشین شهید در خانواده اوست. خداوند، شهید را برای شفاعت کردن اختیاردار کرده است. شهدا به تکلیف خود عمل کردند و خداوند هم بهترین نتیجه را به آن‌ها داد و شهادت را نصیب آن‌ها کرد.
سردار فدوی گفت: اگر کسی بر توحید و روال اسلام قائل باشد نمی‌تواند برخلاف عملکرد امامین انقلاب اسلامی عمل کند. شرترین افراد کسی است که برای دنیای دیگران آخرت خود را بر باد بدهد. در عالم هنوز به ذهن کشوری خطور نمی‌کند که علیه آمریکا اقدام کند و حرف بزند، اما ما چهل سال است که این کار را کرده‌ایم و در همه موارد بلا استثناء موفق بوده‌ایم.
وی اظهار داشت: این اقتدار به برکت انقلاب اسلامی و دلدادگان و پیروان امامین انقلاب اسلامی بوده است و ما بر مبنای دستورات امامین انقلاب عمل کردیم و به تکلیف خودمان عمل کردیم و خداوند این‌همه پیروزی‌ها را عنایت کرده است.
جانشین فرمانده کل سپاه تصریح کرد: هر مسئولی باید به تکالیفی که بر عهده‌اش است عمل کند. طبق اصل سوم قانون اساسی مسئولین باید بر وظایف مشخص‌شده عمل کنند. خدا به داد مسئولان برسد اگر بر تکالیفی که بر عهده آن‌ها است و قبول کرده‌اند عمل نکنند.
وی افزود: دعوای بین ما و آمریکا چهل سال است که ادامه دارد و نه تنها یک روز هم تعطیل نشده بلکه روزبه‌روز هم به ابعاد آن اضافه‌ و شدیدتر شده است. چه کسانی تصور می‌کردند که در ماجراهای مختلف خداوند این‌گونه آمریکایی‌ها و جبهه کفر و باطل را با شکست مواجه کند. موضوع سرنگون کردن پهباد آمریکایی که اخیراً اتفاق افتاد برای اولین بار نیست.
سردار فدوی همچنین عنوان کرد: سپاه پاسداران انقلاب اسلامی به همراه خیل بی‌ادعای بسیجیان جهان اسلام بر قاعده‌هایی که حضرت امام خمینی (ره) بر آن مبنا انقلاب اسلامی را برپا کردند و نظام اسلامی را تشکیل دادند مصمم‌تر از قبل و با عزم جزم به میدان آمده است.
انتهای پیام
