ظریف: دنیا را مجبور خواهیم کرد جز با زبان احترام با ایران سخن نگویند
وزیر امور خارجه کشورمان  با تاکید براین که دنیا را مجبور خواهیم کرد که جز با زبان احترام با ایران و ایرانی سخن نگویند، تصریح کرد: حتی اگر لازم باشد در مذاکره هم آنها را سر جای خودشان می‌نشانیم.
به گزارش ایسنا، محمد جواد ظریف در مراسم گرامیداشت روز ملی صنعت و معدن با اشاره به لزوم اهتمام به حوزه صنعت و معدن در شرایط فعلی کشور گفت: فشارهایی که امروز آمریکا به جمهوری اسلامی ایران وارد کرده است ناشی از قدرت آمریکا و یا ضعف ما نیست. این فشارها به دلیل شکست‌های مستمر ایالت متحده در حوزه‌ منطقه و در حوزه بین‌المللی در برابر جمهوری اسلامی ایران است.
وی افزود: آمریکایی‌ها متوجه این هستند که جمهوری اسلامی ایران با تفاهم نامه برجام از زنجیرهایی که به دستش بسته بودند آزاد شده در منطقه پیش‌روی می‌کند و حضورش افزایش پیدا کرده. این در حالی است که آمریکا هر روز در صحنه بین‌المللی منزوی‌تر می‌شود. امروز آمریکا برای این که علیه جمهوری اسلامی ایران حامی پیدا کند به هر وسیله‌ای مستمسک می‌شود و شکست می‌خورد در سال گذشته آمریکا چهار بار برای محکومیت ایران جلسه شورای امنیت برگزار کرد که هر چهار بار هم شکست خورد.
وزیر امور خارجه کشور تاکید کرد: در حوزه میدانی جمهوری اسلامی ایران در شرایط ضعف نیست. ما شاهد اتفاقات عراق بودیم یا ملاحظه کردیم در سوریه تمام دنیا متحد شدند که حکومت سوریه را با مشکل روبرو کنند و به کمک تروریست‌ها بروند ولی شکست خوردند. آنها قصد داشتند در لبنان شرایط را به هم بریزند. می‌پنداشتند که می‌توانند در یمن بر مردم مسلط شوند. اما در تمامی این مناطق شکست خوردند. در سطح بین‌المللی هم شکست خوردند. در حوزه اقتصادی در فرصت میان مدت از حضور حاکمه دلار در صحنه جهان استفاده کردند و بر جمهوری اسلامی فشار وارد کردند ولی با این کار برای خود نیز مشکلاتی ایجاد کردند. اکنون شاهد هستیم که روسیه و چین تصمیم گرفتند که از معاملات خود دلار را حذف کنند.
وی افزود: سال گذشته ۳۵ درصد معاملات ترکیه و ایران فاقد دلار بود. اکنون امارات متحده عربی و هند نیز تصمیم گرفتند از دلار استفاده نکنند. این یعنی در درازمدت استفاده افراطی از قدرت دلار به معنی کاهش نقش دلار در روابط بین‌المللی است.
ظریف ادامه داد: اینستکس اگرچه پاسخی به خواسته‌های جمهوری اسلامی و تعهدات اروپا نیست ولی ارزشی استراتژیک و راهبردی دارد. این موضوع یعنی نزدیک‌ترین‌ها با آمریکا در حال فاصله گرفتن از او هستند. اکنون آمریکا در بسیاری از حوزه‌ها شکست خورده از این رو به عامل اقتصادی روی آورده است. ما در داخل و با تکیه بر ظرفیت و تولید داخلی می‌توانیم در این حوزه‌ها او را ناکام کنیم. ما شاهد تأکیدات مقام معظم رهبری در خصوص رونق تولید و تکیه بر ظرفیت داخلی بوده‌ایم. دولت حتی در این حوزه افراد را تشویق می‌کنند. با تکیه بر ظرفیت و تولید در داخل می‌توانیم در این حوزه نیز فشارها را برطرف کنیم.
وزیر امور خارجه تصریح کرد: جمهوری اسلامی ایران نشان داده که در برابر احترام با احترام برخورد می‌کند و در مقابل فشار مقاومت می‌کند و با تمرکز بر حوزه‌ای که فشار وارد می‌شود، یعنی شکستن مقاومت و شکستن معیشت مردم، فشارها را برطرف می‌کند. این کافی نیست که بگوییم مردم ما مقاومت می‌کنند بله مردم ۴۰ سال است که مقاومت می‌کنند ولی ما به عنوان دولت و شما عزیزان در حوزه صنعت باید حامی مردم باشید. ما شاهد سالروز حمله شیمیایی سردشت بودیم. مردم در مقابل سلاح شیمیایی مقاومت کردند اما ننشستند مردم در مقابل تحریم‌ها مقاومت کردند ولی ننشستند این مردم به گردن ما حق دارند ما باید برای آنها تلاش کنیم.
ظریف گفت: همانطور که توانستیم در حوزه سیاسی، بین‌المللی و میدانی نشان دهیم در سطح بین‌المللی حرفی برای گفتن داریم و نمی‌گذاریم با ملت ایران با زبانی به جز احترام صحبت کنند، در حوزه اقتصادی هم می‌توانیم به آنهایی که این ملت از این راه نمی‌شناختند، پاسخ خوبی بدهیم. فقط با نشان دادن اقتدار است که می‌توانیم آنها را حتی اگر لازم باشد، در حوزه مذاکره هم در جای خودشان بنشانیم. چرا که ما در برابر فشار کوتاه نمی‌آییم اما با کسی که با ما راه احترام را مورد نظر قرار دهد، در نتیجه حتماً با احترام برخورد می‌کنیم. دنیا را مجبور خواهیم کرد که جز با زبان احترام با ایران سخن نگوید و هیچ گاه یک ایرانی را تهدید نکند.
انتهای پیام
