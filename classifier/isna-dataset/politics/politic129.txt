افزایش ۳۰ درصدی تجارت ایران و هندوستان
سفیر هندوستان در ایران با اشاره به رشد تجارت دو کشور گفت: همچنان بنادر هند و چابهار بنادر مهمی هستند و آنچه را که تعهد کرده‌ایم حتماً انجام می‌دهیم.
به گزارش ایسنا - منطقه سیستان و بلوچستان، گدام دارمندرا در جلسه تشریح پتانسیل‌ها، فرصت‌های سرمایه‌گذاری و حمل و نقل کالاهای ترانزیتی از طریق بندر چابهار اظهار کرد: چابهار بیشتر از یک نشانه برای دولت هند در رابطه با مسائلی که دنبال می‌کند، اهمیت دارد.
وی افزود: باید به صورت شفاف راجع به تعهداتی که در رابطه با چابهار وجود دارد صحبت شود.
سفیر هندوستان در ایران با بیان اینکه ما باید خط اعتباری قرارداد کوتاه‌مدت و قرارداد بلندمدت را در حالت یک پکیج واحد در نظر بگیریم، ادامه داد: من قبول دارم که زمان را از دست داده‌ایم و ۱۸۰ روز از شروع کار گذشته است.
دارمندرا بیان کرد: کشورهایی نظیر تاجیکستان، ازبکستان، قرقیزستان و سایر کشورهای حوزه CIS می‌توانند در این بندر جایگاه داشته باشند و کالاهای مورد نیاز خود را به بهترین شیوه حمل و نقل کنند.
وی با بیان اینکه کشور هندوستان و افغانستان پیگیری‌های مکرری در خصوص مستثنی‌کردن بندر چابهار از تحریم‌ها کرده‌اند اما همچنان مسئله بانک‌ها چالش‌ساز است، تصریح کرد: در طول یک سال گذشته تجارت ایران و هند ۳۰ درصد رشد داشته است و به رقمی حدود ۱۷ میلیارد دلار در سال رسیده است.
دارمندرا، هندوستان را یکی از ارائه‌کنندگان اصلی کالاهای اساسی به ایران برشمرد و افزود: یک کانال بانکی مختص در هند ایجاد کردیم که با اتاق بازرگانی ایران و هند ارتباط دارد تا نوعی مبادله کالا به کالا انجام شود.
وی تأکید کرد: با توجه به رشدی که در تجارت ما وجود دارد همچنان بنادر هند و چابهار بنادر مهمی هستند و آنچه را که تعهد کرده‌ایم حتماً انجام می‌دهیم.
سفیر هندوستان خاطرنشان کرد: اگرچه در رابطه با اقلامی که در کشورهای ثالث ساخته می‌شود همچنان با مشکل مواجه هستیم اما این موضوع باعث توقف انجام تعهداتمان نخواهد شد و تمامی تعهدات ما با اولویت پیگیری می‌شود.
آغاز فعالیت شرکت اپراتور هندی در بندر چابهار
بهروز آقایی مدیرکل بنادر و دریانوردی سیستان و بلوچستان نیز در این نشست اظهار کرد: توافقنامه ایران، هند و افغانستان طی مدت ۱۸۰ روز اجرایی شد و شرکت اپراتور هندی در یک اسکله این بندر اقیانوسی در حال فعالیت است.
به گفته وی، ۳۰ دستگاه استراتژیک به تجهیزات بندر چابهار اضافه شده و محدودیت تخلیه و بارگیری هر نوع کالایی را از بین برده است.
مدیرکل بنادر و دریانوردی سیستان و بلوچستان تصریح کرد: بندر چابهار محدودیتی برای پذیرش سایز کشتی‌ها و تخلیه و بارگیری انواع کالاها ندارد. علاوه بر این بعد از توسعه عمرانی و تجهیزاتی بندر چابهار تخفیف‌ها و تسهیلات ویژه‌ای برای این بندر مصوب شده است.
آقایی اضافه کرد: این تخفیف‌ها به سه گروه از مشتریان شامل خطوط کشتیرانی، صاحبان کالا و سرمایه‌گذارانی که در بندر چابهار سرمایه‌گذاری کنند اختصاص می‌یابد.
وی با بیان اینکه هیچ محدودیتی در خصوص پذیرش سرمایه‌گذاران خارجی در بندر چابهار وجود ندارد، خاطرنشان کرد: طی ۱۸ ماه گذشته ۱۷ قرارداد سرمایه‌گذاری در بندر چابهار منعقد شده که حجم این قراردادها بیش از هزار میلیارد تومان است.
آقایی افزود: چابهار به عنوان دروازه هندوستان و آسیای میانه می‌تواند ایفای نقش کند و هند می‌تواند با کمترین هزینه و در سریع‌ترین زمان به کالاهای مختلف کشورهای اطراف از جمله مواد معدنی افغانستان دسترسی پیدا کند.
انتهای پیام
