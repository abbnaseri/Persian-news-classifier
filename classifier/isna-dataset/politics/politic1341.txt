نامه ایران به دبیرکل سازمان ملل و رئیس شورای امنیت درباره پهپاد آمریکایی
نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان، اعلام کرد که نیروهای مسلح جمهوری اسلامی ایران یک پهپاد جاسوسی آمریکایی را که وارد حریم هوایی کشورمان شده بود، هدف قرار داده و ساقط کرده‌اند.
به گزارش ایسنا، مجید تخت روانچی در این نامه که نسخه‌ای از آن برای رئیس شورای امنیت سازمان ملل نیز ارسال شده، اعلام کرد: این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
در این نامه ضمن اعلام اینکه این اقدام آمریکا نقض حقوق بین‌الملل و منشور ملل متحد، بویژه بند ۴ ماده ۲ آن بوده و مسئولیت بین‌المللی آمریکا را در پی دارد، این عمل به شدیدترین لحن ممکن محکوم شده است.
روانچی با بیان اینکه "کشورمان در پی جنگ نیست"، اعلام کرده که در عین حال ایران حق مسلم خود را برای اتخاذ هرگونه اقدام لازم در مقابل نقض سرزمین خود محفوظ می‌دارد و مصمم است قاطعانه از مرزهای هوایی، آبی و خاکی خویش دفاع کند.
وی همچنین اعلام کرد: این اولین اقدام آمریکا علیه کشورمان نیست و در موارد قبلی اعتراض ایران از طریق سفارت سوئیس در تهران که حافظ منافع آمریکا است، به این کشور اعلام شده است.
نماینده ایران در سازمان ملل در این نامه همچنین از جامعه جهانی خواسته است که آمریکا را وادار کنند به این‌گونه اقدامات تحریک‌آمیز و غیرقانونی خود در منطقه حساس خلیج فارس پایان دهد.
انتهای پیام
