منوچین ادعا کرد: تحریم‌های اخیر آمریکا علیه ایران کارآمد است
وزیر خزانه‌داری آمریکا ادهاعایی در راستای تاثیر تحریم‌های اعمال شده آمریکا علیه ایران مطرح کرد.
به گزارش ایسنا، به نقل از سی.ان.بی.سی، استیون منوچین، وزیر خزانه‌داری آمریکا در کنفرانس اقتصادی منامه درباره تحریم‌های اخیر آمریکا علیه ایران مدعی شد: اگر آن‌ها [ایران] تا این اندازه درباره این تحریم‌ها برآشفته هستند، یعنی این [تحریم‌] ها کارآمد هستند.
وی در ادامه درباره نقش ایران در منطقه با بیان این که مشکل، وجود رفتاری واقعاً بد است، ادعا کرد: آن‌ها [ایران] در منطقه از تروریسم حمایت کرده، باعث بی‌ثباتی در منطقه می‌شوند و شرکا، متحدان و منافع ما را به خطر می‌اندازند. ما این را تحمل نخواهیم کرد.
به گزارش ایسنا، ادعای وزیر خزانه‌داری آمریکا درباره ایران در پی اعمال تحریم‌هایی مطرح می‌شود که دونالد ترامپ روز دوشنبه در جمع خبرنگاران در کاخ سفید مدعی شد آن‌ها را علیه آیت‌الله خامنه‌ای و دفتر ایشان اعمال کرده است.
به ادعای ترامپ، این تحریم‌ها برای قطع دسترسی مقام معظم رهبری به منابع مالی اعمال شده‌اند.
همچنین استیون منوچین روز دوشنبه مدعی شد که محمدجواد ظریف، وزیر امور خارجه ایران قرار است در طی همین هفته، در لیست تحریم‌های واشنگتن قرار بگیرد.
علاوه بر این وی مدعی شد که وزارت خزانه‌داری، سردار حاجی‌زاده، فرمانده نیروهای هوافضای سپاه پاسداران، سردار تنگسیری فرمانده نیروهای دریایی سپاه پاسداران، سردار پاکپور، فرمانده نیروهای زمینی سپاه پاسداران، سردار عباس غلام شاهی، سردار رمضان زیراهی، سردار یدالله بادین، سردار منصور روانکار و سردار علی عظمایی را تحریم کرده است. وی همچنین مدعی شد که پنج فرمانده نیروهای دریایی سپاه پاسداران نیز در لیست تحریم‌های آمریکا قرار گرفته‌اند.
سخنگوی وزارت امور خارجه کشورمان در واکنش به تحریم آمریکا علیه مقام معظم رهبری ایران و وزیر امور خارجه کشورمان در پیامی توییتری نوشت: تحریم بی‌حاصل رهبری ایران و نیز فرمانده دیپلماسی کشور یعنی بسته شدن همیشگی راه دیپلماسی با دولت مستأصل آمریکا. دولت ترامپ در حال نابودی همه سازوکارهای جا افتاده بین المللی برای حفظ صلح و امنیت جهانی است.
انتهای پیام
