آزادی‌خواه: بعضی کارکنان شرکت غله استان همدان 3 ماه حقوق نگرفته‌اند
 نماینده مردم ملایر در مجلس خطاب به وزیر جهاد کشاورزی گفت: ۲۵ نفر از کارکنان شرکت غله استان همدان سه ماه حقوق نگرفته‌اند. شما حاضرید سه ماه حقوق نگیرید؟
به گزارش ایسنا، احد آزادی خواه در جلسه علنی امروز (یکشنبه) مجلس شورای اسلامی در تذکری شفاهی خطاب به وزیر جهاد کشاورزی گفت: شرکت غله استان همدان اخیراً به طور غیر قانونی به بخش خصوصی واگذار شده است. حدود ۲۵ نفر از کارکنان این شرکت که هم اکنون در صحن علنی مجلس حضور دارند، سه ماه حقوق نگرفته‌اند. یک کارمندی که یک میلیون و ۵۰۰ هزار تومان حقوق می‌گیرد چه کار باید بکند؟
نماینده مردم ملایر در مجلس خطاب به وزیر جهاد کشاورزی و رئیس بانک مرکزی گفت: آیا شما حاضرید سه ماه حقوق نگیرید؟ بعضی از این عزیزان گوشواره دختران خود را فروخته‌اند تا معیشت زندگی‌شان را تأمین کنند. از آقای حجتی قاطعانه می‌خواهم که درد کارمندان شرکت غله همدان را دوا کند.
انتهای پیام
