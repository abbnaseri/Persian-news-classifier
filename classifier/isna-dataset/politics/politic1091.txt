شکایات علیه ادارات استان کرمان از درجه ۲ به ۱ تبدیل شده است
رییس کل دادگستری استان کرمان گفت: روزانه حدود یک هزار و ۵۰۰ نفر مراجعه می‌کنند که از دستگاه‌های اجرایی گلایه دارند و کرمان از استان‌های درجه دو در تعداد شکایات علیه ادارات به استان درجه یک تبدیل شده که مسئله منفی است.
به گزارش ایسنا، یدالله موحد امروز دوم تیرماه در جلسه شورای مشترک اداری و قضائی استان کرمان به مناسبت هفته قوه قضائیه اظهار کرد: با توجه به بیانیه گام دوم انقلاب و با مدیریت جدید رئیس قوه قضائیه و برنامه‌های جدید، قرار است تحولات اساسی در ساختار و محتوا در قوه قضائیه صورت بگیرد و از محورهای تحولی، کاهش ورودی و مراجعات به دستگاه قضاء بوده و همچنین مبارزه با مفاسد اقتصادی که بدون اغماض و خط قرمز است.  وی در ادامه افزود: یکسری دعاوی در دستگاه قضائی داریم که اشخاص حقیقی و حقوقیِ خصوصی به طرفیّت دولت مطرح می‌کنند و یکی از کارهایی که با هماهنگی و تعامل دستگاه‌های اجرایی و قضائی دنبال کنیم، کاهش اینگونه دعاوی و پیشگیری از آنهاست.  موحد تصریح کرد: با اختلاف بین مردم و دستگاه‌های دولتی اعتماد مردم نسبت به دستگاه حاکمیتی آسیب می‌بیند و هرچه تعارض بین مردم و دستگاه‌های اجرایی را کم کنیم، قدم موفقیت‌آمیز را برداشته‌ایم.  این مقام قضائی با اشاره به اینکه متأسفانه شاهد رشد اینگونه دعاوی هستیم، بیان کرد: در سال ۹۵ تعداد ۶ هزار پرونده در دادگستری استان کرمان تشکیل شده که یک طرف آن دولت است، در سال ۹۶ تعداد ۶ هزار و ۳۳۸ فقره پرونده تشکیل شده و در سال ۹۷ این عدد به ۱۰ هزار و ۶۶۲ پرونده افزایش پیدا کرده و رشد ۶۸ درصدی را شاهد هستیم.  وی افزود: در سه ماه اول امسال ۲ هزار و ۵۳۵ فقره پرونده در دستگاه قضائی با طرفیت دولت مطرح شده است که با احتساب ۸ هزار و ۳۹۸ پرونده تشکیل شده در سال گذشته در دفتر نمایندگی دیوان عدالت اداری در کرمان، تقریباً سرجمع پرونده‌های مطرح شده ۱۹ هزار مورد است که محل تأمل است و نگران هستیم این عدد در سال جاری افزایش داشته باشد.  موحد با اشاره به اینکه تأمین اجتماعی، اداره کار، آموزش و پرورش و شهرداری اداراتی هستند که بیشترین شکایات علیه آنها مطرح شده، گفت: استان باید در مقابل این موضوع واکنش نشان بدهد و راهکار این است که هیئت‌های مشترک تشکیل و آسیب شناسی شود که چرا این اتفاق افتاده و پیشگیری کنیم.  رئیس کل دادگستری استان کرمان اظهار کرد: روزانه حدود یک هزار و ۵۰۰ نفر مراجعه می‌کنند که از دستگاه‌های اجرایی گلایه دارند و کرمان از استان‌های درجه دو در تعداد شکایات علیه ادارات به استان درجه یک تبدیل شده که مسئله منفی است.  وی در ادامه افزود: مردم مکرراً از عدم اجرای احکام قطعی دادگاه‌ها و دیوان عدالت اداری گلایه دارند و ما تاکید داریم هر زمان حکم قطعی شد، اجرا شود.  موحد اظهار کرد: هر نهاد و سازمانی وظایفی دارد که می‌تواند تصمیم بگیرد و این تصمیم لازم الاعتبار برای دیگر سازمان‌ها است و نمی‌توانند تشکیک کند و باید اجرا کنند و باید همه به تصمیمات نهادهای صلاحیت دار احترام بگذارند.  رئیس کل دادگستری استان کرمان در ادامه اظهار کرد: یکی از مسائلی که در استان کرمان باید در دستور کار قرار بگیرد، تعیین تکلیف اراضیِ در تصرف افراد است که در عناوین مختلف به این وضعیت درآمده و باید در سال جاری سازمان‌ها و نهادها تکلیف مردم را روشن کنند.  وی افزود: هزاران هکتار اراضی دولتی در تصرف مردم قرار گرفته و بلاتکلیف مانده‌اند و باید با تبادل نظر در این مسئله به نتیجه قطعی رسیده و تعیین تکلیف شود.  موحد با تاکید بر اعمال نظارت نهادها بر وظایف خود عنوان کرد: به عنوان مثال نظارت و صدور مجوز بر فعالیت مؤسسات مالی و اعتباری به عهده بانک مرکزی است و سال‌ها این مدیریت و نظارت به درستی اعمال نشد و یک دفعه جامعه با ورشکستگی و مشکلات مؤسسات مواجه و هزاران پروند در دستگاه قضائی تشکیل شد و در مسکن مهر نیز همین مشکل وجود دارد و همچنین سایر حوزه‌ها.  وی تصریح کرد: در حوزه مقابله با فساد و پیشگیری از جرم و دعاوی همه ما مسؤول هستیم و باید همفکری و رایزنی کرده و به راهکارهای مؤثر در این زمینه برسیم.  
 انتهای پیام
