لاریجانی: سلاح هسته‌ای نمی‌سازیم و این فتوا قابل تغییر نیست/آمریکا شناختی از ملت ایران ندارد
رئیس مجلس شورای اسلامی با تأکید بر اینکه «باید همبستگی ملی را حفظ کرد»، گفت: اگر امروز آمریکا در مسئله هسته‌ای، رفتار پریشانی از خود نشان می‌دهد به دلیل عدم شناخت از ایران است.
به گزارش ایسنا، علی لاریجانی در مراسم گرامیداشت شهدای حمله ناوگان آمریکا به هواپیمای مسافربری ۶۵۵ جمهوری اسلامی ایران در سال ۶۷ گفت: این حادثه کوچکی نیست که فاجعه بزرگی است و باید در تاریخ بماند. حادثه‌ای که ابعاد مختلفی دارد.
وی ادامه داد: عجیب است که آمریکایی‌ها بعد از سرنگونی این هواپیما از پاسخ یک سوال روشن درماندند. آن‌ها ابتدا ادعا کردند که فرمانده ناو وینسنس اشتباه کرده و هواپیمای مسافربری ایران را با یک هواپیمای جنگی اشتباه گرفته و فرمان حمله را صادر کرده است. سوال این است که اگر این کار اشتباهی بوده چرا به این فرمانده مدال دادند. قطعاً باید تنبیه می‌شد. این یعنی دروغ می‌گویند. بعد از آنکه این کار آمریکا با سوال افکار عمومی مواجه شد شروع به تناقض گویی کردند، تناقض‌هایی که از گذشته تاکنون وجود داشته و امروز با رئیس جمهور عجیب و غریب فعلی آمریکا بیشتر هم شده است.
رئیس مجلس شورای اسلامی در توضیح هدف آمریکا در حمله به هواپیمای مسافربری ایران گفت: یک نظر آن است که می‌خواستند ملت ایران را بترسانند و به تسلیم وادارند تا رفتارهای مناسب با رأی آن‌ها در صحنه جهانی داشته باشیم. فکر می‌کردند که با عربده کشی و این گونه رفتارها می‌توانند مهر تأییدی بر کارهایشان در عرصه بین‌المللی زنند و به خود اعتبار ببخشند اما دچار اشتباه محاسباتی شدید شدند.
لاریجانی یادآور شد: از لابه‌لای خاطرات افرادی که در رژیم گذشته بودند می‌توان مواردی را به خصوص در حوادث مهم کشف کرد که از جمله آن حادثه ۲۸ مرداد و اتفاقات سال ۵۷ یعنی روزهای منتهی به انقلاب اسلامی است. از نکات برجسته آن است که آن‌ها در ابتدا تلاش می‌کردند که شاه را نگه دارند حتی کارتر را در زمان بی‌وقتی فرستادند تا از شاه حمایت کنند که برایشان هم گران تمام شد. بعد از مدتی آن‌ها افرادی را به ایران اعزام کرده، وقتی متوجه شدند که موضوع قابل حل نیست شاه را از ایران بردند و سناریوی جایگزین آن بختیار بود. استفاده از بختیار همزمان با بازگشت امام (ره) شده بود. در آن مقطع خطای دوم را مرتکب شدند، یعنی از کشورهای اسلامی و همسایه استفاده کردند و نمایندگانی به نوفل لوشاتو فرستادند با این هدف که حضور امام در ایران را تعویق بیندازند.
لاریجانی خاطرنشان کرد: آن‌ها می‌خواستند با تعویق حضور امام در ایران، بختیار با نظامیان حکومت مستقلی ایجاد کرده و سپس با حضور امام در ایران ایشان را به قم بفرستند اما آن پیر روشن ضمیر از لابه‌لای حرف‌های این فرستادگان متوجه نیت‌شان شد و تأکید داشت که باید به ایران بازگردد. فرودگاه را بستند اما امام (ره) پافشاری کرد و اولتیماتوم داد، خدمه هواپیما هم کمک کرد، امام به ایران آمد و سناریوی آن‌ها به هم ریخت. این موضوع نشان دهنده خطای محاسباتی آمریکا است.
وی ادامه داد: ایرانی‌ها با همراهی و همدلی اجازه پیاده کردن نقشه دشمنان را ندادند ولی دشمنان ما به خصوص آمریکایی‌ها این موضوع را نفهمیدند. در مورد ساقط کردن هواپیمای مسافربری و شهادت مظلومانه مسافران آن هم فکر می‌کردند که ایرانی‌ها تسلیم می‌شوند، حال اینکه اراده قوی ایرانی‌ها بود که در مقابل آمریکا ایستادگی کرد. خطاهای آمریکا خیلی زیاد است، در جنگ عراق علیه ایران هم خطای بزرگ‌تری مرتکب شدند، صدام را جلو انداختند و به او روحیه دادند و به صدام گفتند که در جنگ علیه ایران از او حمایت می‌کنند. تصور می‌کردند که می‌توانند انقلاب را خفه کنند. هدف آن‌ها این بود که صدام ایران را از بین ببرد و انقلاب شکست بخورد. اما با همبستگی ملت مقابل آمریکا مواجه شدند. ملت ایران هشت سال ایستادگی کرد و بیش از ۲۰۰ هزار شهید داد اما حرفش را به کرسی نشاند ولی از آن طرف این صدام بود که توسط آمریکا سرکوب شد. البته که آمریکا در لشکرکشی در منطقه هم اشتباه دیگری را مرتکب شد. این‌ها همه نشأت گرفته از این است که آمریکا ملت ایران و منطقه را نمی‌شناسد.
رئیس مجلس توضیح داد: آمریکا فکر می‌کرد که اگر لشکرکشی زمینی به عراق کند مردم عراق تسلیم می‌شوند. درست است که آن‌ها صدام ضعیف شده را ظرف ۲۰ روز از بین بردند اما فکر می‌کردند که می‌تواند همین کار را با مردم عراق هم انجام داده و خودشان وزیر و رئیس جمهور تعیین کنند. این اتفاق رخ نداد که دلیل آن وجود رهبر دینی آیت‌الله سیستانی بود. آمریکایی‌ها در عراق ماندند و به گفته خودشان بیش از ۵۰۰۰ کشته دادند. ترامپ هم می‌گوید که ۷۰۰۰ میلیارد دلار در جنگ خرج کرده است. آن‌ها با این حجم از کشته و خسارات وارده به عراق مجبور شدند که این کشور را ترک کنند. این‌ها همه ناشی از عدم شناخت آمریکا از خاورمیانه و ملت ایران را دارد. اکنون هم تصور می‌کنند با اعزام چهار ناو در منطقه می‌توانند کشوری را تصرف کنند. در طول تاریخ، ملت ایران نشان داد که با اراده مقابل دشمنان می‌ایستد.
لاریجانی با اشاره به سابقه تمدنی ایران گفت: آن‌ها سابقه تمدنی ملت ایران را درک نمی‌کنند. امروز هم در مسئله هسته‌ای تحریم‌های عجیب علیه مردم وضع کردند، با نگاهی به رفتار رئیس جمهور آمریکا ظرف یک سال گذشته بسیاری از مسائل روشن می‌شود. ابتدا ملت ایران را تروریسم خواندند و صحبت از اعمال تحریم‌ها و گزینه نظامی کردند، بعد با کشورهای منطقه تماس گرفتند و آن‌ها هم قول ائتلاف دادند که این اتفاق هم رخ نداد چون آن‌ها همسایگان ما هستند و می‌دانند که اگر وارد ائتلاف شوند باید هزینه دهند. بعد از مدتی موضوع به صفر رساندن فروش نفت ایران را مطرح کرده با این خیال که می‌توانند ایران را از پا درآورند. ورق بعدی این بود که گفتند آماده مذاکره هستند. آقای پمپئو ۱۲ شرط را اعلام کرد اما بعد رئیس جمهور آمریکا صحبت از مذاکره بدون پیش شرط کرد و برای آن افرادی را به ایران فرستادند. دلیل همه این کارها این است که فکر می‌کنند ملت ایران تسلیم می‌شود و فشار را تحمل نمی‌کند و می‌توانند داخل ایران را بهم بریزند. آشفتگی مختصری در سال ۹۶ ایجاد شد که فکر کردند می‌توانند شرایط ایران را بهم بریزند اما موفق نشدند.
وی افزود: آن‌ها دنبال کارهای دیگری هستند تا به نتیجه برسند. حال اینکه تمامی افراد صاحب‌نظر در ایران با نظرات متفاوت به این نتیجه رسیدند که صیانت از امنیت و منافع ملی واجب است و آمریکا دشمن ماست اما این را آقای ترامپ متوجه نمی‌شود چون شناختی از ملت ایران و تمدن ایران ندارد که اگر بفهمد بسیاری از مشکلات حل می‌شود ولی باز هم بعید است چون درک این تمدن ظرفیت عقلانی می‌خواهد.
رئیس قوه مقننه خاطرنشان کرد: اگر امروز هم در مسئله هسته‌ای رفتار پریشانی انجام می‌دهند به خاطر عدم شناخت‌شان از مردم ایران است. تجربه ایرانی‌ها از گذشته نسبت به آمریکایی‌ها وجود دارد، آن‌ها کودتای ۲۸ مرداد را فراموش نکردند که چطور یکسری آدم عربده کش را آوردند تا حکومت ملی را سرنگون کنند. شاید آن زمان مردم ما نبودند اما از پدرانشان آموختند و کتاب خواندند. مردم رفتار آمریکا نسبت به امام را یادشان نرفته و فراموش نکردند که چطور آمریکایی‌ها صدام را برای جنگ علیه ایران تحریک کرده و یا اینکه از ابتدای انقلاب تحریم‌هایی را علیه ایران اعمال کردند. مردم فراموش نکردند که در پیشرفت‌ها در مسئله هسته‌ای یک مرتبه برای ما مسئله‌سازی کردند. در ۲۰ سال پیش منافقان موضوع هسته‌ای ایران را مطرح کردند یعنی همان زمانی که دستیابی رژیم صهیونیستی به سلاح هسته‌ای کشف شد. آن زمان ماجرای هسته‌ای در ایران را بزرگ کردند تا سرپوشی بر دستیابی رژیم صهیونیستی به سلاح هسته‌ای بگذارند که تقریباً ۲۰ سال می‌گذرد و ما همچنان در آن ماجرا هستیم.
لاریجانی تأکید کرد: ایران می‌گوید که سلاح هسته‌ای نمی‌سازد، این فتوای مرجع انقلاب است که مرجع تقلید می‌باشد. البته این موضوعی است که آن‌ها نمی‌فهمند ولی به هر حال ما سلاح هسته‌ای نمی‌سازیم و این فتوا هم قابل تغییر نیست. تأسف است که ترامپ رهبری را تحریم کرد، البته که ایشان چیزی ندارد که بخواهد تحریم شود. مقام معظم رهبری مرجع تقلید میلیون‌ها نفر است که آن‌ها با تحریم ایشان تنها نفرت را در دل میلیون‌ها نفر کاشتند. دلیل همه این کارها آن است که نمی‌خواهند ایران پیشرفت کند. ایران ۸۰ میلیون نفر جمعیت دارد که زمینه‌ای برای پیشرفت وجود دارد. همین کار را درباره چین کردند چون در حال جهش بزرگ است.
وی با تأکید بر اینکه آمریکا کشور مسئله‌سازی در صحنه بین‌المللی است، افزود: باید در چنین شرایطی همبستگی ملی را حفظ کرد و روی پای خود بایستیم و از ظرفیت‌ها استفاده کنیم. البته که دوره سختی را هم می‌گذرانیم.
رئیس مجلس در پایان با ابراز خشنودی از تحولات رخ داده در وزارت راه و شهرسازی گفت که ظاهراً مشکلاتی برای استخدام مهندسین پرواز و خلبان‌ها به وجود آمده که ان‌شاءالله این موضوع را در جلسه سران قوه مطرح کرده و سامان می‌دهیم تا مشکلات مرتفع شود.
در پایان این مراسم فرودگاه بندرعباس به فرودگاه شهدای پرواز ۶۵۵ تغییر نام یافت.
انتهای پیام
