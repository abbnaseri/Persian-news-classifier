پیام تبریک حاجی صادقی به رئیس جدید سازمان بسیج مستضعفین
نماینده ولی فقیه در سپاه در پیامی انتصاب سردار غلامرضا سلیمانی به سمت ریاست سازمان بسیج مستضعفین را تبریک گفت.
به گزارش ایسنا به نقل از سپاه نیوز، در پی انتصاب سردار سرتیپ پاسدار غلامرضا سلیمانی به سمت ریاست سازمان بسیج مستضعفین که با حکم فرماندهی معظم کل قوا صورت گرفت؛ حجت الاسلام و المسلمین دکتر عبدالله حاجی صادقی نماینده ولی فقیه در سپاه پاسداران انقلاب اسلامی پیام تبریکی صادر کرد.
 متن پیام نماینده ولی فقیه در سپاه به این شرح است:  برادر ارجمند سردار سرتیپ پاسدار غلامرضا سلیمانی  انتصاب شایسته جنابعالی به سمت "رئیس سازمان بسیج مستضعفین سپاه پاسداران انقلاب اسلامی" از سوی فرمانده معظم کل قوا (مد ظله العالی) که فصل نوینی  در صحیفه پاسداری از انقلاب اسلامی و نقش آفرینی بسیج در خدمت به نظام و ملت عظیم‌الشأن ایران به شمار می‌رود، را تبریک عرض می نمایم.  بی‌شک این رخداد مبارک که با حسن اعتماد معظم‌له رقم خورد به پشتوانه پیشینه درخشان و تجارب ارزنده آن فرمانده خردمند و فرهیخته در دفاع مقدس و مجاهدت در نهاد انقلابی و مردمی سپاه و نیز اشراف و آگاهی همه جانبه بر سازمان، ماموریت‌ها و انتظارات فراروی بسیج و بهره‌مندی از سرمایه عظیم نخبگی و جوانی بسیجیان، نویدبخش تعمیق فرهنگ مقاومت و تفکر بسیجی و آینده ای موفق و پرفروغ برای این نهاد مقدس در حفاظت از ارزش های انقلابی و روحیه جهادی خواهد بود.  اینجانب ضمن اعلام آمادگی  نمایندگی ولی فقیه در سپاه برای اعتلای همکاری ها، موفقیت و سربلندی روزافزون جنابعالی در این سنگر خطیر و راهبردی تحت عنایات خاصه حضرت بقیه الله الاعظم(عج) و عمل به منویات و فرامین  نایب بر حقش حضرت آیت الله العظمی امام خامنه‌ای (مدظله العالی) را از درگاه خدای سبحان مسئلت می کنم.
عبدالله حاجی صادقی . نماینده ولی فقیه در سپاه پاسداران انقلاب اسلامی  انتهای پیام
