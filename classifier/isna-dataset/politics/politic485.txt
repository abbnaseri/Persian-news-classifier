رایزنی سفیر ایران در روسیه با رئیس‌جمهوری داغستان
مهدی سنایی سفیر ایران در روسیه و «ولادیمیر واسیلیِف» رئیس‌جمهوری داغستان طی دیدار در شهر« ماخاچ قلعه» در جنوب روسیه، گسترش همکاری‌های اقتصادی-اجتماعی و علمی-فرهنگی میان ایران و این جمهوری را مورد بحث و تبادل نظر قرار دادند.
به گزارش ایسنا، مهدی سنایی در این دیدار ضمن تاکید بر اهمیت گسترش روابط میان ایران و داغستان گفت: داغستان به دلیل اشتراکات تاریخی و فرهنگی بسیاری که با ایران دارد، منطقه‌ای مهم به شمار می‌رود و فکر می‌کنم می‌توان روابط میان ماخاچ قلعه و تهران، داغستان با ایران و به ویژه استان‌های شمالی و غربی ایران را بیش از این تحکیم و تقویت کرد.
سنایی همچنین با ابراز امیدواری از اجرایی شدن چشم اندازهای موجود همکاری، عنوان کرد که تمام توان خود را برای به اجرا در آمدن پتانسیل‌های موجود به کار می‌گیرد.
رئیس جمهوری داغستان نیز ضمن تمجید از روند گسترش همکاری‌های این جمهوری با جمهوری اسلامی ایران از پتانسیل فزاینده همکاری در زمینه‌های کشاورزی، صنعتی و حمل و نقل سخن گفت.
سنایی در این دیدار با اشاره به علاقه تجار ایرانی برای تقویت تجارت با داغستان پیشنهاد کرد ضمن برگزاری نخستین نمایشگاه تخصصی کالاهای ایرانی، ایجاد مرکز تجاری ایران در داغستان هم بررسی شود؛ پیشنهاداتی که با استقبال واسیلیف همراه بود.
سفیر ایران همچنین نقش داغستان در تجارت ایران و روسیه را چشمگیر خواند و عنوان کرد که حدود ۳۰ درصد از کالاهای تجاری میان دو کشور از طرق زمینی و دریایی از طریق داغستان انتقال می‌یابد و این میزان می‌توان به طور چشمگیری افزایش یابد.
در این دیدار موضوعاتی همچون طرح مشترک گردشگری دریایی میان دو طرف و ایجاد خط هوایی مستقیم مسافربری و باری میان تهران و ماخاچ قلعه نیز مورد بررسی قرار گرفت.
جمهوری داغِستان در سواحل غربی دریای خزر و در قسمت شرقی ناحیه قفقاز واقع شده است. در حال حاضر حجم مبادلات تجاری میان ایران و داغستان ۴۰۰ هزار تن در سال است.
انتهای پیام
