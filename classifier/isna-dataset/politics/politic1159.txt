تاکید وزیر کشور بر بی‌طرفی استانداران و فرمانداران در انتخابات
سخنگوی فراکسیون نمایندگان ولایی مجلس گفت: وزیر کشور در جلسه امروز فراکسیون تاکید کرد که مدیران، استانداران، فرمانداران و بخشداران وزارت کشور باید در انتخابات بی‌طرف باشند و حق ندارند جناحی و سیاسی ورود پیدا کنند.
به گزارش ایسنا، سید حسین نقوی‌حسینی در توضیح جلسه امروز فراکسیون نمایندگان ولایی، گفت: ‌این جلسه با حضور وزیر کشور برگزار شد که در ابتدای آن اعضای فراکسیون درباره مواردی همچون علت عدم اتخاذ تصمیمات مناسب در خصوص مبارزه با قاچاق، ناهنجاری‌های اجتماعی، وجود بخشنامه‌های متفاوت در زمینه‌ دولت الکترونیک، وضعیت صدور کارت‌های هوشمند ثبت احوال و لزوم دقت در انتخاب مدیران در استان‌ها مباحثی را مطرح کرده و تاکید داشتند که باید مراقبت‌های لازم برای عدم دخالت برخی در انتخابات صورت گیرد و وزارت کشور به عنوان مجری انتخابات نباید اجازه دهد که برخی دستگاه‌های دولتی انتخابات را مهندسی کنند.
وی ادامه داد: تاکید بر توجه به موضوع حجاب و عفاف و توضیح درباره نحوه‌ گزینش و انتصاب افراد هم در این جلسه مطرح شد و اعضای فراکسیون خواستار رسیدگی و مدیریت جدی در حوزه مدیریت بحران به ویژه آتش‌نشانی‌ها شدند همچنین از کندی و توقف در موضوع تقسیمات کشوری انتقاد کردند.
سخنگوی فراکسیون نمایندگان ولایی با اشاره به توضیحات وزیر کشور در این جلسه گفت: طبق توضیحات ارائه شده وزارت کشور با تهیه برنامه توسعه‌ای مشخص طبق آن برنامه حرکت می‌کند، تقسیمات کشوری حدود پنج سال است که متوقف شده ولی از دو سال گذشته آغاز شده که مراتب خاص خود را دارد. سند توسعه سه استان از جمله استان کردستان نیز به طور جدی دنبال می‌شود.
وی افزود: وزیر کشور با اشاره به اقدامات انجام شده در مورد قاچاق کالا شرایط را مطلوب خواند و درباره تنفید اختیارات به استان‌ها توضیح داد که اعتقاد به تنفیذ داریم و این کار را نیز انجام داده‌ایم. در انتخابات وزارت کشور این موضوع نهادینه شده که باید انتخابات در داخل خانواده وزارت کشور باشد.
نقوی حسینی اضافه کرد: وزیر کشور همچنین توضیح داد که به اصلاح ساختار بودجه اعتقاد داشته که دولت هم در همین جهت حرکت می‌کند تلاش ما انتصاب مدیران معتقد و مومن است. در مورد مسائل فرهنگی، حجاب و عفاف کمیته ویژه‌ای تشکیل شده که دبیری آن برعهده وزارت کشور است. در این باره کوتاه نمی‌آییم البته که تنها راه مقابله برخورد انتظامی نیست و باید کار فرهنگی صورت گیرد.
این نماینده مجلس شورای اسلامی افزود: آقای رحمانی فضلی به مشکلات صدور کارت ملی هم اشاره کرد، ولی تاکید داشت که در حال حاضر این مشکلات حل شده است. البته که تاکنون برای حدود ۱۰ میلیون نفر کارت ملی صادر نشده، مدیریت و ساماندهی افغانی‌ها نیز نیازمند حساسیت و دقت ویژه‌ای است.
نقوی حسینی افزود: طبق توضیحات وزیر، مهم‌ترین مشکل شوراها دخالت آنها در امور اجرایی است. شوراها باید در جایگاه خود نقش‌آفرینی کرده و وارد مسائل اجرایی نشوند چون برای خودشان مشکلات زیادی ایجاد می‌کند. ما هم برای اصلاح این شرایط لایحه‌ای را آماده کرده که تقدیم مجلس شورای اسلامی می‌کنیم. دولت الکترونیک نیز برعهده معاونت برنامه‌ریزی و سازمان امور استخدامی است. انتصاب استانداران برعهده دولت بوده که ما برای یکی از استان‌ها شش مورد پیشنهاد در هیات دولت ارائه کردیم تا در نهایت استاندار انتخاب شد. انتصاب فرمانداران و بخشداران هم با حساسیت ویژه‌ای انجام می‌شود البته که با مجمع نمایندگان نیز مشورت می‌کنیم.
وی در پایان گفت: وزیر کشور گفت که مدیران، استانداران، فرمانداران و بخشداران باید در انتخابات بی‌طرف و مجری صادق باشند و حق ندارند در جریانی جناحی و سیاسی ورود پیدا کنند. درباره جمع آوری و دفن زباله هم لایحه‌ای به مجلس شورای اسلامی ارائه کردیم که با تصویب این لایحه مشکل زباله به ویژه در استان‌های شمالی برطرف می‌شود.
انتهای پیام
