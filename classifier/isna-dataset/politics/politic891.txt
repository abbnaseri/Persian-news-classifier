ساز و کار مجلس برای برگزاری دادگاه تجدید نظر در اموال نامشروع
 نمایندگان مجلس ساز و کار برگزاری دادگاه تجدید نظر برای رسیدگی به موضوع اموال نامشروع را تعیین کردند.
به گزارش ایسنا، نمایندگان مجلس در جلسه‌ی علنی امروز (سه‌شنبه) در بررسی طرح مربوط به اعاده اموال نامشروع و الحاق موادی به قانون اجرای اصل ۴۹ قانون اساسی، مواد ۸ و ۷ را تصویب کردند.
طبق ماده ۸ متن زیر به عنوان ماده ۲۳ به قانون الحاق می‌شود:
آرای صادره از دادگاه بدوی ظرف مدت ۲۰ روز از تاریخ ابلاغ توسط محکوم علیه یا دادستان رأسا به تقاضای سایر مراجع موضوع ماده ۱۷ این قانون و به تشخیص دادستان در شعب ویژه ای که توسط رئیس قوه قضائیه تعیین می‌شود، قابل تجدیدنظر است.
همچنین طبق مصوب مجلس در ماده ۹ متن زیر به عنوان ماده ۲۴ به قانون الحاق می‌شود.
ماده ۲۴- چنانچه در حین بررسی توسط دادستان یا رسیدگی توسط دادگاه جرمی کشف شود، موضوع برای رسیدگی به مراجع قضائی صالح اعلام می‌شود. این امر مانع ادامه رسیدگی مراجع موضوع این قانون نخواهد بود. همچنین حکم مراجع موضوع این قانون مانع از رسیدگی مراجع کیفری به اتهامات افراد نیست. صدور قرارهای موقوفی یا منع تعقیب یا رأی برائت از سایر مراجع نیز مانع از رسیدگی مراجع موضوع این قانون نخواهد بود.
انتهای پیام
