دشمن خوب می‌داند آمادگی رزمی ایران قابل آزمایش نیست
مراسم «تبیین و تحقق بیانیه گام دوم انقلاب در نیروی پدافند هوایی ارتش جمهوری اسلامی ایران» با حضور امیر سرتیپ صباحی فرد فرمانده نیروی پدافند هوایی ارتش، حجت الاسلام و المسلمین روشندل رئیس اداره عقیدتی سیاسی نیروی پدافند هوایی ارتش و جمعی از فرماندهان ارشد این نیرو در محل ستاد فرماندهی نیروی پدافند هوایی ارتش برگزار شد.
به گزارش ایسنا به نقل از ارتش، امیر سرتیپ علیرضا صباحی فرد فرمانده نیروی پدافند هوایی ارتش در این همایش گفت: امروز روز افشای حقوق بشر آمریکایی است که باید بر این حقوق بشر آمریکایی مرگ و نفرین فرستاد، ولی آمریکا و ایادی‌اش در منطقه بدانند دیگر قدرت رویارویی با نظام جمهوری اسلامی را ندارند؛ زیرا ما سلاح‌های سرّی منحصر به فرد ملت ایران را در اختیار داریم.
سرتیپ صباحی فرد افزود: سلاح موثر ما در کنار تسلیحات رزمی فرهنگ الهی ایثار و شهادت، ولایتمداری وحدت و یکپارچگی ملت ایران است. اگر دشمن با فشار حداکثری و حضور نظامی در خلیج فارس رجز خوانی می‌کند و می‌خواهد نیات پلید خود را بر اراده آهنین ملت ایران تحمیل کند، از یک طرف بر طبل جنگ می‌کوبد و از سوی دیگر بر وسعت تحریم‌ها می‌افزاید و از سوی دیگر هم پیشنهاد مذاکره می‌دهد که این امر غیر قابل اعتماد بودن دشمن را نشان می‌دهد.
امیر صباحی فرد تصریح کرد: اگر دشمن در 200مایلی تنگه هرمز متوقف شده است به دلیل قدرت بازدارندگی ما است. دشمن خوب می‌داند آمادگی رزمی ایران قابل آزمایش نیست و اولین اشتباه آنان آخرین اشتباه آنان خواهد بود.
انتهای پیام
