ریابکوف: افزایش ذخایر اورانیم غنی‌سازی شده ایران از حدود برجام، جای تعجب نداشت
معاون وزیر امور خارجه روسیه با اظهار تاسف از عبور ذخایر اورانیم غنی‌سازی شده ایران، این اقدام جمهوری اسلامی را ناشی از تحریم‌های یکجانبه آمریکا دانست.
به گزارش ایسنا، سرگئی ریابکوف، معاون وزیر امور خارجه روسیه روز دوشنبه در واکنش به خبر عبور اورانیم غنی‌سازی شده ایران از مرز ۳۰۰ کیلوگرم، گفت: از آن جایی که ایران از مدت‌ها پیش در این‌باره هشدار داده بود، این مسئله جای تعجب ندارد.
وی در ادامه گفت: عبور از مرز محدوده ۳۰۰ کیلوگرمی جای تأسف دارد؛ اما نباید این مسئله را بیش از حد دراماتیک کرد. باید به این اقدام به عنوان پیامد برخی‌ها رویدادهای پیشین نگریست. ایران با تحریم‌های بی‌سابقه و غیرقابل تصوری از سوی آمریکا روبرو شده است. نفت ایران در تحریم است. این‌ها تلاشی برای سرکوب کردن یک کشور مستقل هستند.
معاون وزیر امور خارجه روسیه درپایان اظهار کرد: ما از عضوهای اروپایی و طرفین برنامه جامع اقدام مشترک می‌خواهیم که شرایط را وخیم‌تر نکنند. ما همچنین از همتایان ایرانی‌مان می‌خواهیم که مسئولیت اقدامات‌شان - خصوصاً آن‌هایی که به اجرای تعهدات این کشور مرتبط می‌باشد - را بپذیرند.
به گزارش ایسنا، محمد جواد ظریف، وزیر امور خارجه کشورمان روز دوشنبه تأیید کرد که ذخایر اورانیوم غنی‌شده ایران از مرز ۳۰۰ کیلوگرم گذشته است. او گفت که این اقدام بر اساس برنامه‌ریزی زمان بندی شده و از پیش اعلام شده بوده است.
همچنین سخنگوی آژانس بین‌المللی انرژی اتمی در بیانیه‌ای اعلام کرد: یوکیو آمانو، دبیرکل آژانس بین‌المللی انرژی اتمی به اطلاع شورای حکام رسانده است "آژانس در یکم ژوئیه، عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند. "
انتهای پیام
