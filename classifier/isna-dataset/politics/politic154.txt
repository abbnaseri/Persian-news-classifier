قمی: برای مقابله با شرایط تحریمی به دانشجویان و جوانان میدان دهیم
یک عضو کمیسیون آموزش و تحقیقات با اشاره به جایگاه مهم نخبگان و دانشگاهیان در شرایط  تحریمی تاکید کرد: برای مقابله با شرایط تحریمی به دانشجویان و جوانان میدان دهیم.
محمد قمی در گفت و گو با ایسنا با اشاره به نقش موثر دانشگاه، اساتید و نخبگان در کاهش اثرات سوء تحریم‌های ظالمانه آمریکا اظهارکرد: ما باید توجه کنیم که آمریکا دشمن ما و شیطان بزرگ است، سالهاست که علیه جمهوری اسلامی ایران و علیه مردم ایران توطئه می‌کند، البته اکنون با توجه به این تحریم های ظالمانه شیطنت‌های او افزایش پیدا کرده است.
وی افزود: با توجه به اینکه امروز در شرایط تحریم قرار داریم ملت باید در مقابل این جریانات ورزیده شوند، یکی از مسائل مهم در این حوزه مقاومت مردم است مقاومت راه حل اصلی است که مقام معظم رهبری هم به آن اشاره کردند.
این عضو کمیسیون آموزش و تحقیقات مجلس شورای اسلامی با تاکید بر لزوم اهتمام هر چه بیشتر دانشگاهیان و نخبگان به محورهای رونق تولید، حمایت از تولید داخلی، حمایت گسترده از علم و دانش و حمایت از شرکت های دانش بنیان، بیان کرد: در شرکت های دانش بنیان نیروی های جوان نخبه دارای انگیزه و دارای علم لازم و همچنین اساتید بزرگواری فعالیت می‌کنند، با توجه به حمایت های دولت در این زمینه شرکت های دانش بنیان می‌توانند با در رابطه با تامین اقلام تحریمی گام مثبتی بردارند و با مقاومت و تلاش خود اثرات تحریم‌ها را خنثی کنند.
قمی ادامه داد: این تحریم ها می‌تواند برای ما یک فرصت باشد، در این مدت شرکت‌های دانش بنیان، نخبگان، دانشگاهیان و صنعت گران کارهای اساسی انجام دادند و توانستند مقدار زیادی از اثرات تحریم‌ها را خنثی کنند، با توجه به حمایت‌های معاونت فناوری ریاست جمهوری و وزارت علوم از شرکت های دانش بنیان و امکاناتی که در دسترس آنها قرار دارد این شرکت‌ها می‌توانند دانش خود را به صحنه بیاورند و مقدار زیادی از اقلام تحریمی را خود تولید کنند این جوانان و دانشگاهیان می‌توانند با استفاده از تجارب پیران همچون زمان انقلاب و جنگ موفق و پیروز شوند.
قمی در پایان اظهار کرد: جوانان و دانشجویان در دوران سازندگی در حوزه انرژی هسته ای و سلول های بنیادین کارهای بسیار ارزشمندی انجام داده‌اند جوانان و دانشجویان دارای نبوغ و شایستگی هستند انگیزه دارند و همه آنها با آمریکا در ستیز هستند، جوانان و دانشجویان در این حوزه دارای نقش اساسی هستند، ما باید بیشتر به جوانان میدان دهیم تا در این برهه از زمان درمقابله با تحریم‌های آمریکا پیروز شویم.
انتهای پیام
