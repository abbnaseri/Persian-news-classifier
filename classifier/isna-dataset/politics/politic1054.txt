ایران برای پیگیری نقض حریم هوایی خود توسط آمریکا حق شکایت به سازمان ملل دارد
رئیس کمیته حقوق بین‌الملل کمیسیون حقوقی و قضایی مجلس گفت: سرنگونی پهپاد آمریکا توسط ایران کاملا قانونی، منطبق بر قوانین بین المللی و مبتنی بر اصل دفاع مشروع در حقوق بین الملل و منشور سازمان ملل متحد است.
جلیل رحیمی جهان‌آبادی در گفت‌وگو با ایسنا، درباره سرنگونی پهپاد آمریکایی توسط سپاه پاسداران انقلاب اسلامی به نقض حاکمیت سرزمینی ایران از سوی آمریکا اشاره کرد و گفت: پهپاد آمریکایی به محدوده حریم هوایی سرزمین تحت حاکمیت ما تجاوز کرده بود و ایران هم با توجه به توان نظامی خود این پهپاد را سرنگون و بر حریم هوایی ماورای دریای سرزمینی خود اعمال حاکمیت کرد.
وی اظهار کرد: ایران قطعاً برای پیگیری نقض حریم هوایی خود به شورای امنیت سازمان ملل متحد و مراجع بین المللی حق شکایت دارد، طرح شکایت ایران علیه آمریکا در شورای امنیت سازمان ملل متحد حتی اگر به نتیجه دلخواه عمومی هم ختم نشود این حربه تبلیغاتی را از آمریکا خواهد گرفت و نشان می‌دهد که آمریکا به دنبال جنگ و تنش و به دنبال تداوم بحران در منطقه خلیج فارس و خاورمیانه است.
رئیس کمیته حقوق بین الملل کمیسیون حقوقی و قضایی مجلس تصریح کرد: آمریکایی‌ها از سویی قصد دارند با انجام چنین رفتارهایی ما را در موضع چالش نظامی قرار دهند و از یک سو بر طبل مذاکره می‌کوبند تا به یک نتیجه مشخص سیاسی در فضای بین المللی برسند، آمریکا پس از ترک برجام به عنوان ناقض قوانین بین المللی در موضع ضعف قرار گرفت. اکنون قصد دارد با این رفتارها در فضای بین المللی ما را به جنگ طلبی متهم کند و بگوید ایرانی‌ها به دنبال درگیری نظامی هستند ولی ما خواهان مذاکره هستیم اما واقعیت به گونه‌ای دیگر است.
رحیمی جهان‌آبادی تاکید کرد: این آمریکا بود که میز مذاکره را ترک کرد، یک معاهده بین المللی معتبر به نام برجام را نقض کرده و به تعهدات خود عمل نکرد و پس از آن با اعمال تحریم‌های گسترده اقتصادی علیه ملت ایران ما را تحت فشار اقتصادی قرار داد، این در حالی است که ما به تمام مفاد برجام پایبند بودیم و هستیم، آمریکایی‌ها با این رفتارها درصدد گمراهی افکار عمومی بوده و قصد دارند اجماع از دست رفته را برای خود احیا کنند.
انتهای پیام
