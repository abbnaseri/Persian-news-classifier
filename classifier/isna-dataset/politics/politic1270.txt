واکنش نانسی پلوسی به عقب‌نشینی ترامپ از اقدام تنش‌زا علیه ایران
رئیس مجلس نمایندگان آمریگا به تصمیم دیروز ترامپ مبنی بر انجام گرفتن حملاتی علیه ایران و سپس عقب‌نشینی از این تصمیم واکنش نشان داد و تاکید کرد که آغاز هیچ خصومتی نباید بدون تایید کنگره انجام شود.
به گزارش ایسنا، نانسی پلوسی، رئیس مجلس نمایندگان آمریکا در بیانیه‌ای که لینک آن در صفحه توییترش قرار گرفته است در واکنش به اعلان حمله نظامی به ایران توسط رئیس جمهور آمریکا و سپس لغو این حمله از سوی وی، گفت: ما در وضعیتی به شدت خطرناک و حساس با ایران قرار داریم. ما باید پاسخی بدهیم که تنش‌ها را کاهش داده و منافع آمریکایی را پیش ببرد؛ باید به وضوح مشخص کنیم که این منافع چه هستند.
پلوسی همچنین گفت: رهبران کنگره در دیدارمان با رئیس جمهور در کاخ سفید بر ضرورت همکاری با متحدان‌مان و عدم قدرت‌بخشی به طرف افراد تندرو در ایران تاکید کردند.
وی افزود: رهبران دموکرات تاکید کردند که نباید بدون تأیید کنگره خصومتی آغاز شود.
پلوسی در آخر گفت: ما هیچ تصور غلطی درباره «رفتار خطرناک حکومت ایران» نداریم. این یک وضعیت خطرناک و پرتنش است که نیازمند رویکردی مستحکم، هوشمندانه و راهبردی است.
به گزارش ایسنا، ادعای نانسی پلوسی درباره رفتار خطرناک ایران و اذعانش بر وجود وضعیتی «خطرناک و حساس» با ایران در حالی مطرح می‌شود که آمریکا در چند وقت اخیر اقدامات تنش‌زایی علیه ایران در منطقه انجام داده است که از جمله آن‌ها می‌توان به بزرگ‌نمایی اعزام ادوات جنگی به خاورمیانه، اتهام‌زنی‌های پی در پی به ایران درباره تلاش برای دستیابی به تسلیحات هسته‌ای و تحریم نهادها و اشخاص با تکیه بر این اتهامات اشاره کرد.
تعرض یک فروند پهپاد متجاوز آمریکایی به فضای سرزمینی ایران و سرنگونی آن توسط پدافند هوافضای سپاه پاسداران ایران نیز موج جدیدی از تنش‌ها را میان واشنگتن و تهران ایجاد کرده که واکنش‌های متعددی را در پی داشته است.
رئیس جمهور آمریکا این اقدام را «اشتباهی بزرگ» از سوی ایران خواند و مطابق گزارش نیویورک تایمز با تشکیل جلسه‌ای در کاخ سفید با حضور مقامات ارشد امنیت ملی و رهبران کنگره آمریکا انجام شدن حملاتی به ایران را تأیید کرد اما سپس پیش از آنکه حمله‌ای رخ دهد از این تصمیم عقب‌نشینی کرده و دستور توقف آن را داد.
انتهای پیام
