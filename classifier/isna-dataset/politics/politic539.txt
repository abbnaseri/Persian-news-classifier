نظراتی درمورد وضعیت اینستکس/شفافیت و روشنگری یا پرده‌دری و آبروبری؟
رصد تخلفات مدارس غیرانتفاعی توسط سازمان تعزیرات/ اولین جلسه دادگاه رسیدگی به پرونده گریس بند نادین فرتاک پارسیان/ سازوکار اروپا؛ ماشین زیبای بدون بنزین/ نامه رئیس مجمع نمایندگان استان خوزستان به رهبری درباره مشکلات سیل‌زدگان و... از جمله گزیده اخبار سیاسی ایسنا در روز یکشنبه، نهم تیر ماه ۱۳۹۸ است.
به گزارش ایسنا، علی ربیعی سخنگوی دولت در یادداشتی با بیان اینکه امروز عده‌ای که از رسانه با مقاصد سیاسی سوءاستفاده می‌کنند، تصریح کرد: مرزهای شفافیت و روشنگری با پرده‌دری و آبروبری جابه‌جا شده و رقابت سیاسی یا مقاصد اقتصادی، گاه هر نوع رفتار غیراخلاقی را مجاز کرده است. این آفت نه فقط متوجه دولت یا رقبای دولت که تهدیدکننده کلیه ارکان و ارگان‌های اجتماعی است و باید برای آن چاره‌جویی کرد.
در همین موضوع حجت‌الاسلام والمسلمین احمد مازنی، رئیس سابق کمیسیون فرهنگی مجلس فقدان وجود سازمان صنفی روزنامه‌نگاران و رسانه‌ها را عامل دخالت برخی نهادهای اطلاعاتی امنیتی دانست و گفت: با تشکیل سازمان نظام صنفی روزنامه‌نگاری به جای دادگاه ویژه مطبوعات یا هیئت نظارت بر مطبوعات خودِ مطبوعاتی‌ها و رسانه‌ای‌ها خواهند بود که حقوق و حدودشان را تعیین و بر انجام درست آنها نظارت خواهند کرد.

رئیس مجمع نمایندگان استان خوزستان از تدوین نامه‌ای برای ارسال به مقام معظم رهبری در خصوص مشکلات حل نشده و وعده‌های عملی نشده مردم سیل زده استان خوزستان خبر داد و با اشاره به آخرین وضعیت استان سیل زده خوزستان بیان کرد: فعلاً اقدامات انجام شده در حد ارزیابی خسارات است و خسارتی در حوزه کشاورزی و مسکن و راه و شهر سازی پرداخت نشده است. امیدواریم دولتمردان در عرصه عمل نظرات خود را که همواره در رسانه‌ها در زمینه پرداخت خسارات و کمک به سیل زدگان مطرح می‌کنند، عملی سازند.

با توجه به نهایی شدن سازو کار اینستکس و اظهارات مقامات سه کشور اروپایی عضو برجام (انگلیس، فرانسه و آلمان) مبنی بر این که اولین تراکنش‌های این سازو کار در حال پردازش است، به نظر می‌رسد که اروپایی‌ها به صورت غیرواقع بینانه انتظار دارند که ایران با توجه به این موضوع در تصمیم خود در اجرای کاهش تعهدات برجامی‌اش تجدید نظر کند؛ این در حالی است که از نظر نماینده ایران در سازمان ملل این سازو کار در وضعیت فعلی مانند ماشین زیبایی است که بنزین ندارد.
در همین رابطه جلیل رحیمی جهان آبادی رئیس کمیته حقوق بین الملل کمیسیون حقوقی و قضائی مجلس گفت که ایران منتظر گام عملی اروپایی‌ها برای اجرای اینستکس است. وی با اشاره به پردازش اولین تراکنش‌های اینستکس افزود: دستگاه دیپلماسی ما مثل تمام دستگاه‌های دیپلماسی در همه جای جهان باید حتی برای یک درصد احتمال موفقیت هم تلاش کند و معنای دیپلماسی هم همین است. ما باید خواسته‌هایمان را از مسیر گفتگو و مذاکره دنبال کنیم.
همچنین جلال میرزایی، رئیس کمیته سیاسی فراکسیون امید مجلس با تاکید بر اینکه بدون فروش نفت ایران اینستکس معنایی نخواهد داشت گفت: بنظر می‌رسد توافقی برای خرید نفت ایران در نشست کمیسیون مشترک برجام صورت گرفته تا از طریق کانال اینستکس زمینه‌های لازم برای فروش نفت ایران و تأمین کالاهای اساسی فراهم شود.

اولین جلسه دادگاه رسیدگی به پرونده گریس بند نادین فرتاک پارسیان و اتهامات ۱۰ نفر از متهمان اقتصادی در شعبه چهارم دادگاه ویژه رسیدگی به جرایم اخلالگران و مفسدان اقتصادی به ریاست قاضی صلواتی برگزار شد که در این جلسه کیفرخواست متهمان قرائت شد. پس از پایان این جلسه نیز قاضی صلواتی، گفت: جلسه بعدی دادگاه ساعت ۱۳ فردا (دوشنبه) برگزار می‌شود.
سخنگوی سازمان تعزیرات حکومتی از رصد تخلفات مدارس غیرانتفاعی توسط این سازمان خبر داد و گفت: طبق توافق با آموزش و پرورش قرار است تخلف ۲۰ مدرسه تهران که محرز شده به شعب تعزیرات استان تهران نیز ارجاع شود.

سخنگوی هیأت منصفه دادگاه مطبوعات با اشاره به اینکه جلسه رسیدگی به پرونده‌های مطبوعاتی سایت طرفداری و روزنامه ایران و خبرگزاری ایسنا در شعبه ۶ دادگاه کیفری یک تهران به ریاست قاضی شقاقی برگزار شد، گفت: مدیر مسئول روزنامه ایران و مدیرعامل خبرگزاری دانشجویان ایران (ایسنا) به اتهام نشر اکاذیب به قصد تشویش اذهان عمومی با اکثریت آرا مجرم شناخته نشدند.

فیض الله عرب سرخیصبح امروز در صفحه‌توییتر خود اعلام کرد برای اجرای حکمش عازم اوین شده است. به گفته یکی از اعضای خانواده این فعال سیاسی این محکومیت یک ساله به فعالیت‌های عرب سرخی در جریان انتخابات ۸۸ ارتباطی نداشته و به جلسات تفسیر قرآنی باز می‌گردد که اخیراً در منزل وی، برگزار می‌شد.
ساعتی بعد از انتشار این خبر، ساجده عرب سرخی دختر فیض الله عرب سرخی در گفت‌وگو با ایسنا اظهار کرد: پدرم برای اجرای حکم صبح امروز به زندان اوین مراجعه کرد؛ به داخل زندان رفت، ولی با هماهنگی به عمل آمده از سوی مسئولان ذی ربط، آنها توافق کردند فعلاً حکم اجرا نشود.

انتهای پیام
