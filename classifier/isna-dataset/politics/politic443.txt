ادعای بولتون علیه ایران در پی عبور ذخایر اورانیوم غنی‌شده از مرز ۳۰۰ کیلوگرم
جان بولتون مدعی شد که عبور ذخایر اورانیوم غنی‌شده ایران از مرز ۳۰۰ کیلوگرم می‌تواند تلاشی برای دستیابی به تسلیحات هسته‌ای باشد.
به گزارش ایسنا، جان بولتون، مشاور امنیت ملی آمریکا در پیامی توییتری گفت: دلیلی وجود ندارد که ایران غنی‌سازی خود را افزایش دهد مگر آن که [این اقدام] بخشی از تلاش آن در جهت کاهش مدت زمان گریز برای تولید تسلیحات هسته‌ای باشد.
در پی اقدام ایران برای کاهش سطح تعهدات برجامی خود روز گذشته سخنگوی آژانس بین‌المللی انرژی اتمی در بیانیه‌ای اعلام کرد: یوکیا آمانو، مدیرکل آژانس بین‌المللی انرژی اتمی به اطلاع شورای حکام رسانده است "آژانس در یکم ژوئیه، عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند".
وزیر امور خارجه کشورمان نیز روز گذشته در توئیتر خود با تأکید بر این که ایران توافق هسته‌ای برجام را نقض نکرده است، در تبیین علت این امر، به پاراگراف ۳۶ برجام اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر، نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته نهایتاً دست به اقدام زدیم.
وزیر امور خارجه کشورمان تصریح کرد: به محض آن که کشورهای اروپایی به تعهدات خود عمل کنند، ایران متقابلاً اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهدات، ایران حق دارد اجرای تعهدات خود را به شکل کلی یا جزئی متوقف کند.

بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهدات اش وفق برجام قلمداد کرده و یا به شورای امنیت سازمان ملل متحد ابلاغ کند که معتقد است موضوع مصداق "عدم پایبندی اساسی" بشمار می‌آید.
انتهای پیام
