ارتش ایران یک ارتش مکتبی و ولایی است
رئیس اداره عقیدتی سیاسی نیروی دریایی ارتش با اشاره به حضور جوانان انقلابی در عرصه های مختلف مدیریتی کشور که باعث نشاط و پویایی می شود، گفت: تعهد، تخصص و ایمان از شاخصه های یک جوان انقلابی است.
به گزارش ایسنا به نقل از روابط عمومی ارتش، حجت الاسلام و المسلمین مظفری نژاد در آیین تکریم و معارفه روسای عقیدتی سیاسی مرکز آموزش تخصص های دریایی باقرالعلوم و منطقه چهارم دریایی امام رضا(ع) نداجا، با تاکید  بر معنویت محور بودن ارتش افزود: امروز ارتش جمهوری اسلامی ایران یک ارتش مکتبی و ولایی است که اکثریت نیروی انسانی اعم از فرماندهان و کارکنان آن را جوانان متعهد، متخصص و مومن تشکیل داده است.
رئیس اداره عقیدتی سیاسی نیروی دریایی ارتش خاطر نشان کرد: جوانان بایستی با استفاده از قوای جسمی، روحی  و همچنین با بهره از سلاح ایمان و تعهد مانند شهداء و رزمندگان دفاع مقدس؛ غیور و شکست ناپذیر باشند.
وی بر استفاده و  حضور جوانان در تمام عرصه های مختلف مدیریتی کشور تاکید کرد و گفت: تعهد، تخصص و ایمان از شاخصه های اصلی یک جوان انقلابی است.
حجت الاسلام والمسلمین مظفری نژاد تصریح کرد: همبستگی، وحدت و تلاش در بین کارکنان موجب کسب افتخارات متعدد در امور قرآنی و فرهنگی در مناطق و پایگاه‌های نیروی دریایی می‌شود.
بر اساس این گزارش، حجت الاسلام والمسلمین مظفری نژاد صبح امروز با حضور در منطقه چهارم دریایی امام رضا(ع) مستقر در شهرستان انزلی، ضمن تقدیر از حجت الاسلام کشاورز رییس سابق عقیدتی سیاسی ناوگان شمال و منطقه چهارم دریایی امام رضا(ع)، حجت الاسلام صمدی را بعنوان رییس جدید این منطقه معرفی و سپس با حضور در مرکز آموزش تخصص‌های دریایی باقرالعلوم(ع) در شهرستان گیلان، حجت الاسلام حسن زاده را بعنوان رییس جدید عقیدتی سیاسی این مرکز معرفی و از زحمت های حجت الاسلام صمدی تقدیر کرد.
انتهای پیام
