واکنش اتحادیه اروپا به گام دوم ایران در راستای کاهش تعهدات برجامی‌اش
اتحادیه اروپا در واکنش به گام دوم ایران در راستای کاهش تعهدات برجامی خود، اعلام کرد که با دیگر طرفین برجام در ارتباط است و ممکن است کمیسیون مشترکی بر سر این قضیه، برگزار کند.
به گزارش ایسنا به نقل از رویترز،؛ مایا کوچیانچیک، سخنگوی موگرینی روز یکشنبه در بیانیه‌ای اعلام کرد: ما به شدت نگران اعلامیه ایران مبنی‌بر غنی‌سازی اورانیوم بالاتر از سطح ۳.۶۷ درصد هستیم.
وی در ادامه گفت: ما قویاً از ایران می‌خواهیم که تمامی اقدامات متناقض با تعهداتش را متوقف کند و از آن‌ها بازگردد. ما برای اتخاذ اقدامات آتی‌مان در چهارچوب برجام، از جمله برگزاری کمیسیون مشترک، با دیگر طرفین برجام در ارتباط هستیم.
جمهوری اسلامی ایران صبح روز یک‌شنبه اعلام کرد که می‌تواند در هر سطحی اورانیوم را غنی‌سازی کند و در دومین گام خود برای کاهش اجرای تعهدات برجامی‌اش، تا ساعات آینده غنی‌سازی خود را از حد تعیین‌شده در این توافق، یعنی ۳.۶۷ درصد بالاتر خواهد برد.
امانوئل مکرون، رئیس جمهور فرانسه با محکوم کردن تصمیم ایران برای افزایش سطح غنی‌سازی خود، مدعی شد که این اقدام خلاف برجام است.
همچنین آژانس بین‌المللی انرژی اتمی در واکنش به این خبر، اعلام کرد که از تصمیم ایران مطلع است و به محض راستی‌آزمایی غنی‌سازی اورانیوم در ایران، آن را گزارش خواهد داد.
محمدجواد ظریف وزیر امور خارجه کشورمان پس از آن‌که جمهوری اسلامی ایران اعلام کرد از حد تعیین‌شده در برجام برای غنی‌سازی خود فراتر خواهد رفت، در حساب کاربری خود در توئیتر نوشت: امروز ایران گام دوم خود در راستای اقدامات اصلاحی طبق پاراگراف ۳۶ برجام را برمی‌دارد. ما این حق را داریم که به استفاده از این اقدامات قانونی ذیل برجام ادامه دهیم و از منافع خود در برابر تروریسم اقتصادی آمریکا محافظت کنیم.
وی خاطرنشان کرد که تمامی این گام‌ها تنها در صورت پایبند شدن گروه E3 (به برجام) قابل بازگشت خواهد بود.
جمهوری اسلامی ایران تاکید دارد که طبق مفاد تعیین شده در برجام، به‌ویژه بندهای ۲۶ و ۳۶، ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام، اگر موضوع اختلافی با طی مراحل این بند فیصله نیافت، شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
