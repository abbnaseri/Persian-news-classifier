گزیده اخبار هفتگی حقوقی /بازداشت یک "بازیگر" 
بازداشت محسن افشانی، برگزاری همایش هفته قوه قضاییه و ... گزیده اخبار حقوقی هفته گذشته بود. 
به گزارش ایسنا، گزیده اخبار حقوقی به شرح زیر است:

محسن افشانی راهی اوین شد
در هفته گذشته محسن افشانی و همسرش در ویدیویی منتشره در فضای مجازی از اسلحه و چاقو استفاده کرده بودند و برهمین اساس کارآگاهان پلیس فتا برای رسیدگی به این موضوع وارد عمل شدند و در نهایت او دستگیر و راهی زندان اوین شد.


سخنان رییس دستگاه قضایی در هفته قوه قضاییه
به گزارش ایسنا آیت الله سید ابراهیم رئیسی رییس دستگاه قضا در هفته قوه قضاییه در دیدار با خانواده شهدای قوه قضاییه که ظهر امروز در مجتمع شهید بهشتی برگزار شد، اظهار کرد: شهدای ما بلندآوازه هستند و نام آنها را خداوند بلندآوازه کرد و رفعت داد.
رییسی در دیدار با مقام معظم رهبری گفت: تحول در دستگاه قضائی که خواست رهبری، همه مردم و کارکنان دستگاه قضائی است، ضرورت دارد.
رییس قوه قضاییه گفت: لازمه اقتدار دستگاه قضایی، بداخلاقی نیست.
وی افزود: الگوی اسلامی ایرانی پیشرفت قالبی متناسب با سیرت قضای اسلامی است.
رییسی افزود: مبارزه با مواد مخدر یک مساله مهم جهانی است.
رییس قوه قضاییه گفت: رعایت حقوق انسانی مبنای هر تصمیم و اقدام در جمهوری اسلامی ایران است.
رئیسی افزود: حساب‌های در اختیار رئیس قوه قضاییه تقلیل یافته است.
رئیس قوه قضاییه در بخشنامه‌ای، مکاتبه کاغذی بین مراجع قضایی و سازمان ثبت را ممنوع کرد.


پرونده نجفی هنوز تعیین وقت نشده است 
به گزارش ایسنا، غلامحسین اسماعیلی سخنگوی قوه قضاییه گفت: وقت رسیدگی به پرونده نجفی هنوز تعیین نشده است.
سخنگوی قوه قضائیه افزود: آگاهی مردم نسبت به حقوق و تکالیف خود بهترین تضمین برای برپایی عدالت است.
وی ادامه داد: اکنون از ناحیه قوه قضائیه هیچ ابلاغیه، آئین نامه و دستورالعملی در مورد اهدای عضو توسط محکومان به قصاص، اعدام و سایر محکومیت‌های کیفری تصویب و ابلاغ نشده است.
اسماعیلی با بیان اینکه «قانون بهترین نظم دهنده جامعه است» گفت: نیروی انتظامی تا آنجا که در اجرای وظایف قانونی خود گام بردارد، حتما مورد حمایت قوه قضائیه خواهد بود


توضیح دادستان تهران در خصوص بازداشت مدیرمالی نفتی
به گزارش ایسنا علی القاصی مهر دادستان تهران در خصوص بازداشت مدیر مالی یکی از شرکت‌های تابع وزارت نفت گفت: فعلاً پرونده در دادسرای جرایم پولی و بانکی در حال رسیدگی است و تحقیقات در حال انجام است و اقدامات خوب احتیاطی صورت گرفته و حساب‌ها وجوهی که مدنظر بوده مسدود شده و مرتکبین نیز دستگیر شدند.
وی افزود: دادسراهای رسیدگی کننده به پرونده‌های اقتصادی تجمیع می‌شوند.


توضیح دادستان کل کشور درباره زن نفوذی در وزارت نفت و دستگیری یک مقام نفتی
به گزارش ایسنا حجت الاسلام والمسلمین منتظری دادستان کل کشور گفت: هر کسی نمی‌تواند بگوید هر جور دلم می‌خواهد می‌پوشم.
منتظری  افزود: برای کاهش مشکلات دستگاه قضایی باید امکانات لازم در اختیار این قوه قرار گیرد.
دادستان کل کشور گفت: گره بسیاری از مشکلات تولیدکنندگان و کارآفرینان با اقدامات رؤسای کل دادگستری و دادستان‌ها باز شده است.
وی  افزود: اگر از خط و مشی رهبری تخطی کنیم نزد خدا مسئولیم.
 دادستان کل کشور درباره زن نفوذی در وزارت نفت و دستگیری یک مقام نفتی توصیحاتی ارایه داد و گفت: یک جرمی واقعی شده است و دستگاه‌های اطلاعاتی و امنیتی و قضائی به آن ورود پیدا کردند و باید تحقیقات تکمیل شود و وقتی به مرحله‌ای رسید که قابل نشر بود، قطعاً منتشر خواهد شد.


آزادی ۱۸۰۰ زندانی مهریه پس از راستی‌آزمایی
به گزارش ایسنا، حجت الاسلام صادقی معاون فرهنگی قوه قضائیه گفت: ۱۸۰۰ نفر از زندانیان مهریه پس از راستی‌آزمایی و بررسی دقیق وضعیت مالی شأن، آزاد شدند.


قتل علیرضا شیرمحمدعلی در کمتر از ۲ دقیقه
اصغر جهانگیر رئیس سازمان زندان‌ها و اقدامات تأمینی و تربیتی کشور گفت: حمله و مجروح کردن شیرمحمدعلی زندانی فشافویه در ۹۰ ثانیه رخ داد و مأموران زندان بلافاصله بدن مجروح او را به درمانگاه منتقل کردند.


پارسال گفتم انتخاب «رئیس» از داخل قوه قضائیه بهتر است
براساس این گزارش حجت الاسلام والمسلمین محسنی اژه ای معاون اول قوه قضاییه گفت: شهریور سال گذشته گفتم اگر رئیس قوه قضائیه از داخل باشد کارها بهتر انجام می‌شود.
معاون اول قوه قضائیه گفت: همان‌هایی که ادعا می‌کردند به نفع مردم علیه بعضی کشورهای غربی می‌خواهند مبارزه کنند، ببینید کارشان به کجا رسید که به دامن اسرائیل و آمریکا پناه بردند و با آن‌ها همکاری می‌کنند.
وی افزود: قوه قضاییه به همکاری دولت، مجلس و مردم نیاز دارد.


کاهش یک درصدی ازدواج و طلاق در سال ۹۷
 خداییان  رئیس سازمان ثبت اسناد و املاک کشور ضمن ارائه آمار ازدواج و طلاق در سال ۹۷ گفت: ۵۵۸ هزار نکاح و ۱۷۹ هزار طلاق در سال ۹۷ داشتیم که نسبت به سال ۹۶ کاهش یک درصدی داشته است.


فساد ابزار دشمن در نظام ماست
حجت الاسلام غضنفرآبادی رئیس دادگاه‌های انقلاب اسلامی تهران، گفت: در هیچ یک از ارکان نظام نباید فساد تحمل شود و باید بدانیم فساد ابزار دشمن در نظام ماست.


واکنش کدخدایی به تجاوز پهپاد جاسوسی آمریکا به خاک ایران
کدخدایی سخنگوی شورای نگهبان از تایید موافقت‌نامه ایران و اتحادیه اقتصادی اوراسیا خبر داد و گفت: قانون انتخابات همان قانون قبلی است.
وی افزود: شورای نگهبان در حوزه نظارت به چیزی جز اجرای قانون نمی‌اندیشد.


آغاز ثبت‌نام آزمون قضاوت سال ۱۳۹۸ 
فرایند ثبت‌نام آزمون جذب عمومی (داوطلبان دانشگاهی و حوزوی) تصدی منصب قضا سال ۱۳۹۸ از طریق سایت سازمان سنجش آموزش کشور به نشانی www.sanjesh.org از  ۱۳۹۸/۰۴/۰۴ آغاز و در روز دوشنبه مورخ ۱۳۹۸/۰۴/۱۰ پایان می‌پذیرد.


ارائه گزارش عملکرد قوه قضاییه از سوی وزیر دادگستری
به گزارش ایسنا، سید علیرضا آوائی وزیر دادگستری در هفته گذشته در همایش بزرگداشت هفته قوه قضائیه که با حضور آیت الله رئیسی رئیس قوه قضائیه، مسئولان عالی قضائی، رؤسای کل دادگستری‌ها، دادستان‌های مراکز استان‌ها و جمعی از قضات و کارکنان دستگاه قضائی برگزار شد، گزارشی از عملکرد یکساله قوه قضائیه را ارائه کرد.



قیمت خودرو کاهش پیدا کرده است
ناصر سراج رئیس سازمان بازرسی کل کشور گفت: در رابطه با خودرو بررسی‌هایی کردیم و قیمت تمام شده را مشخص کردیم و در این رابطه اقداماتی انجام دادیم.
وی افزود: سازمان بازرسی در نگاه مثبت مردم به دستگاه قضائی بسیار تأثیرگذار است.


راه‌اندازی سامانه ثبت اموال مسئولان ظرف دو ماه آینده
به گزارش ایسنا، حجت الاسلام شهریاری رئیس مرکز آمار و فناوری اطلاعات قوه قضائیه گفت: طراحی سایت سامانه ثبت اموال مسئولان رو به اتمام است و ان‌شاءالله ظرف دو ماه آینده تکمیل و راه اندازی خواهد شد.
انتهای پیام 
