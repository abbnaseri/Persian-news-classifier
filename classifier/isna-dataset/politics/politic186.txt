باهنر: زمینه رای آوری اصولگرایان در انتخابات مجلس فراهم است

دبیرکل جامعه اسلامی مهندسین گفت: زمینه و فضای رأی اصولگرایان در جامعه فراهم است و باید با ائتلاف در جریان اصولگرایی رأی مردم را در انتخابات مجلس به دست آوریم.
به گزارش ایسنا، محمدرضا باهنر در نشست فصلی جامعه اسلامی مهندسین با دبیران استانی اظهار کرد: سیاست راهبردی ما مثل انتخابات گذشته، وحدت حداکثری است و باید بتوانیم حداکثر نیروهای اصولگرا را دور هم جمع کنیم.  وی ادامه داد: ما متأسفانه در غیبت احزاب چارچوب‌مدار قدرتمند در هر انتخاباتی اکثر انرژی‌مان صرف ایجاد وحدت در درون خودمان می‌‌شود. اما ناچاریم روی وحدت کار کنیم چون اگر به وحدت نرسیم هم رأی‌مان پراکنده می‌شود و هم اجماع نداشتن روی رأی مردم اثر می‌گذارد.  دبیرکل جامعه اسلامی مهندسین تاکید کرد: با این حال وحدت صددرصدی عملاً غیرممکن است ضمن اینکه وحدت ما نیز وحدت فلسفی نیست و قرار نیست هر نحله اصولگرایی از ایدئولوژی خود دست بردارد بلکه می‌توانیم در عین داشتن سلایق مختلف در جریان اصولگرایی با هم وحدت داشته باشیم.  باهنر با بیان اینکه در جریان اصولگرایی طیف بسیار تند تا بسیار کند وجود دارد، گفت: تلاش ما این است که بتوانیم همه این طیف‌ها را زیر یک چتر بیاوریم؛ به عبارتی دیگر ما نیاز داریم که حداکثر وحدت را داشته باشیم. زمینه و فضای رأی اصولگرایان در جامعه فراهم است و ما باید بتوانیم با ائتلاف خود در جریان اصولگرایی رأی مردم را در انتخابات مجلس شورای اسلامی در اسفندماه سال جاری به دست آوریم.  وی افزود: حدود ۱۸۰ حوزه تک‌نماینده و ۴۵ حوزه دو نماینده‌ای از ۲۹۰ نماینده مجلس داریم و هرچه تعداد نمایندگان یک حوزه انتخابیه کمتر باشد ضریب نفوذ جریان‌های سیاسی در انتخاب افراد کمتر می‌شود. اما در حوزه‌هایی که تعداد نماینده‌های آنها بیشتر است این جریانات سیاسی‌اند که اغلب تعیین کننده هستند.  دبیرکل جامعه اسلامی مهندسین در پایان تأکید کرد: تصمیم‌گیرنده نهایی در انتخابات در استان‌‌ها از نظر جامعه اسلامی مهندسین خود استان‌ها هستند.   انتهای پیام
