بازتاب آغاز گام دوم کاهش تعهدات برجامی ایران در رسانه‌های عربی
در ادامه تصمیم جمهوری اسلامی ایران برای کاهش اجرای تعهدات برجامی خود مقامات کشورمان امروز اعلام کردند که سطح غنی سازی را افزایش می‌دهند. این خبر بازتاب گسترده‌ای در رسانه‌های عربی به دنبال داشت.
به گزارش ایسنا، بهروز کمالوندی، سخنگوی سازمان انرژی اتمی کشورمان صبح امروز (یکشنبه) در نشست مطبوعاتی از آغاز گام دوم کاهش تعهدات برجامی ایران و افزایش سطح غنی سازی کشورمان خبر داد.
روزنامه القدس العربی در این باره تیتر کرد: "ایران تعهدات برجامی خود را کاهش و سطح غنی سازی اورانیوم را افزایش داد. " بی بی سی عربی نیز در گزارشی خبری مدعی شد که ایران در رابطه با سطح غنی سازی اورانیوم چارچوب برجام را نقض کرده است. خبرگزاری رسمی سوریه (سانا) هم نوشت: ایران پایبندی خود به برجام را کاهش داد.
 الخلیج آنلاین نیز در این رابطه نوشت: علیرغم تحریم‌ها، ایران پایبندی خود به برجام را کاهش داد.
 شبکه النور لبنان نوشت که ایران تعهدات برجامی خود را کاهش داد و قبل از اتخاذ گام سوم مهلت جدیدی به اروپایی‌ها داد.
 شبکه سعودی العربیه هم در این باره نوشت که ایران اعلام کرد تا ساعاتی دیگر سطح غنی سازی اورانیوم را به بیش از ۳.۶ درصد می‌رساند.
شبکه الجزیره نیز در این رابطه نوشت: ایران اعلام کرد که تعهداتش به توافق هسته‌ای را کاهش و سطح غنی سازی اورانیوم را افزایش می‌دهد. شبکه روسیه الیوم نیز نوشت: تهران اعلام کرد که طی چند ساعت سطح غنی سازی اورانیوم را به بیش از ۳.۶ درصد می‌رساند.
انتهای پیام
