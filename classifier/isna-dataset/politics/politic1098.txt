شهید چمران نمونه یک عنصر آتش به اختیار بود
عضو مجمع تشخیص مصلحت نظام با بیان اینکه فاصله بین ادعا و عمل را می‌شود در مقایسه بین مدعیان انقلابی‌گری با یک انقلابی حقیقی مانند شهید چمران دید، گفت: اگر بخواهیم یک عنصر آتش به اختیار را معرفی کنیم، شاید کسی بهتر از چمران نباشد.
به گزارش ایسنا، محمدحسین صفارهرندی در آئین گرامیداشت سالروز شهادت مصطفی چمران و روز بسیج اساتید که امروز (دوم تیرماه) در دانشگاه شهید چمران اهواز برگزار شد، اظهار کرد: بیانیه گام دوم، ظرفیت‌های بسیاری در درون خود دارد. اگر بخواهیم بدانیم روح اصلی بیانیه مقام معظم رهبری و ترسیم گام دوم انقلاب چیست، من می‌گویم که انقلابی‌گری مضمون اصلی حاکم بر این بیانیه است. بیانیه گام دوم دفاعیه‌ای از انقلاب، از دوره‌های پیشین تا دوران پیش رو است.
وی افزود: اگر ثابت کنیم که انقلاب در عمر ۴۰ ساله خود کارنامه درخشان و قابل قبولی دارد، به طور طبیعی کشور باید دوران پیش رو را نیز با همین آئین چهل ساله طی کند و مباحثی مانند بایگانی کردن انقلاب و عبور از آن غیرمنطقی به نظر می‌رسد.
عضو مجمع تشخیص مصلحت نظام گفت: ما از انقلاب برداشت‌های متفاوتی داریم. هر کس برابر با فهم و چارچوب‌های ذهنی خود درکی از انقلاب دارد اما در کشور ما وقتی درباره انقلاب گفته می‌شود، چیزی که در ذهن تداعی می‌شود انقلاب اسلامی است. انقلابی با نگرش توحیدی و با نگاه حاکمیت شرع. انقلابی که مضمون ضد ظلم و عدالت‌خواه دارد. انقلابی که در درون پرهیز از محافظه‌کاری و در بیرون علیه نظام‌های جهنمی و سلطه، سر طغیان و سرکشی دارد.
شهید چمران نمونه کامل یک شخصیت انقلابی
صفارهرندی خاطرنشان‌کرد: اگر بخواهیم نگرش انقلابی را در دوره خود معرفی کنیم، می‌توانیم زندگی شهید چمران را به عنوان اسوه معرفی کنیم و فرق او را با سایر انقلابیونی که ویژگی‌های شهید چمران را ندارند، ببینیم. اوایل انقلاب شهید چمران جلساتی را در محیط‌های دانشگاهی برگزار می‌کرد و برخی افرادی که خود را انقلابی معرفی می‌کردند، برای چمران از تعابیری استفاده می‌کردند که گویی او بویی از انقلاب نبرده است.
وی گفت: آن‌ها شهید چمران را متهم می‌کردند که در دوران حضور در لبنان در کنار جنبش امل و سید موسی صدر بوده است. بودن چمران در کنار کسی مانند موسی صدر برای او یک اتهام بود و در واقع این افراد قرار گرفتن چمران در کنار حرکت محرومین را به عنوان یک عنصر منفی در حیات او تلقی می‌کردند. اصلی‌ترین افرادی که چنین حرف‌هایی می‌زدند، گروه‌های مارکسیستی و جریانات چپی دیگر بودند که از نظر آن‌ها شاید امام (ره) هم انقلابی محسوب نمی‌شد.
عضو مجمع تشخیص مصلحت نظام ادامه داد: از نظر این افراد اساساً یک عنصر مذهبی نمی‌توانست انقلابی باشد. البته در حال حاضر دیگر از این گروه‌ها چیزی باقی نمانده است. این افراد در گذشته خود را ضد امپریالیسم معرفی می‌کردند اما حالا کارنامه آن‌ها را عکس‌های یادگاری که در کنار سران امپریالیسم دارند، نشان می‌دهد.
صفارهرندی افزود: وقتی کارنامه زندگی چمران را مطالعه می‌کنیم، می‌بینیم که در همه مقاطع، زندگی او یک رنگ داشته است و آن هم رنگ خدایی و مردمی بوده است. زندگی او در لبنان، در اطراف آبادان و حضور او در میادین دشت آزادگان با یکدیگر فرقی ندارند. اما می‌بینیم که معارضین آن روز او، چند رنگ متفاوت گرفته‌اند. این قدر وابستگی این افراد به بیگانگان قوی است که برای تحقق آن خلقی که سنگش را به سینه می‌زدند، به رگبار می‌بندند.
وی خاطرنشان‌کرد: در کارنامه منافقین نام ۱۷ هزار مظلوم ترور ثبت شده است. آن هم ترور توسط کسانی که ادعا می‌کنند مدافع خلق هستند. فاصله بین ادعا و عمل را می‌شود در مقایسه بین مدعیان انقلابی‌گری با انقلابی حقیقی مانند چمران دید. برای شهید چمران فرقی نمی‌کرد که چه مأموریتی را بپذیرد. اگر بخواهیم یک عنصر آتش به اختیار را معرفی کنیم، شاید کسی بهتر از چمران نباشد.
حقانیت مسیر انقلاب در این چهل سال ثابت شده است
عضو مجمع تشخیص مصلحت نظام گفت: فرد انقلابی مانند چمران کسی است که فاصله بین دنیا و آخرت را کم کرده است، کسی که خدا را در هم احوال خود حاضر و ناظر می‌بیند. در مواجهه با سختی‌ها کارهای فوق‌العاده‌ای از او سر می‌زند. شهید چمران در عین انقلابی‌گری به شدت به اخلاق و دین پایبند است و شرع برایش موضوعیت دارد.
صفارهرندی افزود: بیانیه گام دوم می‌گوید حقانیت مسیر انقلاب در این چهل سال ثابت شده است. بخشی از آن در سیره این شخصیت‌های انقلابی هستند. ما انقلاب را قابل دفاع می‌دانیم. انقلاب یک مسیر غلط یا یک انحراف نبود. برخی که سر سفره انقلاب بزرگ شده‌اند، امروزه می‌گویند انقلاب برای تغییر رژیم خود بود، اما برای اداره کشور باید انقلاب را کنار گذاشت؛ چرا که سنت‌های انقلابی با مدیریت سیستمی که می‌خواهیم کشور را در آن اداره کنیم، منافات دارد و باید از آن‌ها منصرف شویم. برخی پیشنهاد می‌دهند که باید برخی اصول انقلابی از حیث محتوا تغییر کنند.
وی خاطرنشان‌کرد: البته ملت این نگاه را پس زد اما امروزه میراث‌داران همان فرهنگ سازش در برابر قدرت بزرگ آمده‌اند و همان حرف‌های قدیمی را تئوریزه می‌کنند و می‌گویند این فهم نوینی از انقلاب است.
در سنت امروزی آمریکا تسلیم مقدمه جنگ است
عضو مجمع تشخیص مصلحت نظام با اشاره به خلع سلاح صدام توسط آمریکا، گفت: پس از مدتی در گزارشی که آمریکا ارائه شد، گفته شد که عراق دیگر پاک است. در ادبیات قدرت‌ها پاک شدن افراد از اتهام داشتن سلاح‌هایی که به ضرر مردم هستند در واقع آغاز جنگ است. در سنت امروزی آمریکا تسلیم مقدمه جنگ است. چرا که آمریکایی‌ها مدت‌ها است که جامعه خود را می‌شناسند و می‌دانند این جامعه دیگر آمادگی جنگی که در آن کشته بدهد را ندارد. در سخنرانی‌های نامزدهای انتخاباتی ریاست جمهوری آمریکا، آنچه که برای آن‌ها بیشترین برد را داشت، این بود که قول می‌دادند سربازان آمریکا را از عراق خارج کنند.
صفارهرندی با اشاره به هدف قرار گرفتن پهپاد آمریکایی توسط ایران، گفت: این هواپیما در لبه تکنولوژی قرار داشت. البته ما هنوز باید خیلی چیزها را بیاموزیم و هنوز تا اقتدار کامل فاصله داریم. برخی ساده‌اندیشان می‌گفتند امروزه جهان از این مسائل عبور کرده است و حالا دیگر دوره جنگ و موشک نیست و دوره گفت و گو است، ولی ما فریب نخوردیم.
وی ادامه داد: هدف قرار گرفتن این پهپاد آنچنان برای آمریکایی‌ها جدی بود که باید واکنش عملیاتی نشان می‌دادند. این که ترامپ می‌گوید می‌خواستیم سه نقطه را هدف قرار دهیم، دروغ است. این تصمیم بخاطر اتفاقی که چند ماه پیش رخ داده بود، گرفته شده بود اما در حادثه اخیر نیز از همان استفاده کردند. دلیل لغو این تصمیم نیز این بود که مشاوران ترامپ به او گفتند که درصورت حمله و آسیب زدن به ایران، آسیب متقابلی که می‌بیند موجب کشته شدن هزاران نفر از آمریکایی‌ها می‌شود که این مساله چیزی نبود که آمریکا بتواند تحمل کند.
عضو مجمع تشخیص مصلحت نظام تاکید کرد: وقتی به استقبال خطر می‌رویم و حتی تن برائت بی‌ارزش می‌شود، می‌توانی کارهای بزرگی انجام دهی. ما از انقلابی حرف می‌زنیم که پرورشگاه کسانی شد که سال‌ها بعد از چمران متولد شده‌اند و همین افراد امروز حماسه‌آفرین هستند. امروزه میانگین سن دانشمندان ما که در علوم روز نوآوری‌ها و خلاقیت‌های مختلفی نشان می‌دهند، کمتر از ۳۰ سال است. این افراد آنقدر قوی عمل کرده‌اند که مردم می‌خواهند بقیه مسائل را نیز به آن‌ها بسپارند.
صفارهرندی افزود: انقلاب و مقاومت جواب می‌دهد. بیانیه گام دوم به ما می‌گوید امروزه ما به جایی رسیده‌ایم که برای بسیاری از ملت‌ها به یک اسوه تبدیل شده‌ایم. اگر چنین است آیا دلیلی دارد که ما این راه را در میانه رها کنیم؟
انتهای پیام
