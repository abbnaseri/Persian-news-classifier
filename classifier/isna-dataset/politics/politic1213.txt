کفه ترازو به طور واضح به سمت ایران سنگین شده است
یک روزنامه لبنانی در یادداشتی با اشاره به ساقط کردن پهپاد آمریکایی توسط ایران نوشت که ترامپ ابتکار عمل را از دست داد و کفه ترازو به طور واضح به سوی ایران متمایل شده است.
به گزارش ایسنا، روزنامه البناء لبنان در یادداشتی به قلم محمد صادق الحسینی تحت عنوان" آمریکا در سواحل ایران سقوط کرد و ترامپ نه می‌میرد و نه زنده است" نوشت: واشنگتن هنوز در شوک است و نمی‌داند که برای صنعت غول پیکر هوافضای آنها در ساعت ۴:۱۴ دقیقه بامداد در سواحل هرمزگان ایران چه اتفاقی افتاد.
در این یادداشت آمده است: واشنگتن در کما ماند تا اینکه سپاه پاسداران ایران لاشه پهپاد آمریکایی را به همراه اطلاعات زیاد به نمایش گذاشت و بار دیگر ثابت کرد که قدرت مقاومت بیشتر از قدرت شیطان بزرگ است.  در بخش دیگری از این یادداشت به تحلیل‌های مختلف کارشناسان جهان و همچنین سناریوهای احتمالی آمریکا و ایران اشاره شده است و نویسنده می‌گوید که ارزیابی آنها از این مساله به شرح ذیل است:
۱- آمریکا نمی‌تواند برای خشنودی و رضایت نتانیاهو، بن سلمان و بن زائد وارد جنگ با ایران شود و به نیابت از آنها بجنگد.
۲- نمی‌توان علیه ایران حملات محدود انجام داد زیرا پاسخ ایران محدود نخواهد بود و تمام خاورمیانه را دربرخواهد گرفت.
۳- آمریکا هیچ منفعتی در گسترش بحران و تغییر آن به یک درگیری نظامی ندارد زیرا نتایج آن معلوم نیست.
۴- آمریکا در برابر مقاومت تهران مجبور خواهد شد که ایران را یک کشور بزرگ منطقه‌ای بداند اما تحریم‌های آمریکا علیه تهران تداوم خواهد داشت تا واشنگتن بخشی از خسارت‌های خود در منطقه را جبران کند.
در پایان این یادداشت آمده است که ترامپ ابتکار عمل را از دست داده است و کفه ترازو به طور واضح به سمت ایران متمایل شده است؛ ایرانی که قطعاً خواهان جنگ نیست اما همزمان نمی‌خواهد که ترامپ از این وضعیت خارج شود. آری ایرانی‌ها می‌خواهند که ترامپ در دام برزخ این دنیا بماند؛ نه بمیرد و نه زندگی کند.
انتهای پیام
