هفته آینده سفرای کشورهای اروپایی به مشهد سفر می‌کنند
نماینده کمیساریای عالی پناهندگان سازمان ملل متحد در ایران گفت: هفته آینده که سفرای کشورهای اروپایی به مشهد سفر می‌کنند فرصت بسیار خوبی است که از تعامل و همکاری‌ها در جهت مطلوب استفاده شود.
به گزارش ایسنا، ایوو فریسن که برای فراهم کردن مقدمات سفر آتی سفرای کشورهای اروپایی به مشهد به این شهرستان سفر کرده است، اظهار کرد: در حال حاضر مشارکت ما با هم بیشتر از هر زمان دیگر لازم بوده و باید تقویت شود چون تعداد بسیار زیادی از پناهندگان در مشهد زندگی می‌کنند.
فریسن عنوان کرد: هفته آینده که سفرای کشورهای اروپایی به مشهد سفر می‌کنند فرصت بسیار خوبی است که از تعامل و همکاری‌ها در جهت مطلوب استفاده شود.
در ادامه حسن جعفری، معاون سیاسی، اجتماعی و امنیتی استاندار خراسان رضوی با اشاره به اینکه شهر مشهد دارای قداست ویژه و به عنوان پایتخت معنوی ایران مطرح بوده، تصریح کرد: ایران طی ۴۰ سال گذشته پناهگاه خوبی برای پناهندگان بوده است.
وی با بیان اینکه تمامی خدمات استان برای اتباع خارجی و ایرانی یکسان است، عنوان کرد: از زمان حضور آمریکایی‌ها شاهد چند برابر شدن تولید مواد مخدر در افغانستان هستیم و از طرف دیگر به دلیل عدم وجود زیرساخت‌های عمرانی و اجتماعی و امنیت در این کشور، تردد اتباع غیر مجاز این کشور به ایران افزایش پیدا کرده‌اند.
جعفری بیان کرد: علیرغم مشکلات در همه حوزه‌ها خدمات خوبی به اتباع افغانی داده شده که از جمله آن می‌توان به ۴۵۰ هزار نفر دانش‌آموز افغانی اشاره کرد که به صورت رایگان خدمات آموزشی دریافت می‌کنند.
معاون سیاسی، اجتماعی و امنیتی استاندار خراسان رضوی اضافه کرد: ما نیز از همدلی با سازمان‌های بین المللی حمایت می‌کنیم و امیدواریم این تعامل باعث ارائه خدمات مطلوب‌تری به جامعه پناهندگان شود.
وی خاطرنشان کرد: علیرغم همه هزینه‌های سنگینی که در ایران برای پناهندگان می‌شود، کمک‌های بین المللی به کشور بسیار ناچیز است، برای همین انتظار داریم این کمک‌ها متناسب با نوع خدمات تعریف شوند.
جعفری گفت: بسیاری از خدمات رایگان کشور به پناهجویان مورد غفلت بوده و اطلاع‌رسانی نمی‌شود، بنابراین انتظار داریم این خدمات درست و به اندازه خودش به جامعه بین المللی منعکس شود.
معاون سیاسی، اجتماعی و امنیتی استاندار خراسان رضوی تصریح کرد: در سه ماهه اول سال جاری ۷۰ هزار تبعه افغانستانی غیرمجاز که از سایر استان‌ها توسط پلیس دستگیر و به خراسان رضوی اعزام شده بودند، نهایتاً از مرز دوغارون از کشور طرد گردیدند.
 انتهای پیام
