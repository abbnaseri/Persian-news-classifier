شاه ویسی: تروریسم اقتصادی آمریکا کاهش ارزش پول ملی را هدف گرفته است
یک تحلیل‌گر مسائل اقتصادی گفت: آمریکا از طریق تروریسم اقتصادی می‌خواهد القا کند اگر ایران مسیر خود را ادامه دهد تبدیل به کشوری عقب مانده خواهد شد.
به گزارش ایسنا، ساسان شاه ویسی ظهر امروز در "همایش آمریکا و جنایت‌های قرن" با اشاره به اینکه سلاح پول و تروریسم اقتصادی به مهمترین ابزار آمریکا تبدیل شده است اظهار کرد: آمریکا ابایی ندارد که با ثروت کشورهای جهان بازی کند. آمریکا با استفاده از تروریسم اقتصادی در صدد از بین بردن منافع کشورهای مستقل مثل ایران است و در این مسیر از ابزار اقتصاد بهره می‌برد.
وی ادامه داد: در جنگ اقتصادی و تروریسم اقتصادی، آمریکا ارزش پول ملی را هدف قرار داده است راهبردهای آنها فرسایش در نظام اقتصادی و ایجاد رعب در جامعه است. تروریسم اقتصادی در واقع بازار را تحریک می‌کند به طور مثال ما دیدیم در حالی که در انبارها گوشت به اندازه کافی وجود داشت اما در بازار صف گوشت ایجاد شده بود.
شاه ویسی خاطر نشان کرد: آمریکا به وسیله تروریسم اقتصادی به دنبال این است که القا کند اگر ایران مسیر خود را ادامه دهد، کشوری گرسنه و عقب مانده خواهد شد. آنها می‌گویند اگر ایران می‌خواهد شرایط بهتری داشته باشند باید از درون تهی شود. و در واقع با این برنامه‌ها دنبال این هستند که ما به تدریج به سمت مذاکره حرکت کنیم.
این تحلیل گر مسائل اقتصادی در پایان تاکید کرد: هر مقداری بتوانیم قابلیت‌های ساخت قدرت ملی خود را افزایش دهیم به همان میزان می‌توانیم با تروریسم اقتصادی آمریکا مقابله کنیم.
انتهای پیام
