درگیری رزمندگان قرارگاه حمزه با یک تیم تروریستی ضد انقلاب/ هلاکت یک تروریست
روابط عمومی قرارگاه حمزه سیدالشهداء (ع) از درگیری میان رزمندگان این قرارگاه با یک تیم تروریستی ضد انقلاب در منطقه عمومی چالدران در آذربایجان‌غربی خبر داد.
به گزارش ایسنا به نقل از سپاه‌نیوز، روابط عمومی قرارگاه حمزه سیدالشهداء (ع) نیروی زمینی سپاه در اطلاعیه‌ای اعلام کرد: شامگاه گذشته (یکشنبه) یک تیم تروریستی ضد انقلاب وابسته به استکبار جهانی، که قصد نفوذ به داخل مرزهای کشورمان را داشت، در منطقه عمومی چالدران در استان آذربایجان‌غربی در تور اطلاعاتی رزمندگان قرارگاه حمزه سیدالشهداء (ع) نیروی زمینی سپاه قرار گرفت.
بنا بر این گزارش؛ در درگیری میان این تیم تروریستی با رزمندگان شجاع و دلاور قرارگاه حمزه سیدالشهداء (ع) یک نفر از تروریست‌ها به هلاکت رسید، دو نفر زخمی و یک نفر دیگر نیز توسط رزمندگان قرارگاه دستگیر شد.
در این درگیری مقادیر قابل‌توجهی سلاح، تجهیزات، مهمات و سیستم‌های ارتباطی از تروریست‌ها کشف و ضبط گردید.
همچنین در این درگیری دو نفر از رزمندگان قرارگاه با جراحات سطحی مواجه شدند.
انتهای پیام
