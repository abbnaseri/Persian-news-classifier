جمالی: عدم ترخیص کشتی ایرانی توسط عربستان باج‌خواهی و گروگان‌گیری است
نایب رئیس کمیسیون امنیت ملی و سیاست خارجی مجلس شورای اسلامی عدم آزاد سازی کشتی ایرانی توسط عربستان را باج خواهی و گروگان‌گیری دانست و گفت که عربستان منطقه را به سمت تنش و التهاب بیشتر نبرد.
محمد جواد جمالی در گفت‌وگو با ایسنا، درباره توقیف کشتی ایرانی در بندر جده عربستان سعودی و اجازه ندادن به ترخیص این کشتی از سوی عربستان، در واکنش به این اقدام عربستان گفت: دولت عربستان دچار برآورد اشتباهی از تحولات منطقه بخصوص درباره‌ ایران شده است. البته که ترامپ هم اعلام کرد که آنها صرفاً به عنوان گاو شیرده آمریکایی‌ها عمل می‌کنند و دائماً از نظر موضع‌گیری سیاسی و اقدامات همچون کودکی دنباله رو آمریکا هستند. در این شرایط بن سلمان برای اتهام زنی به جمهوری اسلامی استفاده می‌کنند.
وی افزود: این اقدامات در شرایطی انجام می‌شود که همواره جمهوری اسلامی اعلام کرده که ما به عنوان کشوری مقتدر با داشتن مؤلفه‌های متعدد قدرت دست دوستی به همسایگان از جمله عربستان دراز می‌کنیم لذا انجام اقدامات اخیر از سوی سعودی‌ها همچون کارشکنی و آزار و اذیت برای حجاج به عنوان مهمانان خانه خدا قابل قبول نیست.
نایب رئیس کمیسیون امنیت ملی و سیاست خارجی مجلس ادامه داد: اکنون هم عدم آزاد سازی کشتی ایران در عربستان یک نوع باج خواهی و گروگان‌گیری است. فکر می‌کنم سعودی‌ها با این کار می‌خواهند در جاهایی همچون یمن که به آنها آسیب وارد شده جبران کنند اما این بازی ابلهانه و کودکانه‌ای است و در نهایت به ضرر عربستان تمام خواهد شد.
جمالی تاکید کرد: ما به سعودی‌ها اعلام می‌کنیم همان طور که در ماجرای پهپاد، آمریکایی‌ها اراده و تجهیزات ما را امتحان کردند و اراده قوی و تجهیزات ما را دیدند دیگر سعودی‌ها به عنوان نوچه آمریکایی‌ها این اراده را امتحان نکنند و منطقه را بیش از این به سمت التهاب و تنش نبرند. قطعاً جمهوری اسلامی ایران از حق خود گذشت نمی‌کند و به هر نحو ممکن در جهت استعفای حقوقش تلاش خواهد کرد.
نفتکش ایرانی حدود ۲ ماه پیش به سمت کانال سوئز در حال حرکت بود که به دلیل مشکل در بخش موتورخانه به بندر جده عربستان منتقل شد اکنون علی رغم رفع نقص، سعودی‌ها اجازه ترخیص این کشتی را نمی‌دهند و روزانه ۲۰۰ هزار دلار هزینه اضافی بابت نگهداری برای شرکت ملی نفتکش منظور می‌کنند.
انتهای پیام
