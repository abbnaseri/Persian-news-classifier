ایران همچنان پرچمدار در مبارزه با موادمخدر است
بر اساس آخرین گزارش سالیانه دفتر مواد مخدر و جرم سازمان ملل در سال ۲۰۱۹ که به تازگی منتشر شده است، میزان کشف و ضبط تریاک توسط ایران در سال ۲۰۱۷، حدود ۶۳۱ تن بوده که از این لحاظ، رتبه اول در جهان را دارد و در رتبه‌های بعدی و با فاصله زیاد، پاکستان با ۳۹ تن و افغانستان با ۷ تن قرار دارند. بر اساس این گزارش، همچنین میزان کشفیات مرفین در ایران در سال ۲۰۱۷ افزون بر ۱۵ تن و میزان کشف هروئین نیز حدود ٢٣.٧ تن بوده است.
به گزارش ایسنا، بر اساس گزارش نمایندگی دائم کشورمان نزد سازمان‌های بین‌المللی در وین، طبق گزارش سازمان ملل، در مجموع ۷۷۹۰ تن تریاک در جهان تولید شد که از این میزان، حدود ۱۴۰۰ تن به طور مستقیم توسط افراد مصرف شد و مابقی از طریق فرایندهای شیمیایی، به حدود ۶۰۰ تن هروئین تبدیل گردید که به نسبت سال گذشته، ۲۵ درصد کاهش را نشان می‌دهد. در سال ۲۰۱۸ و در سطح جهانی، حدود ۳۴۵۸۰۰ هکتار زمین برای کشت موادی که به تولید اوپیودها منجر می‌شوند، استفاده گردید.
پیش بینی شده است که در سال ۲۰۱۷، ۵۳ میلیون نفر در جهان یا ۱.۱ درصد از جمعیت ۱۵ الی ۶۴ سال، حداقل برای یک بار این دسته از مواد را مصرف کرده باشند که نیمی از این مواد، یا هروئین بوده یا تریاک. بر اساس گزارش مذکور، هم اکنون، اوپیودها به صورت غیرقانونی در حدود ۵۰ کشور دنیا تولید می‌شوند. با این حال، بیشتر این تولیدات در افغانستان، میانمار و مکزیک که حدود ۹۶ درصد تولیدات اوپیود در سطح جهان از سال ۲۰۱۴ تا ۲۰۱۸ را دارا بودند، متمرکز شده است.
افزایش ۵ درصدی میزان کشف تریاک در سال ۲۰۱۷، از دیگر یافته توسط دفتر مواد مخدر و جرم سازمان ملل بوده که به بالاترین رکورد خود در سال‌های گذشته و به میزان ۶۹۳ تن رسیده است. همچنین یک افزایش ۱۳ درصدی در کشف و ضبط هروئین به نسبت سال قبل تر از آن مشاهده می‌شود که به میزان ۶۹۳ تن در سال ۲۰۱۷ بوده است. میزان کشف مرفین نیز در جهان در سال ۲۰۱۷ شاهد افزایش ۳۳ درصدی بوده و به میزان ۸۷ تن رسیده است که بیشترین کشف و ضبط آن، در منطقه غرب و جنوب آسیا بوده است.
در بخش دیگری از این گزارش آمده است: اکثر کشف اوپیات‌ها (زیر مجموعه اوپیودها بوده و شامل گیاه خشخاش و مشتقات گرفته شده از آن مانند تریاک، هروئین و … است) کماکان در نزدیکی با محل تولید خشخاش‌ها می‌باشد. بیش از ۹۰ درصد از تولید غیرقانونی تریاک در جهان، در منطقه آسیا می‌باشد. همچنین ۸۶ درصد از کل حجم اوپیات‌های توقیف شده جهان در سال ۲۰۱۷ نیز در منطقه آسیا بوده است. از طرف دیگر، بیشترین حجم اوپیات‌های توقیف شده در آسیا، در منطقه خاورمیانه و جنوب غربی آسیا بوده است. در سال ۲۰۱۷، ۹۷ درصد از مجموع تریاک‌های ضبط شده و ۹۹ درصد مرفین‌های ضبط شده در جهان، در دو منطقه مذکور بوده است.
بر اساس این گزارش، کماکان بیشترین حجم از اوپیات‌های ضبط شده در جهان، توسط جمهوری اسلامی ایران صورت می‌گیرد. در سال ۲۰۱۷، حدود ۳۹ درصد از حجم کل اوپیات‌های (هروئین، تریاک و..) ضبط شده در جهان، توسط ایران صورت گرفته است.
گزارش مذکور با ابراز نگرانی از وضعیت مرگ و میر ناشی از مصرف مواد مخدر، افزوده است: حدود ۴/۴ میلیون سال عمر سالم به علت معلولیت و مرگ پیش از موعد ناشی از مصرف اوپیودها، از دست می‌رود. بیشترین میزان مرگ و میر ناشی از مصرف بیش از حد، مربوط به ایالات متحده آمریکا می‌باشد؛ به طوری که در سال ۲۰۱۸، از ۷۰۲۳۷ مورد مرگ و میرهای ناشی از مصرف بیش از حد تمامی انواع مخدر، حدود ۶۸ درصد (۴۷۶۰۰ مورد) مربوط به مصرف اوپیود بود. طبق این گزارش از سال ۲۰۱۳ تا ۲۰۱۷، آمار مرگ و میر ناشی از مصرف بیش از حد در ۳۵ ایالت آمریکا افزایش چشمگیری داشته است.
همچنین در کانادا حدود ۴ هزار مرگ و میر ناشی از مصرف بیش از حد مواد مخدر در سال ۲۰۱۷ گزارش شد. مرگ و میر ناشی از اوردوز مصرف اوپیود، حدود ۳۳ درصد در بازه ۲۰۱۶ تا ۲۰۱۷ افزایش یافته است. به علاوه، در شش ماهه اول ۲۰۱۸، حدود ۲۰۶۶ اوردوز ناشی از مصرف اوپیودها در کانادا گزارش شده است. در منطقه اروپا نیز کشور استونی رکورددار اوردوز ناشی از مصرف اوپیود می‌باشد. ١٠.۶ نفر در هر ۱۰۰ هزار نفر جان خود را به علت مصرف بیش از حد فنتانیل از دست دادند.
انتهای پیام
