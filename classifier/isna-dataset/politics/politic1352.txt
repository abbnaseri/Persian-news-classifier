اعتراض ایران ازطریق مکانیزم سازمان ملل به اقدام تجاوزکارانه آمریکا 
 سخنگوی وزارت امور خارجه کشورمان اعلام کرد: ایران ازطریق مجاری دیپلماتیک، حقوقی و سیاسی به ویژه مکانیزم سازمان ملل، اعتراض و شکایت خود را نسبت به اقدام تحریک آمیز و تجاوزکارانه آمریکا اعلام کرده است.
به گزارش ایسنا، سیدعباس موسوی افزود: جمهوری اسلامی ایران به شدت اقدام تجاوزکارانه و تحریک آمیز نیروهای متجاوز را به حریم مقدس جمهوری اسلامی محکوم می‌کند و اعتراض شدید خود را به این اقدام اعلام کرده است.
وی ادامه داد: ما علاوه بر این اقدام، از طریق مجاری دیپلماتیک، حقوقی و سیاسی به ویژه از طریق مکانیزم سازمان ملل متحد، اعتراض و شکایت خود را نسبت به این اقدام تحریک آمیز و تجاوزکارانه امریکا اعلام کردیم و امیدواریم که دشمنان ما دوباره چنین اشتباهاتی را تکرار نکنند.
سخنگوی وزارت امور خارجه  در جریان سفر به اصفهان در گفت وگو با خبرگزاری صداو سیما تصریح کرد: دشمنان ما باید بدانند که جمهوری اسلامی ایران و ملت ایران در عین این که خواستار افزایش تنش نیستند، اما با قاطعیت از حریم سه گانه زمینی، هوایی و دریایی و قلمرو مقدس جمهوری اسلامی ایران دفاع خواهند کرد.
موسوی تاکید کرد : ما ضمن اعتراض شدید به اینگونه اقدامات تجاوزکارانه و تحریک آمیز اعلام می‌کنیم نسبت به ورود غیر قانونی و تجاوز کارانه هر نوع شیئی و پرنده متجاوز خارجی به آسمان کشور و هرگونه تجاوز به قلمرو جمهوری اسلامی ایران و نقض حریم‌های آن قاطعانه هشدار می‌دهیم و تمامی مسئولیت عواقب آن را متوجه تجاوزکاران می‌دانیم.
انتهای پیام
