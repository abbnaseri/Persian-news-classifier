واکنش پمپئو به گام دوم کاهش تعهدات برجامی ایران
وزیر امور خارجه آمریکا در واکنش به آغاز گام دوم کاهش سطح تعهدات برجامی ایران مدعی شد که ایران با تسلیحات هسته‌ای خطر بزرگ‌تری برای جهان خواهد داشت.
به گزارش ایسنا، مایک پمپئو، وزیر امور خارجه آمریکا در واکنش به افزایش سطح غنی‌سازی اورانیوم ایران در پیامی توییتری نوشت: توسعه اخیر در برنامه هسته‌ای ایران منجر به انزوا و تحریم‌های بیشتر خواهد شد. کشورها باید معیار عدم غنی‌سازی را که پیش از این تعیین شده بود را به حال اول بازگردانند.
وی در ادامه این پیام مدعی شد: حکومت ایران که با تسلیحات هسته‌ای مجهز شده باشد، جهان را در معرض خطر بزرگ‌تری قرار خواهد داد.
به گزارش ایسنا، این اظهارات وزیر امور خارجه آمریکا درباره برنامه هسته‌ای ایران در حالی مطرح می‌شود که آمریکا خود با خروج از توافق هسته‌ای ایران در سال ۲۰۱۸ و بازگرداندن تحریم‌ها علیه ایران و همچنین اعمال تحریم‌های جدید، موجب ایجاد تنش در صلح و امنیت منطقه شد.
ایران در پی تعلل شرکای اروپایی برجام در عمل به تعهداتشان برای کاهش تأثیر تحریم‌ها اعلام کرد که در دو گام تعیین شده سطح تعهدات برجامی‌اش را کاهش خواهد داد.
محمدجواد ظریف وزیر امور خارجه کشورمان پس از آن‌که جمهوری اسلامی ایران اعلام کرد از حد تعیین‌شده در برجام برای غنی‌سازی خود فراتر خواهد رفت، در حساب کاربری خود در توئیتر نوشت: امروز ایران گام دوم خود در راستای اقدامات اصلاحی طبق پاراگراف ۳۶ برجام را برمی‌دارد. ما این حق را داریم که به استفاده از این اقدامات قانونی ذیل برجام ادامه دهیم و از منافع خود در برابر تروریسم اقتصادی آمریکا محافظت کنیم.
وی خاطرنشان کرد که تمامی این گام‌ها تنها در صورت پایبند شدن گروه (E3) به برجام قابل بازگشت خواهد بود.
جمهوری اسلامی ایران تاکید دارد که طبق مفاد تعیین شده در برجام، به‌ویژه بندهای ۲۶ و ۳۶، ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام، اگر موضوع اختلافی با طی مراحل این بند فیصله نیافت، شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
