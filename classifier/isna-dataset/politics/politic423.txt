رویوران: معامله قرن براساس پول کشورهای عربی طراحی شده است
یک تحلیلگر مسائل منطقه‌ای گفت: آمریکا در طرح معامله قرن، با پول کشورهای عربی فرایند صلح را دنبال می‌کند.
به گزارش ایسنا، حسین رویوران عصر امروز در همایش آمریکا و جنایت‌های قرن با اشاره به اینکه جامعه فلسطینی تنها جامعه‌ای است که حق داشتن کشور را ندارد، اظهار کرد: در معامله قرن، تغییر پایه گفت وگو از گفت و گوی حقوقی و طرح زمین در برابر صلح، به گفت‌وگو امنیت در مقابل امنیت و پول در مقابل به رسمیت شمردن اسرائیل تغییر یافته است.
وی ادامه داد: انتقال سفارت آمریکا به قدس و واگذاری جولان بخشی از فرایند معامله قرن است. این طرح بر پایه جایگاه زورمداران آمریکا استوار است. ۱۴۳ کشور مخالف انتقال سفارت آمریکا به قدس هستند اما اسرائیل بر روی قلدری آمریکا حساب باز کرده است.
رویوران با اشاره به اینکه برای اولین بار آمریکا با زاویه دید اسرائیل به خاورمیانه می‌نگرد، تصریح کرد: از سال ۱۹۴۸ گفت و گوها علیه فلسطین دوجانبه بود اما اکنون گفت و گوها چندجانبه است و عربستان، امارات و مصر وارد گفت و گوها شده و قصد دارند فلسطین را بفروشند.
این تحلیلگر مسائل منطقه خاطرنشان کرد: در کنفرانس منامه قرار است ۶۵ میلیارد دلار توسط کشورهای عربی جمع شده و به آمریکا داده شود تا آمریکا فرایند طرح معامله قرن را آغاز کند. البته در این طرح منافعی هم برای این کشورهای عربی دیده شده است به همین دلیل این کشورها پولی را مستقیم به مردم فلسطین نمی‌دهند.
رویوران در پایان گفت: ایجاد دولت مستقل در غزه یکی از خطرناک‌ترین بخش‌های معامله قرن است. زیرا قدس از فلسطین گرفته شده و غزه که یک منطقه حاشیه‌ای در فلسطین است، به یک منطقه اصلی تبدیل می‌شود.
انتهای پیام
