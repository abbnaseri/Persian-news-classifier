اروپا توان کافی برای مقابله با آمریکا را ندارد/ اقدام در برابر اقدام؛ پاسخ ایران به تعلل‌هاست
یک تحلیل‌گر مسائل بین‌الملل با بیان این‌که ایران اگر صرفا با افزایش توان هسته‌ای بخواهد غرب را به تجدید نظر وادار کند، در این مسیر موفق نخواهد بود، گفت: افزایش توان هسته‌ای خوب است اما به تنهایی کافی نیست و باید در کنار آن توان اقتصادی خود را نیز افزایش دهیم.
حسن بهشتی‌پور در گفت‌وگو با ایسنا درباره اقدام اخیر اروپایی‌ها در مساله اینستکس و همچنین افزایش ذخایر اورانیوم ایران اظهار کرد: واقعیت این است که اتحادیه اروپا در حال تغییر و تحول ناشی از انتخابات پارلمان اروپا است، روز گذشته کاندیدای ریاست سیاست خارجی و همچنین رئیس کمیسیون اروپا معرفی شدند، بنابراین به نظر می‌رسد اتحادیه اروپا در حال انتقال قدرت است.
وی افزود: از سوی دیگر طی یکسال گذشته اروپایی‌ها نشان داده‌اند که قدرت مقابله با هژمونی آمریکا را ندارند و ریسک همکاری با ایران را نمی‌پذیرند. در واقع اروپایی‌ها توان این‌که بخواهند با آمریکا مقابله کرده و نیازهای ایران را تأمین کنند، ندارند.
این کارشناس مسائل بین‌الملل همچنین بیان کرد: طرف ایرانی هم با این شرایط نمی‌تواند دست روی دست بگذارد و لذا تاکنون اقداماتی مانند افزایش ذخایر اورانیوم را انجام داده تا طرف اروپایی و آمریکایی را به تجدید نظر وادار کند.
بهشتی‌پور با تاکید بر این‌که نباید اقدامات خود را به تنهایی انجام دهیم، گفت: افزایش توان هسته‌ای خوب است اما به تنهایی کافی نیست، باید علاوه بر این اقدامات، توان اقتصادی خودمان را افزایش دهیم و صرفاً اتکا کردن به افزایش توان هسته‌ای کفایت نمی‌کند، همچنین از طریق دیپلماسی عمومی باید افکار عمومی دنیا را متقاعد کنیم.
وی خاطرنشان کرد: ایران اگر صرفاً با افزایش توان هسته‌ای بخواهد غرب را به تجدید نظر وادار کند، در این مسیر موفق نخواهد بود، زیرا اولاً اروپا توان کافی برای مقابله با هژمونی آمریکا را ندارد. اینستکس اقدامی محدود برای مقابله با سلطه مالی آمریکا بر بانک‌ها و شرکت‌های دنیا است اما اروپایی‌ها نشان داده‌اند که توان کافی برای مقابله با هژمونی آمریکا را ندارند.
این تحلیل‌گر مسائل بین‌الملل تصریح کرد: برای این که آمریکا مجبور به تجدید نظر شود افزایش توان هسته‌ای ما به تنهایی کفایت نمی‌کند، باید توان اقتصادی را افزایش دهیم و از نظر دیپلماسی عمومی به دنیا نشان دهیم که آمریکایی‌ها باعث و بانی همه مشکلات به وجود آمده هستند چرا که اولین بار آن‌ها از برجام خارج شدند و پس از آن هم در مورد اورانیوم غنی شده در ایران گفتند که نمی‌توانند آن را خریداری یا با اورانیوم طبیعی معاوضه کنند.
بهشتی‌پور افزود: منع آمریکایی‌ها به این معنی است که عملاً ایران غنی‌سازی را متوقف کند که چنین کاری را ایران طبق برجام نباید انجام دهد زیرا براساس برجام غنی سازی اورانیوم ولو به شکل محدود باید ادامه یابد و این آمریکا است که با تحریم مازاد اورانیوم غنی شده در ایران و خرید و فروش یا معاوضه و مازاد آب سنگین باعث چنین روندی شده است، بنابراین دنیا باید متقاعد شود که با این تفکر مقابله جدی کند.
وی همچنین در پایان اظهار کرد: اکنون سیاست ایران سیاست اقدام در برابر اقدام است؛ یعنی اگر طرف اروپایی اقدامی انجام داد، ایران به وضعیت اردیبهشت ۹۸ بر می‌گردد و اگر اقدامی نکردند، ایران مجبور است برای این که طرف مقابل را به تجدید نظر وادار کند سیاست در پیش گرفته را ادامه دهد و به گونه‌ای حرکت کند که هم در غنی سازی و هم تولید آب سنگین برایش محدودیتی نباشد. البته تمام این مراحل زیر نظر آژانس بین‌المللی انرژی اتمی است و به هیچ وجه تخطی از ان پی تی محسوب نمی‌شود و هیچ انحرافی در روند فعالیت‌های صلح‌آمیز ایران به شمار نخواهد رفت.
انتهای پیام
