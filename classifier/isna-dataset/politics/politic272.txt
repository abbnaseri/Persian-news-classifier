متهم پرونده قتل امام جمعه کازرون به قصاص محکوم شد
متهم پرونده قتل امام جمعه کازرون به قصاص محکوم شد.
به گزارش ایسنا، پس از حضور رئیس و مستشاران دادگاه، جلسه رسیدگی به این پرونده با حضور متهم، وکیل مدافع او، اولیا دم و وکیل مدافع شکات با قرائت کیفرخواست توسط نماینده دادستان به صورت رسمی آغاز شد.
در متن کیفرخواست نماینده دادستان با اشاره به اقرار صریح متهم و اظهارات شهود تقاضای مجازات متهم را از دادگاه درخواست کرد.
در این جلسه دادرسی محمدحسن خرسند، فرزند شهید حجت الاسلام والمسلمین خرسند، با حضور در جایگاه ویژه، از دادگاه تقاضای قصاص کرد و پس از وی وکیل مدافع شکات پرونده نیز از طرف سایر اولیا دم بر تقاضای قصاص موکلین خود تأکید کرد.
پس از آن ریاست دادگاه با فراخواندن حمیدرضا درخشنده، متهم پرونده، به جایگاه به ثبت اظهارات وی پرداخت و در بدو امر متهم با پذیرفتن اتهام وارده ضمن ابراز ندامت، از اولیا دم حاضر در دادگاه تقاضای بخشودگی کرد.
وی با اعتراف به اینکه پیش از این نیز قصد ارتکاب چنین کاری را داشتم و در لحظه آخر منصرف شدم گفت: در شب حادثه زمینه را برای اجرای قصد خود فراهم دیدم.
وی در پایان دفاعیات خود در پاسخ به دادگاه مبنی بر اینکه آیا از عمل خود پشیمان هستید صراحتاً پاسخ داد: «بله پشیمان هستم و اشتباه کردم.»
در ادامه وکیل تسخیری متهم به دفاع از موکل خود پرداخت و مطابق وظیفه قانونی برای موکل، ضمن دفاع، از اولیای دم برای موکل خود تقاضای عفو نمود.
در ادامه دادگاه با اعلام تنفس وارد مشورت شد و در پایان پس از اخذ آخرین دفاع متهم رأی دادگاه مبنی بر قصاص در محل ارتکاب جرم صادر و به صورت حضوری به متهم و وکیل مدافع وی ابلاغ شد.
انتهای پیام
