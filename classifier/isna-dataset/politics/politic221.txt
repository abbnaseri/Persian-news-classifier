رئیس جدید سازمان بسیج: آمادگی کمک به دولت در همه بخش‌ها را داریم
رئیس سازمان بسیج مستضعفین تاکید کرد: ایجاد هم افزایی و همکاری با دولت و نهادهای انقلابی همواره یکی از برنامه‌هایی است که در دستور کار بسیج بوده و در این راستا آمادگی کمک به دولت در همه بخش‌ها را داریم.
به گزارش ایسنا، سردار غلامرضا سلیمانی صبح پنجشنبه در حاشیه آئین تکریم و معارفه رئیس این سازمان و در جمع خبرنگاران، اظهار کرد: رهبر معظم انقلاب امسال را به دلیل شرایط اقتصادی کشور سال تولید رونق ملی نامگذاری کردند که در این خصوص اقشار بسیج برنامه‌های خوبی تاکنون داشته‌اند و این برنامه‌ها را ادامه خواهیم داد.
وی افزود: چنانچه نیاز به برنامه‌های جدیدی باشد آن را تدوین خواهیم کرد تا در خدمت بخش‌های تولیدی کشور خصوصاً در مناطق محروم استفاده شوند.
رئیس سازمان بسیج مستضعفین با بیان اینکه «از جوانان جویای شغل با ایجاد واحدهای کوچک تولیدی حمایت خواهیم کرد»، خاطر نشان کرد: با آموزش‌هایی که داده می‌شود و پشتیبانی‌های لازمی که در ایجاد کارگاه‌های کوچک و زودبازده به عمل می‌آید، این برنامه را تداوم خواهیم داد.
سلیمانی همچنین درباره برنامه‌های سازمان بسیج مستضعفین برای مقابله با تحریم‌ها، گفت: رونق تولید یکی از راه‌های مقابله با تحریم است؛ چراکه اقتصاد مقاومتی را به منصه ظهور خواهد رساند و با تحرک و پویایی که در اقتصاد ایجاد می‌کند، موجب بالا رفتن ارزش پول ملی می‌شود. از طرفی خودکفایی در زمینه محصولات اقتصادی بستری برای صادرات می‌شود.
وی در پاسخ به پرسشی درباره همکاری بسیج با دولت، تاکید کرد: ایجاد هم افزایی و همکاری با دولت و نهادهای انقلابی همواره یکی از برنامه‌هایی است که در دستور کار بسیج بوده و در این راستا آمادگی کمک به دولت در همه بخش‌ها را داریم.
رئیس سازمان بسیج مستضعفین ادامه داد: برای این همکاری به ویژه در بخش‌های اجتماعی که مربوط به اقتصاد مقاومتی و رونق تولید می‌شود آمادگی کامل وجود دارد.
سلیمانی درباره فعالیت گروه‌های جهادی نیز تصریح کرد: ارائه خدمات اجتماعی یکی از اولویت‌های کاری بسیج است؛ البته این خدمات محورهای مختلفی دارد که یک بخش آن مربوط به گروه‌های جهادی می‌شود.
وی در پایان گفت: با توسعه گروه‌های جهادی و فرهنگ جهادی امیدواریم بتوانیم از نیروی جوان بهره لازم را در عرصه‌های اقتصادی و محرومیت زدایی ببریم.
انتهای پیام
