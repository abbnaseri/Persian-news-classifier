افزایش قدرت بازدارندگی بدون پیشرفت های دریایی نا تمام است
سرتیپ پاسدار قاسم تقی زاده حضور پرقدرت در عرصه دریا  را یک ضرورت انکار ناپذیر در فضای امروز جامعه جهانی عنوان و اظهارکرد: افزایش قدرت بازدارندگی و رسیدن بر بلندای اقتدار،  بدون پیشرفت های دریایی ابتر و نا تمام است.
به گزارش ایسنا به نقل از روابط عمومی وزارت دفاع، سردار سرتیپ پاسدار قاسم تقی زاده جانشین وزارت دفاع و پشتیبانی نیروهای مسلح با حضور در صنایع وابسته سازمان دریایی وزارت دفاع  در  تبریز از بخش های مختلف ساخت، تولید و  انتقال قدرت پیشرانه های دریایی بازدید کرد .
جانشین وزارت دفاع ضمن ابراز خرسندی از عملکرد صنایع دریایی در تولید محصولات دریایی به روز همچون زیردریایی پیشرفته فاتح اظهار داشت: آب های سرزمینی در جمهوری اسلامی ایران از یک موقعیت راهبردی برخوردار بوده است و به فضل الهی  سازمان صنایع دریایی با دارا بودن سرمایه های انسانی با تقوا، متخصص و متعهد توانسته است تحول چشمگیری را در سیستم پیشرانه های دریایی به وجود آورد.
پاسدار قاسم تقی زاده با اشاره به قرار گیری ایران در یک موقعیت ژئوپلیتیکی حساس خاطرنشان ساخت: ایران از طریق دریا به چهار گوشه دنیا راه دارد و از این حیث ساخت مدرن ترین تجهیزات دریایی یکی از اولویت های سازمان دریایی وزارت دفاع همواره مد نظر مدیران این سازمان قرار داشته است.    
وی حضور پرقدرت در عرصه دریا  را یک ضرورت انکار ناپذیر در فضای امروز جامعه جهانی عنوان کرد و افزود: افزایش قدرت بازدارندگی و رسیدن بر بلندای اقتدار،  بدون پیشرفت های دریایی ابتر و نا تمام است چرا که حدود 90 درصد مبادلات و تجارت در عرصه بین المللی از طریق دریاها انجام می شود. امیر دریادار رستگاری  مدیر عامل سازمان صنایع دریایی در جریان این بازدید با ارائه گزارش از روند فعالیت ها و پروژه های در دست اقدام سازمان صنایع دریایی گفت : سازمان صنایع دریایی وزارت دفاع  با کسب دانش و فناوری و بهره گیری از سطح بلوغی که صنعتگران حوزه دریایی امروزه به آن دست پیدا کرده اند محدودیتی در حوزه ساخت تجهیزات دریایی ندارد و توانسته است به عنوان پیشروترین مجموعه تولیدی و تحقیقاتی کشور در حوزه پیشرانه های دریایی رسالت خود را در این حوزه جامه عمل پوشاند. انتهای پیام
