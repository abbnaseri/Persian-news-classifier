دفاع بد منجر به تضییع حقوق عامه می‌شود
رئیس‌کل دادگستری استان زنجان با بیان اینکه دفاع، امروز یک فن است، گفت: نوع دفاع و چگونه استفاده کردن از این سلاح مهم است و دفاع بد منجر به تضییع حقوق عامه می‌شود.
به گزارش ایسنا، منطقه زنجان، حجت‌الاسلام اسمعیل صادقی‌نیارکی صبح امروز در همایش نمایندگان حقوقی ادارات و سازمان‌ها با موضوع حقوق عامه با اشاره به اینکه در قانون اساسی جمهوری اسلامی ایران حقوق عامه مورد توجه مقنن قرار گرفته است، گفت: در زمان نوشتن قانون اساسی هیچ نمونه و الگوی از پیش تعیین شده‌ای نبود که ما بر اساس آن گفتمان قانون اساسی را تنظیم کرده و ترکیب‌بندی اصول را رعایت کنیم اما با وجود این موضوع قانونی تصویب شده و مطالبی در آن گنجانده شده است که هنوز بعد چهل سال پویا بوده و پاسخ‌گوی نیازهای امروز و آیندگان است.
وی با بیان اینکه به‌کارگیری واژه حقوق عامه از تراوشات ذهنی عالم متفکر اسلام شهید دکتر بهشتی است، عنوان کرد: حقوق عامه در آغاز امر در قانون اساسی مورد توجه قرار گرفته و سپس در قوانین عادی راه پیدا کرده است.
رئیس‌کل دادگستری استان زنجان خاطرنشان کرد: در سال ۹۶ مقام معظم رهبری اجرای این بخش از قانون اساسی را که به حقوق عامه ارتباط داشت به طور ویژه از قوه قضائیه مطالبه کردند؛ حقوق عامه باید محترم شمرده شود و اگر کسانی در صدد زخمی کردن پیکر سالم و مقدس این حقوق را داشتند باید با آن‌ها برخورد شود.
صادقی‌نیارکی یادآور شد: وقتی حقوق عامه توسط دستگاه‌ها مورد تعرض قرار می‌گیرد. نمایندگان حقوقی وظیفه دارند از آن پیشگیری کنند یا زمانی که توسط زیاده‌خواهان که در حین ارتکاب جرم هستند یا در مسیر ارتکاب جرم قرار دارند نمایندگان حقوقی می‌توانند نقش‌آفرین باشند.
وی توجه به حوزه پیشگیری را یکی از عوامل مؤثر در اجتناب از تضییع حقوق عامه دانست و گفت: گناه نکردن بهتر از توبه کردن است؛ اگر ما در ادارات حقوقی توجه لازم را به مدیر می‌دادیم یک مؤمنی را از یک ارتکاب جرم باز می‌داریم.
این مسئول خطاب به نمایندگان حقوقی یادآور شد: دفاع امروز یک فن است نوع دفاع و چگونه استفاده کردن از این سلاح مهم است دفاع بد منجر به تضییع حقوق عامه می‌شود.
 انتهای پیام
