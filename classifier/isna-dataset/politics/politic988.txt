ظریف: سامانه‌ای که پهپاد آمریکایی را ساقط کرد کاملاً ایرانی است/ اقدام سپاه غرور آفرین بود
محمدجواد ظریف تاکید کرد، سامانه‌ای که پهپاد آمریکایی را بر فراز آبهای خلیج فارس هدف قرار داد، کاملاً ایرانی بود.
به گزارش ایسنا، وزیر امور خارجه کشورمان عصر روز دوشنبه در حاشیه افتتاح نمایشگاه " فوتو دیپلمات، نگاه جهانی، هنر ایرانی" در پاسخ به سوالی مبنی بر این که برخی از رسانه‌های غربی مدعی شده‌اند که سامانه مورد استفاده برای انهدام پهپاد آمریکایی که به صورت غیر قانونی وارد سرزمین ایران شده بود روسی بوده است، اظهار کرد: سامانه استفاده شده ایرانی بود و این باعث افتخار ملت ایران است که به این حد از پیشرفت در عرصه دفاعی دست یافته‌ایم.
این دیپلمات عالی رتبه کشورمان، در پاسخ به سوالی دیگر مبنی بر این که نظرش در مورد اقدام اخیر سپاه در سرنگون کردن پهپاد متجاوز آمریکایی چیست؟ گفت: حتماً این اقدام از نظر فناوری و رشادت در دفاع از تمامیت ارضی کشور غرور آفرین است.
وی در همین راستا افزود: تمامیت ارضی کشور موضوع قابل مذاکره‌ای نیست و هر گونه خدشه به تمامیت ارضی ایران از سوی دیگران، بلافاصله با شدیدترین واکنش مردم ایران مواجه می‌شود.
ظریف همچنین در مورد برگزاری کنفرانس منامه با محوریت طرح معامله قرن تصریح کرد: قدس فروشی نیست و فلسطینی‌ها اعلام کرده‌اند که حاضر نیستند به خاطر مقداری دلار، سرزمین خود را که میراث گذشتگانشان نیز هست بفروشند و کسانی که در این ارتباط تلاش می‌کنند و اقداماتی انجام می‌دهند، وقت خود را تلف می‌کنند.
وزیر امور خارجه کشورمان در ادامه سخنان خود در حاشیه این برنامه در جمع خبرنگاران در پاسخ به سوالی در مورد اینستکس و احتمال بدعهدی مجدد اروپایی‌ها برای اجرای این سازوکار گفت: اینستکس یک گام مقدماتی بوده که حتی اگر بصورت کامل اجرا می‌شد، تنها گوشه‌ای از تعهدات اتحادیه اروپا در برجام و در مقابل خروج آمریکا از این توافق بین المللی را می‌پوشاند.
وی خاطرنشان کرد: تأخیر مجدد در اجرای اینستکس نشان می‌دهد که اروپایی‌ها نه توانش را دارند و نه اراده‌اش را که اقدامی انجام دهند؛ به همین خاطر آنچه در چارچوب ماده ۳۶ برجام مطرح کردیم را ادامه می‌دهیم. البته اروپایی‌ها هر وقت باور کنند که باید برای حفظ امنیت خود هزینه کنند و در راستای اجرای تعهداتشان اقدام کنند، اعلام کردیم اقدامات ما قابل بازگشت است.
رئیس دستگاه دیپلماسی ادامه داد: معتقدیم الان دلیل کافی برای اروپایی‌ها وجود دارد که اقدام کنند و بپذیرند که در صورتی که تعهداتشان را اجرا نکنند حتماً باید با تبعات عدم اجرای تعهداتشان روبرو شوند.
وی در پاسخ به سوال دیگری در ارتباط با پیگیری‌های ایران در مجامع بین المللی درباره ورود غیر قانونی پهپاد آمریکایی به مرزهای سرزمینی ایران به خبرنگاران گفت: در پی وقوع این اقدام غیر قانونی، نامه‌ای را برای دبیرکل سازمان ملل ارسال کردیم و در این نامه ضمن اعتراض به این تجاوز، خواستار اقدام بین‌المللی برای جلوگیری از این‌گونه اقدامات بسیار خطرناک آمریکا در ایجاد تنش در منطقه، تهدید حدود کشورهای منطقه و خدشه وارد کردن به تمامیت ارضی کشورها شدیم.
ظریف افزود: امروز هم که شورای امنیت جلسه غیر علنی دارد اگر بتوانیم نماینده ما در آن حضور پیدا می‌کند. این دیپلمات عالی رتبه ایرانی ادامه داد: در سطح دوجانبه هم این موضوع را با کشورهای مختلف در میان می‌گذاریم و این اقدام غیرقانونی و استمرار اعتیاد آمریکا به قانون‌شکنی را برای دنیا روشن می‌کنیم.
انتهای پیام
