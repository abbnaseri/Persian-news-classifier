نصیرزاده: برخی مسئولان در پروژه نفوذ استحاله شده‌اند
فرمانده مرکز مقاومت بسیج کارکنان دانشگاه‌ها و مراکز آموزش عالی کشور گفت: برخی مسئولان در پروژه نفوذ استحاله شده‌اند، اما فرزندان امام خمینی(ره) در سپاه استحاله نشدند و پهپاد جاسوسی آمریکایی‌ها را نابود کردند.
به گزارش ایسنا، حسین نصیرزاده در چهارمین نشست از سلسله نشست‌های نهضت بصیرت افزایی تحت عنوان تبیین نقش و تعیین وظایف جامعه دانشگاهی در اجرای مفاد بیانیه گام دوم انقلاب که در مجتمع آموزشی و فرهنگی امامت مشهد مقدس برگزار شد، اظهار کرد: عده‌ای پس از انقلاب اسلامی، در حوزه شناختی دچار مشکل شدند؛ امام سال ۴۲ می‌فرمود که سربازان من در گهواره هستند به یاری من می‌آیند و سال ۵۷ این اتفاق افتد؛ امام به فرزندان خود شناخت درستی داشت.
وی افزود: پس از حمله کردن صدام به ایران، امام با اعتقاد و شناخت کامل نسبت به دشمن می‌گفت که دیوانه‌ای سنگی انداخته است.
فرمانده مرکز مقاومت بسیج کارکنان دانشگاه‌ها و مراکز آموزش عالی کشور خاطر نشان کرد: رهبر انقلاب در حوزه شناخت، راه امام خمینی (ره) را ادامه داد و دشمن را تحقیر و کوچک کرد. رزمندگان دفاع مقدس نیز باور مستحکمی داشتند که از جنگیدن با دشمن نمی‌ترسیدند.
نصیرزاده تصریح کرد: بعد از جنگ‌ جهانی دوم، آمریکا، دنیا را تقسیم کرد که آمریکا حاکم است و کشورها تحت نفوذ او هستند.
وی خاطرنشان کرد: مقام معظم رهبری فرموده‌اند که جنگی بین ایران و آمریکا اتفاق نخواهد افتاد. رهبر انقلاب در حوزه شناخت، به عمق جبهه دشمن پی برده‌اند و افق دید بالایی دارند.
فرمانده مرکز مقاومت بسیج کارکنان دانشگاه‌ها و مراکز آموزش عالی کشور تصریح کرد: برخی مسئولان در پروژه نفوذ استحاله شده‌اند، اما فرزندان امام خمینی(ره) در سپاه استحاله نشدند و پهپاد جاسوسی آمریکایی‌ها را نابود کردند. دشمن وقتی می‌بیند که ما، با ایمان و با قدرت نظامی هستیم، جرئت حرکت کردن به سوی ما را ندارد.
نصیرزاده گفت: استحاله در دین یعنی اینکه انگلیسی‌ها، فرهنگسرا درست کردند و به دنبال خالی کردن مساجد بودند، دشمن در زمینه نفوذ به دنبال بی بند و بار کردن جامعه اسلامی ایران است.
وی بیان کرد: شهدا الگوی ما هستند و با تفکر بسیجی و فرهنگ ایثار و شهادت می‌توان گام دوم انقلاب را تحقق ببخشیم.
فرمانده مرکز مقاومت بسیج کارکنان دانشگاه‌ها و مراکز آموزش عالی کشور تصریح کرد: رزمندگان هشت سال دفاع مقدس باور قلبی به خدا داشتند و در همه عرصه‌ها به پیروزی رسیدند، وقتی خدا در متن زندگی باشد به همه چیز دست پیدا می‌کنیم.
نصیرزاده گفت: در نظام اداری ما نباید شاهد ناهنجاری‌ها باشیم و بسیجیان نباید بگذارند ناهنجاری اتفاق بیفتد. در دانشگاه آزاد اسلامی دو سال است که تحولات انقلابی اتفاق افتاده و دشمن به دنبال زمین زدن این دانشگاه است؛ کارکنان بسیجی وظیفه دارند که در مقابل توطئه دشمن بایستند و با نفوذی‌ها در دانشگاه آزاد اسلامی مقابله کنند.
وی خاطرنشان کرد: بسیجی باید وسط میدان باشد و نقشه‌های دشمن را خنثی کند. در قرارگاه تاکتیکی مقابله با جنگ نرم بسیج کارکنان اقدامات خوبی انجام شده که باید با قوت ادامه پیدا کند.
فرمانده مرکز مقاومت بسیج کارکنان دانشگاه‌ها و مراکز آموزش عالی کشور بیان کرد: گردان‌های عملیاتی در بسیج کارکنان دانشگاه‌ها فعال است و به‌طور ویژه این مجموعه‌ها را تجهیز می‌کنیم و باور قلبی داریم که بسیجی باید هر لحظه آماده باشد و در مقابل هجمه دشمن از انقلاب اسلامی دفاع کند.
انتهای پیام
