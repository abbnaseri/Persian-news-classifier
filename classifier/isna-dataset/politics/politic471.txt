پسکوف: اردوغان و پوتین درباره نشست سران ایران، روسیه و ترکیه گفت‌وگو کردند
سخنگوی کاخ کرملین گفت که برگزاری نشست سه‌جانبه میان ایران، روسیه و ترکیه درباره سوریه مورد بررسی پوتین و اردوغان قرار گرفته است.
به گزارش ایسنا، به نقل از پایگاه خبری اردو پوینت، دیمیتری پسکوف، سخنگوی کاخ کرملین گفت که ولادیمیر پوتین، رئیس جمهور روسیه و رجب طیب اردوغان، رئیس جمهور ترکیه در نشست جی ۲۰ درباره نشستی سه جانبه با رئیس جمهور ایران برای رایزنی راجع به بحران سوریه گفت‌وگو کردند و این نشست به زودی انجام خواهد شد.
پسکوف در ادامه تصریح کرد: این موضوع در دیدار رئیس جمهور پوتین با اردوغان مطرح شد. آن‌ها درباره این نشست صحبت کرده و این نشست به زودی برگزار می‌شود. تاریخ این نشست بعداً اعلام خواهد شد.
به گزارش ایسنا، رئیس جمهور ترکیه پس از نشست جی ۲۰ به خبرنگاران گفت که این نشست در ماه جولای برگزار خواهد شد.
انتهای پیام
