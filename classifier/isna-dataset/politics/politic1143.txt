توضیح امیر حاتمی درباره علت ساخت یک‌صد هزار واحد مسکونی برای نیروهای مسلح 
وزیر دفاع و پشتیبانی نیروهای مسلح گفت: ما تصور می‌کنیم که طرح ساخت یک‌صد هزار واحد مسکونی برای کارکنان و بازنشستگان نیروهای مسلح، سه ساله باشد، اما حداکثر تلاش را می کنیم تا در دو سال باقیمانده دولت دوازدهم، این پروژه تا حد زیادی انجام شود. 
به گزارش ایسنا، امیر حاتمی صبح امروز (یکشنبه - ۲ تیرماه) در کنفرانس خبری مراسم امضای تفاهم نامه ساخت یکصدهزار واحد مسکونی برای کارکنان و بازنشستگان نیروهای مسلح، گفت: ما در این تفاهم نامه پیش بینی کردیم که یک کارگروه مشترک میان وزارتخانه‌های دفاع و راه و شهرسازی وجود داشته باشد تا هم نیازهای نیروهای مسلح و هم مقدورات را مورد توجه قرار دهد و در نتیجه حداکثر برآورد نیازهای نیروهای مسلح در این کار را محقق کنیم و متناسب با نیاز نیروهای مسلح این پروژه را پیش ببریم. 
وی افزود: ساخت مسکن برای کارکنان و بازنشستگان نیروهای مسلح  یک کار جاری است و این یکصدهزار واحد مسکونی به برنامه های جاری ما اضافه می‌شود. ما تصور می کنیم که این پروژه سه ساله باشد، اما حداکثر تلاش را می‌کنیم تا در دو سال باقیمانده دولت دوازدهم این پروژه تا حد زیادی انجام شود و اهدافش محقق شود. 
وزیر دفاع و پشتیبانی نیروهای مسلح تاکید کرد: همانطور که اشاره کردیم طرح ساخت این یکصدهزار واحد، سه ساله است، ولی ما طرح کلی‌تری در نیروهای مسلح داریم که ذیل طرح حکمت تعریف می شود و قرار است مطابق آن بعد از پانزده سال کارکنان نیروهای مسلح بتوانند صاحب مسکن شوند که البته در بخش‌هایی تحقق این هدف دچار مشکلاتی است که باید جبران شود. 
وی افزود: به طور کلی ساخت مسکن برای کارکنان نیروهای مسلح یک موضوع همیشه جاری است؛ چرا که ما سالیانه به میزان مشخصی ورودی به نیروهای مسلح داریم و همین سبب می‌شود طرح ساخت مسکن برای کارکنان نیروهای مسلح یک موضوع جاری باشد. 
امیر حاتمی در پاسخ به پرسشی در زمینه اینکه علت اختصاص یکصدهزار واحد مسکونی به نیروهای مسلح چیست و چرا باید به کارکنان و بازنشستگان این نیرو که از امکانات خوبی برخوردارند مسکن تعلق گیرد، تصریح کرد: سوال بسیار خوبی است. هر کسی به این نوع موضوعات از زاویه ای نگاه می کند و این هم یک زاویه نگاه است. نیروهای مسلح جزو زحمتکش ترین گروه های این جامعه هستند که بی سروصدا و بی ادعا، بخشی از سخت ترین کارهای کشور را انجام می دهند. 
وزیر دفاع با اشاره به نمونه‌هایی از تلاش های نیروهای مسلح در پاسداری از مرزها، افزود: ارتش و سپاه و سایر نیروها هر کدام به گونه ای بخشی از مهمترین کارها برای دفاع از مرزها را انجام می دهند و یکی از کارهایی که ما می توانیم برای آنان انجام دهیم این است که  اگر نیرویی شش ماه می رود و در دورترین نقاط مستقر می شود تا شبانه روز از مرزها دفاع کند و چشم به آسمان داشته باشد و تحرکات را رصد کند، ما باید حداقل یکی از اصلی ترین دغدغه های آنان که موضوع مسکن است را برطرف کنیم. 
امیر حاتمی در پایان گفت: ضمن اینکه گفتیم در این زمینه صرفا به کارکنان و بازنشستگان نیروهای مسلح کمک می‌کنیم و در حکم تسهیل کننده ای برای مسکن دار شدن آنان عمل می کنیم و گرنه هزینه اولیه خانه دار شدن را خود این نیروها باید بپردازند. 
انتهای پیام
