نماینده تهران: رویکرد شهرداری تهران در طرح"ال‌ آر تی" واجد جنبه‌های علمی و کارشناسی است
نماینده مردم تهران در مجلس گفت: به نظر می‌رسد طرح ال‌آرتی توسط شهرداری تهران و پیاده‌راه کردن بخش‌هایی از خیابان‌های مهم شهر به دور از نگاه  پوپولیستی رایج در برخی دوره ها و با ملاحظات فنی، اقتصادی و تاریخی تدوین شده باشد.
محمدرضا نجفی در گفت‌وگو با ایسنا با اشاره به طرح شهرداری تهران برای راه‌اندازی قطار سبک شهری، گفت: ایده شهرداری تهران برای احداث احتمالی خطوط ال‌آرتی (قطار سبک شهری) در خیابان‌های ولی‌عصر، انقلاب و جمهوری مبتنی بر امکان‌سنجیِ فنی و اقتصادی و ملاحظه حقوق متوازن شهروندان و ذینفعان آن پروژه ها و نیز با توجه به کارکردهای چندوجهی فرهنگی، تاریخی، زیست محیطی و گردشگری خواهد بود که در دست مطالعه است.
این عضو کمیسیون صنایع و معادن مجلس ادامه داد: پروژه قطار سبک شهری در کنار سایر پروژه‌های در دست مطالعه یا در حال اجرای شهرداری تهران می‌تواند منجر به بهبود فضای زندگی شهروندان و ارتقاء کمی و کیفی عملکرد خدمات عمومی شهر شود و بین اجزای مختلف متاثر از این پروژه‌ها، تعادل و توازن بهتری نسبت به شرایط اداره شهر در گذشته برقرار می‌کند. با نگاه به برخی رویکردها و پروژه های اخیر شهرداری تهران، در حد اطلاع کلی بنده، عقلانیت، جوانب کارشناسی و جامع‌نگری در حد قابل قبولی مشاهده می شود. قاعدتا این پروژه‌ها به طور اصولی منافع و مصالح ذی‌نفعان متکثر و متنوع شهرداری را در بلند مدت به نحو مناسب تری تامین خواهد کرد.
وی یادآور شد: شهرداری تهران در ادوار اخیر میراث دار ده‌ها هزار میلیارد تومان بدهی روبه تزاید است، اداره کلانشهری مثل تهران با این حجم عظیم از بدهی، مدیریتی بسیار متعهدانه، راهبردی و مشارکتی می طلبد.
نماینده مردم تهران در مجلس تاکید کرد: اداره تهران به رویکردی ملتزم به مبانی عملی، خدامحور، مردم‌ دار و کارامد و پاکدست نیاز دارد که به لطف خداوند رحمان شورای شهر و شهرداری تهران تا حدود زیادی واحد این الزامات و اقتضائات هستند.
نجفی متذکر شد: شهرداری تهران در یکی از سخت‌ترین دوران‌های حیاتش قرار دارد و قطعا انجام این مسئولیت با توجه به عدم تناسب درآمدهای پایدار و کم ضرر با هزینه های سنگین و رو به رشد شهر موجب محدودیت در حفظ و توسعه خدمات شهری و کاری سخت و دشوار خواهد بود. تراکم‌فروشی یا همان آسمان‌فروشی، تغییر کاربری‌های پر مفسده و خسارت، فروش‌ املاک و دارائی‌های نقد شونده، استقراض و فروش‌های تراکم سیار و ... از مبادی درآمدی با خسارات پایدار بوده است که دست کم در آن ابعاد امکان استمرار ندارد.
وی افزود:‌ شهرداری تهران برای انجام امور جاری و توسعه زیرساخت و خدامات شهری به شدت با محدودیت  منابع روبروست و بایستی با نگاه علمی و بهره گیری از ظرفیت‌های تجربی و مدیریتی و اختصاص منابع به فعالیتهای اولویت‌دار با جذب مشارکت و ارتقاء عملکرد، مسئولیت تاریخی و ملی خود را به احسن وجه به انجام رساند.
نجفی در پایان گفت: ان‌شاءالله شورای شهر و شهرداری تهران با بکارگیری ابزارهای نوین مالی زمینه حضور و مشارکت بخش خصوصی داخلی و خارجی را برای تامین نیازهای پایتخت فراهم آورند. بدیهی است نمایندگان مردم تهران در مجلس شورای اسلامی، آمادگی دارند تا در صورت لزوم، حمایت تقنینی لازم را داشته باشند.
انتهای پیام
