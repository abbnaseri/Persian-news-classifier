پزشکیان: اکنون بهترین فرصت برای عدم وابستگی به درآمدهای نفت است
نایب رئیس اول مجلس شورای اسلامی گفت: هم اکنون، بهترین فرصت برای رهاکردن اقتصاد کشور از وابستگی به درآمدهای نفتی و تبدیل تحریم به فرصت شکوفایی اقتصادی است که این موضوع نیز در گرو استفاده از ظرفیت‌های مختلف کشور با رویکرد اقتصادی است.
به گزارش ایسنا، مسعود پزشکیان در همایش بزرگداشت روز دهیار با اشاره به نیاز جامعه به روستا و روستایی افزود: برای شنیدن مشکلات روستاهای استان همواره آماده و در حد توان، آماده پیگیری مشکلات و تلاش برای رفع آنان از مسئولان مربوطه هستم.
وی در ادامه افزود: حل مشکلات روستاها، در گرو همت جمعی خود روستانشینان و اقدام جهادی مسئولان است وگرنه با روزمرگی و چشم انتظارماندن به منابع مالی از پایتخت، نمی‌توان مشکلات فعلی را رفع کرد.
وی با اشاره به تحریم‌های ظالمانه غرب بر علیه جمهوری اسلامی اظهار کرد: وابستگی اقتصاد کشور به درآمدهای نفتی، باعث بروز بسیاری از مشکلات شده و اگر ما نیز همچون برخی کشورهای همسایه به مسائلی همچون اهمیت گردشگری در توسعه اقتصادی کشور توجه کنیم، هیچ مشکلی در اقتصاد خود نخواهیم داشت.
پزشکیان در همین راستا عنوان کرد: هم اکنون، بهترین فرصت برای رهاکردن اقتصاد کشور از وابستگی به درآمدهای نفتی و تبدیل تحریم به فرصت شکوفایی اقتصادی است که این موضوع نیز در گرو استفاده از ظرفیت‌های مختلف کشور با رویکرد اقتصادی است.
وی خطاب به دهیاران گفت: اگر تصمیم بگیرید که روستای خود را به بهترین مکان زندگی تبدیل کنید، مشکلات را نیز یکی پس از دیگری رفع خواهید کرد.
صادرات صنایع‌دستی موجب رونق اقتصادی می‌شود

نایب رئیس اول مجلس شورای اسلامی گفت: در صورتی که بتوانیم بستری برای عرضه تولیدات صنایع دستی به کشورهای خارجی فراهم کنیم، می‌توانیم به رونق اقتصادی و اشتغال زایی مناسب برسیم.

 پزشکیان در بازدید از نمایشگاه صنایع دستی و گردشگری تبریز اظهار کرد: با توجه به کیفیت بالای محصولات و قیمت مناسب، ظرفیت بسیاری برای فروش این محصولات به کشورهای خارجی وجود دارد.  وی افزود: با توجه به اعمال تحریم‌ها و در وضعیت اقتصادی موجود، در حوزه‌های گردشگری و صنایع دستی، ظرفیت‌های زیادی داشته و صنعتگران ما می‌توانند در این زمینه در تمامی استان‌ها هنرهای خود را عرضه کنند.  نماینده مردم تبریز، آذرشهر و اسکو در مجلس شورای اسلامی افزود: حوزه‌های گردشگری و صنایع دستی می‌توانند محرکی برای سایر صنایع باشند.
پزشکیان در پایان خاطرنشان کرد: در صورت تقویت برگزاری چنین نمایشگاه‌هایی می‌توان با سایر کشورها ارتباط برقرار کرده و این موضوع می‌تواند موجب رونق کسب و کار تولیدکنندگان، صنعت‌گران صنایع دستی و هتلداران باشد.
انتهای پیام
