ایران می‌تواند پاسخ بسیار قوی به هر تجاوزگری بدهد
سفیر فلسطین در تهران با بیان اینکه ترامپ می‌خواهد جنگ به راه بیاندازد تا اسرائیل بزرگ را ایجاد کند، گفت: ایران می‌تواند پاسخ بسیار قوی را به هر تجاوز گری دهد.
به گزارش ایسنا، صلاح زواوی در نشست تخصصی شورای راهبردی روابط خارجی که با موضوع فلسطین و طرح آمریکایی معامله قرن برگزار شد، طی سخنانی اظهار کرد: از ۲۰۰ سال پیش با موضوع اسرائیل کوچک و بزرگ مواجه بوده‌ایم و اکنون هم با پدیده اسرائیل بزرگ و طرح صهیونیستی بسیار خطرناک آنها که در حال اجرا رو به رو هستیم. وی افزود: هدف آنها از تشکیل اسرائیل تنها محدود به فلسطین نیست بلکه بخش‌هایی از سرزمین‌های اردن، مصر، عربستان تا مدینه منوره، سوریه، لبنان و عراق هم را شامل می‌شود.
سفیر فلسطین در تهران همچنین بیان کرد: امام خمینی (ره) در مساله فلسطین آرمان‌هایی داشتند و اکنون هم مقام معظم رهبری مساله فلسطین را در اولویت قرار داده‌اند.
زواوی در ادامه خاطرنشان کرد: در این جنگ و برای رویارویی با توطئه آنها باید تمام نیروها را تجمیع کرد. ما می‌دانیم ترامپ فقط اجرا کننده اراده دشمن صهیونیستی است و او کار نظامی در این زمینه انجام نداده و فقط می‌خواهد جنگ راه بیاندازد تا اسرائیل بزرگ را ایجاد کند.
وی تاکید کرد: ایران می‌تواند پاسخ بسیار قوی را به هر تجاوزگری دهد، جنگ اقتصادی بزرگی را علیه ایران به راه انداخته‌اند و این کشور عزیز را محاصره کرده‌اند. شما توسط امام و رهبری باری را بر دوش دارید، برادران ما یاس را کنار بگذارید، دیپلماسی خود را در کل جهان توسعه دهید. ما در مقابل طرح صهیونیستی ایستاده‌ایم.
انتهای پیام
