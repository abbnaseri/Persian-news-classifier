بیانیه کشورهای اروپایی پس از جلسه شورای امنیت درباره ایران
کشورهای انگلیس، فرانسه و آلمان با انتشار بیانیه‌ای ضمن ابراز نگرانی از تنش‌ها اخیر به وجود آمده در منطقه، بر تعهدشان نسبت به حفظ برجام و اجرای کامل قطعنامه 2231 شواری امنیت تاکید کردند.
به گزارش ایسنا، به نقل از پایگاه اینترنتی دولت انگلیس، کشورهای E3[ آلمان، انگلیس، فرانسه] در بیانیه‌ای پس از رایزنی‌های روز گذشته در شورای امنیت نوشتند: فرانسه، آلمان و انگلیس درباره تنش‌های افزایش‌یافته در خلیج فارس که پس از سرنگونی پهپاد آمریکایی توسط ایران در ۲۰ ژوئن شدت بیشتری یافتند، به شدت نگران است. این رخدادها خطر اشتباه در محاسبات و درگیری را افزایش می‌دهند. ما با رعایت کامل قوانین بین‌المللی، درخواست کاهش تنش و مذاکره داریم.
ما دوباره محکومیت حمله به نفت‌کش‌ها در دریای عمان، خرابکاری در چهار کشتی الفجیره و هر تهدیدی را علیه امنیت تردد دریایی و صلح و امنیت در منطقه تکرار می‌کنیم. حمله به نفت‌کش‌ها قوانین بین‌المللی را در زمینه آزادی ناوبری و نقل‌وانتقال دریایی نقض کرده و خطرات زیست‌محیطی به دنبال داشته و پتانسیل ایجاد بی‌ثباتی بیشتر در منطقه‌ای را دارد که هم‌اکنون نیز دچار عدم ثبات است.
همچنین این سه کشور اروپایی در این بیانیه بر تعهدشان به اجرای کامل قطعنامه ۲۲۳۱ شورای امنیت و حفظ برجام که بر اساس بیانیه یادشده «به کاهش تنش در منطقه و همچنین عدم اشاعه تسلیحات هسته‌ای کمک می‌کند» تاکید کردند.
در پایان این بیانیه مطرح شد: ما به تلاش سخت برای اجرای کامل قطعنامه ۲۲۳۱ شورای امنیت متعهدیم و از تمامی طرف‌ها می‌خواهیم که همین کار را انجام دهند. به نفع همه است که خویشتن‌داری کرده و از اقداماتی که موجب تضعیف این رکن مهم قانون عدم اشاعه تسلیحات هسته‌ای و امنیت جمعی‌مان می‌شود خودداری کنند.
انتهای پیام
