در دفاع از حقوق مردم، با کسی تعارف نداریم/برای دفاع از بخش خصوصی از برخی مقامات شکایت کرده‌ایم 
رئیس کمیسیون انرژی مجلس شورای اسلامی گفت: برای دفاع از بخش خصوصی حتی از برخی از بالاترین مقامات کشور شکایت کرده‌ایم و این شکایت جناحی و سیاسی نبوده و فقط براساس مر قانون بوده هرچند که متولی اجرای قانون نیستیم اما ناظر بر اجرای قانون هستیم، لذا هیچ تعارفی در دفاع از حقوق مردم، با کسی نداریم.
به گزارش ایسنا،‌ فریدون حسنوند در جلسه مسایل برق و انرژی استان با حضور معاونین وزیر نیرو و اعضای کمیسیون انرژی مجلس شورای اسلامی گفت: برنامه توسعه‌ای که مصوب می‌شود، بودجه سالانه آنها به‌طور مستمر از طریق کمیسیون‌های مختلف مجلس شورای اسلامی حساب‌کشی می‌شود.  وی ادامه داد: برای دفاع از بخش خصوصی حتی از برخی از بالاترین مقامات کشور شکایت کرده‌ایم و این شکایت جناحی و سیاسی نبوده و فقط براساس مر قانون بوده هرچند که متولی اجرای قانون نیستیم اما ناظر بر اجرای قانون هستیم، لذا هیچ تعارفی در دفاع از حقوق مردم، با کسی نداریم.  رئیس کمیسیون انرژی مجلس شورای اسلامی عنوان کرد: اگر نگاه یارانه‌ای به انرژی بخش صنعت نداشته باشیم، صنعت با مشکل مواجه خواهد شد. خاموشی‌ها نباید به گونه‌ای باشد که صنعت از کار بیفتد و وزارت نیرو باید برخی از مسایل را با جرأت بیشتری با مردم در میان بگذارد و باید مدنظر داشت که اجرای قانون در برخی از جاها هزینه دارد ضمن آنکه اجرای قانون تحکم می‌خواهد.  به گزارش ایسنا، میرزایی نماینده مردم ایلام در مجلس شورای اسلامی نیز در این جلسه گفت: از سال ۸۰ تا ۹۴ دولت در مجموع ۷۵۰ میلیارد دلار یارانه انرژی پرداخت کرده است.  وی ادامه داد: با توجه به اینکه امسال سال رونق تولید است اما متاسفانه به شعار بسنده می‌کنیم و در اجرا دچار مشکل هستیم و ضمن آنکه در مدیریت کلان کشور کسی حاضر به پذیرش ریسک نیست.  همچنین خالدی رییس کمیته انرژی‌های تجدیدپذیر در مجلس شورای اسلامی نیز در این جلسه گفت: باید بپذیریم که تحریم‌ها باعث ایجاد مشکلاتی در برخی از بخش‌ها شده است.  وی میزان مصرف انرژی در کشورهای توسعه یافته را زیاد دانست و در ادامه با بیان این مطلب که رشد انرژی در بخش صنعت و کشاورزی نماد توسعه و پیشرفت آن کشور است، عنوان کرد: باید در بخش تولید انرژی به بخش خصوصی تکیه کنیم.  براساس این گزارش، سکینه الماسی سخنگوی کمیسیون انرژی مجلس شورای اسلامی نیز در این جلسه عنوان کرد: همه نقاط کشور در بخش جذب سرمایه‌گذاری و مسایل توسعه‌ای از کرمان الگو می‌گیرند و همواره توصیه می‌کنیم که از استان کرمان الگوبرداری کنند.
انتهای پیام
