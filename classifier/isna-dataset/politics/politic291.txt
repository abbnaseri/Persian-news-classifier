سوابق رئیس جدید سازمان بسیج مستضعفین 
با حکم فرمانده معظم کل قوا سردار سرتیپ پاسدار غلامرضا سلیمانی به‌عنوان رئیس سازمان بسیج مستضعفین منصوب شد.
به گزارش ایسنا به نقل از سپاه نیوز؛ حضرت آیت‌الله خامنه‌ای فرماندهی معظم کل قوا  با اعطای حکمی سردار سرتیپ پاسدار غلامرضا سلیمانی را به سمت  رئیس سازمان بسیج مستضعفین سپاه پاسداران انقلاب اسلامی منصوب کردند.   سردار سلیمانی متولد سال 1343 در شهرستان فارسان استان چهارمحال بختیاری، دانش آموخته مقطع کارشناسی رشته تاریخ از دانشگاه اصفهان، فارغ التحصیل دوره فرماندهی و ستاد سپاه و دانشجوی دکتری تاریخ ایران دوره اسلام ( آماده دفاع از پایان نامه)، از رزمندگان بسیجی و فرماندهان دوران پرافتخار دفاع مقدس؛ حضور داوطلبانه خود را از بهار سال 1360 در صحنه های نبرد حق علیه باطل از خطوط مقدم دفاعی جبهه شوش با عضویت بسیجی آغاز و  در عملیات های پیروزمندانه و غرورآفرین طریق القدس، فتح المبین، بیت المقدس، رمضان، محرم، والفجر مقدماتی، والفجر 2و4، خیبر، بدر، والفجر 8، کربلا 4 و 5، والفجر 10، به عنوان رزمنده و فرمانده گروهان و گردان شرکت و سپس در مسئولیتهای فرماندهی تیپ 44 قمر بنی هاشم (ع) ، تیپ مستقل 57 حضرت ابوالفضل (ع) و همزمان فرمانده منطقه مقاومت لرستان، فرمانده لشکر 19 فجر، فرمانده قرارگاه قدس و لشکر 41 ثارالله (ع)، فرمانده لشکر 14 امام حسین (ع) و ارشد سپاه در استانهای یاد شده خدمت کرده است .  ـ وی از اولین فرماندهان سپاه بوده که همزمان مسئولیت منطقه مقاومت و یگان رزم را عهده دار و از سال 1387 تاکنون نیز فرمانده سپاه صاحب الزمان (عج) استان اصفهان بوده است .  ـ توجه ویژه به تقویت پایگاههای مقاومت و کانون های اقشاری بسیج به عنوان سرپنجه های تحقق رسالت بسیج و تلاش برای اعتلای نقش اقشار دانش آموزی، دانشجویی، کارگری، اصناف، مهندسین، هنرمندان، سایر اقشار و خواهران از جهت گیری و رویکردهای اصلی وی بوده است.  ـ حضور فعال رده ها و مراکز تحت مسئولیت و فرماندهی ایشان در برنامه های محرومیت زدایی، تقویت گروههای جهادی و گسترش عرصه خدمت رسانی در مناطق محروم و مقابله با حوادث غیرمترقبه، ارتباط نزدیک با علما ،اصحاب علم و نظر،اساتید و دانشگاهیان و تعامل هم افزا با دستگاههای اجرایی و تقویت تفاهم و همکاری بین نیروهای مسلح از دیگر اقدامات سردار سلیمانی در مسئولیتهای گذشته است.  ـ تقویت بعد فرهنگی در تحقق مأموریت های بسیج و سپاه، تبیین مسایل فرهنگی، اجتماعی و توسعه اقدامات بصیرتی و استفاده از فرصت های فضای مجازی همواره مورد توجه وی بوده و ایفای فرماندهی مناسب در دوران دفاع مقدس در ارتقاء توان دفاعی و امنیتی یگانهای تحت مسئولیت نقش به سزایی داشته است.  ـ توجه خاص به جوانان به عنوان آینده سازان ایران اسلامی، برخورداری از روحیه بسیجی، محبوب بودن و سعه صدر فرصت های مناسبی برای استمرار خدمت اثربخش وی در سازمان بسیج مستضعفین و تحقق منویات و تدابیر تصریحی فرمانده معظم کل قوا (مدظله العالی) در حکم انتصاب ایشان را فراهم خواهد ساخت.  مهمترین سرفصل‌هایی که فرمانده معظم کل قوا در حکم انتصاب سردار سلیمانی به ریاست سازمان بسیج مستضعفین عنوان کردند عبارت است از: "اعتلای بسیج و فرهنگ مقاومت و تقویت زمینه‌های بروز خلاقیت و ابتکار بسیجیان به‌ویژه نوجوانان و جوانان در گسترش، تعمیق و حفاظت از ارزشهای انقلابی و ارتقای حضور سازمان‌یافته‌تر آنان با تکیه بر تجارب در عرصه‌های مورد نیاز انقلاب اسلامی، گسترش گروه‌های جهادی و هم‌افزایی و تقویت بسیج اقشار در تعامل سازنده و هم‌افزا با مجموعه سپاه و سایر سازمان‌های کشوری و لشکری با لحاظ تدابیر فرمانده کل سپاه مورد انتظار است".  انتهای پیام
