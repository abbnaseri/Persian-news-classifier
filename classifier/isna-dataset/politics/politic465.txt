ادعاهای جدید رئیس موساد علیه ایران
رئیس سازمان جاسوسی رژیم صهیونیستی با تکرار ادعاهای صهیونیست‌ها علیه برنامه هسته‌ای کشورمان گفت که ایران به شدت به دنبال توسعه موشک‌های بالستیک است.
به گزارش ایسنا، یوسی کوهن، رئیس سازمان جاسوسی رژیم صهیونیستی (موساد) امروز (دوشنبه) به تکرار ادعاهای بی‌اساس و واهی مقامات صهیونیست علیه کشورمان پرداخت و گفت که رژیم متبوعش با چالش‌های امنیتی از سوی ایران و کشورهای دیگر روبرو است.
وی با ادعای اینکه مطالب بیشتری برای افشا کردن درباره فعالیت‌های هسته‌ای ایران وجود دارد، مدعی شد: اینکه ایران می‌گوید غنی‌سازی اورانیوم برای مصارف پزشکی یا تولید انرژی است، دروغی بیش نیست.
به نوشته روزنامه اورشلیم پست، کوهن در اظهارات خود همچنین از توافق هسته‌ای با ایران انتقاد کرد و گفت: ایران در هر صورت به شدن به دنبال توسعه موشک‌های بالستیک خود است.
وی که از مارس ۲۰۱۶ تاکنون رئیس موساد بوده است در ادامه ادعاهای خصمانه خود ایران را به دست داشتن در حادثه اخیر در دریای عمان برای دو نفتکش ژاپنی و نروژی متهم کرد و مدعی شد که ایران در نقاط دیگری همچون فرانسه، آلمان و هلند از اقدامات تروریستی حمایت کرده است.
به گزارش ایسنا، این ادعاهای بی‌اساس که همواره از سوی صهیونیست‌ها علیه کشورمان مطرح می‌شود در حالی است که رژیم صهیونیستی خود تنها دارنده زرادخانه هسته‌ای در خاورمیانه به شمار می‌آید اما تاکنون هیچ‌گاه به‌طور رسمی این مسئله را اعلام نکرده و به عضویت هیچ پیمان بین‌المللی در زمینه کنترل تسلیحات هسته‌ای در جهان در نیامده است.
صهیونیست‌ها همچنین در حالی ادعا می‌کنند ایران در حادثه دریای عمان دست داشته است که تاکنون هیچ نهاد بین‌المللی و حتی هیچ کشوری غیر از آمریکا اعلام نکرده که ایران مسئول حمله به این دو نفتکش بوده است.
انتهای پیام
