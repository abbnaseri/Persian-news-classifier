صادقی: وزیر کشور وظیفه خود را در نظارت بر رفتار نیروی انتظامی اعمال کند
نماینده مردم تهران در مجلس شورای اسلامی رفتار یکی از مأموران نیروی انتظامی با دختری جوان در یکی از پارکهای شرق تهران را ناقض اصل کرامت انسانی دانست و گفت: این کار موجب خدشه وارد شدن به وجهه نظام جمهوری اسلامی گردید.
به گزارش ایسنا، محمود صادقی نماینده مردم تهران در مجلس شورای اسلامی در جلسه علنی امروز مجلس در تذکری با اشاره به حادثه برخورد نیروی انتظامی با یک دختر جوان در یکی از پارک‌های شرق تهران گفت: ضمن ارج نهادن به خدمات پرسنل شریف نیروی انتظامی، اما رفتار خشن و شرم آور یکی از مأموران نیروی انتظامی با دختری در یکی از پارکهای تهران باعث جریحه دار شدن احساسات جامعه و خدشه وارد شدن به وجهه نظام جمهوری اسلامی ایران گردید.
وی افزود: نه تنها این کار تأثیر مثبتی در پذیرش هنجارها و ارزشهای دینی ندارد بلکه موجب بدبینی، کینه و فاصله گرفتن مردم به ویژه نسل جوان از حاکمیت خواهد شد وظیفه امر به معروف ونهی از منکر از تکالیف نتیجه محور است و در صورتی که احتمال تأثیر ندهیم انجام این تکلیف ساقط است. امام علی (ع) در فرمایش خود به مالک اشتر فرمودند ای مالک در دل خود احساس رحمت و مهربانی را نسبت به مردم برانگیز و به آنها لطف کن.
نماینده مردم تهران در مجلس شورای اسلامی تاکید کرد: متأسفانه نیروی انتظامی که به ظاهر تحت نظارت وزارت کشور است از نظارت مجلس مصون است و ما به صورت صوری به وزیر کشور تذکر می‌دهیم برحسب این وظیفه صوری به وزیر کشور تذکر می‌دهم که وظیفه خود را در نظارت بر رفتار نیروی انتظامی اعمال کند البته اینها به معنای نادیده گرفتن خدمات و ایثارگری‌ها و جایگاه اصیل نیروی انتظامی در جامعه نیست.
انتهای پیام
