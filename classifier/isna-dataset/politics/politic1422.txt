یک کارشناس مسائل روسیه: نگاه به شرق برای ایران انتخاب نیست؛ ضرورت است 
یک کارشناس مسائل روسیه اظهار کرد: در حال حاضر گرایش به شرق و تعامل هرچه بیشتر با کشورهای این منطقه از جمله چین و روسیه برای ایران یک انتخاب نیست، بلکه یک ضرورت است.
محمود شوری در گفت‌وگو با ایسنا با بیان این‌که اگر بعد از هر رویداد و اتفاقی، بخواهیم بگوییم که ایران براساس این رویداد باید به شرق یا غرب نگاه کند، دور از نگاه استراتژیک است، گفت: جمهوری اسلامی ایران همواره براساس منافع خود تلاش کرده با کشورهای مختلف هم از شرق و غرب تعامل و رایزنی داشته باشد و این‌طور نبوده برحسب شرایط رویکرد خود را نسبت به شرق و غرب عوض کند.
وی با بیان این‌که نوع واکنش غربی‌ها به برجام و خروج آمریکا از این توافق بین‌المللی کم و بیش قابل پیش‌بینی بود، ادامه داد: در حال حاضر با توجه به تحولات رخ داده، گرایش هر چه بیشتر به شرق و تعامل هرچه بیشتر با این کشورها بحث انتخابی نیست بلکه یک ضرورت است، چرا که قدرت‌های متنوعی در سطح بین‌المللی از نظر رویکردی وجود ندارند.
این کارشناس مسائل روسیه با بیان این‌که کشورهای غربی کم و بیش به صورت همسو و در راستای یک استراتژی کلان حرکت می‌کنند، گرچه ممکن است اختلاف نظرهایی با هم داشته باشند، اظهار کرد: با توجه به این موضوع ما با دو قدرت دیگر که هر دو در منطقه شرق قرار دارند یعنی روسیه و چین مواجه هستیم. البته این دو کشور نیز اینگونه نیست که در تعارض با غرب خود را تعریف کنند، ولی با توجه به شرایط کنونی ایران در راستای تأمین منافع خود به صورت مناسب‌تری می‌تواند با آنها تعامل کند.
شوری با بیان این‌که در وضعیت کنونی ایران تمام تلاش خود را می‌کند که فضای بهتری را در جریان تعامل با این کشورها فراهم کند، ادامه داد: البته این دو کشور نیز در مواردی، تهدیدپذیر از فشارهای آمریکا و غربی‌ها هستند، ولی این تهدیدپذیری کمتر از ایران است و این فرصتی است که باید به خوبی از آن استفاده کنیم.
وی با اعتقاد بر این‌که به لحاظ استراتژیک جمهوری اسلامی ایران نگاه به شرق را منوط به نوع تعامل خود با غرب نکرده است، افزود: ما باید تعاملات اقتصادی خود را در وضعیت کنونی به نحوی تنظیم کنیم که بتوانیم از فرصت به وجود آمده برای تعامل هرچه بیشتر با دو کشور روسیه و چین در راستای منافع‌مان استفاده کنیم چنانکه فشارها به روی جمهوری اسلامی ایران کاهش پیدا کند.
این کارشناس مسائل روسیه همچنین در پاسخ به این سوال که در حال حاضر به نظر می‌رسد در بین تعدادی از کارشناسان و نخبگان تعامل با شرق از جمله روسیه با توجه به شرایط ایران امری پذیرفته است اما همچنان افکار عمومی نگاه مثبتی به روسیه ندارند، خاطرنشان کرد: این یک ذهنیت تاریخی است که بر افکار عمومی حاکم است و حتی در بین تعدادی از نخبگان نیز این نگاه وجود دارد.
شوری با بیان این‌که من قضاوتی ندارم که این ذهنیت‌ها درست است یا نه، گفت: ولی ما باید بدانیم که در شرایط ویژه‌ای قرار داریم و این شرایط اقتضا می‌کند که روابط خود با شرق را گسترش دهیم و تجربه ۴۰ سال گذشته نشان می‌دهد که ما نتوانسته‌ایم از تعامل با غرب به دستاورد چندانی دست پیدا کنیم.
انتهای پیام
