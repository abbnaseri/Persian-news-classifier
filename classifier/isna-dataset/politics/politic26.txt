طبقه‌بندی زندانیان کاملاً رعایت می‌شود
مدیرکل زندان‌های لرستان گفت: طبقه‌بندی زندانیان براساس سن، جرم و جنس کاملاً رعایت می‌شود.
به گزارش ایسنا منطقه لرستان، رضا محمدی اصل در نشست با خبرنگاران استان با بیان اینکه برای ایجاد بانک اطلاعات خانواده زندانیان نیازمند بر اساس دستورالعمل رئیس زندان‌های کل کشور عمل کردیم، افزود: این کار در یکی از زندان‌های استان (زندان مرکزی خرم‌آباد) آغاز شده و تاکنون ۲۰۰۰ پروژه تشکیل شده است.
 وی ادامه داد: خانواده زندانیان وضعیت بسیار اسفناکی دارند و به لحاظ مالی بسیار ضعیف هستند که نیاز است به این قشر کمک شود، به عنوان مثال اگر پارکینگ روبروی استانداری لرستان را به پیمانکاری انجمن حمایت اداره کل زندان‌ها واگذار شود از محل این می‌توان به این خانوارها کمک کرد.  مدیرکل زندان‌های لرستان افزود: فردی که به هر جرمی وارد زندان می‌شود نان‌آور یک خانواده است و به هر دلیلی که محبوس شود خانواده‌ای متضرر می‌شود.  محمدی‌اصل بیان کرد: به منظور اینکه زندانیان (بجز جرایم آدم‌ربایی، اسیدپاشی و سرقت مسلحانه) در کنار خانواده باشند یک زندان باز ایجاد کردیم و جvائم غیرعمد با همکاری و قراردادی که شهرداری، دادسراها و سازمان صنعت و معدن استان بسته‌ایم این افراد ۷ صبح تا ۳ بعدازظهر کار می‌کنند و سپس به خانواده برمی‌گردند و هفته‌ای یک شب خود را به زندان معرفی می‌کنند.  مدیرکل زندان‌های لرستان تصریح کرد: در حال حاضر ۵۵۰ نفر در زندان باز به سر می‌برند که سال گذشته ۴۳۰ میلیون تومان به این افراد بابت کارهایی که انجام دادند حقوق پرداخت کرده‌ایم.  وی در ادامه با اشاره به اینکه یکی از مشکلات عدیده زندانیان بحث مهریه است، عنوان کرد: در سال گذشته ۲۶۶ نفر توسط ستاد دیه از زندان آزاد شدند که ۱۷۲ نفر به خاطر بدهی مالی، ۶۳ نفر مهریه و ۵ نفر نفقه بودند و جمع بدهی این مددجویان ۴۶ میلیارد تومان بوده که با تلاش همکاران و مددجویان زندان ۲۶ میلیارد تومان آنها از طریق رضایت افراد محقق شده است و مابقی تسهیلات و یا بلاعوض بوده است.  وی گفت: همچنین از محل اعتبارات ماه عسل دو میلیارد تومان اعتبار گرفتیم که منجر به آزادی ۱۲۱ نفر شد و ۱۵۰ میلیون تومان هم خیّر کمک کرده‌اند.
 انتهای پیام
