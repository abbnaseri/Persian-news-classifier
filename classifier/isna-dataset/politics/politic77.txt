انتقاد عارف از قانون‌گریزی برخی مسئولان
رئیس فراکسیون امید مجلس شورای اسلامی با بیان اینکه اگر تشکل‌های مدنی به میدان نیایند دولت عملا توانایی اجرای برنامه‌های خود را ندارد، از آنچه نگاه امنیتی به فعالیت نهادهای مدنی در حوزه محیط زیست خواند انتقاد کرد و گفت: تضعیف نهادهای مدنی به صلاح کشور نیست و از مقامات و نهادهای ذی ربط می خواهم از برخوردهای سلیقه‌ای با فعالان مدنی پرهیز کنند و بسترساز فعالیت و مشارکت بیشتر آنها در امور توسعه و پیشرفت باشند.

به گزارش ایسنا به نقل از امیدنامه، محمدرضا عارف در دیدار  با جمعی از فعالان حوزه محیط زیست به نقش مردم در یک نظام سیاسی از جمله جمهوری اسلامی ایران اشاره کرد و گفت: مردم محور تمامی تحولات صورت گرفته در کشور ما هستند و هیچکس و هیچ جریانی نمی تواند منکر نقش تاثیرگذار مردم در رویدادهای مهم کشورمان شود.
وی در همین زمینه ادامه داد: نهادهای مدنی که توسط مردم شکل می گیرد اگر قدرتمند شوند مطمئنا در روند پیشرفت و توسعه کشور تاثیرگذار خواهند بود. حضور پررنگ نهادهای مدنی در جامعه باعث می شود که قدرت از سمت دولت به مردم برگردد و آزادی و دموکراسی به معنای واقعی شکل بگیرد و در این حالت نهادهای مدنی می‌توانند بخش هایی از وظایف حاکمیتی را نیز انجام دهند و قطعا نهاد قانونگذاری در این زمینه تمهیدات لازم را فراهم می‌کند.
رئیس فراکسیون امید با اشاره به آیات و روایات مختلف در خصوص حفظ محیط زیست تصریح کرد: بعد از پیروزی انقلاب اسلامی ایران به دلیل اینکه می خواستیم خیلی زود به همه اهداف انقلاب دست پیدا کنیم بعضا با نگاه کوتاه مدت عملا برخی از حوزه‌ها از جمله ضرورت توجه به محیط زیست در حاشیه قرار گرفت و نتیجه چنین نگاه کوتاه مدتی باعث پاک کردن صورت مساله شد که قطعا باید به صورت جدی روند اصلاح شود.
وی با انتقاد از قانون‌گریزی عده ای به خصوص از سوی  مسئولان تاکید کرد: در رفتار برخی مسئولان شاهد تناقض‌هایی هستیم. مثلا در مقطعی انتقال آب از یک استان به استان دیگر را ممنوع می‌کنند ولی در مقطع دیگر مجوز انتقال آب داده می‌شود. نباید درخصوص مساله مهمی به مانند آب سلیقه‌ای عمل شود. باید با رعایت همه جوانب و از جمله مسایل زیست محیطی تصمیم‌گیری کرد.
عارف با بیان اینکه بحران آب در کشور جدی است و باید هوشیار باشیم ،اظهار داشت: با توجه به اینکه سفره‌های آب زیرزمینی در اغلب مناطق از جمله مناطق کویری در حال کاهش است و مهمترین مساله در این مناطق حفظ سکونت مردم است، باید در خصوص این موضوع مهم و حیاتی چاره اندیشی کرد و بر اساس منافع و امنیت ملی و برنامه جامع و سیاست‌های کلی آمایش تصمیم گیری کرد.
عضو مجمع تشخیص مصلحت نظام  با تاکید بر پرهیز از سیاسی شدن مسایل محیط زیستی خاطرنشان کرد: در زمینه کوتاهی‌های صورت گرفته در حفظ محیط زیست همه ما مقصر هستیم، نه صرفا دولت. همه باید پاسخگوی عملکردمان در قبال محیط زیست کشور باشیم. برخی دستگاه‌هایی که متولیان آن در ظاهر از محیط زیست صحبت می‌کنند اما تعاونی‌های وابسته به آن دستگاه مشغول ساخت و سازهایی در مناطقی هستند که عملا به نابودی محیط زیست می انجامد.
رئیس مجمع نمایندگان تهران خاطرنشان کرد: مسایلی از جمله گرم شدن زمین، خشک شدن دریاچه‌ها، نابودی جنگل ها و مراتع، افت آب‌های زیرزمینی، آلودگی هوا و صوتی از جمله مشکلاتی هستند که از ناتوانی یا نارسایی و ضعف کارهای انجام شده به وجود آمده است.
وی با تاکید بر ضرورت برنامه‌ریزی دقیق برای سرعت دادن به روند پیشرفت و توسعه کشور گفت: توسعه ای که به نابودی محیط زیست بینجامد، فاجعه است، یکی از امتیازات قانون اساسی ایران این است که در آن محیط زیست به عنوان یک امر مهم و حیاتی مورد توجه قرار گرفته و  احکام صریحی در این زمینه  در قانون اساسی داریم.
وی با اشاره به برنامه ارائه شده از سوی  اصلاح‌طلبان در انتخابات مجلس دهم (برجا) یادآور شد: در برنامه برجا 28 بند به موضوع محیط زیست اختصاص داد شد و انتظار از نهادهای مدنی است که از فراکسیون امید درخصوص میزان اجرایی شدن برنامه‎های اعلامی مطالبه کنند و همراهی موثری با فراکسیون درباره برنامه های محیط زیستی داشته باشند.
عارف با بیان اینکه اگر تشکلهای مدنی به میدان نیایند دولت عملا توانایی اجرای برنامه های خود را ندارد،تصریح کرد: سیاست بالادستی در حوزه محیط زیست سیاست‌های مترقی است. در برنامه ششم توسعه هم وظایف دستگاه های مختلف درخصوص مسایل محیط زیست بویژه برای مقابله با کم آبی و پایداری سرزمین به  خوبی دیده شده است.
رئیس فراکسیون امید با انتقاد از نگاه امنیتی به فعالیت نهادهای مدنی در حوزه محیط زیست گفت: تضعیف نهادهای مدنی به صلاح کشور نیست و از مقامات و نهادهای ذی ربط  می‌خواهم از برخوردهای سلیقه‌ای با فعالان مدنی پرهیز کنند و بسترساز فعالیت و مشارکت بیشتر آنها در امور توسعه و پیشرفت باشند.
  در این دیدار که طیبه سیاوشی و فاطم سعیدی از اعضای فراکسیون امید نیز حضور داشتند، فعالان محیط زیستی درخصوص دغدغه های خود و لزوم همراهی دولت و مجلس با نهادهای مدنی سخن گفتند.
انتهای پیام
