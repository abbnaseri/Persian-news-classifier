محمدی: اروپا نه در کلام بلکه در عمل باید اینستکس را عملیاتی کند
یک عضو کمیسیون آموزش و تحقیقات مجلس با اشاره به نشست اخیر کمیسیون مشترک برجام تاکید کرد: عملیاتی شدن اینستکس از سوی اروپا می‌تواند آثار مثبتی را برای ما به دنبال داشته باشد، البته نحوه اجرا و عمل به آن مهم است.
داوود محمدی در گفت‌وگو با ایسنا، با اشاره به نشست کمیسیون مشترک برجام که روز جمعه (۷ تیر) در وین و در سطح معاونان وزیران خارجه کشورهای ۱+۴ برگزار شد، گفت: کشورهای اروپایی و آمریکا با امضای برجام به اجرای تعهداتی ملزم شدند، ایران نیز متعهد شد اقداماتی را در خصوص فعالیت هسته ای خود انجام دهد، در حالی که تمام اعضای برجام باید در التزام به این قرارداد متعهد می‌بودند آمریکا در اقدامی غیر قابل قبول از برجام خارج شد.
نماینده مردم تهران در مجلس افزود: آمریکا به قاعده‌ای بین المللی پشت پا زد، با این حال کشورهای اروپایی خروج آمریکا از برجام را محکوم می‌کنند، اروپا نه در کلام بلکه در عمل باید در این زمینه پیش قدم باشد، اتحادیه اروپا در مواقع مختلف پایبندی خود را به برجام اعلام کرده است، ولی این پایبندی باید در عمل ثابت شود، ما در جهانی زندگی می کنیم که باید به مقررات و تعهدات بین المللی عمل شود، مراقبت در حوزه دیپلماسی و سیاست امری ارزشمند است که باید به صورت عمیق به آن پرداخته شود توقع ما این است که اروپا در مسائل مالی و در قراردادها و ارتباطات مالی، تعهدات خود را عملی کند.
این عضو کمیسیون آموزش و تحقیقات مجلس متذکر شد: نشست اخیر 4+1 آثار مثبتی را به دنبال داشت البته ما توقع داریم که شاهد آثار مثبت بیشتری از سوی اروپا باشیم، امیدواریم قول های مالی اروپایی عملی شود و این ساز و کار مالی به طور جدی مورد توجه باشد.
محمدی تاکید کرد:‌ باید توجه داشته باشیم که عملیاتی شدن اینستکس از سوی اروپا می‌تواند آثار مثبتی را برای ما به دنبال داشته باشد، البته نحوه اجرا و عمل به آن مهم است، اگر به طور دقیق به این ساز و کار مالی عمل کنند بسیاری از مشکلات برطرف خواهد شد.
انتهای پیام
