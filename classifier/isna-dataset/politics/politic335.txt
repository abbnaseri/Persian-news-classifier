هنجارشکنان بدانند که قوه قضاییه از پلیس حمایت می‌کند
دادستان کل کشور تاکید کرد که پلیس و دستگاه قضایی در برخورد با ناهنجاری‌های اجتماعی تسلیم جوسازی بدخواهان نمی‌شود.
به گزارش ایسنا، حجت الاسلام و المسلمین محمدجعفر منتظری در حاشیه همایش فرماندهی انتظامی تهران بزرگ با حضور در جمع خبرنگاران درباره حمایت دستگاه قضا از نیروی انتظامی در مبارزه با ناهنجاری‌های اجتماعی، خاطرنشان کرد: وظیفه پلیس برخورد با جرایم مشهود در جامعه است و هر جا که پلیس به عنوان ضابط قضائی درخواست مجوزی از ما داشته باشد ما باید این مجوز را به پلیس بدهیم.
وی با بیان اینکه دستگاه قضائی از یک نیروی انتظامی و پلیس مقتدر حمایت خواهد کرد، گفت: ما نمی‌توانیم امنیت اخلاقی و امنیت اجتماعی در جامعه را به خاطر بعضی از حرف‌هایی که گفته می‌شود یا بعضی از اقداماتی که بدخواهان در فضای مجازی انجام داده و جوسازی می‌کنند، فدا کنیم.
منتظری با بیان اینکه دستگاه قضائی و مردم عزیز از حرکات و اقدامات قانونی و مقتدرانه پلیس حمایت می‌کنند، گفت: البته به تخلفات نیز در چارچوب قانون باید رسیدگی شود؛ اما هنجارشکنان باید این را بدانند که با این جوسازی‌ها و اینکه فیلم‌هایی را خودشان از صحنه آماده و بلافاصله پخش کنند، نمی‌توانند چهره پلیس را مخدوش نشان دهند.
دادستان کل کشور ادامه داد: در این راستا اولاً مردم از ما نمی‌پذیرند و ثانیاً دستگاه قضائی نیز نمی‌پذیرد که پلیس تسلیم این جوسازی‌ها شود. ما باید قانون را اجرا کنیم و دستگاه قضائی نیز به این جوسازی‌ها توجه نخواهد کرد؛ بنابراین نیروی انتظامی باید با اقتدار در میدان ایجاد امنیت حضور داشته باشد و با هر نوع هنجارشکنی برخورد کند.
وی ادامه داد: انتظار مردم نیز این است که با هنجارشکنان برخورد شود و هنجارشکنان نیز این را بدانند که دستگاه قضائی از پلیس حمایت خواهد کرد.
دادستان کل کشور در ادامه سخنان خود در پاسخ به پرسشی درباره حاشیه‌نشینی، اظهار کرد: یکی از موضوعات و محورهایی که در دستور کار وزارت کشور قرار دارد، حاشیه‌نشینی است. حل این مسئله در اختیار دستگاه قضائی و ناجا نیست و دستگاه‌های اجرایی باید بیایند و فکری اساسی کنند و هر جا که هم که نیاز به حمایت و پشتیبانی دستگاه قضائی باشد ما اقدامات لازم را انجام خواهیم داد.
وی با بیان اینکه حاشیه‌نشینی پدیده‌ای است که دامن شهرها را گرفته است، گفت: دولت محترم باید در این زمینه اقداماتی را انجام دهد.
منتظری همچنین در ابتدای سخنان خود با تأکید بر اینکه سرقت‌های خرد در کشور در حال افزایش است، گفت: این مسئله به هیچ عنوان برای دستگاه قضائی قابل قبول نیست و امروز نیز در این همایش حاضر شدیم تا راهکارهای مقابله‌ای برای کاهش این آمار را انجام دهیم.
وی با تأکید بر اینکه امنیت مردم برای ما مهم است، گفت: وظیفه ما تأمین امنیت مردم است و در این راستا باید از تمام توان و ظرفیت‌های قانونی استفاده کنیم.
دادستان کل کشور ادامه داد: متأسفانه عده‌ای که مرتکب سرقت می‌شوند مجدداً دست به این کار می‌زنند که این مسئله قابل قبول نیست. وضعیت امنیت در کشور ما از جهات مختلف و در حوزه‌های گوناگون قابل قبول است اما در حوزه سرقت دلایلی وجود دارد که باید بررسی شود.
وی با تأکید بر ضرورت اقدامات پیشگیرانه برای جلوگیری از وقوع سرقت گفت: باید این مسائل آسیب‌شناسی شده و البته مبارزه با سارقان نیز به صورت جامع باشد که امیدوارم محصول این همایش چنین نتیجه‌ای باشد و در کاهش سرقت مؤثر باشیم.
منتظری در پاسخ به پرسشی مبنی بر اینکه آیا شرایط اقتصادی در افزایش وقوع سرقت مؤثر بوده یا خیر، خاطر نشان کرد: قطعاً یکی از مؤلفه‌های مؤثر در افزایش سرقت مشکلات اقتصادی عده‌ای است که ممکن است تحت فشار ناشی از آن دست به سرقت بزنند که در همین راستاست که باید اقدامات پیشگیرانه لحاظ شود.
دادستان کل کشور با بیان اینکه بحث مواد مخدر نیز در افزایش وقوع سرقت مؤثر است، گفت: مسئولان متولی در این حوزه باید فعال‌تر عمل کنند و البته خانواده‌ها نیز باید نسبت به این پدیده هوشیار باشند.
وی درباره قطع ید در سرقت اظهار کرد: اگر سرقت دارای شرایط قطع ید باشد باید اجرا شود اما اگر این شرایط فراهم نباشد سارق تعزیر خواهد شد. اما نمی‌توان سارق را برای مدت بسیار طولانی در زندان نگه داشت.
منتظری در مورد آمار سرقت نیز اظهار کرد: سرقت به گونه‌ای است که نمی‌توان آمار دقیقی از تعداد پرونده‌های آن اعلام کرد اما مهم‌تر از آمار برای ما مسئله افزایش سرقت است که باید جلوی آن گرفته شود.
انتهای پیام
 
