فلاحت‌پیشه: پرونده ایران درFATF در لیست کشورهای غیرهمکار قرار نمی‌گیرد
رئیس کمیسیون امنیت ملی و سیاست خارجی مجلس با بیان این که «علیرغم تمدید مهلت سه ماهه گروه اقدام ویژه مالی (FATF) به ایران حالت اضطراری درباره پرونده ایران به وجود نمی‌آید» گفت: با توجه به این که بررسی لوایح CFT و پالرمو در مرحله بررسی در مجمع تشخیص است و فضای مجمع تحت تأثیر حاد شدن فضای سیاست خارجی کشور بعد از اتفاقات پیرامون برجام قرار گرفت، نباید به مجمع برای تصویب این لوایح فشار آورد چون نتیجه آن رأی منفی خواهد بود.
حشمت الله فلاحت پیشه در گفت‌وگو با ایسنا، با اشاره به مهلت سه ماه FATF به ایران برای تصویب لایحه الحاق ایران به کنوانسیون مقابله با تأمین مالی تروریسم (CFT) و لایحه الحاق ایران به کنوانسیون مبارزه با جرایم سازمان یافته فراملی (پالرمو) گفت: به نظرم عملاً حالت اضطراری درباره پرونده ایران به وجود نمی‌آید چون جمهوری اسلامی تلاش کرده در این باره به صورت تعاملی عمل کند اما این که در بیانیه نهایی FATF مشخصاً از مجمع تشخیص مصلحت نظام نام برده و آورده شده که مجمع این دو لایحه را تصویب و تعیین تکلیف کنند نشان دهنده این است که شرایط سیاسی در FATF رخنه کرده که این طور موضع می‌گیرند و فعالیت زیادی درباره پرونده ایران شکل گرفته که این گونه به ریز درباره آن صحبت می‌شود.
وی ادامه داد: به نظرم حتی در نشست آینده FATF به ریاست چین هم اقدامی علیه ایران صورت نمی‌گیرد و پرونده ایران در لیست کشورهای غیرهمکار قرار نمی‌گیرد. این فرصت در اختیارمان است که بحث‌های کارشناسی جدی را انجام دهیم.
رئیس کمیسیون امنیت ملی و سیاست خارجی مجلس با بیان این که «موضوع FATF تحت تأثیر حاد شدن مسائل سیاست خارجی تحت برجام قرار گرفته است» گفت: لوایح مرتبط با FATF به همین دلیل تا این حد کش‌دار شده است البته فکر نمی‌کنم که پرونده ایران در طی چند ماه آینده شرایط اضطراری به خود بگیرد ما وقت داریم که در این‌باره تصمیم گیری کنیم.
وی توضیح داد: در حال حاضر مسائل سیاست خارجی به هم مرتبط شده است که نمونه آن بیانیه FATF و طرح موضوع چگونگی بررسی لوایح مربوطه در مجمع تشخیص است. متأسفانه FATF از حوزه فنی به حوزه سیاسی وارد شده که این حساسیت را در ایران بیشتر می‌کند در نهایت نیز باید مجمع در این‌باره تصمیم گیری کند که در شرایط کنونی فضای مجمع فضای تصویب نیست.
فلاحت پیشه ادامه داد: قبلاً فضای مجمع خوب بود اما تحت تأثیر حاد شدن سیاست خارجی فضا منفی شد به همین دلیل در شرایط کنونی وارد کردن فشار به مجمع برای رأی گیری نسبت به این دو لایحه به سود منافع کشور نیست چون نتیجه آن برعکس شده و منجر به رأی منفی می‌شود. باید بگذاریم مجمع با مصلحت عمل کرده و تصمیم گیری نهایی را اعمال کند در مجمع نمایندگان دولت و مجلس حضور دارند و از نظر زمان بندی درباره این کنوانسیون‌ها با مصلحت اندیشی عمل می‌کنند.
انتهای پیام
