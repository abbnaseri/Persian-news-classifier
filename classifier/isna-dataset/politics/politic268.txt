سفر ایران در چین: خروج آمریکا از برجام هرگونه فرصت مذاکرات را از بین برده است
سفیر ایران در چین مواضع کشورمان را درباره وضعیت متشنج میان واشنگتن و تهران و همچنین راجع به توافق هسته‌ای تشریح کرد.
به گزارش ایسنا، محمد کشاورز زاده در گفت‌وگو با روزنامه گلوبال تایمز چین درباره تأثیر تحریم‌های اعمال شده آمریکا بر ایران در ۲۴ ژوئن سال میلادی جاری بر کشور و روابط آمریکا و ایران گفت: ایران مدت زیادی است که از سوی آمریکا تحریم شده است. امروزه بسیاری از کشورها با تحریم‌های آمریکا، هژمونی و سرمایه‌داری مقابله کرده‌اند. کشورهای کمی در جهان هستند که تاکنون هیچ گاه از سوی واشنگتن تحریم نشده باشند. صادقانه اگر بگوییم، تحریم‌های آمریکا برای ایران و مردم آن مشکلاتی به بار می‌آورند. چین هم از سوی آمریکا تحریم شده بود اما حالا دومین اقتصاد بزرگ دنیاست. بنابراین ما باور داریم که ایران هم می‌تواند در برابر تحریم‌های یک‌جانبه آمریکا و سلطه‌جویی بایستد.
کشاورز زاده در ادامه گفت: روابط میان ایران و آمریکا از زمان انقلاب اسلامی ایران بسیار متشنج بوده است. واشنگتن همواره به دنبال دخالت در امور داخلی ما بوده است. آمریکا حتی پیش از انقلاب اسلامی ایران نیز با دولت قانونی ایران مخالفت می‌کرد و یک بار در سال ۱۹۵۳ یک کودتا به راه انداخت. ما به حکومت آمریکا و نیرنگ‌های آن اعتمادی نداریم. بنابراین هیچ دلیل منطقی برای ورود ایران به مذاکره با آمریکا وجود ندارد.
مذاکرات میان ایران و دولت باراک اوباما که دولت قبلی آمریکا بود و کشورهای دیگر موفقیت‌آمیز بود. این مذاکرات به توافق هسته‌ای ایران [برنامه جامع اقدام مشترک] انجامید اما ترامپ آمریکا را از توافق خارج کرد. این نشان داد که حکومت آمریکا قابل اعتماد نیست. تحریم‌های جدید تنها موجب بدتر شدن روابط تهران و واشنگتن شد.
سفیر کشورمان در چین در پاسخ به این سوال که با در نظر داشتن این که آمریکا اعلام کرده است بدون هیچ پیش‌شرطی آماده مذاکره با ایران است آیا ایران با آمریکا مذاکره خواهد کرد و شرط تهران برای از سر گرفتن مذاکرات با واشنگتن چه خواهد بود، توضیح داد: مذاکرات بالقوه بدون پیش شرطی که آمریکا مدعی آن است وجود ندارد. یک سری از اقدامات آمریکا از جمله خروج این کشور از توافق هسته‌ای، تحریم‌های اقتصادی سخت علیه ایران و حضور نظامی رو به افزایش آمریکا در خلیج فارس همگی نشانگر این است که واشنگتن پیش‌شرط‌های زیادی برای مذاکره با ایران دارد. اگر آمریکا در گفتن این که آماده مذاکره است صداقت به خرج می‌دهد، باید از همان ابتدا از توافق هسته‌ای خارج نمی‌شد.
این مقام رسمی ایران افزود: مقدمات بسیاری پیش از آغاز مذاکرات مورد نیاز است. در مذاکرات قبلی ما با دولت آمریکا، نتایج نسبتاً خوبی به دست آمد. با این حال، دولت جدید آمریکا آن را از بین برد. به این جهت، مذاکرات بیشتر با آمریکا برای ایران توجیه شدنی نیست. خروج آمریکا از برجام هرگونه فرصت مذاکرات را از بین برده است. تنها بازگشت به برجام است که می‌تواند راه را برای مذاکراتی احتمالی هموار کند.
وی همچنین درباره توجیه ترامپ برای حمله‌ای که مدعی بود آن را در دقایق آخر روز ۲۰ ژوئن به دلیل این که به او گفته شده بود ممکن است ۱۵۰ نفر جان خود را در اثر آن از دست بدهند، لغو کرده بود و از نظرش این واکنشی عادلانه برای سرنگونی پهپاد جاسوسی آمریکا نبود، گفت: این مهمل است. آمریکا تاکنون تلفات زیادی در ایران و غرب آسیا به بار آورده است. در سوم جولای سال ۱۹۸۸ یک هواپیمای مسافربری ایران توسط ناوگان دریایی آمریکا سرنگون شد. واشنگتن واقعاً به تلفات در منطقه اهمیت نمی‌دهد. تسلیحات آمریکایی در حال کشتار غیرنظامیان در یمن هستند. حملات هوایی آمریکا جان بسیاری را در سوریه گرفته است. آمریکا این عملیات را متوقف کرد، نه به خاطر این که می‌خواست از تلفات جلوگیری کند، بلکه می‌دانست هرگونه حمله‌ای به ایران منجر به اقدامات تقابلی از سوی ایران خواهد شد.
کشاورز زاده در پاسخ به این سوال که آیا ممکن است جنگی رخ دهد و اینکه ایران چگونه به تنش‌های رو به افزایش میان این کشور و آمریکا پاسخ خواهد داد، اظهار کرد: ایران تمایلی به جنگ با آمریکا ندارد اما اگر جنگی از سوی واشنگتن آغاز شود، تهران با قدرت مقابله به مثل خواهد کرد. واشنگتن به خوبی می‌داند که تهران زیر بار فشار آمریکا عقب نخواهد کشید، بنابراین آمریکا جرأت حمله به ایران را ندارد.
وی افزود: من فکر می‌کنم جنگی میان ایران و آمریکا رخ نخواهد داد. اگر جنگی رخ دهد، آمریکا نیز از صدماتی طولانی مدت در رنج خواهد بود به همین خاطر فکر می‌کنم [آمریکا] جنگی شروع خواهد کرد. اولین هدف آمریکا اعمال فشار اقتصادی بر ایران است. واشنگتن امیدوار است بتواند ایران و خاورمیانه را تحت کنترل خود در بیاورد.
کشاورز زاده همچنین در این باره توضیح داد: ایران در عین مقابله با تحریم‌های آمریکا، اقتصاد خود را توسعه می‌بخشد و اصلاح می‌کند. ایران کشوری قدرتمند است و می‌تواند نیازهای خود را از طریق تولیدات داخلی برطرف کند. به طور مثال، ایران مدت زیادی است که در اثر تحریم‌های آمریکا، تسلیحات و تجهیزات نظامی دیگر را از خارج فراهم نکرده است اما اخیراً یک پهپاد جاسوسی آمریکا را با فناوری بالای موشکی که تولید داخل بود، سرنگون کرد. واشنگتن باید از این که ایران چنین فناوری پیش‌رفته‌ای دارد شگفت‌زده شده باشد.
وی درباره روند کاهش سطح تعهدات برجامی ایران و مذاکراتی که در این باره انجام می‌شود، گفت: ایران در حال خارج شدن از توافق هسته‌ای نیست بلکه طبق بند ۳۶ این توافق، در حال اجرای حقوق خود است. تهران به طور جدی در حال عمل کردن به تعهداتش بوده است اما برخی شرکای [برجام] این کار را نمی‌کنند که این بر عزم ایران برای پایبندی به برجام تأثیر خواهد گذاشت. اگر سایر امضاءکنندگان برجام آن‌چه ایران نیاز دارد را فراهم کرده و محدودیت‌های آن را برای صادرات نفت برطرف کنند، چرا ایران باید از توافق خارج شود؟ ملزومات ما یعنی حذف ممنوعیت‌های صادرات نفت ایران و اجازه داشتن برای خریداری چیزهایی که نیاز داریم، خیلی مبرم نیستند. کشورهای اروپایی باید هر چه زودتر اجرای تعهداتشان را در نظر داشته باشند.
سفیر ایران در چین در توضیح این که آیا اروپا به اندازه کافی اقداماتی برای حفظ توافق انجام داده است و چه تلاش بیشتری می‌تواند در راستای حفظ آن داشته باشد گفت: یک سال از خروج یک‌جانبه آمریکا از برجام می‌گذرد. ایران حق این را داشت که در همان زمان از توافق خارج شود اما به جای آن خویشتن‌داری به خرج داده است. آمریکا در یک سال گذشته تحریم‌هایی بر مقامات رسمی ما و شرکت‌های خصوصی‌مان اعمال کرده است. با وجود این سابقه، ایران دیگر نمی‌تواند به کشورهای اروپایی نفت صادر کند و کانال بانکی آن تحت تحریم‌های آمریکا مسدود شده است.
وی افزود: ما امیدواریم سازوکاری مالی ایجاد کنیم که بتوانیم آن‌چه احتیاج داریم را خریداری کنیم اما اروپا از این نظر وعده‌های خود را عملی نکرده است.
وقتی از کشاورز زاده درباره انتخاب‌های ایران با توجه به وضعیت متشنج میان آمریکا و ایران گفت: خروج آمریکا از توافق هسته‌ای از سوی جامعه بین‌المللی مورد انتقاد قرار گرفته است. ایران به درخواست خود از اعضای توافق برای مقابله با یک‌جانبه‌گرایی آمریکا ادامه خواهد داد. مهم‌ترین هدف توافق، فراهم کردن منافع اقتصادی برای ایران است. اگر مهم‌ترین چیز فراهم نشود، ما باور داریم که کشورهای مربوطه برای حفظ توافق تلاش کافی نکرده‌اند.
وی در پاسخ به این که آیا چندجانبه گرایی می‌تواند تقابلی با سیاست آمریکا به حساب بیاید، گفت: کسی نمی‌تواند نشانی از چندجانبه‌گرایی در سیاست‌های آمریکا بیابد. آمریکا نه تنها در سیاست راجع به ایران یک‌جانبه‌گرایی اتخاذ می‌کند، بلکه در بسیاری از مسائل در سطح جهانی آن را به کار می‌گیرد. چنین یک‌جانبه‌گرایی حتی از سوی هم‌وطنان ترامپ در آمریکا نیز مورد انتقاد قرار می‌گیرد. واشنگتن در نهایت به خاطر این از نظر سیاسی منزوی خواهد شد.
انتهای پیام
