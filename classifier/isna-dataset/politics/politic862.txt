معاون فرهنگی حشدالشعبی: معامله قرن به سیلی محکمی در گوش صهیونیست‌ها تبدیل می‌شود
معاون فرهنگی حشدالشعبی گفت: معامله قرن به سیلی محکمی در گوش صهیونیست‌ها تبدیل خواهد شد و فلسطین به آغوش فلسطین باز خواهد گشت.
به گزارش ایسنا، حجت‌الاسلام والمسلمین سیدهاشم الحیدری، در دومین همایش «شباب‌المقاومه» که در سالن همایش‌های غدیر قم برگزار شد، با اشاره به آیه «فَاضْرِبُوا فَوْقَ الْأَعْنَاقِ وَاضْرِبُوا مِنْهُمْ کُلَّ بَنَانٍ» گفت: کفار دچار ترس می‌شوند چون خداوند ترس را در دل آن‌ها می‌اندازد. خداوند ترس را در دل دشمن می‌اندازد و هیچ دیکتاتور، ظالم و مستکبری نمی‌تواند با این ترس مقابله کند.  هاشم‌الحیدری اظهار کرد: استکبار آمریکا واقعاً دچار ترس است چون ایران دارای رهبر، سپاه، بسیج، زنان و مردان شجاع و نیرومند است. سپاه قوی‌ترین هواپیمای آمریکا را سرنگون کرد اما آمریکا نتوانست جواب بدهد و حفظ جان ۱۵۰ ایرانی را بهانه کرد و این کار را انجام نداد در حالی که همه آگاه هستیم که آمریکا در کشور خود با سیاه‌پوستان چگونه بدرفتاری می‌کند، این نشان می‌دهد که آن‌ها دلشان به جان مردم نمی‌سوزد بلکه می‌ترسند چون می‌دانند که پاسخ ایران چه خواهد بود.  معاون فرهنگی حشدالشعبی اظهار کرد: امارات و عربستان با وجود همه امکانات و تجهیزات نظامی و جنگی که در اختیار دارند اما از موشک‌های یمنی می‌ترسند و باید هم بترسند، چون به خدا ایمان ندارند. ملت یمن و انصارالله حق دارند که پاسخ دهند چون عربستان سعودی روزانه آن‌ها را بمباران می‌کند و آن‌ها را محاصره کرده است؛ وقتی چند موشک یمنی در عربستان می‌افتد پادشاه عربستان کنفرانس برگزار و طلب کمک‌ می‌کند.  هاشم‌الحیدری با تأکید بر این‌که در محور مقاومت، شرط اصلی ثابت قدم بودن در این مسیر است، افزود: امام مقاومت آیت‌الله خامنه‌ای در طول سی سال رهبری هیچ‌گاه کوتاه نیامد؛ زمانی که نخست وزیر ژاپن در دیدار خود با رهبر معظم انقلاب اسلامی پیام ترامپ را مطرح کرد، ایشان به وی گفت «ترامپ را شایسته مبادله پیام نمی‌دانم»، این تجلی موضع امام حسین (ع) است که فرمود: من مانند برده‌ها در برابر شما سر خم نخواهم کرد؛ برده‌ها حکام عرب هستند.
وی گفت: جوانانی که امروز «شیخ عیسی قاسم» رهبر خود در بحرین را تنها نگذاشتند، شبیه‌ترین مردم به شهدای کربلا هستند و رژیم بحرین از آن‌ها می‌ترسد. شیخ عیسی قاسم به جوانان بحرین گفت «آن‌ها فقط مرا می‌خواهند و با شما کاری ندارند بروید و نگران نباشید.» اما جوانان بحرین در پاسخ به وی گفتند «اگر ما را هزار بار بکشند و بسوزانند و خاک ما را به باد دهند و دوباره زنده شویم شما را رها نخواهیم کرد.» وی با تأکید بر این‌که صهیونیست‌ها از ملت فلسطین و مقاومت آن‌ها می‌ترسند، اظهار کرد: آن‌ها از حزب‌الله، رهبر حزب‌الله، سلاح حزب‌الله و حتی از خون شهدای حزب‌الله نیز می‌ترسند.
هاشم‌الحیدری در پایان گفت: مقاومت جوانان با رهبری امام خامنه‌ای و سید مقاومت در لبنان و گروه‌های مقاومت لبنان و فلسطین ادامه پیدا خواهد کرد و معامله قرن به سیلی محکمی در گوش صهیونیست‌ها تبدیل خواهد شد و فلسطین به آغوش فلسطین باز خواهد گشت و همان‌گونه که رهبرمان فرمود در قدس نماز خواهیم خواند. انتهای پیام
