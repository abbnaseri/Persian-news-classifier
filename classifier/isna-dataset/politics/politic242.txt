گزارش ایسنا از نشست "هم اندیشی جوانان تحت حمایت" انجمن حمایت زندانیان مرکز
اولین نشست " هم اندیشی جوانان تحت حمایت" انجمن حمایت زندانیان مرکز روز چهارشنبه از سوی این انجمن برگزار شد.
به گزارش ایسنا، جلسه هم اندیشی جوانان تحت حمایت با حضور جبار باقری مدیرعامل انجمن زندانیان مرکز و مظفر الوندی مشاور مدیرعامل انجمن حمایت زندانیان مرکز و ساجدی نماینده وزارت ورزش و جوانان و تعدادی از فرزندان پسر مددجویان برگزار شد. هدف از برگزاری این مراسم هم اندیشی برای رفع مشکلات فرزندان پسر مددجویان در زمینه‌های مختلف اعم از شغل و ازدواج و … بود.

اولین اولویت در انجمن حمایت آموزش است

در این مراسم جبار باقری مدیرعامل انجمن حمایت زندانیان مرکز خطاب به فرزندان پسر مددجویان گفت: برای رفع مشکلات شما در این زمینه که "چه شغلی را انتخاب کنید" و "از کجا شروع کنید" و … انجمن حمایت زندانیان مرکز حدود ۶ ماهی است که در حال جمع بندی است و به این نتیجه رسیدیم که اولویتمان را آموزش قرار دهیم و درد دل شما را بشنویم و بدانید که متولی دارید. شما جزو افرادی هستید که در زندگی گناهی ندارید و به سبب رفتار فردی از خانواده‌تان شاید نگاه متفاوتی در زندگی شما سایه انداخته است لذا باید فرهنگ سازی کنیم و این نگاه را از بین ببریم و برای این امر هم اول از خودمان شروع کنیم و بعد به جامعه آن را سرایت بدهیم.


به مناسبت روز دختر به ۲۲ نفر از دختران تحت حمایت هدایایی داده شد

باقری افزود: ما از فرزندان مددجویان حمایت می‌کنیم و به مناسبت ولادت حضرت معصومه (س) -روز دختر- و با همکاری بنیاد نیکوکاری دست‌های مهربان به ۲۲ نفر از فرزندان دختر زندانیان هدایایی از قبیل کفش، لوازم التحریر، البسه، شیرینی و… اهدا شد. برای ادامه زندگی فرزندان مددجویان اعم از دختر و پسر در کنار کارآفرینی آنها از اساتید استفاده می‌کنیم و بنا داریم ده‌ها نشست مشابه این چنینی برای گروه‌های متفاوت برگزار کنیم و از بین کسانی که مایل به مشارکت هستند افرادی را انتخاب کنیم و آن افراد را در سطحی بیاوریم که روی آنها به صورت ویژه بتوانیم کار کنیم.



وی افزود: ما باید به این موارد توجه کنیم که به چه صورت حمایتی که مسولیتش را داریم انجام دهیم؟ خانواده‌های زندانیان چه می‌خواهند؟ این حمایت‌ها به چه صورت باید انجام شود؟

بیکارم و نیازمند حمایت هستم
 در ادامه علی یکی از فرزندان زندانیان گفت: من هیچ حرفه‌ای بلد نیستم، مقطعی کار می‌کردم ولی بیکارم.

این پسر جوان که ۲۲ سال سن داشت با ناامیدی ادامه داد: من زمانی را برای یادگیری ندارم زیرا سنم بالا رفته است. راهی را احتیاج دارم تا پول دربیاورم. نه حرفه‌ای دارم و نه پول. حقیقتاً از مادرم پول تو جیبی می‌گیرم.
 محمد یکی دیگر از فرزندان مددجویان گفت: هر انسانی علاقه‌ای دارد و من علاقه به پرستاری داشتم و آزمون‌های مختلفی دادم ولی موفق به قبولی در آزمون نشدم. ما جزو خانواده زندانیان هستیم و دیدگاه جامعه نسبت به ما متفاوت است و بهتر است که یک نهاد یا دانشکده‌ای باشد که از ما حمایت کند. من پدرم در زندان هست و به نظرم بهتر است حمایت شما بگونه‌ای باشد تا در رشته‌ای که در آن مهارت داریم آموزش ببینیم و بتوانیم به دیگران حرفه خودمان را یاد بدهیم.



رضا یکی دیگر از فرزندان مددجویان گفت: من ورزشکار و قهرمان بوکسم ولی هیچ حمایتی از من نشد. شما از ما بخواهید هر کسی در هر رشته‌ای که مهارت دارد بیاید و هنر خود را به نمایش بگذارد. من از ۱۴ سالگی ورزش کار کردم و ۸۰ میلیون تومان به پدرم دادم ولی او ورشکسته شد. در زمینه نصب" ام دی اف" مهارت دارم ولی مشکل ابزار خریدن دارم. اگر ابزار داشته باشم می‌توانم به دیگران هم حرفه‌ام را یاد بدهم.

وقتی ماهی می‌دهند باید ماهیگیری هم یاد بدهند

مجید یکی دیگر از فرزندان زندانیان گفت: وقتی بحث حمایت می‌شود همه بحث مالی را مطرح می‌کنند ولی به نظرم باید این حمایت‌ها پایدار باشد. ضرب المثلی هست که می‌گوید جایی که ماهی می‌دهند باید ماهی گیری هم یاد بدهند.

برچسب اجتماعی را از خود دور کنید

در ادامه مراسم ساجدی نماینده وزارت ورزش و جوانان گفت: ما در دفتر برنامه‌ریزی و توسعه وزارت ورزش و جوانان در خدمت شما هستیم و مشاوره‌های روانشناسی و آموزش‌های پیش از ازدواج را به شما ارائه می‌دهیم. بیایید برچسب اجتماعی که بعضی از شماها و خانواده زندانیان دارند را از خود دور کنید. من حالت افسردگی و اضطراب را در برخی از دوستان می‌بینیم. همه انسان‌ها مشکلات دارند ولی بهتر است امید و نشاط و شادی و تفکر مثبت در زندگی داشته باشیم. همه دغدغه دارند که مشکلات خود را برطرف کنند اما ایا تا زمانی که خودمان نخواهیم این اتفاق می‌افتاد؟
 وی خطاب به فرزندان مددجویان گفت: سن جوانی از ۱۵ تا ۳۵ سالگی است و شماها هنوز فرصت دارید و دیر نشده است. به نظرم نیاز هست که مشاوره و مددکار در کنار شما باشد تا آرامش روحی به دست آورید و بتوانید در زندگی برنامه ریزی داشته باشید. ما علاوه بر مشاوره و روانشناسی برنامه‌هایی داریم تا به صورت رایگان شما بتوانید از آن استفاده کنید.

جلسات هم اندیشی جوانان تحت حمایت ادامه دارد

در پایان این جلسه باقری مدیر عامل انجمن حمایت زندانیان مرکز تاکید کرد: اینگونه جلسات ادامه دارد و ان‌شاءالله اولین جلسه هم اندیشی جوانان تحت حمایت دستاورد خوبی داشته باشد البته حتماً به کمک شما جوانان دستاوردهای خوبی خواهد داشت.


بر اساس این گزارش، خیرین می‌توانند از طریق شماره حساب ۰۱۰۰۴۹۳۳۱۰۰۰۱ سیبا بانک ملی بنام انجمن حمایت زندانیان کشور و یا حساب خاص ۵۳۵۳ بانک ملی و همچنین با تلفن همراه خود با شماره گیری # ۵۳۵۳*۴*۷۳۳* یا با مراجعه به انجمن حمایت زندانیان مرکز به آدرس کریم خان، خیابان سنایی به صورت حضوری به خانواده زندانیان کمک کنند.
انتهای پیام

