دلایل دادستانی کرمان برای توقیف فیلم «ما همه با هم هستیم»
معاون حقوق عامه دادسرای عمومی و انقلاب مرکز استان کرمان، گفت: فیلم «ما همه با هم هستیم» احساسات مردم کرمان را تحریک می‌کند و برای توقیف این فیلم نظر عموم مردم ملاک است.
به گزارش ایسنا، محمدعلی سلیمانی در خصوص توقیف فیلم «ما همه با هم هستیم» توسط دادستانی استان کرمان، گفت: لهجه یکی از کاراکترهای فیلم «ما همه با هستیم» که در نقش فروشنده مواد مخدر بوده، کرمانی است.  وی برچسب زدن به اقوام و مردم استان‌های کشور را امری نامناسب دانست و ادامه داد: دامن زدن به انگارها از طریق رسانه و سینما توسط نخبگان سینما مورد تأمل است.

معاون حقوق عامه دادسرای عمومی و انقلاب مرکز استان کرمان، اجرای قانون اساسی و دفاع از حقوق عامه را از وظایف قوه قضائیه برشمرد و در ادامه با اشاره به صحبت‌هایی در خصوص اینکه بررسی توقف این فیلم در حال طی کردن مراحل اداری بوده، عنوان کرد: اینکه یک فرایند اداری برای انجام کاری صورت گرفته، مانع از اقدامات قوه قضائیه نیست.  وی ادامه داد: بر اساس اصل ۱۹ قانون اساسی، همه مردم برابر هستند و دستگاه‌ها باید این مورد را مدنظر قرار دهند و بر اساس اصل ۱۵۶ قانون اساسی، قوه قضائیه متکلف احیای حقوق عامه است و برابر بند پنجم همین اصل اقدام پیشگیرانه برای وقوع جرم و اصلاح مجرمین از وظایف قوه قضائیه است.  سلیمانی در پاسخ به این سوال که آیا وزارت ارشاد اعتبار و استحکام لازم در صدور پروانه نمایش نباید داشته باشد؟ اظهار کرد: آیا سازمان سینمایی کشور برابر آئین نامه نظارت بر برنامه‌ها سال ۱۳۶۱ مصوبه هیأت دولت باید عمل کند؟ لذا اگر مرجعی از وظایف قانونی خود تخطی داشت، آیا نباید هیچ مرجعی به این موضوع رسیدگی کند؟  وی با بیان این مطلب که چند روز قبل با سازمان سینمایی کشور مکاتباتی در همین راستا انجام داده‌ایم، ادامه داد: اطلاعات سازمان سینمایی کشور در محدوده مخاطبین خودشان است اما اطلاعات ما نشأت گرفته از گروه‌ها، سایت‌ها و کانال‌های فعال در استان است لذا اینکه واکنش‌های اجتماعی بخواهد منجر به تجمع افراد در جلوی سینماها یا اتفاقات امنیتی و اجتماعی شود، باید دستگاه قضا واکنش مناسب و به‌موقع برای جلوگیری از جرم را انجام دهد.  معاون حقوق عامه دادسرای عمومی و انقلاب مرکز استان کرمان با اشاره به ماده‌های قانونی، عنوان کرد: نمایش هرگونه فیلم در سینماها، سالن‌های عمومی و عرضه و فروش آنها که باعث تحریک اختلاف نژادی یا قومی یا تمسخر اقوام در سراسر کشور باشد، ممنوع بوده و همچنین اختیار توقیف فیلم به سازمان سینمایی داده شده است.  وی خاطرنشان کرد: این فیلم احساسات مردم کرمان را تحریک می‌کند و برای توقیف این فیلم نظر عموم مردم ملاک است و توقیف یک فیلم سینمایی فقط در کرمان رخ نداده بلکه در سایر استان‌ها شاهد توقیف برخی از فیلم‌ها هستیم و این مهم امری پرتکرار بوده که نشان می‌دهد باید یک شیوه دیگری برای صدور پروانه اتخاذ شود اما این موضوع در حوزه صلاحیت ما نیست ضمن آنکه باید تاکید کنیم که به هیچ عنوان اقدام ما در راستای توقیف این فیلم، شتابزده نبوده بلکه ۱۵ روز از اکران فیلم گذشته بود و پس از جمع آوری اطلاعات و بازخوردها دست به این اقدام زدیم ضمن آنکه باید این پرسش را از برخی دوستان داشته باشیم که حتماً باید تجمع و رخداد امنیتی صورت گیرد تا دستگاه‌های قضائی و انتظامی به موضوعی ورود پیدا کنند؟
 انتهای پیام
