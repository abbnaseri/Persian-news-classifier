هدف آمریکا از اقدامات تحریک‌آمیز در منطقه خلیج فارس چیست؟
در نخستین ساعات بامداد امروز پنج شنبه یک فروند پهپاد جاسوسی "گلوبال هاوک" آمریکا بعد از تجاوز به حریم سرزمینی جمهوری اسلامی ایران با آتش پدافند نیروهای مسلح ایران سرنگون شد. یک مقام نظامی آمریکا سرنگون شدن پهپاد این کشور را تایید کرد اما مدعی شد که این پهپاد وارد حریم هوایی ایران نشده بود.
به گزارش ایسنا، بدون شک مجموعه اقدامات سیاسی، نظامی و امنیتی آمریکا در برابر ایران در چارچوب راهبرد فشار-مذاکره در حال پیگیری است و با ناکام ماندن در اجرای هر مرحله از آن به اقدامات جدیدی برای افزایش فشارها بر ایران مبادرت می‌نماید.
بر اساس گزارش نورنیوز، سه رخداد مهم طی هفته های اخیر موجب سرخوردگی شدید آمریکا نسبت به پیشبرد راهبرد فشار-مذاکره در برابر ایران شده است.
پاسخ قاطع رهبر معظم انقلاب به پیام فریبکارانه رییس جمهور آمریکا که در سفر نخست وزیر ژاپن به ایران اعلام گردید در کنار ناکامی این کشور در متهم سازی ایران به دست داشتن در حادثه انفجار نفت‌کش‌ها در دریای عمان و همچنین اعلام زمان عبور ایران از سقف تولید اورانیوم غنی شده در برجام و برنامه‌های آتی برای کاهش تعهدات برجامی، ترامپ را در آستانه ورود به کمپین انتخابات ریاست جمهوری ۲۰۲۰ در شرایط بسیار نامناسبی قرار داده است.
اگرچه آمریکا به هیچ وجه توان و شرایط ورود به درگیری نظامی در منطقه را ندارد اما تلاش می کند با انجام اقدامات تحریک آمیز شامل اعزام گسترده نیرو و تجهیزات نظامی به منطقه و تداوم جنگ روانی رسانه ای حداکثر فشار ممکن را در چارچوب راهبرد فشار-مذاکره به ایران منتقل کند.
تجاوز پهپاد فوق مدرن آمریکایی RQ4 به حریم هوایی کشورمان با توجه به ویژگی‌های این سامانه جامع جاسوسی که می تواند مساحت ۱۰۰ هزار کیلومتر مربع را در یک روز اسکن و نقشه برداری کند، ضمن آن که تلاشی برای جمع آوری اطلاعات برای افزایش جنگ روانی علیه ایران است، اقدامی تحریک آمیز برای ارزیابی حساسیت ایران نسبت به خطوط قرمز خود برای طراحی سناریوهای آتی نیز می باشد.
 تداوم رفتارهای تحریک آمیز آمریکا که از اراده افراط گرایانه مقامات سیاسی و امنیتی این کشور نشآت می گیرد ضمن آن که می تواند به افزایش تنش‌های ناخواسته دامن بزند، توان و ابتکارات جامعه بین المللی را نیز برای متوقف سازی این روند محدود خواهد کرد.
ایران بارها اعلام کرده که هرگز آغاز کننده درگیری نظامی نخواهد بود لیکن به هرگونه تجاوز و یا اقدام تحریک آمیز به شدت پاسخ خواهد داد.
این رخداد پس از تلاش آمریکا برای متهم نمودن ایران به دست داشتن در انفجار دو نفتکش غول پیکر در دریای عمان که مورد اقبال جامعه جهانی نیز قرار نگرفت از برنامه های جدید آمریکا برای افزایش فشار به کشورمان با بهره گیری از سناریوهای جدید حکایت می کند.
انتهای پیام
