هشدار دادستان به هنجارشکنان/واکنش‌ها به توقف کشتی ایرانی از سوی عربستان/اعلام زمان دادگاه نجفی
دیدار دست‌اندرکاران و کارگزاران حج با رهبر انقلاب/ اعلام ۱۰ طرح ضدآمریکایی مجلس/ "خط اعتباری" اینستکس، برجام را از لبه پرتگاه دور می‌کند؟/ واکنش ترامپ به افزایش ذخایر اورانیوم غنی‌شده ایران/ پانزدهمین جلسه رسیدگی به پرونده بانک سرمایه/ تقاضای قصاص از سوی اولیای دم امام جمعه کازرون و... از جمله گزیده اخبار سیاسی ایسنا در روز چهار شنبه، دوازدهم تیر ماه ۱۳۹۸ است.
به گزارش ایسنا، سردار سرلشکر پاسدار حسین سلامی فرمانده کل سپاه پاسداران انقلاب اسلامی در جمع مسئولین و کارکنان قرارگاه سازندگی خاتم‌الانبیاء (ص) با بیان اینکه ما اجزای قدرت و سیاست دشمن را منفصل و آنها را کم خاصیت و یا خنثی کرده‌ایم، گفت: در حوزه نظامی کاملاً راه را بر دشمن بسته‌ایم و موازنه را معکوس کرده‌ایم؛ شاید تا چندی پیش برخی تصور می کردند که اگر در مقابل دشمن به مذاکره روی نیاوریم، گزینه جنگ اجتناب‌ناپذیر است، اما شرایط به گونه‌ای رقم خورد که دشمن حتی در ذهن خود از موضوع جنگ به هراس افتاد و شرایط معکوس شد.
همچنین فرمانده نیروی پدافند هوایی ارتش در مراسم «تبیین و تحقق بیانیه گام دوم انقلاب در نیروی پدافند هوایی ارتش جمهوری اسلامی ایران» تصریح کرد: اگر دشمن در ۲۰۰مایلی تنگه هرمز متوقف شده است به دلیل قدرت بازدارندگی ما است. دشمن خوب می‌داند آمادگی رزمی ایران قابل آزمایش نیست و اولین اشتباه آنان آخرین اشتباه آنان خواهد بود.

رهبر معظم انقلاب اسلامی در دیدار کارگزاران حج تاکید کردند:دولت سعودی بدون امنیتی کردن محیط امنیت و کرامت حجاج را تأمین کند. حضرت آیت الله خامنه‌ای همچنین تصریح کردند: در تضرع‌ها و دعاها، از خدای متعال بخواهید گرفتاری‌های امت اسلامی برطرف شود و شر دشمنان اسلام را از سر مسلمین کم کند، دشمنی واقعی مستکبرین و آمریکا با حقایق اسلامی است. هرچه پایبندی بیشتر به مبانی اسلام نشان دادیم، کمک خدا بیشتر شامل حال ما شد و آنجا که غفلت کردیم، چوب غفلت خود را خوردیم، دشمنان بالاخره مجبور خواهند شد در مقابل اسلام زانو بزنند و به توفیق الهی آنچه در آینده پیش خواهد آمد، عزت و پیشرفت اسلام و مسلمین است؛ منتها تلاش لازم دارد.

اسماعیل گرامی‌مقدم با بیان اینکه حزب اعتماد ملی حال ساماندهی ستادهای انتخاباتی در استان‌ها است، گفت: شورای سیاستگذاری اصلاح‌طلبان پس از انتخاب تمامی رابطین استانی، با هماهنگی احزاب اصلاح‌طلب اقدام به ورود به انتخابات ۹۸ خواهد کرد.
همچنین حزب همبستگی ایران اسلامی در بیانیه‌ای از آحاد شهروندان تهرانی برای حضور و مشارکت موثر و نیز ثبت‌نام در انتخابات شورایاری‌ها دعوت کرد.

یک عضو کمیسیون اقتصادی مجلس شورای اسلامی حسابرسان قانونی را مرجع اعلام نظر درباره‌ ورشکسته بودن یا نبودن ایران خودرو و سایپا دانست.
همچنین یک عضو کمیسیون انرژی مجلس شورای اسلامی با تاکید بر اینکه بیت کوین هم می‌تواند یک فرصت باشد و هم یک تهدید محسوب شود، گفت:تهدید آن از این بابت است که عده‌ای به صورت غیرقانونی با استفاده از تعرفه‌های برق کشاورزی یا صنعتی و یا خدماتی این ارز مجازی را تولید و سود کلانی می‌کنند و چیزی عاید کشور نیز نمی‌شود و در حقیقت به نوعی صادرات ارز مجازی است که فایده‌ای برای کشور ندارد.
رئیس فراکسیون اقدامات پیش‌دستانه علیه تهدیدات آمریکا هم در نشستی خبری به ارائه جزئیات ۱۰ طرح ضدآمریکایی مجلس شورای اسلامی پرداخت و افزود: امسال ۱۲ تیرماه سالگرد به نمایش درآمدن حقوق بشر آمریکایی با ساقط کردن پهپاد فوق پیشرفته آمریکایی به دست غیورمردان سپاه پاسداران انقلاب اسلامی هم‌زمان شد.

واکنشها درپی توقف کشتی ایرانی در بندر جده و اجازه ندادن به ترخیص این کشتی از سوی عربستان
عضو کمیسیون انرژی مجلس: عربستان با ترخیص کشتی ایرانی، تنش‌ها را بیش از این افزایش ندهد
نایب رئیس کمیسیون امنیت ملی و سیاست خارجی مجلس: عدم ترخیص کشتی ایرانی توسط عربستان باج‌خواهی و گروگان‌گیری است
رئیس کمیته بین الملل کمیسیون حقوقی و قضایی مجلس: اقدام عربستان در ترخیص‌نکردن کشتی ایرانی نقض حقوق بین‌الملل است/ایران غرامت بگیرد
***

"خط اعتباری" اینستکس، برجام را از لبه پرتگاه دور می‌کند؟
بعد از گذشت حدود ۶۰ روز از آغاز گام اول ایران در مسیر "کاهش تعهدات برجامی‌"اش و با توجه به تامین نشدن خواسته‌های ایران در رابطه با اجرای برجام از سوی سه کشور اروپایی، ایران بدون هیچ تاخیری قرار است در ۱۶ تیرماه گام دوم را در پیش گیرد مگر آنکه سه کشور اروپایی دست از اقدام و عمل در دقیقه ۹۰ بردارند و راهکارهای قابل اجرا و در دسترس را برای نجات برجام عملیاتی کنند.
در همین رابطه سیدعباس موسوی در صفحه توئیتر خود نوشت: کسی در دولت به اینستکس اروپا امید نبسته اما راهش را هم نبستیم؛ نه تنها آن‌را کافی نمی‌دانیم بلکه این سازوکار را مقدمه اجرای تعهدات یازده گانه اروپایی‌ها می‌دانیم که تاکنون به آنها عمل نکرده‌اند. هنوز در برجام هستیم و فعلاً حقوق و مطالبات مان را از طریق همین توافق دنبال می‌کنیم.

ترامپ، رئیس جمهور آمریکا در صفحه توییترش مدعی شد که ایران خیلی پیش از آن‌که من رئیس جمهور شوم از توافق هسته‌ای ۱۵۰ میلیارد دلاری (به علاوه ۸/۱ میلیارد دلار نقدی) با آمریکا و کسان دیگری که هیچ چیزی نپرداختند، تخطی می‌کرده است. اکنون هم ذخایرشان از حد معین گذشته است. این خوب نیست!
سرگئی لاوروف، وزیر امور خارجه روسیه هم از توافق روسیه با دبیرکل سازمان همکاری اسلامی بر سر طرحی برای آغاز مذاکرات میان ایران و کشورهای عربی خبر داد.

آیت الله سیدابراهیم رئیسی در دیدار اعضای شورای هماهنگی بزرگداشت دهه کرامت با بیان اینکه تنها راه صیانت از نسل جوان، پناه بردن به اهل بیت (ع) و اولین گام آن نیز شناخت و معرفت است، گفت: امروز نمی توان ابزار ارتباطی و فضای مجازی را از زندگی بشر حذف کرد زیرا هیچ پدیده ای به این میزان بر لایه های گوناگون زندگی بشر در ابعاد فردی و اجتماعی اثر نداشته است بلکه تنها راه استفاده و آسیب ندیدن، صیانت‌بخشی است که آن هم جز با معرفت و پایبندی به دین امکان‌پذیر نیست.
همچنین حجت‌الاسلام والمسلمین غلامحسین اژه‌ای در مراسم معرفی رئیس کل جدید دادگستری البرز فت: امروز جمهوری اسلامی یک قدرت بازدارندگی قوی دارد و این قدرت را با مذاکره به دست نیاورده بلکه با ایمان، استقامت و روحیه انقلابی به دست آورده است.
دادستان کل کشور هم در حاشیه همایش فرماندهی انتظامی تهران بزرگ با تاکید بر اینکه هنجارشکنان بدانند که قوه قضاییه از پلیس حمایت می‌کند افزود که پلیس و دستگاه قضایی در برخورد با ناهنجاری‌های اجتماعی تسلیم جوسازی بدخواهان نمی‌شود.

سخنگوی قوه قضاییه در رابطه با آخرین وضعیت پرونده متهمان محیط زیستی گفت: این پرونده در دادگاه است و برخی از جلسات دادگاه برگزار و در ادامه مقرر شد که مراجع امنیتی و اطلاعاتی تحقیقات تکمیلی‌ را به دادگاه ارائه دهند که خوشبختانه این نظریه هفته گذشته واصل شده و با وصول این نظریه در هفته‌های آتی ادامه دادگاه برگزار می‌شود.
غلامحسین اسماعیلی همچنین از برگزاری اولین جلسه رسیدگی به پرونده قتل میترا استاد در روز شنبه ۲۲ تیرماه خبر داد.

پانزدهمین جلسه رسیدگی به پرونده بانک سرمایه در شعبه سوم دادگاه ویژه رسیدگی به مفاسد اقتصادی به ریاست قاضی مسعودی مقام به برگزار شد. در این جلسه نماینده دادستان تهران  گفت: در بانک سرمایه ۱۴ هزار میلیارد تومان و در هیات مدیره‌ای که در دادگاه حاضر هستند هزار و ۳۰۰ میلیارد تومان از اموال بانک سرمایه از بین رفته و این موضوع قطعاً به نظام اقتصادی کشور ضربه زده است و قطعاً در شرایط تحریم وضعیت بدتر خواهد بود. قاضی صلواتی همزمان با اذان ظهر ختم این جلسه رسیدگی را اعلام کرد و گفت: جلسه بعدی رسیدگی روز یک‌شنبه ۱۶ تیرماه ساعت ۹ صبح برگزار خواهد شد.
امروز همچنین چهارمین جلسه دادگاه رسیدگی به پرونده ۱۰ نفر از متهمان اقتصادی معروف به گروه بین المللی گریس بند شرکت نادین فرتاک پارسیان ظهر امروز (چهارشنبه) به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی برگزار شد. گزارش کامل این جلسه را نیز میتوانید اینجا بخوانید.

جلسه محاکمه متهم به قتل امام جمعه کازرون نیز در شعبه اول دادگاه کیفری یک شیراز برگزار شد. در این جلسه فرزند حجت الاسلام و المسلمین شهید خرسند به عنوان (یکی از) اولیای دم از دادگاه تقاضای قصاص کرد که در پایان رسیدگی، رئیس دادگاه، متهم پرونده را به قصاص محکوم کرد.
*همچنین می‌توانید گفت و گوهای اعضای کابینه دوازدهم در حاشیه جلسه امروز هیات دولت با خبرنگاران را اینجا دنبال کنید.
انتهای پیام

