وزیر دفاع: فیلم‌های آمریکایی‌ها از نفتکش‌ها سندیتی ندارد
وزیر دفاع گفت: فیلم‌هایی که از سوی آمریکایی‌ها درباره حمله به نفتکش‌ها در دریای عمان رخ داده و آن را به ایران نسبت داده‌اند، هیچ سندیتی ندارد.
به گزارش ایسنا، امیر حاتمی در حاشیه جلسه هیات دولت در جمع خبرنگاران، اظهار کرد: خیلی معلوم نیست تاریخ این فیلم‌ها برای چه زمانی است؟ بعد از حمله به نفتکش‌ها شناورهای ما به منطقه رفتند و اقدامات متعددی انجام داده و محیط را امن کردند. می‌شود از هر کدام از این اقدامات، فیلم گرفته شود و به شکل خاصی منتشر شود اما این نوع فیلم‌ها هیچ گونه سندیتی ندارد.
وی ادامه داد: نیروهای مسلح ما و همچنین سازمان بنادر جزو اولین واحدهایی بودند که برای امداد و نجات به نفتکش اول رسیدند و ۲۳ نفر را نجات دادند و بلافاصله به سراغ نفتکش دوم رفتند، اما آنها اعلام کردند که شناور دیگری رسیده بود و به آنها کمک کرده بود در واقع شناورهای آمریکایی قبل از شناورهای ما به نفتکش دوم رسیده بودند.
وی تاکید کرد: نیروهای مسلح جمهوری اسلامی ایران با تمام توان از آبراه‌ها حفاظت کرده و این اتهامات علیه ما خیلی ناجوانمردانه است. ما امنیت آبراه‌ها را تأمین می‌کنیم، اما به هر حال دریا یک محیط امنیتی خیلی بزرگ است و کسانی که به دنبال سوء استفاده است، ممکن است چنین مباحثی را همچنان دنبال کنند.
امیر حاتمی تاکید کرد: اتهامی که علیه نیروهای مسلح ایران وارد شده است را کاملاً رد کرده و با قاطعیت می‌گویم کذب است. جمهوری اسلامی ایران یک کشور مقتدر، قانونمدار و مسئول بوده و اگر بخواهد کاری انجام دهد حتماً مسئولیت آن را به عهده می‌گیرد. نیروهای مسلح ما تلاش زیادی برای تأمین آب راه‌های منطقه کشیده است.
وی در پاسخ به این پرسش که آیا ایران هم اسناد و اطلاعاتی درباره منشأ خرابکاری‌ها در دریای عمان در اختیار دارد؟ گفت: اطلاعات ما در محدوده اطلاعاتی است که دارندگان اطلاعات آن را منتشر کرده‌اند اما نکات بسیار مهمی در این اطلاعات وجود دارد. امارات ابتدا سعی کرد اتفاقات بندر فجیره را مخفی کند. سپس به صورت مدیریت شده این اخبار را منتشر کرد. این رفتار را کسانی انجام می‌دهند که دنبال استفاده سیاسی از این اتفاقات هستند.
امیر حاتمی همچنین خاطرنشان کرد: آمریکا در راهبردهای خود در آبراهه‌ها تغییر ایجاد کرده است. آن‌ها قبلاً مدعی تأمین امنیت آبراهه‌ها بودند اما امروز از رئیس جمهور آمریکا می‌شنویم که می‌گوید امنیت خلیج فارس چه ربطی به ما دارد؟ این یک تغییر راهبردی اساسی است و دلیل آن هم این است که می‌خواهند کشورهایی که در آبراه‌های این منطقه منافعی دارند مثل چین، ژاپن، کره و اروپا را تحت فشار قرار دهند و از سویی می‌خواهند زمینه را برای ایران هراسی جدیدی فراهم کنند. در واقع اتفاقات اخیر به لحاظ ماهیت یک نوع مدیریت ناامنی برای استفاده در جهت منافع آمریکاست.
انتهای پیام
