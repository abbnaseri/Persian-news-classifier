نتانیاهو خواهان اعمال تحریم‌های اروپا علیه ایران
نخست‌وزیر رژیم صهیونیستی از کشورهای اروپایی درخواست کرد تحریم‌هایی را علیه ایران به دلیل «عبور از میزان مجاز غنی‌سازی اورانیم ذیل برجام» اعمال کنند.
به گزارش ایسنا، به نقل از خبرگزاری رویترز، بنیامین نتانیاهو، نخست‌وزیر رژیم صهیونیستی امروز (دوشنبه) در بیانیه‌ای مدعی شد: بار دیگر اعلام می‌کنم اسرائیل به ایران اجازه دستیابی به سلاح‌های هسته‌ای را نخواهد داد!
وی در ادامه ادعا کرد: من امروز از تمامی کشورهای اروپایی می‌خواهم که از تعهدات خود پیروی کنند. شما متعهد شده‌اید که هرگاه ایران از توافق هسته‌ای تخطی کرد، مکانیسم تحریم‌های خودکار را که در شورای امنیت سازمان ملل تصویب شد، راه‌اندازی کنید.
به گزارش ایسنا، محمد جواد ظریف، وزیر امور خارجه کشورمان روز دوشنبه تأیید کرد که ذخایر اورانیوم غنی‌شده ایران از مرز ۳۰۰ کیلوگرم گذشته است. او گفت که این اقدام بر اساس برنامه‌ریزی زمان‌بندی شده و از پیش اعلام شده بوده است.
همچنین سخنگوی آژانس بین‌المللی انرژی اتمی در بیانیه‌ای اعلام کرد: یوکیو آمانو، دبیرکل آژانس بین‌المللی انرژی اتمی به اطلاع شورای حکام رسانده است که آژانس در یکم ژوئیه عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند.
انتهای پیام
