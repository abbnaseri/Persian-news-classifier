لاریجانی: صفاری نطنزی فردی خدمتگزار برای مردم بود 
 رئیس مجلس شورای اسلامی با بیان این که نمایندگان و اعضای کمیسیون امنیت ملی همکاری بسیار صدیق را از دست دادند گفت: امروز روز بسیار سختی برای همه ما است. فردی را از دست دادیم که حرف‌های سنجیده و پخته‌ای برای آینده ملت دنبال می‌کرد و آرامش و دقت نظر داشت.
به گزارش ایسنا، علی لاریجانی در مراسم تشییع مرحوم مرتضی صفاری نطنزی که در محل تالار آفتاب مجلس برگزار شد، گفت: امروز روز بسیار سختی برای همه ماست. یک همکار شریف، یک دوست صمیمی و یک خدمتگزار ارزشمند را از دست دادیم که برای همه ما بسیار سخت است. این برادر عزیز سال‌های طولانی در وزارت خارجه در بخش‌های مختلف به این ملت خدمت کرد و خدمت صادقانه در برهه‌های سخت از دستاوردهای او بود.
وی ادامه داد: این عزیز در کارنامه خود خدمت صادقانه را در این دنیا به جای گذاشت. ایشان دراین دوره مجلس هم حضور فعال داشت. فردی شریف، ارام، سلیم النفس، پرکار بودکه خدمات بسیار خوبی در مجلس انجام داد. این مرد عزیز فردی بود که در کار اداری کشوری پخته شده و اظهاراتش برای ملت از سر صدق بود.
رئیس مجلس شورای اسلامی تاکید کرد: در مسائل بسیار پرفراز و نشیبی که در این دوره در مجلس داشتیم هر گاه او را می‌دیدم حرف‌های سنجیده و پخته‌ای برای آینده ملت داشت و با آرامش و دقت نظر دنبال می‌کرد. ما امروز فردی ارزشمند را از دست دادیم که همه برای آن عزادار هستیم.
وی با بیان اینکه مرحوم صفاری نطنزی سال‌ها در وزارت خارجه کار کرده و از نزدیک با او تعامل داشتند گفت: عزیزانی که در مجلس در این طرح‌ها در خدمت او بودند حس و رفتار نسبت به مسائل کشور را دیدند و به این نکته همه اشاره می‌کنند که فردی فداکار را از دست دادیم. امروز همه نمایندگان و کارکنان مجلس عزادار هستند.
لاریجانی ادامه داد: مرحوم صفاری نطنزی عضو کمیسیون امنیت ملی مجلس به دلیل تجربیاتش بود امروز همه اعضای کمیسیون امنیت ملی همکاری بسیار صدیق را از دست دادند که ضایعه‌ای برای همه ما بود. خداوند ایشان را قریبن رحمت کند و با اولیای خود محشور نماید.
وی با تسلیت به خانواده محترم مرحوم صفاری نطنزی، همسر و فرزندان و همه بیت شریف ایشان گفلت: ما را در غم خود شریک بدانید ان‌شاء‌الله خداوند به همه شما صبر دهد. می‌دانم که خیلی سخت است. از دوره آغاز بیماری‌شان خیلی طول نکشید که او را از دست دادیم. خدا به همه صبر دهد. مرحوم مرتضی صفاری نطنزی صبح امروز در یکی از بیمارستان‌های تهران بعد از تحمل یک دوره بیمار دار فانی را وداع گفت.
به گزارش ایسنا همچنین لاریجانی‌ در حاشیه مراسم تشییع مرحوم مرتضی صفاری نطنزی در جمع خبرنگاران، گفت: فوت ایشان ضایعه سنگینی برای مجلس شورای اسلامی بود، مرحوم صفاری فردی با تجربه، خدوم و با اخلاصی بودند و در این مدت با صدق خدمت و برای حل مشکلات کشور تلاش بسیار کردند.
رئیس مجلس شورای اسلامی تاکید کرد: مرحوم صفاری سابقه طولانی در وزارت امور خارجه داشتند، فردی با تجربه و یکی از ارکان کمیسیون امنیت ملی بودند، او اظهارنظرهای سنجیده در شرایط سخت داشتند و به خوبی مشکلات کشور را درک می‌کردند. خداوند ایشان را رحمت کند، فوت ایشان برای همه ما دردناک بود لذا به همه دوستان و خانواده ایشان تسلیت عرض می‌کنم.
انتهای پیام
