تذکر «امینی‌فرد» در مورد هجوم ملخ‌ها و ضرورت سفر وزیر کشاورزی به سیستان و بلوچستان
رئیس مجمع نمایندگان استان سیستان و بلوچستان خطاب به وزیر جهاد کشاورزی گفت: طی یک ماه و نیم گذشته، مسئله مهم هجوم ملخ‌ها، بسیار جدی شده است. از آقای حجتی انتظار داریم که حداقل یک سفر کاری به این استان در برنامه خود قرار دهند.
به گزارش ایسنا، محمدنعیم امینی فرد در جلسه علنی امروز (سه‌شنبه) در تذکری شفاهی خطاب به رئیس جمهور گفت: استان سیستان و بلوچستان در آتش فقر و فلاکت می‌سوزد. آخرین آمار نشان می‌دهد که شاخص فلاکت در استان به بالای ۵۰ درصد رسیده است. شایسته است که با توجه به اقبالی که مردم استان به جنابعالی و برنامه‌هایتان داشتند، حداقل در خصوص اجرایی کردن مصوبات سفر آقای جهانگیری، دستورات جدی را بنویسید.
نماینده مردم ایرانشهر خطاب به وزیر کشاورزی گفت: از وزارت جهاد انتظار داریم که به استانی که بیشترین قابلیت‌هایش در رابطه با کشاورزی دارد، توجه آمایشی داشته باشد. طی یک و ماه و نیم گذشته، مسئله مهم هجوم ملخ‌ها، مخصوصاً در منطقه مکران و جنوب استان بسیار جدی شده است. این هجوم در جنوب استان دار و ندار مردم را به تاراج برده است. از آقای حجتی که خود فردی جهادی است، انتظار داریم که حداقل یک سفر کاری در برنامه‌شان قرار دهند.
رئیس مجمع نمایندگان استان سیستان و بلوچستان خطاب به وزیر نفت گفت: با توجه به وسعت استان، سهمیه‌ی سوخت این استاد کم است. همچنین دو جایگاه cng بیشتر نداریم.
انتهای پیام
