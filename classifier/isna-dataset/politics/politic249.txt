ایجاد کمیسیون‌های تخصصی لوایح، گام نخست در تحقق برنامه‌های تحولی معاونت حقوقی قوه قضاییه
معاون حقوقی قوه قضائیه گفت: ایجاد کارگروه‌های تخصصی لوایح و مقررات قضائی از نخستین گام‌های معاونت حقوقی در اجرا و تحقق برنامه‌های تحولی دستگاه قضا است.
به گزارش ایسنا به نقل از پایگاه اطلاع‌رسانی معاونت حقوقی قوه قضائیه، حجت‌الاسلام محمد مصدق در آئین معارفه اعضای کارگروه‌های تخصصی لوایح و مقررات قضائی اظهار کرد: تأکیدات مکرر مقام معظم رهبری و ریاست محترم دستگاه قضا بر لزوم ایجاد تحول در قوه قضائیه، حاکی از اهمیت این موضوع در دوره جدید و ضرورت بسیج امکانات و منابع موجود برای تحقق آن است.
 مصدق با اعلام اینکه بخش مهمی از برنامه‌های تحولی ابلاغ شده قوه قضائیه بر دوش معاونت حقوقی است افزود: این معاونت در جهت تحقق برنامه‌ها و تکالیف خود به بهینه کردن شیوه‌های پیشین و کارآمدتر ساختن آن اقدام کرده که در گام نخست کارگروه‌های تخصصی سه‌گانه حقوقی، کیفری (امور ماهوی) و کیفری (امور شکلی‌) در حوزه تدوین لوایح و مقررات قضائی ایجاد شده است؛ در این میان معاونت مصمم است در آینده نزدیک، ضمن ایجاد کارگروه‌های تخصصی تنقیح قوانین و مقررات قضائی، کارگروه‌های اصلی نظریه‌های مشورتی را نیز از ۵ کارگروه به ۱۰ کارگروه ارتقا دهد.
 وی با بیان اینکه بهره‌مندی از نظرات و تجربه‌های ارزشمند نخبگان و صاحب‌نظران قضائی، حقوقی و دانشگاهی کشور، منشأ تحول در دستگاه قضائی است افزود: بی تردید تعاطی افکار و تجارب، تحول‌زا است؛ بنابراین، ضروری است از تجارب پیشکسوتان امر قضا، اندیشمندان و اساتید دانشگاه‌ها و حسب مورد وکلا و کارشناسان رسمی دادگستری بهره‌مند شویم.
 مصدق فرایند تصویب لوایح و مقررات قضائی را پس از گذار از مرحله تدوین پیش‌نویس اولیه در این معاونت، طولانی و آسیب‌زا دانست و افزود: آسیب‌های موجود در این خصوص با ریاست محترم قوه قضائیه در میان نهاده شد و پیشنهاداتی نیز برای حل آن ارائه شد که مورد موافقت ریاست محترم قوه قضائیه قرار گرفت.
 وی ضمن ابراز خشنودی از موافقت ریاست قوه قضائیه با پیشنهادات یادشده اضافه کرد: عملی کردن این پیشنهادها علاوه بر فراهم ساختن بستر مناسب برای بررسی تخصصی لوایح و مقررات قضائی، روند تأیید و ارسال لوایح به مراجع ذی‌صلاح یا تصویب آئین نامه‌ها، دستورالعمل‌ها و شیوه نامه‌های مورد نیاز قوه قضائیه را سرعت می‌بخشد.
 این مقام قضائی اعضای کمیسیون‌های سه گانه را جمعی از قضات عالی رتبه و مجرب و حقوقدانان برجسته کشور خواند و افزود: به رغم عهده داری مسئولیت‌های خطیر و حجم و تراکم کاری اعضای محترم، امیدواریم جلسات این کمیسیون‌ها به صورت مستمر و منظم برگزار شود و نتایج حاصل از آن، ضمن تحقق برنامه‌های جاری، اهداف برنامه‌های تحول‌مدار این معاونت را نیز محقق سازد.
 مصدق خاطرنشان کرد: در خصوص ترکیب اعضای کارگروه‌های حاضر، ظرفیت‌های لازم برای حضور اعضای مدعو از اساتید دانشگاهی، کارشناسان و قضات صاحب‌نظر در حوزه‌های تخصصی مربوط پیش‌بینی شده است.
 وی در ادامه به اعضای کارگروه‌های تخصصی تدوین لوایح و مقررات قضائی تأکید کرد: در تدوین لوایح و مقررات قضائی ارزش‌های اسلامی و رفع مشکلات کشور مد نظر قرار گیرد.
مصدق در ادامه از ایجاد کارگروه تخصصی دیگری با حضور قضات باسابقه در این معاونت در آینده نزدیک خبر داد و خاطرنشان کرد: این مهم نیز در راستای برنامه‌های تحول مدار معاونت به شمار می‌رود و هدف عمده از ایجاد آن بهره‌مندی از نظرات، راهکارها و تجارب اعضا در خصوص مسائل مرتبط با تکالیف و وظایف معاونت حقوقی و ارتقا کارآمدی آن با لحاظ برنامه‌های تحولی قوه قضائیه است.
 تبیین ساختار، تکالیف و وظایف کارگروه‌های سه گانه و همچنین بررسی نظرات، پیشنهادها و راهکارهای ارائه شده قضات و حقوقدانان حاضر در جلسه، از دیگر برنامه‌های این نشست ۳ ساعته بود و در پایان نیز احکام ۳۰ نفر اعضای کارگروه‌های تخصصی تدوین لوایح و مقررات قضائی از سوی معاون حقوقی قوه قضائیه اعطا شد.
 انتهای پیام
