نشانه‌گیری پهپاد آمریکایی نشان از توان بالای دفاعی ایران دارد
یک عضو کمیسیون برنامه و بودجه مجلس شورای اسلامی گفت: نشانه گیری هواپیمای بدون سرنشین آمریکایی توسط نیروهای ایرانی، توان بالای دفاعی ایران را نشان می‌دهد.
علی قربانی در گفت‌وگو با ایسنا، با اشاره به اینکه هواپیمای بدون سرنشین آمریکایی از بهترین نوع هواپیماهای بدون سرنشین آمریکا بود، تصریح کرد: این هواپیما توسط چهار خلبان از راه دور کنترل می‌شد و در ارتفاع ۶۵ هزار پا و بدون ۳۲ ساعت سوخت گیری پرواز می‌کند.
وی با تاکید بر اینکه چندین بار به این هواپیما تذکرات لازم داده شده است، اظهار کرد: بدون در نظر گرفتن تذکرات جدی که از طرف نیروهای ایرانی به این هواپیما داده شده بود وارد مرزهای ساحلی ایران شد که همین امر موجب شد تا مورد هدف نیروهای مسلح سپاه پاسداران جمهوری اسلامی ایران قرار بگیرد.
قربانی با اشاره به اینکه ترامپ با دروغ‌های زیادی که بیان کرد قصد داشت تا کار اشتباه خود را بپوشاند، افزود: دروغ‌های ترامپ برای دنیا اثبات شده است و دیگر نمی‌توان دروغ‌های اورا باور کرد و با این کار به ترامپ ثابت شد که جرات حمله به ایران را ندارد و بهترین کار این است که عقب بنشیند و وارد موقعیت سرزمینی ایران نشود.
نماینده مردم بجنورد در مجلس شورای اسلامی خاطرنشان کرد: اکثر رسانه‌های خارجی این حرکت ایران را به عنوان یک کار فوق العاده انعکاس دادند و بازخورد بسیار خوبی در جامعه بین المللی داشته است.
این عضو کمیسیون برنامه و بودجه مجلس با تاکید بر اینکه فشارهای اقتصادی زیادی توسط تحریم‌ها به ملت ایران وارد شده است، ادامه داد: ترامپ برای مردم ایران دلسوزی نمی‌کند بلکه به دنبال اهداف ناجوانمردانه خود است که با این حرکت موضع ضعف از خود نشان داد و به او ثابت شد که با فشارهای اقتصادی و… کاری از پیش نمی‌برد.
انتهای پیام
