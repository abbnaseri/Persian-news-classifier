اتحادیه اروپا: تا زمان پایبندی ایران به برجام به تعهدات خود عمل می‌کنیم
اتحادیه اروپا در واکنش به عبور ایران از حد تعیین شده در برجام برای ذخیره اورانیوم از تهران خواست تا از این اقدام خود بازگردد.
به گزارش ایسنا به نقل از خبرگزاری فرانسه، مایا کوچیانچیک سخنگوی مسئول سیاست خارجی اتحادیه اروپا پس از آنکه ایران روز دوشنبه اعلام کرد ذخیره اورانیومش از مرز ۳۰۰ کیلوگرم عبور کرده است، تاکید کرد تا زمانی که ایران به‌طور کامل به توافق هسته‌ای پایبند باشد اتحادیه اروپا نیز به‌طور کامل به تعهداتش عمل خواهد کرد.
کوچیانچیک گفت: ما از ایران می‌خواهیم که از این اقدام خود بازگردد و دست از اجرایی کردن تدابیر دیگری که توافق هسته‌ای را تضعیف می‌کند، بردارد.
وی ادامه داد: اتحادیه اروپا به‌طور کامل به توافق هسته‌ای متعهد خواهد بود به شرط آنکه ایران نیز به‌طور کامل تعهدات هسته‌ای‌اش در این توافق را اجرا کند.
توافق هسته‌ای ایران و قدرت‌های جهانی در ژوئیه ۲۰۱۵ میان این کشورها به امضا رسید که موجب رفع تحریم‌های ایران در ازای محدودیت برنامه هسته‌ای جمهوری اسلامی شد اما دولت آمریکا پس از انتقادات شدید خود علیه این توافق، در مه ۲۰۱۸ به‌طور یک‌جانبه از آن خارج شد و تحریم‌های ایران را نیز بازگرداند. اقدامی که با مخالفت شدید دیگر طرف‌های توافق هسته‌ای به‌ویژه اروپایی‌ها مواجه شد.
ایران پس از گذشت یک سال از خروج آمریکا از توافق به تازگی اعلام کرد که قصد دارد اجرای برخی تعهداتش در توافق هسته‌ای را متوقف کند مگر اینکه اروپا برای حفظ توافق و ادامه کانال‌های مالی و تجاری با ایران اقدامات عملیاتی و مؤثر انجام دهد.
به گزارش ایسنا، پس از آنکه محمد جواد ظریف وزیر امورخارجه کشورمان روز دوشنبه عبور ایران از مرز ۳۰۰ کیلوگرم برای ذخیره اورانیوم با غنای پایین را تائید کرد، سخنگوی آژانس بین‌المللی انرژی اتمی در بیانیه‌ای اعلام کرد: یوکیا آمانو، مدیرکل آژانس به اطلاع شورای حکام رسانده است که آژانس بین‌المللی انرژی اتمی در یکم ژوئیه عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند.
وزیر امور خارجه کشورمان پس از این واکنش‌ها در پیامی در حساب کاربری خود در توئیتر با تأکید بر اینکه ایران برجام را نقض نکرده است، در تبیین علت این امر به پاراگراف ۳۶ توافق اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی در ادامه تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
انتهای پیام
