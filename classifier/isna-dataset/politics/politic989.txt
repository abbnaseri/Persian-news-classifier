بیش از ۸۰ درصد زندانبان‌های کشور دارای مدرک تحصیلی بالای لیسانس هستند
رئیس اداره کل زندان‌های استان قم گفت: قبلا در استان قم 38 درصد برگشت مجدد به زندان داشتیم ولی در حال حاضر حدود 14 درصد برگشت مجدد داریم که این نتیجه اقدامات فرهنگی و تبلیغی در زندان است.
به گزارش ایسنا، سیدعلی تهامی صبح امروز در نشست خبری رئیس اداره کل زندان‌های استان قم که در ساختمان اداره کل زندان‌های استان برگزار شد، عنوان کرد: هفته قوه قضائیه بهترین فرصت برای ایجاد ارتباط بین مسئولین قوه و مردم است، در این هفته هم مسئولین آنچه را که باید به اطلاع مردم می‌رسانند و هم مردم و خانواده زندانیان می‌توانند حرف خود را به مسئولین بزنند، این هفته فرصت مناسبی برای خدمت مضاعف به مردم محسوب می‌شود.

وی افزود: در راستای خدمت رسانی به مردم، اداره کل زندان‌ها یک سری اقداماتی را در نظر دارد تا در این هفته اجرا کند، از جمله این اقدامات می‌توان به برگزاری مسابقات ورزشی بین زندانیان، پرسنل و سربازان وظیفه به صورت جداگانه، برنامه کوهنوردی برای پرسنل و خانواده‌هایشان و سربازان، حضور مقامات قضائی در زندان‌ها و ملاقات با مددجویان، اعطای مرخصی به افراد دارای شرایط، تهیه و توزیع هدایا بین مددجویان در مرکز ملاقات خانواده زندانیان اشاره کرد.

تهامی ادامه داد: برپایی میز خدمت در محل ملاقات، پرسش و پاسخ با زندانیان و خانواده آن‌ها، ملاقات مسئولین زندان‌ها با خانواده زندانی‌ها، بازدید مسئولین استانی از زندان‌ها و با زندانیان، استفاده از سخنرانان برجسته در زندان‌ها، افزایش تعداد آزادی‌ها توسط ستاد دیه، برگزاری محافل انس با قرآن و تجلیل از خانواده شهدا به ویژه شهدای زندان‌ها از دیگر برنامه‌های هفته قوه قضائیه است.

وی در خصوص برنامه گلریزان تصریح کرد: در طی ۳ سال متوالی برنامه گلریزان به صورت مردمی در استان برگزار شد و تا قبل از آن این برنامه به صورت غیررسمی و با مشارکت خیرین به اجرا در می‌آمد، طبق آمار به دست آمده در سال ۹۶ مبلغ ۳۳۳ میلیون تومان در برنامه گلریزان جمع‌آوری شد.

رئیس اداره کل زندان‌های استان قم بیان کرد: در سال ۹۷ مبلغ ۵۲۰ میلیون تومان برای آزادی زندانیان جمع شد که این مبلغ به همراه مبلغی که توسط ستاد دیه کشور پرداخت شد، ۱۰ میلیارد تومان از بدهی زندانیان تسویه شد که البته در این بین از طلبکاران دعوت شد تا کمی از مبلغ طلب خود را ببخشند و بخشی از پول هم آورده خانواده زندانیان بود، با این مبلغ ۲۹۷ نفر آزاد شدند که از این تعداد، ۱۰ نفر خانم بودند بودند.

وی افزود: در سال ۹۸ تا به امروز یک میلیارد و ۶۰۰ میلیون تومان جمع‌آوری شده است و موجب آزادی ۷۲ نفر شد، سال‌های گذشته به کمک ستاد دیه هر ماه دو مرتبه درب زندان‌ها باز و دو نفر آزاد می‌شدند، اما در ماه رمضان امسال هر روز یک مرتبه درب زندان باز و یک نفر آزاد شد و از ۷۲ آزادی امسال، ۲۹ نفر در ماه رمضان آزاد شدند.

تهامی اظهار کرد: در سال‌های گذشته یک بند به نام بند قرآنی داشتیم که فعالیت‌های قرآنی انجام می‌دادند، اما امسال مدرسه قرآنی تأسیس کردیم که در رشته‌های مختلف قرآنی فعال است، در مجموع ۴۵۶ نفر از زندانیان در این مدرسه عضو هستند که از این تعداد ۳۶۰ نفر اقدام به حفظ قرآن کرده‌اند، ۲۱۰۰ نفر در امر آموزش قرآن فعال هستند و ماه رمضان امسال ۳ هزار و ۸۵۲ مرتبه قرآن کریم توسط زندانیان ختم شده است.

وی ادامه داد: ستاد نماز استان قم یک مسابقه کتابخوانی برگزار کرد که یک سوم شرکت‌کنندگان در این مسابقه را زندانیان، پرسنل، خانوداه‌ها و سربازان وظیفه استان تشکیل دادند.

رئیس اداره کل زندان‌های استان قم خاطرنشان کرد: در مجموع ۲۳ رشته فنی و حرفه‌ای در زندان‌های استان آموزش داده می‌شود و در پایان هر دوره گواهینامه‌ای از سوی اداره کل فنی‌و حرفه‌ای برای مددجویانی که در این دوره‌ها شرکت کرده‌اند صادر می‌شود تا زمانی که از زندان آزاد شدند بتوانند با حرفه‌ای که آموخته‌اند، کسب درآمد داشته باشند، لازم به ذکر است که در این گواهینامه‌ها هیچ اشاره‌ای به زندان نمی‌شود.

وی ادامه داد: در حال حاضر ۱۷۰۰ نفر در بخش آموزش شرکت کرده‌اند و تعداد ۶۷۰ نفر در بخش اشتغال مشغول هستند که این افراد ماهانه حقوق هم دریافت می‌کنند، در دو سال گذشته بیش از ۱۰۰ درصد این آمار افزایش داشته است، طبق پیش‌بینی‌ها تا پایان امسال هزار نفر از زندانیان در بخش اشتغال به کار گرفت می‌شوند.

تهامی در خصوص عفو رهبری گفت: دو هزار و ۱۲۵ نفر از زندانیان استان مشمول طرح عفو رهبری شدند که از این تعداد هزار و ۵۳۹ نفر آزاد شدند و ۵۸۶ نفر تخفیف در مجازات گرفته‌اند، در این طرح ۳۳ خانم مشمول عفو قرار گرفته‌اند.

وی تصریح کرد: ۹ درصد کاهش جمعیت کیفری داشته‌ایم، قبلاً در استان قم ۳۸ درصد برگشت مجدد به زندان داشتیم ولی در حال حاضر حدود ۱۴ درصد برگشت مجدد داریم که این نتیجه اقدامات فرهنگی و تبلیغی در زندان است، امیدواریم روز به روز شاهد کاهش آمار جمعیت کیفری در کشور باشیم.

تهامی در خصوص آمار زندانیان استان گفت: از کل زندانیان حدود ۳۰ درصد متهم و حدود ۶۹ درصد محکوم هستند، زندانیان محکوم اگر فعالیت‌های فرهنگی و تبلیغی خوبی انجام بدهند، در عفو و محکومیت به این افراد کمک می‌کنیم، سیاست کلی نظام جمهوری اسلامی این است که ما به عنوان سازمان زندان‌ها اقدامات تأمینی و تربیتی انجام بدهیم.

وی اظهار کرد: در کل دو نوع جرم عمد و غیرعمد داریم، تعداد زندانیان جرایم غیرعمد بسیار کم هستند و این افراد بدهی میلیاردی داشته‌اند که تا به حال آزاد نشده‌اند، جرایم عمد هم شامل دو بخش جرایم عمد خشن و غیر خشن می‌شود که عفو مشمول همه جرایم به جز جرایم عمد خشن می‌شود.

رئیس اداره کل زندان‌های استان قم بیان کرد: در استان قم تعداد کمی محکومیت جایگزین وجود دارد که محکومیت‌ها به تشخیص قاضی پرونده صادر می‌شود، محکومیت جایگزین شامل هم زندانیان به جز جرایم عمد خشن می‌شود، همچنین بیشترین تعداد زندانیان استان و کشور را زندانیان مواد مخدر تشکیل می‌دهند.

وی افزود: امروز بیش از ۸۰ درصد زندانبان‌های کشور دارای مدرک تحصیلی بالای لیسانس هستند، به علاوه برای زندانبان‌ها قبل از ورود به کار دوره‌های آموزشی برگزار می‌شود در حالی که قبل از انقلاب هر چه افراد بی‌سوادتر و خشن‌تر بودند شانس بیشتری برای زندانبان شدن داشتند، علاوه بر این از بعد از انقلاب امکان ادامه تحصیل برای زندانیان از تحصیلات ابتدایی تا دانشگاه فراهم است.
 انتهای پیام
