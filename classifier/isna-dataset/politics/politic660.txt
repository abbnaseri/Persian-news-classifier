آنچه دشمن می‌خواهد عملی نمی‌شود
رئیس قوه قضائیه گفت: مساله اصلی ما با مغرب زمین و آمریکایی‌ها پایبندی به دین و ارزش‌ها است و جنگ، جنگ اراده‌ها است.
به گزارش ایسنا، حجت الاسلام والمسلمین سید ابراهیم رئیسی در دیدار با خانواده شهدای قوه قضاییه که ظهر امروز در مجتمع شهید بهشتی برگزار شد، اظهار کرد: شهدای ما بلندآوازه هستند و نام آنها را خداوند بلندآوازه کرد و رفعت داد.
وی افزود: پرچم هر کدام از شما خانواده شهیدان در هر کوی و برزن، کارخانه و مدرسه‌ای به عنوان پرچمدار ارزش‌ها شناخته می‌شود.
وی با بیان اینکه امروز خانواده معظم شهیدان به عنوان سرمایه‌های انقلاب هستند، خاطرنشان کرد: امروز رویش‌هایی که در فرزندان و منسوبین شهدا داریم بسیار ستودنی است و اتصال شهدا به وجه‌الله رمز بقای آنها می‌باشد.
رئیس قوه قضائیه با بیان اینکه کسی که آرمان و هدف داشته باشد با دشمنان بسیاری مواجه است، گفت: مساله اصلی ما با مغرب زمین و آمریکایی‌ها پایبندی به دین و ارزش‌ها است. جنگ، جنگ اراده‌ها است. دو اراده که یکی می‌خواهد خدامحوری را و یکی می‌خواهد خودمحوری را پیاده کند و خودمحوری و استکبار در زندگی بشر باشد و این جنگ از ابتدا بوده و تا آینده خواهد بود.
رئیس قوه قضاییه در ادامه اظهار کرد: جنگ اراده‌ها بین جبهه حق و جبهه باطل است اما سخن این است که ما در کدام جبهه قرار می‌گیریم.
وی افزود: راهی که شهدا به ما آموختند راه نبرد با دشمن است. در راهی که ما در مسیر حق پافشاری می‌کنیم یقینا مقاومت و پافشاری بر اصول می‌تواند ما را پیش ببرد.
رئیسی در خصوص مذاکره اظهار کرد: بارها مقام معظم رهبری در نماز جمعه یک خطبه را به این موضوع اختصاص دادند و تحلیل‌های بسیاری از ایشان وجود دارد که مذاکره برای ما سود که ندارد ضرر هم دارد. برخی فکر می‌کنند که مذاکره فقط صحبت است در صورتی که مذاکره، گذشتن از ارزش‌ها است اما همچنان می‌بینیم برخی در گوشه و کنار صحبت از مذاکره می‌کنند.
وی افزود: امروز تحلیل همه در منطقه این است که ایران دست برتر است و ایران حرف اول را در منطقه می‌زند. کاری که سپاه با ساقط کردن پهپاد کرد بیانگر این است که اجازه نمی‌دهیم کسی به مرزهای جغرافیایی ما نزدیک شود.
رئیس دستگاه قضا با طرح این سوال که آیا عزت امروز ما با راهبرد مذاکره حاصل شد یا با راهبرد مقاومت و ایستادگی؟ خاطرنشان کرد: رهبری هم فرمودند که راهبرد مقاومت و ایستادگی است و مذاکره برای ما سم است.
وی افزود: امتداد راهبردی ما و دشمن روشن است، امتداد دشمن در منطقه آل سعود و آل خلیفه است و امتداد راهبردی ما حق طلبی است.
رئیس قوه قضائیه با بیان اینکه آنچه دشمن می‌خواهد عملی نمی‌شود، گفت: آنچه که ما می‌خواهیم عملی است. آنچه که آقای بوش می‌خواست اتفاق نیفتاد. او می‌خواست عراق را به دست آورد و آقای اوباما هم می‌خواست سوریه را اشغال کند که نتوانست و سوریه از دست آنها بیرون آمد.
رئیسی افزود: امروز هم آقای ترامپ می‌خواهد تجربه دو رییس جمهور قبلی را تکرار  کند و در مورد مساله فلسطین  معامله قرن می‌خواهد که این اتفاق نمی‌افتد و آنچه ما می‌خواهیم اتفاق می‌افتد.
رئیسی با بیان اینکه امیدواریم آنچه اراده زنان و مردان فلسطینی است تحقق پیدا کند، گفت: تحقق اراده الهی با عمل به قوانین الهی و پایبندی به سنت خداست.
وی در ادامه سخنانش خطاب به خانواده‌های معزز شهیدان اظهار کرد: آثار خون شهید شما متعلق به الان است. حسین (ع) خون قلبش را داد تا از جامعه جهل زدایی شود. امروز این موضوع به برکت بیداری اسلامی است. خدا به برکت خون شهیدان از جامعه و منطقه جهل زدایی کرد.
وی افزود: مردم یمن مگر همان مردم قبلی نیستند، اما چه شده است که مردم دیروز یمن مقاوم شده‌اند؟ چون به برکت خون شهیدان جهل زدایی شده است.
رئیس دستگاه قضا همچنین از خانواده‌های شهدا خواست تا دعا کنند که بتوانند در دستگاه قضا که مزین به نام شهداست، احقاق حق و ابطال باطل کنند و بتوانند این دستگاه را به نقطه‌ای که برای آن تلاش شده و مد نظر مقام معظم رهبری است برسانند.
وی همچنین در ادامه سخنانش در جمع خانواده شهدا اظهار کرد: همه چیز از بین رفتنی بوده و هر چه وجه الله است بقا دارد.
رئیسی افزود: وجاهت و کرامت جز در خانه اهل بیت (ع) در جای دیگری وجود ندارد. خیلی‌ها در عالم اهل بخشش هستند اما کریم نیستند. اولین رمز کرامت آن است که انسان خدامحور و خدابین باشد.
وی خاطرنشان کرد: وقتی انسان به مقام خدامحوری رسید اهل کرامت می‌شود و بخشش جلوه کرامت است و امامان و پیشوایان ما کریمان به این معنا هستند و اگر کسی می‌خواهد کریم شود در پرتو قرآن کریم، رسول اکرم و مقام حضرت زهرای کریمه می‌شود.
وی افزود: مهمترین مدالی که خداوند به انبیاء و اولیاء می‌دهد صبر است و شرح صدر یعنی انسان ظرفیتی پیدا کند که بسیاری از سختی‌ها و مشکلات را تحمل کند.
رئیسی گفت: جبهه‌های ما را بچه‌های صبور و باظرفیت اداره کردند و کاری که آنها انجام ندادند تسلیم نشدن در برابر دشمن بود.
وی در پایان گفت: ما هم شیطان درون و نفس و هم شیطان برون و جهل داریم. باید دید امیر نفس هستیم یا اسیر آن که این جنگ و رزم برقرار است و اگر امیر نفس باشیم پیروز شده‌ایم.
انتهای پیام
