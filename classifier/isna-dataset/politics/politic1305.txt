قوای سه‌گانه در وضعیت کار جهادی قرار ندارند
رییس سازمان بسیج اساتید گفت: جمهوری اسلامی در شرایط خیلی قوی‌ای قرار دارد. جنبش استادی احساس می‌کند باید دولتمردان و قوای سه گانه، قوای مققنه، مجریه و قضاییه به این توان نزدیک شوند، اما جنبش استادی در این 600 روز اخیر و بررسی‌ای که از جامعه دارد این است که قوای سه گانه در وضعیت کار جهادی قرار ندارند.
به گزارش ایسنا، مجتبی زارعی رییس سازمان بسیج اساتید در پیش خطبه‌های نماز جمعه عبادی - سیاسی این هفته تهران گفت: خداقوت می گویم به مرزبانان آسمان کشور که یک پهپاد جاسوسی 250 میلیون دلاری شیطان بزرگ را سرنگون کردند. 
وی ادامه داد: 31 خرداد روز بسیج اساتید است. رهبر فرزانه انقلاب خوشحال شدند از اینکه پیشینیان ما نام روز ملی بسیج اساتید را با عنوان استاد شهید چمران نامگذاری کردند. چمران یک دانشمند تمام عیار است و علم و عقل، عشق و سنت و تجدد را با هم تلفیق می کند. چمران رودروایستی با کسی ندارد و استاد بسیجی باید اینطور باشد. استاد بسیجی باید شجاع و قوی باشد. نه بی‌جهت از کسی حمایت کند نه از انصاف خارج شود. ذات دانشگاه های ما باید به اینجا برگردد که ایمان، اخلاق، عشق، سرسختی و مقاومت را با هم ممزوج کند.
وی افزود: نه اینکه اساتید ما اینطور نیستند بلکه اساتید ما اینگونه هستند اما ساختار دانشگاه ما اینجوری نیست. ساختار دانشگاهی ما وارداتی است. استادان بسیجی تلاش می کنند از این وضع عبور کنند. رهبر از ما خواستند به ویژگی های شهید چمران دقت کنیم. جمهوری اسلامی در 40 سال کودتاها، جنگ ها و تحریم ها را پشت سر گذاشت، زمستان 96 لحظه شماری کرده بودند جمهوری اسلامی فروپاشد حتی ساعت هم تعیین کردند؛ حالا ترامپی که دنبال فروپاشی بود فردی را برای مذاکره می فرستد و آنطور جواب می گیرد.
رییس سازمان بسیج اساتید کشور عنوان کرد: ما در شرایط قوی ای قرار داریم. ناو هواپیمابر امریکا اگر روزی گوشه ای از جهان حرکت می کرد در گوشه دیگری از جهان دولتی سقوط می کرد، اما این ناو زمین گیر شده زیرا جهاد دانشگاهی علمی و بسیجی تهرانی مقدم ها، این جهاد بالستیکی، این ناوها را سرنگون می کند. این وضعیت را می توان با ورود وزیر خارجه وقت شوروی و نخست وزیر ژاپن با هم مقایسه کرد.
وی ادامه داد: جمهوری اسلامی در شرایط خیلی قوی‌ای قرار دارد. جنبش استادی احساس می‌کند باید دولتمردان و قوای سه گانه، قوای مققنه مجریه و قصاییه به این توان نزدیک شوند، اما جنبش استادی در این 600 روز اخیر و بررسی ای که از جامعه دارد این است که قوای سه گانه در وضعیت کار جهادی قرار ندارند.
وی ادامه داد: جنبش بسیج استادی از قوه مجریه گلایه دارد. رییس محترم جمهور در شرایطی که تحریم وجود دارد تقاضای تاسیس وزارتخانه جدید می کند. وزارتخانه جدید راه حل نیست. جنبش استادی معتقد است آن چیزی که کشور کم دارد تفکر جهادی است. شما باید صرفه جویی کنید. فرمانداران و استانداران و بخشداران باید به تفکر جهادی مسلط شوند. شما نباید بار مالی ایجاد کنید و باید شرایط تحریمی را در نظر بگیرید.
زارعی خاطرنشان کرد: قوای سه گانه! از تفکر جهادی یاد بگیرید و کشور را از حیث قوه و استعداد آزاد کنید. وزیر نفت چرا بورس نفت را جدی نمی گیرد؟  40 سال است که نفت در اختیار تکنوکرات هاست. نیروهای جهادی می گویند باید آحاد نیروهای جهادی را برای دور زدن تحریم بسیج کنید اما شما اقدامی نمی کنید.
وی در ادامه چنین ابراز عقیده کرد: کار با همسایگان را جدی بگیرید، آنقدر از برجام سخن به میان نیاورید. بر اساس یک آمار در 11 ماه سال 97، 5 بازار بزرگ همسایه ما حدود 67 و نیم درصد از صادرات ایران را به خود اختصاص دادند، در همین ایام اروپایی ها 28 درصد کاهش صادرات داشتند. تبادلات ما کم شده است. دولت محترم، اروپا همکار خوبی بعد از آمریکای جنایتکار نیست. شما باید به ظرفیت استان ها برگردید. به فرمانداران و استانداران و ... خود یاد بدهید که در هر شهر و روستا یک استعداد را از درون بجوشاند.
زارعی بیان کرد: ما از مجلس شورای اسلامی رضایت نداریم. مجلس شورای اسلامی که وقتی به انتخابات کمیسیون امنیت ملی رسید با وجود اهمیت به اختلاف رسید. مجلس شورای اسلامی، شما باید با قوت جلو بیایید مردم ناراحت هستند که چرا ناو آبراهام لینکلن متوقف می شود اما شما نمی توانید بازار را کنترل کنید؟ بسیج مستضعفین از دولت خواسته که همراه و همکارش در کنترل بازار باشد. وزارت دادگستری، دولت محترم و مجلس شورای اسلامی چرا قانون وضع نمی کنید تا بسیج که می خواهد کسب و کار، کالاهای اساسی و مایحتاج عمومی را که روز به روز به مردم فشار می آورد را کنترل کند؟ هنوز وزارت دادگستری و مجلس به این درخواست پاسخ نداد. نمی توان از داخل ماشین چهره مردم را دید و نظرسنجی کرد. جنبش استادی بسیج با 40 هزار استاد در کنار شماست.
رییس سازمان بسیج اساتید افزود: از روند تحولی رییس جدید قوه قضاییه حمایت می کنیم. در جمهوری اسلامی برای گماردن یک مسئول در کشور اصل بر عدم برائت است مگر خلافش ثابت شود. تا احراز نشده یک وزیر، شهردار، مدیر کل و استاندار صلاحیت ندارد شما حق ندارید او را بر مناصب عمومی بگمارید. افتضاحی که در پایتخت به وجود آمد زیبنده جمهوری اسلامی نبود. چه کسی کوتاهی کرد؟ قوه قضاییه وقت، سازمان بازرسی کل کشور، همه و کمیسیون های مجلس.
وی در پایان گفت: نتیجه اینکه مردم دارای یک امید و نشاط هستند. همین که در امنیت هستند و نعمت امنیت را می دانند و در اقصی نقاط پای کار نظام هستند باید قدرشان را بدانیم. استان های ما به تنهایی می توانند تحریم را دور بزنند اما برخی از مسئولین و کارگزاران نه مقامات درجه یک، با برخی تبانی ها جلوی آن را می گیرند. سازمان بسیج مستضعفین و بسیج اساتید می خواهد به دولت کمک کند. شما این دست را بفشار، دست آمریکا و اروپا در این 200 سال اخیر همیشه در تاریخ عهدشکن بوده است.
انتهای پیام
