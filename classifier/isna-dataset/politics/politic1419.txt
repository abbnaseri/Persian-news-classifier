حزب ندای ایرانیان: فرصت کار و خدمت محدود است 
حزب ندای ایرانیان در بیانیه‌ای تأکید کرد:افکار عمومی علاقه و حوصله‌ی تحمل اختلاف‌های سیاسی را ندارد.
به گزارش ایسنا، متن این بیانیه به شرح زیر است: در دومین سالگرد پیروزی لیست امید در انتخابات شورای شهر و در شرایطی که حدود نیمی از فرصت منتخبان مردم برای تحقق برنامه‌های انتخاباتی و سامان بخشیدن به مدیریت شهری سپری‌شده است، متأسفانه به جای آنکه بررسی مهم‌ترین مسائل شهر و مشکلات شهروندان در دستور کار رسانه‌ها، احزاب و حامیان لیست امید قرار داشته باشد، شاهد «فرصت سوزی» تاریخی و یک نزاع رسانه‌ای عبث پیرامون چگونگی روی کار آمدن شهردار اسبق تهران هستیم.
مردم تهران پس از اعتماد و اقبال گسترده در انتخابات شورای شهر به تفکر اصلاح‌طلبی که موجب انتخاب ۲۱ نماینده لیست امید در شورای شهر شد، توقع داشتند این شورا تمام دغدغه خود را معطوف به تحول در مدیریت شهری نماید، اما متأسفانه شاهد آن هستیم که برخی روندهای شکل‌گرفته سابق که مردم در انتخابات به تغییر آن رأی دادند، کماکان ادامه یافت و در برخی مواقع مردم با چشمانی منتقد و نگران شاهد نمایش اختلاف، سهم خواهی و زد و بندهای پشت پرده برخی گروه‌های سیاسی بر خلاف منش اصلاح‌طلبی بودند. نتیجه چنین رویکردی مشکلات و گرفتاری‌هایی بود که در جریان انتخاب شهردار به وجود آمد و آثار و پیامدهای آن همچنان دامن‌گیر مدیریت شهری است.
انتظار می‌رفت با استقرار دکتر حناچی، موضوعات حاشیه‌ای خاتمه پیدا کرده و فکر و ذکر تمام جریانات سیاسی معطوف حل مسائل شهری شود اما ماجرای تلخی که در خصوص شهردار اسبق تهران رخ داد باعث شد زخم‌ها سرباز کرده و بار دیگر جریانات سیاسی پرونده‌های حاشیه‌ساز گذشته را دوباره از نو ورق بزنند.
در شرایطی که مردم زیر فشار مشکلات معیشتی و اقتصادی قرار دارند، حداقل انتظاری که از صاحبان تریبون و نهادهای خدمت‌رسان می‌رود این است که با کار مضاعف و تلاش مجدانه، شهد شیرین خدمت را در کام مردم جاری کنند و اجازه ندهند که دعواهای داخلی، مشغول شدن به فرعیات و حاشیه‌سازی و حاشیه بازی وقت و توان و سرمایه کشور را مستهلک کند.
در چنین شرایطی حزب ندای ایرانیان ضمن ابراز گلایه از برخی چهره‌های شاخص و احزاب اصلاح‌طلب که طی مدت اخیر تقابل‌های رسانه‌ای ناخوشایندی را ایجاد کردند هشدار می‌دهد: فرصت کار و خدمت محدود است و افکار عمومی علاقه و حوصله‌ای برای تحمل اختلاف‌های سیاسی ندارد.
بدون شک اتفاقات منجر به بی‌ثباتی در مدیریت شهری موضوعی است که باید به طور جدی رسیدگی و واکاوی شود، تکرار برخی روندها و اشتباهات که در دوران پیشین حضور اصلاح‌طلبان در قدرت نیز مشاهده‌شده است و خروجی آن آسیب به اعتبار گفتمان اصلاح‌طلبی و پایگاه اجتماعی این جریان در عرصه عمومی و مهم‌تر از آن محروم شدن مردم از خدمت‌رسانی مناسب بوده است.
حزب ندای ایرانیان معتقد است نه تنها باید مسائل منجر به تغییر و تحولات مکرر شهردار تهران آسیب‌شناسی شود بلکه یک گام عقب‌تر رفت و مکانیزم تعیین لیست انتخاباتی و فرآیند طی شده در شورای عالی سیاست‌گذاری مورد ارزیابی قرار گیرد. چرا که بی‌تردید آنچه امروز در مدیریت شهری مشکل‌ساز شده است نتیجه فرآیند ابهام‌برانگیز و غیر شفافی است که در شورای عالی سیاست‌گذاری طی شد و در نهایت هیچ‌کسی مسئولیت لیست منتشرشده را بر عهده نگرفت و جای بررسی آن همچنان وجود دارد؛ اما از همه احزاب، صاحب‌نظران و فعالین سیاسی و اجتماعی انتظار می‌رود انتقادات، ابهامات و پیشنهادهای خود را در ابتدای امر به جلسات سیاسی و کارشناسی آورده و فضای رسانه‌ای کشور را درگیر اختلافات و اتهام زنی‌های سیاسی نکنند. در چنین فضایی، اقدامات و برنامه‌ریزی‌های اعضای شورا نیز در هیاهوهای بی‌فایده شنیده نمی‌شود. دو سال دیگر در چنین روزهایی کارنامه مدیریت شهری اصلاح‌طلبان به بوته نقد و ارزیابی گذاشته می‌شود. امیدواریم در آن روز شرمسار نباشیم و بتوانیم با افتخار از کارنامه خود دفاع کنیم.
انتهای پیام
