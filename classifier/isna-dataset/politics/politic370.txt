لاوروف خواستار خویشتنداری ایران شد
وزیر امورخارجه روسیه با بیان اینکه تحریم‌های آمریکا موجب شده تا جمهوری اسلامی ایران از حد تعیین شده ذخیره اورانیوم غنی شده عبور کند، خواستار خویشتنداری تهران شد.
به گزارش ایسنا به نقل از خبرگزاری اینترفکس، سرگئی لاوروف وزیر امور خارجه روسیه یک روز پس از آنکه ایران اعلام کرد از مرز ۳۰۰ کیلوگرم اورانیوم غنی‌شده خود عبور کرده است، خواستار خویشتنداری ایران شد.
لاوروف همچنین گفت که ایران در پاسخ به تحریم‌های آمریکا از حد تعیین شده در توافق هسته‌ای برای ذخیره اورانیوم با غنای پایین فراتر رفته است.
وی در ادامه از ایران خواست تا از خود خویشتنداری نشان دهد و تسلیم احساسات نشود.
رئیس دستگاه دیپلماسی روسیه افزود: مسکو خواهان آن است که تهران به اصول کلیدی توافق هسته‌ای و به‌علاوه پروتکل الحاقی آژانس بین‌المللی انرژی اتمی پایبند باشد.
لاوروف خاطر نشان کرد که تاکنون هیچ تراکنشی با ایران از طریق سازوکار اینستکس انجام نشده است.
این در حالی است که اتحادیه اروپا پیشتر از عملیاتی شدن اینستکس خبر داده و ادعا کرده است که اولین تراکنش‌ها با ایران از طریق این سازوکار اروپایی در حال انجام است.
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تائید کرد که ذخیره اورانیوم با غنای پایین این کشور از مرز ۳۰۰ کیلوگرم عبور کرده است.
ایران تاکید دارد، باتوجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.
طبق بند ۲۶ برجام، در صورت عدم پایبندی طرف مقابل به تعهداتش ایران حق دارد اجرای تعهدات خود را به شکل کلی یا جزئی متوقف کند.
همچنین بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
انتهای پیام
