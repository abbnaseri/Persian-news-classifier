عملکرد هفت ساله بنیاد تعاون زندانیان کشور
مدیرعامل بنیاد تعاون زندانیان کشور عملکرد هفت ساله این بنیاد را تشریح کرد. 

رحیم مطهرنژاد در گفت‌وگو با ایسنا، ضمن تبریک فرا رسیدن هفته قوه قضائیه و مصادف شدن این هفته با هفتمین سال فعالیت بنیاد تعاون زندانیان درباره عملکرد این بنیاد، گفت: مهمترین اقدام بنیاد در این هفت سال بحث آموزش و توانمندسازی زندانیان بوده که ۵۰۰ هزار نفر زندانی در طی این هفت سال آموزش فنی و حرفه‌ای را پشت سر گذاشته‌اند.

وی افزود: بخشی از این آموزش‌ها توسط بنیاد تعاون و بخشی از آن با مشارکت سازمان فنی و حرفه‌ای و سازمان زندان‌ها انجام شده است که یکی از دستاوردهای مهم بنیاد تعاون زندانیان است.

مطهرنژاد با بیان اینکه اشتغال زندانیان بحث مهمی است، ادامه داد: توانسته‌ایم اشتغال حدود ۴۵ الی ۵۰ هزار نفر زندانی را نگه داریم که ۳۵ هزار شغل آنها شغل مولد بوده است و زندانیان از این مشاغل کسب درآمد می‌کردند.

وی با اشاره به کمک به توسعه اشتغال زندانیان گفت: ما ۵۰۰ واحد تولیدی در زمینه‌های مختلف کشاورزی و باغداری و دامپروری و توسعه باغ‌ها و گلخانه‌ها و فعالیت‌های صنعتی و زراعی و فعالیت‌های عمرانی و ساختمانی را برای زندانیان ایجاد کرده‌ایم و این امر باعث شده ظرفیت‌های جدیدی را برای اشتغال زندانیان ایجاد کنیم.

مطهرنژاد گفت: در این ۷ سال بنیاد تعاون زندانیان موفق شده سه هزار نوع کالا تولید کند که این کالاها در حال عرضه در بازار است و بخش‌هایی از آن برای شهرداری‌ها و بخش‌هایی برای خودروسازها و بخش‌هایی از آن برای نیروهای مسلح و بخش‌هایی نیز برای محصولات دامی و کشاورزی است که به بازار عرضه می‌کنیم.

وی با بیان اینکه در این ۷ سال ۷۰۰ باغ جدید به مجموعه باغ‌های بنیاد تعاون اضافه شده است گفت: تعداد گلخانه‌های بنیاد از ۱۰ واحد به ۴۰ واحد افزایش یافته است. در این مدت ۱۰۰ هزار مترمربع فعالیت‌های عمرانی و ساختمانی داشتیم و ۳۰ واحد فروشگاهی برای عرضه محصولات زندانیان ایجاد کرده‌ایم.

مدیرعامل بنیاد تعاون زندانیان کشور با بیان اینکه یکهزار شغل برای جوانان ایجاد کردیم گفت: حدود ۲۵۰ میلیارد تومان برای سرمایه گذاری در اشتغال زندانیان هزینه کردیم. حدود ۱۰۰ میلیارد تومان برای حقوق و دستمزدشان پرداخت کردیم که نیمی از آن به خانواده‌ها و نیمی به خود زندانیان پرداخت شده است.

وی با اشاره به اینکه به سازمان زندان‌ها کمک کردیم، گفت: حدود ۴۰ میلیارد تومان در ساخت و ساز زندان‌ها و خرید خودرو و خرید تجهیزات فنی کمک کردیم و به انجمن‌های حمایت زندانیان نیز حدود ۲۵ میلیارد تومان کمک بلاعوض کردیم تا این مبالغ را به صورت کارت هدیه در اختیار خانواده زندانیان قرار دهند. همچنین یکهزار نفر زندانی با منابع مالی بنیاد آزاد کردیم.

مدیرعامل بنیاد تعاون زندانیان کشور افزود: بنیاد تعاون زندانیان طراحی و سرمایه گذاری روی پابند الکترونیک را انجام داده است که تا الان ۱۳۰۰ دستگاه پابند تولید کردیم و این پابندها در ۱۰ استان حال استفاده است.

مطهرنژاد در پایان گفت: سیستم HSE (ایمنی و بهداشت حرفه‌ای و حفاظت از محیط زیست) با هدف کاهش آسیب‌های جانی و مالی و مخاطرات زیست محیطی و تحت پوشش قرار دادن بیمه عمر و حوادث کلیه زندانیان شاغل را قرار دادیم، برای اینکه جان زندانیان را از خطرات محافظت کنیم و بهداشتشان را تقویت و حفاظت از محیط زیست کنیم‌. آموزش‌های فراوانی هم در سطح زندان‌های کشور در ارتباط با زندانیان در حوزه‌های کاری بنیاد صورت گرفته است.
انتهای پیام
