مصالحه ۷۹ درصدی پرونده‌های کیفری در شورای حل اختلاف قم
رییس شوراهای حل اختلاف قم گفت: در پرونده‌های کیفری که به شورای حل اختلاف ارجاع داده می‌شود، به طور متوسط ۷۹درصد مصالحه داشته‌ایم که البته در برخی اوقات مانند ماه رمضان، این آمار به بالای ۸۵درصد می‌رسد.

به گزارش ایسنا، سید حمید اسماعیلی در نشست خبری با خبرنگاران، عنوان کرد: اقدامات برای پیشگیری از وقوع جرم از جمله وظایف دادگستری است که نیاز است در این خصوص اقدامات مناسب‌تری صورت گیرد تا شاهد کاهش تخلفات و جرایم باشم.  وی افزود: در شورای حل اختلاف سعی شده است که کمک کار دستگاه قضائی باشیم و آمار ورودی پرونده‌ها را کاهش دهیم؛ در پرونده‌های کیفری که به شورای حل اختلاف ارجاع داده می‌شود، به طور متوسط ۷۹ درصد مصالحه داشته‌ایم که البته در برخی اوقات مانند ماه رمضان، این آمار به بالای ۸۵ درصد می‌رسد.  رئیس شوراهای حل اختلاف قم بیان کرد: در پرونده‌های حقوقی نیز بالغ بر ۲۵ الی ۳۰ درصد مصالحه داشته‌ایم، این آمار بسیار خوب است زیرا در مسائل مالی، جلب رضایت بسیار دشوار است.  وی ادامه داد: نمایندگان شورای حل اختلاف، افتخاری هستند و هزینه آنچنانی دریافت نمی‌کنند و از همین جهت اقدامات این افراد بسیار ارزشمند است؛ در حال حاضر ۳۹۰ نفر نیرو در شورای حل اختلاف در حال فعالیت است.  اسماعیلی تصریح کرد: یکی از مسائلی که در قوه قضائیه تاکید شده، منع هرگونه مصاحبه برای قضات و مسئولین است، همچنین پاسخ تلفنی به خبرنگاران و رسانه‌ها ممنوع است و همین موضوع باعث کاهش ارتباط با رسانه‌ها می‌شود؛ البته اعلام شده است که رسانه‌ها برای دریافت مصاحبه نیاز است درخواست خود را به صورت مکتوب اعلام کنند.  وی در خصوص طولانی شدن زمان بررسی پرونده‌های قضائی اضافه کرد: در پرونده‌های کیفری به محض شکایت، دادستانی پرونده را به شورای حل اختلاف ارجاع می‌دهد و شورای حل اختلاف تنها حق دارد ۶۰ روز پرونده را نگه دارد و آن را بررسی کند؛ در پرونده‌های حقوقی نیز بنا بر این است که در جلسه اول رسیدگی طرفین را به مصالحه ترغیب کنیم ولی اگر منجر به مصالحه نشد، رأی قضائی صادر می‌شود.
 انتهای پیام
