قره‌خانی: اتخاذ هر تصمیم دیگری در اوپک قیمت نفت را کاهش می‌داد
یک عضو کمیسیون انرژی مجلس شورای اسلامی گفت: موافقت اوپک با تمدید ۹ ماهه کاهش تولید نفت یک تصمیم منطقی بود تا قیمت در همین میزان حفظ شود. 
اسدالله قره خانی در گفت‌وگو با ایسنا با اشاره به موافقت اوپک با تمدید ۹ ماهه کاهش تولید نفت بیان کرد: پیش بینی ما نیز بر همین اساس بود. قاعدتاً برای تصمیم گیری سه فرضیه حاکم بود. یکی اینکه ما کاهش تولید را داشته باشیم و اگر کاهش ما بیشتر از این میزان می‌شد قیمت نفت قطعاً بالا می‌رفت.
وی در ادامه اظهار کرد: سناریوی دوم بر این بود که ما سقف اوپک را لحاظ کنیم که باعث کاهش قیمت نفت می‌شد. اما فرضیه سوم این بود که همین مقدار تولید که با کاهش تولید در جلسه قبلی در نظر گرفته شد حفظ شود و قیمت نفت در حدود ۶۰ دلار باقی بماند.
این عضو کمیسیون انرژی مجلس در ادامه تصریح کرد: این امر برای کشورهای صادر کننده نفت منطقی‌تر بود و همین نیز اتفاق افتاد. اگر تصمیم دیگری اتخاذ می‌شد در گام اول تولیدکنندگان به سمت تولید نفت شل می‌رفتند و در کوتاه مدت افزایش قیمت و در بلند مدت با کاهش قیمت مواجه می‌شدیم واگر چنانچه کاهش تولید اتفاق نمی‌افتاد قیمت نفت کاهش می‌یافت کشورهایی که بودجه‌های خود را بر این اساس تنظیم کرده بودند با کسری بودجه مواجه می‌شدند و عربستان و روسیه و عراق با مشکل جدی روبه رو می‌شدند.
قره خانی در ادامه تلاکید کرد: موافقت اوپک با تمدید ۹ ماهه کاهش تولید نفت یک تصمیم منطقی بود تا قیمت در همین میزان حفظ شود. ناگفته نماند که این تصمیم از سوی عربستان و روسیه نیز اتخاذ شد که در روز بالای ۱۰ میلیون بشکه تولید نفت دارند.
انتهای پیام
