مازنی: هشدار متخصصان محیط زیست درباره سلامت جنگل‌های هیرکانی مورد توجه قرار گیرد
یک عضو کمیسیون فرهنگی مجلس با اشاره به ثبت جنگل‌های هیرکانی در فهرست میراث جهانی، بر ضرورت توجه به هشدار متخصصان محیط زیست نسبت به سلامت این جنگل‌ها تاکید کرد و گفت که اگر اوضاع به همین شکل ادامه یابد قسمت اعظمی از جنگل‌های هیرکانی را از دست خواهیم داد.
حجت الاسلام احمد مازنی در گفت و گو با ایسنا اظهار کرد: روز گذشته خبر خوشحال کننده ثبت جنگل‌های هیرکانی در فهرست میراث جهانی منتشر شد. بنده به سهم خودم از همه کسانی که در تحقق این اتفاق مبارک گام‌های مؤثری برداشتند تشکر می‌کنم و به مردم شریف ایران به ویژه حافظان این سرمایه خدادادی در استان‌های گلستان، مازندران، گیلان، خراسان شمالی و سمنان تبریک می گویم.
وی افزود: بی شک این سرمایه بزرگ که میراث گرانقدر نیاکان ماست و از جمله نعمات خاصه پروردگار برای ملت شریف ایران است باید پاس داشته شود و به بهترین شیوه از آن نگاهداری شود.
نماینده مردم تهران در مجلس یادآور شد: متخصصان محیط زیست همواره نسبت به سلامت این جنگل هشدار داده‌اند و گفته‌اند اگر اوضاع به همین شکل ادامه داشته باشد قسمت اعظمی از جنگل‌های هیرکانی شمال کشور با سابقه ۲ میلیون ساله که به نوعی موزه طبیعی کهن و منحصر بفردی است را از دست خواهیم داد.
مازنی تاکید کرد: این هشدار را باید جدی گرفت و مسؤولان زحمت کش در کنار مردم دوستدار طبیعت بیش از گذشته حرمت حریم جنگل‌های ارزشمند هیرکانی را گرامی بداریم و این نعمت الهی را به نسل‌های آینده نیز بسپاریم.
انتهای پیام
