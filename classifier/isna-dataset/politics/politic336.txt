اگر شورای هماهنگی نقش روابط عمومی نظام را بازی کند، وظیفه‌اش را انجام داده است
مشاور عالی ارتباطات و اطلاع رسانی قائم مقام شورای هماهنگی تبلیغات اسلامی با تشریح فعالیت‌های این شورا، گفت: اگر شورای هماهنگی تبلیغات اسلامی بتواند نقش روابط عمومی نظام جمهوری اسلامی را بازی کند توانسته وظیفه خودش را به خوبی انجام دهد. 
سعید فلاح پور با حضور در ایسنا و تقدیر از مدیرعامل این مجموعه برای پوشش اخبار جشن ۴۰ سالگی انقلاب اسلامی، در تبیین شرح وظایف و فعالیت‌های شورای هماهنگی تبلیغات اسلامی اظهار کرد: این‌که رهبری در دیدار با رئیس و کارکنان شورای هماهنگی از این واژه استفاده کردند که شورای هماهنگی از کهن‌ترین نهادهای انقلاب است، حرف دقیقی است؛ زیرا قبل از اینکه سایر نهادهای دیگر شکل بگیرد، شورای هماهنگی در سال ۵۹ شکل گرفت.
وی تصریح کرد: یکی از دلایل تشکیل شورای هماهنگی تبلیغات اسلامی این بود که مراسم‌ها و مناسبات‌هایی که به گونه‌ای با عنوان انقلاب گره خورده به درستی مدیریت شود. از این جهت شورای هماهنگی تلاش داشته تا دستگاه‌ها و نهادها را در امر برگزاری مراسم و مناسبات‌ها هماهنگ کند، تا مراسم‌ها در شأن و تراز اتقلاب اسلامی برگزار شود.
مشاور عالی ارتباطات و اطلاع رسانی قائم مقام شورای هماهنگی تبلیغات اسلامی افزود: خوشبختانه از سال ۵۹ تا به امروز شورای هماهنگی این افتخار را داشته که تمام مناسبات انقلاب را به خوبی برگزار کرده و اتفاقاتی که در تاریخ انقلاب رخ داده برای نسل‌های بعد بازگو کند. بنابراین گاهی اوقات این مراسم‌ها به صورت سراسری و ملی و گاهی به صورت استانی و منطقه‌ای برگزار شده است؛ به عنوان مثال بزرگداشت شهید مدنی در تبریز و یا شهید دستغیب در شیراز از جمله این مراسم‌ها بوده است.

فلاح‌پور در ادامه بیان کرد: بنابراین برای یک‌سری از مراسم‌ها به صورت ملی برنامه ریزی می‌شود تا مردم تشویق و ترغیب شده و در این مراسم‌ها شرکت کنند؛ مانند روز قدس، ۱۳ آبان، ۲۲ بهمن و حتی چند سال بعد از اتفاقات سال ۸۸ مراسم روز ۹ دی به شکل سراسری در کل کشور برگزار می‌شود.
وی همچنین ادامه داد: شورای هماهنگی تبلیغات اسلامی دفاتری در مراکز استان‌ها راه اندازی کرده است و علیرغم اینکه به‌عنوان یک ساختار اداری نهاد کوچکی است اما به دلیل برگزاری مراسم‌ها و ماهیت اصلی که در هماهنگی دستگاه‌ها برعهده دارد، نهاد بزرگی به شمار می‌رود.
مشاور عالی ارتباطات و اطلاع‌رسانی قائم مقام شورای هماهنگی تبلیغات اسلامی یادآور شد: در روز قدس امسال حدود ۴ هزار خبرنگار و عکاس در سراسر کشور مراسم روز قدس را پوشش خبری دادند. در واقع شورای هماهنگی در تمامی عرصه‌ها از قبیل امنیت و تبلیغات مراسم، هماهنگی‌هایی را با دستگاه‌ها توسط ستادهای اجرایی آنها انجام می‌دهد.
فلاح‌پور افزود: همانطور که در اساسنامه شورای هماهنگی تبلیغات اسلامی ذکر شده، ۲۱ دستگاه، نهاد و یا سازمان در این شورا عضویت دارند که با حضور نمایندگان دائمی آن‌ها به شکل شورای نخبگان و استان‌ها و همچنین شورای اجرایی برنامه‌ها را تدارک می‌بینند.

وی در بخش دیگری از این گفت‌وگو اظهار کرد: طبق سنوات گذشته شورای هماهنگی در تمام ایام و مناسبات‌ها از قبیل ۱۲ فروردین، ولادت حضرت فاطمه زهرا (س)، روز قدس، هفتم تیر، هشت شهریور، ۱۷ شهریور، ۹ دی، دهه فجر و … یک سلسله برنامه‌هایی را در نظر می‌گیرد، همچنین برخی از این برنامه‌ها هم از قبل پیش بینی نشده و با توجه به شرایط سیاسی که در کشور و یا منطقه اتفاق می‌افتد و در صورتی که نیاز به حضور مردم باشد این شورا از مردم درخواست می‌کند تا به صحنه بیایند مانند حملات رژیم صهیونیستی به غزه یا تروریست خواندن سپاه از سوی آمریکا. برای مثال در مسئله غزه با توجه به حملات و کشتاری که به راه انداختند، لازم بود اقشار و گروه‌های مختلف مردم به صحنه بیایند.
مشاور عالی ارتباطات و اطلاع‌رسانی شورای هماهنگی تبلیغات اسلامی خاطر نشان کرد: اگر شورای هماهنگی تبلیغات اسلامی بتواند نقش روابط عمومی نظام جمهوری اسلامی را بازی کند توانسته وظیفه خودش را به خوبی انجام دهد که در واقع مردم و نظام را به یکدیگر گره زده است.
فلاح‌پور در ادامه ابراز کرد: بخشی از برنامه ریزی‌ها نیز از سوی سازمان‌های مردم نهاد و NGOها انجام می‌شود. در واقع در هر مراسم ستادهای ایجاد می‌شود که در درون آنها کمیته‌های را تعریف می‌کنند و در بسیاری از این کمیته‌ها بخش مردمی از همه جا پر رنگ‌تر است. به‌عنوان مثال کمیته‌ای با نام مساجد داریم که کاملاً مردمی است و یا همین‌طور کمیته کارگری که گذشته از اینکه معاون فرهنگی وزیر کار مسئولیت این کمیته را برعهده دارد اما در بدنه اجرایی جامعه کارگری آن را اداره می‌کنند و یا کمیته همیاری‌های مردمی که با کمک بهزیستی و کمیته امداد فعالیت می‌کند نیز از این نوع هستند.
وی در پایان گفت: هفته حقوق بشر آمریکایی هم برگزار شد، این مساله هم کاملاً مردمی پی‌گیری شد و کانونی که آن را برنامه ریزی می‌کند به هیچ دستگاهی ارتباط ندارد.


مرورگر شما از ویدئو پشتیبانی نمی‌کند.
   فایل آن‌را از اینجا دانلود کنید: 
  video/mp4


انتهای پیام
