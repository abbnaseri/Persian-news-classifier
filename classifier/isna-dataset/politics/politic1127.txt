انتقاد شریعت نژاد از نوسان قیمت‌ها
نماینده مردم رامسر در مجلس شورای اسلامی با انتقاد از نوسان شدید قیمت‌ها در بازار ادعا کرد: دولت یا نمی‌خواهد یا نمی‌تواند که آرامش به بازار بازگرداند.
به گزارش ایسنا، شمس الله شریعت نژاد نماینده مردم رامسر و تنکابن در مجلس شورای اسلامی در تذکر شفاهی جلسه علنی امروز مجلس گفت: آقای رئیس جمهور از مسؤولان تنظیم بازار سوال کنید شما که از بخش سنجش از دور استفاده نمی‌کنید چگونه می‌توانید در خصوص سطح زیر کشت برنج به میزان مصارف مختلف استخراج کرده و موجبات تنظیم بازار را فراهم کنید؟ نوسان شدید قیمت‌ها در بازار به گونه‌ای است که نمی‌توانیم میزان تولید، مصرف و مازاد مناسب برای صادرات را تنظیم کنیم.
وی افزود: وضعیت اسف بار بازار در حوزه گوشت به خصوص گوشت مرغ موجب ورشکستگی مرغداران کشور شده است به نظر می‌رسد یا دولت نمی‌تواند یا این که نمی‌خواهد بازار آرامش پیدا کند. زمانی که تولید کنندگان بدون دغدغه به تولید نپردازند وضعیت رهاشدگی بازار ادامه دارد پس دولت اجازه دهد که تولید کنندگان مواد و نهادها را به صورت آزاد تهیه کنند.
نماینده مردم رامسر و تنکابن در مجلس شورای اسلامی تصریح کرد: آقای رئیس جمهور شما نوید افتتاح قطعه یک آزاد راه تهران شمال را دادید، اما در خصوص خودروهایی ورودی به شمال کشور به خصوص مردمی که در این منطقه زندگی می‌کنند که فعالیت کشاورزی هم دارند تدبیری اندیشده کرده‌اید؟ دستور احداث کمربندی شهرهای غربی استان مازندران و جاده تنکابن قزوین صادر شود.
انتهای پیام
