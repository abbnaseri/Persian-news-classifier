درخواست مرکل برای کاهش تنش در خلیج فارس با شیوه‌های دیپلماتیک
صدراعظم آلمان با ابراز نگرانی از افزایش تنش‌ها در منطقه خاورمیانه خواستار مذاکره و استفاده از شیوه‌های دیپلماتیک برای کاهش تنش‌ها شد.
به گزارش ایسنا، به نقل از رویترز، آنگلا مرکل، صدراعظم آلمان روز جمعه گفت که او و دیگر رهبران اتحادیه اروپا پس دریافت اخباری مبنی بر اینکه آمریکا به دنبال اجرای یک حمله نظامی به ایران بوده است، درباره وضعیت در خاورمیانه نگران هستند.
مرکل پس از نشست دور روزه اتحادیه اروپا در بروکسل در جمع خبرنگاران گفت: ما درباره این وضعیت نگران بوده و خواهان مذاکرات دیپلماتیک و حل‌وفصل سیاسی برای موقعیتی بسیار متشنج هستیم.
به گزارش ایسنا، در میان تنش‌های رو به افزایش در منطقه، ورود یک پهپاد جاسوسی آمریکای به حریم هوایی کشورمان و سرنگونی آن توسط پدافند هوافضای سپاه پاسداران ایران موج جدیدی از نگرانی‌ها را درباره وضعیت متشنج خاورمیانه به وجود آورده است.
انتهای پیام
