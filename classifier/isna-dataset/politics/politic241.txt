حمایت از دولت و ملت عراق جزء سیاست‌های اصولی جمهوری اسلامی ایران است
امیر سرتیپ حاتمی ضمن تبریک انتصاب وزیر دفاع جدید عراق، گفت: امیدواریم شاهد توسعه و تقویت بیش از پیش همکاری‌های دفاعی و نظامی میان دو کشور باشیم.
به گزارش ایسنا ب ه نقل از وزارت دفاع، امیر سرتیپ حاتمی در گفت‌وگوی تلفنی با "نجاح حسن علی الِشمِری" وزیر جدید دفاع عراق، ضمن تبریک این انتصاب و آرزوی سربلندی و موفقیت برای وی، عراق را کشوری دوست و همسایه دانست که از اشتراکات دیرینه و فراوان مذهبی، اجتماعی و تمدنی با ایران برخوردار است.
امیر سرتیپ حاتمی ضمن تاکید بر اجرای توافقات دفاعی و نظامی گذشته فیمابین بیان کرد: امیدوارم در زمان تصدی جنابعالی، شاهد توسعه و تقویت بیش از پیش همکاری‌های دفاعی و نظامی میان دو کشور باشیم.
وزیر دفاع با بیان اینکه حمایت از دولت و ملت عراق جز سیاست‌های اصولی جمهوری اسلامی ایران است گفت: الحمدلله مناسبات میان جمهوری اسلامی ایران و جمهوری عراق در طول بیش از یک دهه گذشته متأثر از اراده و درک مشترک رهبران سیاسی دو کشور به یک وضعیت و نمونه مثال زدنی دست یافته است.
امیر سرتیپ حاتمی تصریح کرد: امنیت، ثبات و پیشرفت عراق را به مصلحت منطقه می‌دانیم و همواره از آن دفاع کرده‌ایم.
وی با بیان نقش نیروهای مسلح عراق در شکست گروه‌های تروریستی جهت برقراری ثبات و امنیت در این کشور خاطرنشان ساخت: ملت عراق باید به نیروهای مسلح خود ببالد؛ چرا که این حماسه هیچگاه در تاریخ فراموش نمی‌شود.  وزیر دفاع با بیان اینکه مناسبات میان نیروهای مسلح دو کشور در طول سال‌های گذشته به یک هم افزایی، پیوند، اعتماد و دوستی رسیده است بر تقویت و توسعه مناسبات دفاعی دو کشور تأکید کرد.  وزیر دفاع با بیان ضرورت رایزنی و همکاری‌های نزدیک در خصوص موضوعات منطقه‌ای و دو جانبه میان دو کشور از وزیر دفاع عراق جهت انجام سفر به جمهوری اسلامی ایران دعوت به عمل آورد.  "نجاح حسن علی الِشمِری" وزیر دفاع عراق نیز در این گفتگو با تجلیل از مواضع و حمایت‌های ارزشمند جمهوری اسلامی ایران در مبارزه دولت و ملت عراق با گروه‌های تروریستی افزود: دو کشور دوست و برادر عراق و ایران دارای منافع مشترک بسیاری هستند و ثبات و امنیت دو کشور به یکدیگر وابسته است.
انتهای پیام
