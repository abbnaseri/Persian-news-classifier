حسین موسویان: آمریکا با تحریم ظریف به‌دنبال بستن درهای دیپلماسی است
مذاکره‌کننده پیشین هسته‌ای با انتقاد از تصمیم آمریکا مبنی بر تحریم کردن ظریف، عنوان کرد که هدف آمریکا از چنین اقدامی، ساکت کردن وی و بستن درهای مذاکره و دیپلماسی بوده است.
به گزارش ایسنا، حسین موسویان، مذاکره‌کننده پیشین هسته‌ای ایران با انتشار توییتی در رابطه با تحریم شدن ظریف توسط واشنگتن نوشت: وزیر امور خارجه ظریف و خانواده‌اش با این‌که سال‌های متمادی در آمریکا زندگی می‌کرده‌اند، حتی یک وجب ملک خارج از ایران ندارند. ظریف حتی حسابی بانکی در خارج از ایران ندارد. تنها دلیل ممکن برای تحریم وی، ساکت کردن او و بستن درهای مذاکره و دیپلماسی است.
استیون منوچین، وزیر خزانه‌داری آمریکا روز دوشنبه مدعی شد که محمدجواد ظریف، وزیر امور خارجه ایران قرار است در طی همین هفته، در لیست تحریم‌های واشنگتن قرار بگیرد.
سید عباس موسوی، سخنگوی وزارت خارجه ایران نیز در صفحه شخصی خود در توئیتر در این ارتباط نوشت: تحریم بی‌حاصل رهبری ایران و نیز فرمانده دیپلماسی کشور یعنی بسته شدن همیشگی راه دیپلماسی با دولت مستأصل آمریکا. دولت ترامپ در حال نابودی همه سازوکارهای جا افتاده بین‌المللی برای حفظ صلح و امنیت جهانی است.
انتهای پیام
