جلسه کارگروه تعیین مصادیق محتوای مجرمانه برگزار نشد
سرپرست معاونت فضای مجازی دادستانی کل کشور می‌گوید که جلسه امروز کارگروه تعیین مصادیق محتوای مجرمانه به دلیل عدم حضور وزرا و نمایندگان مجلس برگزار نشده است.
به گزارش ایسنا، جواد جاویدنیا سرپرست معاونت فضای مجازی دادستانی کل کشور در پاسخ به سوالی مبنی بر اینکه در جلسه امروز کارگروه تعیین مصادیق محتوای مجرمانه چه تصمیم جدیدی در رابطه با فضای مجازی اتخاذ شد، اظهار کرد: متأسفانه علی‌رغم اعلام قبلی تعدادی از اعضا در جلسه حضور نیافتند و همین موضوع باعث شد که جلسه به دلیل به حد نصاب نرسیدن اعضا برگزار نشود.
وی افزود: دعوت نامه هفته گذشته مبنی بر برگزاری جلسه در ساعت ۱۴ دوازدهم تیرماه به همه اعضای کارگروه تعیین مصادیق محتوای مجرمانه ارسال شده بود ولی امروز هیچ یک از وزرا و نمایندگان مجلس در جلسه کارگروه حاضر نشدند.
سرپرست معاونت فضای مجازی دادستانی کل کشور افزود: از نمایندگان وزرا و سایر نهادها نیز فقط نماینده وزارت آموزش و پرورش، وزارت علوم، وزارت ارتباطات و فناوری اطلاعات، سازمان تبلیغات و نیروی انتظامی حضور داشتند و پس از انتظار کافی و عدم حاضر شدن اعضا در جلسه کارگروه، ختم جلسه اعلام شد.
بر اساس این گزارش کارگروه تعیین مصادیق محتوای مجرمانه در محل دادستانی کل کشور است. وزیر یا نماینده وزارتخانه‌های آموزش و پرورش، ارتباطات و فناوری اطلاعات، اطلاعات، دادگستری، علوم، تحقیقات و فناوری، فرهنگ و ارشاد اسلامی، رئیس سازمان تبلیغات اسلامی، رئیس سازمان صدا و سیما و فرمانده نیروی انتظامی، یک نفر خبره در فناوری اطلاعات و ارتباطات به انتخاب کمیسیون صنایع و معادن مجلس شورای اسلامی و یک نفر از نمایندگان عضو کمیسیون قضائی و حقوقی به انتخاب کمیسیون قضائی و حقوقی و تأیید مجلس شورای اسلامی اعضای کارگروه (کمیته) را تشکیل خواهند داد. ریاست کارگروه (کمیته) به عهده دادستان کل کشور خواهد بود.
 کارگروه تعیین مصادیق محتوای مجرمانه بر اساس ماده ۲۲ قانون جرایم رایانه‌ای تشکیل شده است که ۶ وزیر دولت در آن عضو هستند.
انتهای پیام
