اولین دادگاه کیمیاخودرو/توضیحی درباره دیدار ظریف بایک نماینده عراقی/توقعات برجامی مرکل از ایران
اولین جلسه رسیدگی به پرونده کیمیا خودرو/ اصل ۳۱ قانون اساسی؛ حق مسکن از رویا تا واقعیت/ بازدید نمایندگان رسانه‌ها از مجتمع آب سنگین اراک/ دیدار پمپئو و موگرینی با محوریت ایران/ تذکر نماینده قوه مجریه درباره نحوه پوشش خبری قتل میترا استاد در صدا و سیما/ توضیح نائب رئیس پارلمان عراق در رابطه با عدم استفاده از پرچم عراق در دیدارش با ظریف  و... از جمله گزیده اخبار سیاسی ایسنا در روز چهار شنبه، بیست و نهم خرداد ماه ۱۳۹۸ است.
به گزارش ایسنا، نماینده قوه مجریه در شورای نظارت بر سازمان صداوسیما در نامه‌ای خطاب به رئیس این شورا درباره پوشش خبری و بازنمایی رسانه‌ای قتل میترا استاد در بخش‌های خبری صداوسیما، با ذکر موارد متعدد نقض قانون تذکر داد.

جواد ترک آبادی، سفیر جمهوری اسلامی ایران در دمشق در جریان جشن رونمایی از کتاب"ایران هسته‌ای" با اشاره به اینکه ایران از حقوق خود دست نمی کشد، تاکید کرد که تهران از تهدیدات آمریکا هراسی ندارد و هر کس با ما دشمنی کند مقابله به مثل می‌کنیم.
همچنین سخنگوی وزارت امور خارجه آمریکا درباره دیدار روز گذشته وزیر امور خارجه آمریکا با مسئول سیاست خارجی اتحادیه اروپا در بیانیه‌ای ضمن اشاره به محورهای رایزنی مایک پمپئو و فدریکا موگرینی، ایران را جزو این محورها برشمرد.
رئیس‌جمهور آمریکا هم روز گذشته مواضع جدید کشورش را به طور کلی در رابطه با ایران اعلام کرد و گفت: ما ایران را تحت نظر داریم و چیزهای زیادی در رابطه با ایران جریان دارد. ما در برابر ایران آماده هستیم. وی افزود: خواهیم دید که چه پیش می‌آید. اما فقط این را می‌گویم که بسیار آماده‌ایم.

صدر اعظم آلمان در تازه‌ترین اظهاراتش بر لزوم پایبندی ایران به برجام تاکید کرد و در اتهام‌زنی به ایران درباره حمله رخ داده به دو نفت‌کش دریای عمان از موضع آمریکا و انگلیس پیروی کرد. آنگلا مرکل با بیان اینکه  که آلمان آن‌چه در توان دارد برای کاهش تنش‌های بالاگرفته با ایران به نحوی صلح‌آمیز انجام می‌دهد، گفت: اگر ایران به توافق هسته‌ای پایبند نباشد، عواقبی به دنبال خواهد داشت.
همچنین خبرگزاری رویترز هم گزارش داد، سه کشور اروپایی طرف برجام، طرح جدیدی برای حفظ این توافق دارند و به همین منظور وزیران خارجه این کشورها ممکن است به زودی به ایران سفر کنند. انگلیس، فرانسه و آلمان پس از تهدید ایران برای عبور از محدودیت‌های هسته‌ای‌اش در برنامه جامع اقدام مشترک (برجام) به دنبال طرح جدیدی هستند تا ایران را در این توافق نگه دارند.
درهمین ارتباط سخنگوی سازمان انرژی اتمی ایران اظهار داشت: تعلیق تعهدات برجامی ایران در چارچوب قانون مصوب مجلس مبنی بر "اقدام متناسب و متقابل دولت جمهوری اسلامی ایران در اجرای برجام" در حال انجام است.
دریابان علی شمخانی هم در دیدار با دبیر شورای امنیت ملی روسیه تاکید کرد: در برابر بدعهدی طرف مقابل، گام به گام تعهدات برجامی خود را کاهش می‌دهیم.

سفیر کشورمان در لندن در صفحه توئیتر خود از توافق وزارت خزانه‌داری انگلیس با بانک ملت ایران برای پرداخت جریمه نقدی خبر داد و گفت که وزارت خزانه‌داری انگلیس برای جبران تصمیم اشتباه دولت این کشور در تحریم بانک ملت قرار است جریمه نقدی به این بانک پرداخت کند.
یک استاد ژئوپلیتیک دانشگاه هم با اشاره به اجلاس امنیتی شش کشور همسایه افغانستان، گفت: ایران نقش مهمی در اجلاس امنیتی کشورهای همسایه افغانستان بازی می‌کند.عبدالرضا فرجی راد با بیان این‌که کشورهایی که از تروریست‌ها حمایت می‌کنند هدف‌شان افغانستان نیست بلکه همسایگان آن را مورد هدف قرار داده‌اند،‌ گفت:‌ کشورهای حامی تروریست‌ها ایران را هدف قرار داده‌اند تا به این کشور ضربه بزنند.

دفتر نایب رئیس پارلمان عراق در رابطه قرار نگرفتن پرچم عراق در دیدار بشیر الحداد، نایب رئیس پارلمان عراق و هیأت همراه با محمد جواد ظریف وزیر خارجه ایران، اعلام کرد که عراق خواستار توضیحاتی از سوی ایران در این باره شده بود و طرف ایرانی نیز رسماً به آن پاسخ گفته است. در توضح ایران آمده است که  پروتکل معمول در جمهوری اسلامی ایران در مراسم استقبال این است که تنها در زمان دیدار دو مقام هم‌تراز پرچم دو کشور در محل دیدار قرار داده می‌شوند و در صورت دیدار دو مقام با مناصب بالاتر و پایین‌تر این کار انجام نمی‌شود.

گزارش خبرنگار ایسنا از بازدید نمایندگان رسانه‌ها از مجتمع آب سنگین اراک
گزارش گام اول کاهش تعهدات برجامی ایران هم‌زمان با بازدید جمعی از نمایندگان رسانه‌های داخلی از روند تولید در کارخانه آب سنگین اراک اعلام شد. در این بازدید روند افزایش بدون محدودیت ذخایر اورانیوم غنی شده، باز طراحی راکتور تحقیقاتی و روند افزایش تولید آب سنگین در مجتمع اراک و همچنین اقداماتی که برای ورود به گام دوم کاهش تعهدات برجامی انجام شده اعلام شد.

اصل ۳۱ قانون اساسی؛ حق مسکن از رویا تا واقعیت
"داشتن مسکن متناسب با نیاز، حق هر فرد و خانواده ایرانی است. دولت موظف است با رعایت اولویت برای آنها که نیازمندترند به خصوص روستانشینان و کارگران زمینه اجرای این اصل را فراهم کند." این متن اصل ۳۱ قانون اساسی جمهوری اسلامی ایران است که حق هر فرد و خانواده ایرانی را در خصوص داشتن مسکن مطرح می‌کند که بر اساس این اصل، دولت‌ها موظف به تأمین آن شده‌اند.
درهمین رابطه رئیس کمیسیون عمران مجلس شورای اسلامی با بیان راهکارهایی برای  ساماندهی بازار مسکن و با اشاره به ضرورت حرکت به سمت تولید مسکن در کشور، گفت: مادامی که بین عرضه و تقاضا در بازار مسکن تعادل ایجاد نشود نمی‌توان بازار را مدیریت کرد.

نظراتی درباره اختصاص ارز دولتی و نیمایی برای واردات سیگار و توتون
سروش: دست‌های پرقدرت پشت واردات سیگار و توتون هستند
امینی‌فرد: واردات سیگار با ارز دولتی منافع مادی مشخصی برای برخی دارد
همتی: اختصاص ارز دولتی برای واردات سیگار تخلف است
***

اولین جلسه رسیدگی به اتهامات متهمان پرونده شرکت کیمیا خودرو،  در شعبه چهارم دادگاه ویژه مفاسد اقتصادی به صورت علنی و به ریاست قاضی صلواتی برگزار شد. دراین جلسه کیفرخواست متهمان پرونده کیمیا خودرو قرائت شد و قاضی صلواتی عنوان کرد: این پرونده ۱۱ جلد و ۱۵ متهم دارد که ۸ نفر از آنها متواری هستند و مبلغ کلاهبرداری ۱۱ میلیارد ۵۷۴ میلیون و۶۶۳ هزار و ۸۰۰ تومان می‌باشد که از ۱۱۷۰ نفر کلاهبرداری شده است.پس از نزدیک شدن به اذان ظهر قاضی صلواتی ختم نخستین جلسه رسیدگی به این پرونده را اعلام کرد و گفت: جلسه بعد ساعت ۹ صبح روز شنبه یکم تیرماه برگزار خواهد شد.
*همچنین می‌توانید گفت و گوهای اعضای کابینه دوازدهم در حاشیه جلسه امروز هیات دولت با خبرنگاران را اینجا دنبال کنید.
انتهای پیام
