داشتن نرخ واحد ارز؛ راه جلوگیری از تنش‌های ارزی
یک عضو هیئت رئیسه کمیسیون اقتصادی مجلس شورای اسلامی داشتن نرخ واحد ارزی شناور را راهکار جلوگیری از تنش‌های ارزی عنوان کرد و گفت که اگر رویه باثباتی ایجاد شود و اعتماد فعالان اقتصادی جلب شود نرخ ارز به زیر ۱۰ هزار تومان خواهد رسید.
سیدحسن حسینی شاهرودی در گفت‌وگو با ایسنا، با اشاره به وضعیت بازار ارز گفت: بهترین سازوکار برای تثبیت قیمت دلار و جلوگیری از تنش‌های ارزی این است که بازار متشکل ارزی را اجرایی و عملیاتی کنیم. اگر بخواهیم ارز حاصل از صادرات را به چرخه ارزی کشور برگردانیم تنها راهش همین است.
این عضو فراکسیون ولایی مجلس با بیان اینکه «ما در ارز نیمایی و ارز ترجیحی به هیچ وجه موفق نبوده‌ایم» اضافه کرد: باید ارز ترجیحی را جمع کنیم و ارز نیمایی را هم ضرورتاً برای کالاهای اساسی در نظر بگیریم البته اگر بنا باشد کالاهای اساسی در شبکه، توزیع کنیم. اما اگر قرار باشد به همین شکلی که ظرف دو سال گذشته انجام شده و موجب نابسامانی شده است انجام شود بهتر است ارز کالاهای اساسی در شبکه بازار متشکل ارزی ارائه شود و نرخ شناور ارز داشته باشیم و متناسب با عرضه و تقاضا همه تقاضاهای خود در بحث واردات را چه کالاهای اساسی و چه غیراساسی، چه مسافرتی و چه دانشجویی برطرف کنیم.
نماینده مردم شاهرود در مجلس با بیان اینکه «راه جلوگیری از تنش‌های ارزی داشتن نرخ واحد است»، گفت: این نرخ واحد را باید بازار تعیین کند یعنی نرخ شناور باشد نه دستوری و نرخ دومی که رانتی برای اقشار خاص تحت عناوین مختلف از جمله یارانه کالای اساسی ایجاد می‌کند نداشته باشیم زیرا تمامش فساد آور است و دولت نتوانسته نظارت جامع و کاملی بر این امر داشته باشد.
حسینی شاهرودی همچنین گفت: تنها راهش این است که ما بازار شناور را داشته باشیم و بانک مرکزی می‌تواند از محل درآمدهای مستقیم ارزی که درآمد دولتی نفت است در تنظیم بازار تعیین کننده باشد و در شرایط ویژه و خاص مداخله در بازار را انجام دهد و بازار شناور را برای جلوگیری از افزایش بی رویه و یا کاهش غیر معقول کنترل کند اگر این اراده وجود داشته باشد قطعاً نرخ دلار به زیر ۱۰ هزار تومان خواهد رسید.
سخنگوی کمیسیون اقتصادی مجلس با بیان اینکه «دولتی‌ها نباید مباحث ارزی را به مباحث سیاسی، برجام، مذاکرات با سران کشورها یا برخی دیدارها ارتباط دهند»، افزود: اثرات اینها مقطعی و کوتاه مدت و بیشتر نشأت گرفته از اظهارنظرهای سیاسی و غیر کارشناسی مقامات سیاسی دولت و گاهی هم مجلس و نمایندگان است.
وی در پایان خاطرنشان کرد: ما نباید مسائل سیاسی و اقتصادی را به هم گره بزنیم زیرا مسائل سیاسی حباب افزایشی و یا کاهشی مقطعی ایجاد می‌کنند در حالی که در حوزه اقتصادی با شاخص‌ها مواجه هستیم و شاخص‌ها نشان می‌دهد اگر رویه باثبات ایجاد کنیم و بین فعالان اقتصادی اعتماد سازی کنیم قیمت ارز باید زیر ۱۰ هزار تومان می‌رسد و تنش و چالش آن نیز کم شود.
انتهای پیام
