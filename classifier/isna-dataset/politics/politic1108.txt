رئیس سازمان زندان‌ها با جمعی از خانواده‌های زندانیان دیدار کرد
رئیس سازمان زندان‌ها در دومین روز از هفته قوه قضائیه با حضور در محل ندامتگاه قزلحصار با جمع کثیری از خانواده زندانیان دیدار و گفت‌وگو کرد.
به گزارش ایسنا به نقل از قوه قضائیه، جهانگیر رئیس سازمان زندان‌ها در دومین روز از هفته قوه قضائیه با حضور در محل ندامتگاه قزلحصار با جمع کثیری از خانواده زندانیان دیدار و گفتگو کرد.
در این دیدار از پیش اعلام شده رئیس سازمان زندان‌ها در یک برنامه ۵ ساعته با بررسی درخواست‌های خانواده‌های زندانیان دستورات لازم را در خصوص رفع مشکلات آنان صادر کرد.
انجام مساعدت قضائی و رسیدگی به مشکلات معیشتی از جمله مهمترین درخواست‌های خانواده‌های زندانیان بود.
جهانگیر در حاشیه این دیدار گفت: داشتن ارتباط بی واسطه با مردم و تلاش برای رفع مشکلات آنان از جمله مهمترین محور‌های توسعه عدالت اجتماعی است.
وی تاکید کرد: امروز در دیدار با خانواده‌های زندانیان مشکلات آنان مورد بررسی قرار گرفت.
جهانگیر تصریح کرد: زندانی شدن یک فرد تبعات منفی مختلفی بر خانواده‌های زندانیان دارد که امروز بسیاری از این مشکلات به عنوان درد دل خانواده‌های زندانیان مطرح شد.
رئیس سازمان زندان‌ها افزود: از مهمترین آسیب‌هایی که خانواده‌های زندانیان با آن دست به گریبان هستند فروپاشی خانواده، تنزل موقعیت اجتماعی و اقتصادی خانواده، افت تحصیلی و ترک تحصیل فرزندان زندانیان، افزایش زمینه‌های ورود به چرخه جرم در خانواده‌ها را می‌توان نام برد.
وی در پایان گفت: امروز به اتفاق تعدادی از مدیران سازمان زندان‌ها به ندامتگاه قزلحصار آمدیم تا ضمن دیدار با خانواده‌های زندانیان، با کمک همکاران قضائی بخشی از مشکلات ایشان را حل کنیم.
در این دیدار که ۵ ساعت به طول انجامید تعداد ۱۸۵ خانواده زندانی با رئیس سازمان زندان‌ها دیدار و مشکلات خود را مطرح نمودند که دستورات لازم برای حل این مشکلات صادر شد.
در این دیدار همچنین، معاون سلامت، اصلاح و تربیت، مدیران کل حوزه ریاست و روابط عمومی، حفاظت و اطلاعات، بازرسی و پاسخگویی به شکایات، قضائی و اجرای احکام، بهداشت و درمان، اشتغال و حرفه آموزی، اقدامات تأمینی و فرمانده یگان حفاظت با اتفاق مدیران کل زندان‌های استان تهران و استان البرز، دکتر جهانگیر را همراهی می‌نمودند.
این دیدار مردمی از ساعت ۹ الی ۱۴ در محل سالن مراجعین ندامتگاه قزلحصار انجام شد.
انتهای پیام
