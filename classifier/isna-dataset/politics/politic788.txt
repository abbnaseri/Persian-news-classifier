سمینار بین المللی "اقدامات قهری یک جانبه و تأثیرات آن" در وین برگزار می‌شود
سفیر و نماینده دائم کشورمان در وین، در مصاحبه‌ای اعلام کرد، نمایندگی دائم جمهوری اسلامی ایران به همراه نمایندگی‌های کوبا و ونزوئلا در وین و با مشارکت نمایندگی‌های دائمی روسیه، چین و سوریه، سمینار بین المللی «اقدامات قهری یک جانبه و تأثیرات آن» را در روز پنج شنبه مورخ ۶ تیرماه با حضور دیپلمات‌ها، کارشناسان سازمان‌های بین المللی، پژوهشگران، و اصحاب رسانه در هتل کوبورگ وین برگزار می‌کنند.
به گزارش ایسنا، کاظم غریب آبادی ضمن اعلام این خبر اظهار کرد: این سمینار با سخنان وزیر امور خارجه ونزوئلا و ادریس جزایری، گزارشگر ویژه اقدامات قهری یک جانبه شورای حقوق بشر سازمان ملل، آغاز به کار خواهد کرد.
در ادامه این سمینار، دو پانل با حضور پنج نفر از شخصیت‌های مطرح بین المللی در این زمینه، بر موضوعاتی از قبیل تحریم‌های یک جانبه و حقوق بین الملل، تأثیرات تحریم‌های یک جانبه از لحاظ حقوق بشر، تحریم‌های یکجانبه و مسئولیت کشورها تحت حقوق بین المللی کیفری، و نقش رسانه‌ها در تحریم‌های یک جانبه و مسئولیت آنها، متمرکز خواهد شد.
وی ادامه داد: این سمینار، پس از جمع بندی توسط مدیر جلسه، با صدور بیانیه مشترکی از سوی سه کشور در محکومیت اقدامات قهری یک جانبه، خاتمه خواهد یافت.
غریب آبادی اهداف مهم برگزاری این سمینار موضوعاتی از قبیل: "ایجاد یک فضای مناسب برای تبادل نظرات در میان جوامع دیپلماتیک، کارشناسان آکادمیک و جامعه مدنی در زمینه تأثیرات غیرقانونی مختلف تحریم‌های یک جانبه"، "ادبیات سازی در سطح بین المللی درخصوص تحریم‌های یک جانبه و مغایرت آنها با حقوق بین الملل"، "تبادل تجربیات در رابطه با تحریم‌های یک جانبه در عصر معاصر و آموزه‌های گذشته" و نیز "ارتقای آگاهی در زمینه تأثیرات منفی تحریم‌های یک جانبه به ویژه علیه کوبا، ایران و ونزوئلا" عنوان کرد.
انتهای پیام
