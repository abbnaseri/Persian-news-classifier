ارائه گزارش عملکرد قوه قضاییه از سوی وزیر دادگستری
سید علیرضا آوائی وزیر دادگستری در همایش بزرگداشت هفته قوه قضائیه که با حضور آیت الله رئیسی رئیس قوه قضائیه، مسئولان عالی قضائی، رؤسای کل دادگستری‌ها، دادستان‌های مراکز استان‌ها و جمعی از قضات و کارکنان دستگاه قضائی برگزار شد، گزارشی از عملکرد یکساله قوه قضائیه را ارائه کرد.
به گزارش ایسنا، متن سخنرانی وزیر دادگستری در همایش سالانه قوه قضائیه در سال ۱۳۹۸ به شرح زیر است:

بسم الله الرَّحْمَنِ الرَّحِیمِ
صلوات خدا بر پیامبر رحمت و امامان هدایتگر! درود بر روان پاک شهیدان انقلاب و امام شهیدان! سلام بر شهیدان دستگاه قضائی، بویژه شهید مظلوم آیت الله دکتر بهشتی.
از خداوند مهربان برای همه خادمان و مدیران نظام اسلامی، بخصوص مقام معظم رهبری، سلامت و توفیق روزافزون مسئلت دارم و از معظم له بابت انتصاب حضرت حجت الاسلام والمسلمین جناب آقای دکتر رئیسی که از مدیران صاحب شناخت و حرفه ای قوه قضائیه می‌باشند قدردانی و تشکر می‌نمایم. هم چنین، برای همه فعالان عرصه قضا، مدیران ارشد، قضات، کارشناسان و کارکنان خدوم قوه قضائیه و سازمان‌های وابسته، توفیق و عزت، طلب می‌کنم و از این که به دلیل ضیق وقت، مجال نام بردن از عزیزان و بزرگان حاضر در جلسه وجود ندارد، صمیمانه پوزش می‌طلبم.
در فرصت بسیار محدودی که در اختیار دارم خلاصه‌ای از عملکرد قوه قضائیه را در سه بخش ارائه می‌دهم که عبارتند از اول، گزارش عملکرد واحدهای قضائی، دوم، گزارش عملکرد واحدهای ستادی و سوم، گزارش عملکرد سازمان‌های وابسته. در پایان نیز توضیح مختصری از عملکرد وزارت دادگستری ارائه می‌شود.

بخش اول: گزارش عملکرد واحدهای قضائی
۱- دادگستری‌های کل کشور
o ورودی پرونده‌ها ۱۳/۵۶۳/۰۰۰ فقره بوده است که نسبت به سال قبل حدود هفت دهم درصد افزایش یافته است.
o خروجی پرونده‌ها ۱۳/۵۶۳/۰۰۰ فقره بوده است که نسبت به سال قبل حدود شش دهم درصد رشد در رسیدگی اتفاق افتاده است.
o متوسط زمان رسیدگی پرونده‌ها از ۱۱۰ روز به ۱۰۶ روز کاهش یافته است.
o میانگین نرخ رسیدگی به پرونده‌ها از ۹۹/۲ درصد به ۹۸/۴ درصد کاهش یافته است.

۲- دیوانعالی کشور
o پرونده‌های وارده حدود ۶۰ هزار فقره می‌باشد که نسبت به سال قبل ۱۳ درصد رشد داشته است.
o پرونده‌های مختومه ۵۹ هزار فقره می‌باشد که نسبت رسیدگی به سال قبل ۱۱ درصد رشد داشته است.

۳- دادستانی کل کشور
o رسیدگی به پرونده‌های موضوع ماده ۴۷۷ قانون آئین دادرسی کیفری ۲۱۴ فقره که ۵ مورد آن قبول و ۲۰۹ مورد رد شده است (حدود ۹۸ درصد)
o رفع ممنوعیت سه گانه (ممنوعیت خروج ممنوعیت معامله و انسداد حساب بانکی) در مجموع حدود ۲۷۳ هزار مورد.

۴- دیوان عدالت اداری
o برگزاری نشست‌های حقوقی و تعاملی با مدیران دستگاه‌های اجرایی و دستگاه‌های نظارتی در موضوعات شکایات پر تکرار جهت رعایت حقوق شهروندان و پیشگیری از تکرار آنها ۶۷ مورد.
o تهیه و توزیع بسته‌های حقوقی و قضائی ارشادی برای دستگاه‌های اجرایی در ۷۰ موضوع.
o افزایش پرونده‌های وارده به هیأت عمومی از ۱۹۷۱ به ۱۹۹۵پ رونده حدود یک درصد رشد.

۵- مرکز امور شوراهای حل اختلاف
o ورودی پرونده ۳/۸۷۶/۰۰۰ فقره که نسبت به ورودی‌های سال ۹۶ حدود ۱۱ درصد افزایش نشان می‌دهد که علت آن تغییر صلاحیت‌های شوراها بعد از تصویب قانون شوراها بوده است.
o تعداد کل مختومه ۳/۸۷۶/۰۰۰ فقره که نسبت به مختومه های سال ۹۶ حدود ۱۱ درصد رشد نشان می‌دهد. در حالی که روند نیروی انسانی ۵ درصد کاهش داشته است.

۶- سازمان قضائی نیروهای مسلح
o پرونده‌ها از حدود ۷۳ هزار پرونده به حدود ۷۲ هزار پرونده در سال ۹۷ رسیده که نشانگر کاهش یک درصدی است.
o در دادسرا خروجی پرونده‌ها از حدود ۷۴ هزار فقره به ۷۳ هزار فقره رسیده است که نشانگر افزایش پرونده‌های مختومه می‌باشد.
o در دادگاه موجودی پرونده‌ها ۳۳۶۱ فقره می‌باشد که نسبت به سال قبل ۱۵ درصد کاهش داشته است.

۷- دادسرای انتظامی قضات و دادگاه عالی انتظامی قضات
با عنایت به حساسیت مسئولین محترم قضائی و مردم شریف نسبت به نظارت بر رفتار قضات، موضوع مورد توجه قرار گرفته و با متخلفین برخورد جدی صورت گرفته و متناسب با آرا صادره محکومیت آنان اعمال گردیده است.
همچنین ۴۳۰۴ مورد ترفیعات قضات نیز مورد رسیدگی قرار گرفته است..

بخش دوم: عملکرد واحدهای ستادی
۱- معاونت اول
محوری ترین فعالیت‌های معاونت اول، نظارت، هماهنگی و همگرایی سایر معاونت‌های قوه می‌باشد. که طی دوره ۹ ساله ۲۸۰۱ جلسه در این خصوص برگزار نموده است. اداره امور سخنگوئی قوه قضائیه و مدیریت امور حدود ۴۷ هزار مورد گزارش خبری طی ۹ سال.

۲- معاونت قضائی
مدیریت پرونده‌های خاص و اعمال ماده ۴۷۷ قانون آئین دادرسی کیفری به نحوی که از ۲۳۵۴ پرونده وارده ۱۴۴۶ مورد رسیدگی و ۴۶۰ مورد موافقت و ۹۸۶ مورد مخالفت گردیده است.

۳- معاونت راهبردی
o تدوین سند تحول قوه قضائیه و برنامه عملیاتی سال ۱۳۹۷
o تهیه و تدوین گزارش عملکرد ۱۰ ساله قوه قضائیه.
o تهیه بودجه ۹۷ با رشد ۲۲ درصد نسبت به سال قبل ازجمله اقدامات این معاونت می‌باشد.

۴- معاونت حقوقی
تهیه و تدوین ۴۵ مورد لایحه و آئین نامه و ۲۱۲۵ مورد نظریه مشورتی به قضات و مراجع رسمی و ۴۱۵۳ مورد پاسخ سوالات و ۷۱۸ مورد شرکت در جلسات کمیسیون‌ها و پالایش بیش از ۲۶ میلیون سند و ثبت آنها در رایانه از اهم اقدامات این معاونت می‌باشد.

۵- معاونت اجتماعی و پیشگیری از وقوع جرم
این معاونت با برگزاری ۴۲۱ دوره آموزشی برای مرتکبین جرایم امنیت اخلاقی و اجتماعی به مدت ۵۵ هزار نفر ساعت و مشارکت در ساماندهی ۴۷ هزار کسب و کار اینترنتی با اعطای نماد اعتماد الکترونیک و در اجرای سیاست قضازدائی نسبت به زمینه سازی و هماهنگی برای راه اندازی حدود ۶۳۰ مؤسسه داوری به منظور ارجاع اختلافات طرفین دعوا به داوری و رسیدگی به ۱۷۱۲۳ (هفده هزار و صد و بیست و سه) پرونده از طریق مؤسسات داوری اقدام نموده است.

۶- معاونت فرهنگی
محوری ترین فعالیت این حوزه، تعالی فرهنگی دادگستری‌ها، کارکنان و خانواده‌های آنان می‌باشد.
o برگزاری کارگاه‌ها و دوره‌های آموزشی «تکریم ارباب رجوع، اخلاق حرفه ای و فرهنگ سازمانی» با حضور بیش از ۱۲۰ هزار نفر / ساعت (نسبت به سال گذشته ۶۵ درصد رشد داشته است).
o انجام بیش از ۳۰۰ هزار مورد مشاوره و تنظیم لایحه و دادخواست، در «دفاتر حمایت از حقوق زنان و کودکان» در سراسر کشور (۲۰ درصد رشد نسبت به سال گذشته) از اهم اقدامات این معاونت می‌باشد.

۷- مرکز آمار و فناوری اطلاعات
از رسالت‌های این حوزه، الکترونیک مدار کردن اقدامات کلیه واحدهای قضائی می‌باشد که سامانه‌های متعددی را فعال نموده و ۴۰ میلیون ابلاغیه و شکوائیه الکترونیکی را ابلاغ نموده است و مبادرت به راه اندازی ۵۸۱ مورد دفاتر خدمات الکترونیکی و نظارت بر عملکرد آنها نموده است.

۸- معاونت مالی، پشتیبانی و عمرانی
پروژه‌های بهره برداری شده طی سالهای ۹۵ تا ۹۷ معادل ۱۵۳ هزار مترمربع زیربنا در ۹ استان و در دست احداث در ۲۲ استان کشور به میزان ۶۰۱ هزار مترمربع زیربنا می‌باشد.

۹- ستاد حقوق بشر و امور بین الملل
پایش جامع حقوق بشر در جهان به ویژه در کشورهای اروپایی، آمریکا، کانادا، و رژیم صهونیستی و تهیه بیش از ۲۲ بولتن جهت مقامات و رسانه‌های کشور از مهمترین اقدامات این حوزه است.

۱۰- حفاظت و اطلاعات
این مرکز انجام اقدامات حفاظتی، اطلاعاتی و نظارتی از قبیل حفاظت کارکنان، اطلاعات، اسناد، تجهیزات و ایجاد امنیت و مقابله با فساد در راستای حفظ سلامت و استقلال دستگاه قضائی را بر عهده دارد.
۱۱- مرکز پژوهش‌های فقهی - حقوقی
o بررسی سازوکارهای حقوق عامه.
o پاسخ تحقیقی به ۱۳۷۳ پرسش قضائی در ۶۴۲۳ صفحه پژوهش فقهی حقوقی.
o انجام استفتائات قضائی مورد نیاز قضات و مسئولین قوه قضائیه از اهم اقدامات این مرکز می‌باشد.

۱۲- پژوهشگاه
o انجام مطالعات تطبیقی و استفاده از تجارب سایر کشورها.
o طراحی و راه اندازی بانک داده و وبگاه آرا و رویه‌های قضائی کشور از مهمترین اقدامات این واحد است.


بخش سوم: عملکرد سازمان‌های وابسته
۱- سازمان ثبت اسناد و املاک کشور
اهم اقدامات این سازمان عبارتند از:
اداره امور ۴۷۶ واحد ثبتی و ۱۱ هزار دفتر اسناد رسمی و ازدواج و طلاق و ارائه ۷۵ میلیون خدمت ثبتی به صورت الکترونیک و سنتی.
o اجرای سیاست استقرار دولت الکترونیک به نحوی که ۷۴ میلیون مورد خدمات این سازمان معادل ۹۹ درصد خدمات از طریق الکترونیکی صورت گرفته و از ده‌ها میلیون مراجعه حضوری پیشگیری نموده است و نسبت به سال قبل ۲ درصد رشد داشته است.
o صدور حدود ۴ میلیون فقره سند مالکیت که صد در صد آن مبتنی بر کاداستر بوده و نسبت به سال قبل ۱۶ درصد افزایش داشته است.
o آرشیو الکترونیک تعداد حدود ۱۱۹ میلیون برگ از پرونده‌های املاک.

۲- سازمان زندان‌ها
نکات ذیل در خصوص این سازمان حائز اهمیت می‌باشد
کاهش جمعیت کیفری زندان‌ها از ۲۵۱ هزار نفر زندانی موجود تا پایان سال ۱۳۹۷، به ۱۸۹ هزار نفر (به تعداد ۶۲ هزار نفر و به میزان حدود ۲۵ درصد).
تعداد زندانیان دارای حبس کوتاه مدت از ۷ هزار نفر به ۲ هزار نفر کاهش یافته است.
در سال ۹۷ تعداد ۶ هزار نفر از زندانیان واجد شرایط در دوره‌های سوادآموزی، ۲۶ هزار نفر در دوره‌های آموزش و پرورش و ۸۰۶ نفر در دوره‌های آموزش عالی شرکت نموده اند و ۸۸ هزار نفر در آزمون‌های حرفه آموزی شرکت جسته اند.
در اجرای سیاست حبس زدائی و پیش بینی مجازات‌های جایگزین برای کاهش جمعیت کیفری با پیشنهاد رئیس محترم قوه قضائیه و عنایت و حمایت و تصویب مقام معظم رهبری، شاخص جمعیت به نسبت زندانی بهبود چشمگیری یافت به نحوی که با کاهش ۲۵ درصدی تعداد زندانیان، شاخص پایه برنامه ششم از ۲۸۸ نفر در ازای یکصد هزار نفر جمعیت، به ۲۳۳ نفر تقلیل یافته و رتبه ایران را بر اساس رتبه بندی مرکز بین المللی مطالعات زندان (ICPS) ۲۲ رتبه بهبود بخشیده است. این در حالی است که مقرر بود این نسبت بر اساس شاخص‌های برنامه ششم توسعه تا پایان سال ۱۴۰۰ به ۲۶۲ نفر برسد. لذا ضمن تأکید بر ضرورت آموزش و اصلاح و مراقبت از زندانیان آزاد شده در عرصه‌های اجتماعی، از کلیه دست اندرکاران این اقدام شاخص که تقویت کننده همبستگی اجتماعی و خانوادگی و کاهنده هزینه‌های تحمیلی بر خانواده‌ها و بیت المال است تقدیر و تشکر می‌نمایم.
بنیاد تعاون زندانیان کشور
ایجاد اشتغال برای ۵۰ هزار نفر از زندانیان و ۳۲۳ میلیارد ریال سرمایه گذاری تولیدی و پرداخت ۱۷۰ میلیارد ریال حقوق و دستمزد به مددجویان و ۷۷ میلیارد ریال کمک بلاعوض به خانواده آن‌ها از اقدامات این بنیاد می‌باشد.

۳- سازمان بازرسی کل کشور
اعمال نظارت و بازرسی در حدود ۵ هزار مورد که اثربخشی مالی نظارت‌ها در ۵۵۶ مورد به حدود ۵۵ هزار میلیارد ریال می‌رسد و اثربخشی نظارت‌ها بر اموال و اراضی در حدود ۶ میلیون متر مربع و با ارزش ۹۵ میلیارد ریال می‌باشد.

۴- سازمان پزشکی قانونی کشور
اهم اقدامات این سازمان عبارتند از:
o تشکیل ۱۰ بانک جامع ژنتیک در استان‌ها با جمع آوری ۹۰ هزار نمونه و احصاء ۸۹ عنوان مجرمانه به عنوان دامنه شمول بانک و نگهداری ۸۳ هزار نمونه بیولوژیک مجرمین.
o ارائه خدمات به ۲ میلیون نفر از مراجعین و کاهش متوسط زمان رسیدگی در حوزه معاینات بالینی از حدود ۲ ساعت به ۴۹ دقیقه، تشریح از ۱۸۰ روز به ۶۳ روز و کمیسیون‌های تخصصی از ۱۶۰ روز به ۲۲ روز.

۵- دانشگاه علوم قضائی
o سه عنوان رشته جدید و مورد نظر شامل «حقوق بشر» و «حقوق پزشکی» در مقطع کارشناسی ارشد ناپیوسته و رشته «حقوق خانواده» در مقطع دکتری را در دست ایجاد دارد.
o رساله‌های کارشناسی ارشد و دکتری را به سمت نیازهای کاربردی قوه قضائیه هدایت نموده است.

۶- روزنامه رسمی کشور
از مهمترین اقدامات این واحد:
o چاپ و نشر روزنامه یومیه تهران حدود ۷۷ هزار نسخه.
o چاپ و نشر کتابچه‌های قوانین در ۸۰ عنوان را می‌توان نام برد..

عملکرد وزارت دادگستری
اهم اقدامات این وزارتخانه عبارتند از:
o تهیه و تدوین ، بررسی و اظهارنظر ، پیگیری و دفاع از لوایح، طرح‌ها و آئین نامه‌ها ۵۱۶ مورد.
o شرکت در جلسات کمیسیون‌ها، شوراها و تشکل‌ها در سه قوه ۵۶۰ مورد.
o انعقاد موافقتنامه‌های حقوقی و قضائی با کشورهای مختلف ۹ فقره.
o انتقال زندانیان ایرانی به داخل کشور: ۳۹۳ نفر و انتقال زندانیان تبعه خارجی به کشور متبوع خود: ۶۶۵ نفر.
o پرداخت ۱۹۴ میلیارد تومان در حق ۱۳۳۵ نفر از ذی نفعان دریافت دیه از بیت المال.
سازمان تعزیرات حکومتی
o ورودی پرونده‌ها حدود ۵۱۳ هزار فقره بوده که نسبت به سال قبل ۱۴ درصد رشد یافته است.
o پرونده‌های مختومه حدود ۵۲۰ هزار فقره بوده که نسبت به سال قبل ۹ درصد رشد داشته است.
o موجودی پرونده‌ها ۳۳ درصد کاهش یافته و به حدود ۵۰ هزار فقره رسیده است.
o تعداد بازرسی‌ها ۴۷ درصد و برخورد با متخلفین ۱۸۷ درصد افزایش یافته است.
* * * * *
ستاد مردمی رسیدگی به امور دیه و کمک به زندانیان نیازمند
مهمترین اقدامات این نهاد خیریه عبارتند از:
o تعداد زندانیان آزاد شده حدود ۸ هزار نفر.
o جمع کل اخذ گذشت رضایتمندانه از شکات ۷۵۰ میلیارد تومان (اخذ ۴۷ درصد گذشت).
o جذب ۶۰ میلیارد تومان از محل کمک‌های خیرین و نیکوکاران و همایش گلریزان.

در پایان امید است با برنامه تحول پیشنهادی ریاست محترم قوه قضائیه، شاهد توفیق روزافزون در تحقق اهداف نهاد قضائی تراز اسلامی باشیم.

والسلام علیکم و رحمه الله.
انتهای پیام


