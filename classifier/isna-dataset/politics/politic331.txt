بررسی مسائل و مشکلات سه استان با حضور رییس‌جمهوری
 مسائل، مشکلات و برنامه‌های توسعه‌ای استان‌های خراسان شمالی، جنوبی و رضوی در دیدارهای جداگانه استانداران این استانها با رییس جمهوری مورد بررسی قرار گرفت. 
به گزارش ایسنا، در جلسه عصر سه‌شنبه حسن روحانی با استانداران خراسان رضوی، جنوبی و شمالی، هر یک از استانداران به ارائه گزارشی از مصوبات قبلی دولت، طرح‌ها و برنامه‌های آتی توسعه‌ای استان و نیز مسائل و مشکلات موجود و حمایت‌های مورد نیاز از سوی رییس جمهوری و مجموعه دولت پرداختند.
ایجاد هماهنگی بین استان‌های همجوار در فعالیت‌های توسعه‌ای مشترک، تبادل تجاری بین استانی و ایجاد هم‌افزایی منطقه‌ای در مواردی از قبیل مدیریت استفاده از آب، برنامه‌های مشترک توسعه گردشگری و زنجیره‌ای کردن فعالیتهای توسعه‌ای و اقتصادی بین استان‌ها در این جلسات مورد تاکید قرار گرفت.
در ادامه جلسه با توجه به محرومیتها و برخی عقب‌ماندگی‌ها در مناطق مرزی این استان‌ها، رییس‌جمهوری بر ایجاد برنامه‌های توسعه‌ای روستایی و افزایش درآمد مردم در مناطق مرزی و ایجاد سهولت در مبادلات مرزی تاکید و بر ضرورت معیشت مردم و نیز استفاده از ظرفیت‌های مرزی برای افزایش درآمد مرزنشینان اشاره و خواهان برنامه‌ریزی متکی بر مزیت‌های منطقه‌ای شد.
ضرورت تبادل فرهنگی و اقتصادی با کشورهای همسایه و گسترش مبادلات مرزی از جمله دستوراتی بود که روحانی صادر کرد.
رئیس‌جمهوری در ادامه، برنامه‌های سلامت‌محور در این مناطق را مورد اشاره قرار داد و خواستار برنامه‌ریزی و ایجاد بیمارستان‌های دو منظوره برای درمان مردم منطقه و گردشگری سلامت شدند.
روحانی  توجه به همزیستی مسالمت‌آمیز میان قومیت‌ها، ایجاد فضای آرام و همدلی، وحدت و همبستگی در این مناطق و تلاش برای برگزاری انتخابات باشکوه و مشارکت بالای مردم در انتخابات مجلس و ایجاد زمینه لازم و همه سلایق در انتخابات را مهم و ضروری دانست.
در پایان جلسه هر سه استاندار گزارشی از هماهنگی‌های ایجاد شده بین نهادی بر توسعه استان و برنامه‌های خود ارائه کردند.
علیرضا رزم‌حسینی استاندار خراسان رضوی بر ایجاد و انعقاد تفاهم نامه با ۷۵ فعال اقتصادی و در ۱۲ منطقه اقتصادی استان اشاره کرد و در خصوص پروژه‌های جدید در استان ازجمله شهرک انرژی جهت ایجاد تامین و صادرات آن اشاره کرد.
همچنین محمد علی شجاعی استاندار خراسان شمالی در گزارش خود بر برچیده شدن تمامی بخاری نفتی در کلیه مدارس اشاره و اعلام کرد با اقدامات صورت گرفته تا پایان شهریور ماه روستای بی گاز در این استان وجود نخواهد داشت.
محمد صادق معتمدیان استاندار خراسان جنوبی نیز از ظرفیت ایجاد شده ۱۰ هزار شغل و ایجاد هاب منطقه ای پرورش شتر و زنجیره تولید آن در طی ۲ سال اشاره کرد و از ساخت از ۱۰ هزار واحد مسکونی برای اقشار  و طبقات نیازمند با همکاری سازمان برنامه و بودجه و بیناد مسکن و نهادهای عمومی اشاره کرد.
انتهای پیام
