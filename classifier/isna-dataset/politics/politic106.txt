 یکی از امتیازات نظام ما امتیاز مبتنی بر انتخابات است
معاون ارتباطات بین الملل دفتر مقام معظم رهبری گفت:یکی از امتیازات نظام ما امتیاز مبتنی بر انتخابات است، دشمن سعی دارد این امتیاز مثبت ما را به امتیازی منفی تبدیل کند و برخی دوستان نیز با ناآگاهی اظهار نظر کرده و آب در آسیاب دشمن می‌ریزند.
به گزارش ایسنا، حجت الاسلام و المسلمین قمی معاون ارتباطات بین الملل دفتر مقام معظم رهبری و عضو مجلس خبرگان رهبری در مراسم رونمایی ا ز کتاب روایت رهبری، اظهار کرد: از نویسنده محترم کتاب تشکر می‌کنم ایشان اطلاعات کافی و انگیزه بسیار بالایی دارند. از سوی دیگر اطلاعاتی از سوی دفتر حفظ و نشر برای اولین بار در اختیار ایشان قرار داده شد و امیدوارم این اقدام ارزشمند دفتر نشر الگو باشد.
وی با بیان اینکه موضوع کتاب بحث مناسبت بین جمهوریت و اسلامیت است ، یادآور شد: امام خمینی (ره) در زمان پیروزی انقلاب اسلامی و با اینکه اکثر مردم طرفدار ایشان بودند گفت مردم رأی بدهند که چه نظامی می‌خواهند و برای قانون اساسی خود نمایندگان را تعیین و برای آن رأی‌گیری شود، ما در طول ۴۰ سال ۳۶ انتخابات برگزار کردیم و حتی در دوران دفاع مقدس نیز امام فرمودند رأی‌گیری صورت گیرد، این نگاه جمهوری و مردمی است و نگاه مردمی ایشان در تمامی حوزه‌ها وجود داشت.
قمی در پایان گفت: یکی از امتیازات نظام ما امتیاز مبتنی بر انتخابات است، دشمن سعی دارد این امتیاز مثبت ما را به امتیازی منفی تبدیل کند و برخی دوستان نیز با ناآگاهی اظهار نظر کرده و آب در آسیاب دشمن می‌ریزند، ولی در این خصوص باید کارشناسان آگاه صحبت کنند تا همگان را آگاه سازند.
انتهای پیام
