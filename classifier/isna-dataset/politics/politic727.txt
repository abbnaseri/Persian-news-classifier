ادعای موگرینی درباره اینستکس/نظراتی درباره طرح معامله قرن/نشست کمیته سیاسی مجمع مجالس آسیایی...
دیدار رئیس و مسئولان قوه قضائیه با رهبر انقلاب/ واکنش «ذوالنور» به تحریم «ظریف» و فرماندهان سپاه/ راه‌اندازی سامانه ورود الکترونیک وکلا در همه مجتمع‌های قضایی تهران در آینده نزدیک/ توضیح دادستان کل کشور درباره زن نفوذی در وزارت نفت و دستگیری یک مقام نفتی/ قتل علیرضا شیرمحمدعلی در کمتر از ۲ دقیقه/ برگزاری نشست کمیته سیاسی مجمع مجالس آسیایی و... از جمله گزیده اخبار سیاسی ایسنا در روز چهارشنبه، پنجم تیر ماه ۱۳۹۸ است.
به گزارش ایسنا،‌ سردار سرتیپ پاسدار امیرعلی حاجی‌زاده فرمانده نیروی هوافضای سپاه با بیان اینکه آمریکا و هیچ کشور دیگری جسارت تجاوز به خاک ایران را ندارد، گفت: آمریکایی‌ها باید متوجه رفتارهای خود باشند.

رهبر معظم انقلاب اسلامی در دیدار رئیس، مسئولان و جمعی از قضات و کارکنان قوه قضاییه اعلام کردند: پیشنهاد مذاکره فریب آمریکا برای خلع سلاح و عوامل اقتدار ملت است. حضرت آیت الله خامنه‌ای همچنین خطاب به مسئولان دستگاه قضایی تاکید کردند:قوه قضائیه در جمهوری اسلامی یک بنای جدید بود و با قبل از انقلاب تفاوت‌های اساسی داشت. این نهال باید روزبه‌روز رشد کند و هر دوره نسبت به دوره قبل پیشرفت داشته باشد.
همچنین آیت الله صادق آملی لاریجانی رئیس مجمع تشخیص مصلحت نظام در دیدار با شورای هماهنگی بانک‌های دولتی، گفت: اطلاعات کل نظام بانکی و تراکنش ها را در اختیار دیگران قرار دادن به مصلحت کشور نیست؛ بخش زیادی از عدم همکاری بانک های خارجی با شبکه بانکی ما، به موضوع fatf مربوط نیست و ناشی از ترس بانک های خارجی از تحریم های ظالمانه بانکی است.

نشست کمیته سیاسی مجمع مجالس آسیایی با شرکت ۱۷ نماینده از کشورهای آسیایی در هتل کوثر اصفهان با حضور نمایندگانی از کشورهای آسیایی مانند ایران، افغانستان، بنگلادش، کامبوج، قبرس، اندونزی، عراق، اردن، لبنان، پاکستان، سوریه، ترکیه، ویتنام و قطر در اصفهان برگزار شد.
ذوالقدر: مشارکت پارلمان‌ها در امور سیاسی در آسیا را تسهیل کنیم
دبیر کل مجمع مجالس آسیایی: دیپلماسی پارلمانی نقش مهم و مکملی در روابط بین‌المللی دارد
پزشکیان: حمایت برخی قدرت‌ها از تروریسم از جمله موانع گسترش همکاری‌های بین‌المللی است

مرتضی صفاری نطنزی دار فانی را وداع گفت. وی، نماینده دوره دهم مجلس شورای اسلامی از حوزه انتخابیه نطنز و قمصر در استان اصفهان بود. او قبل از نمایندگی دیپلمات بود و تجربه سفیری در چند کشور را داشته است.
مراسم تشییع آن مرحوم در محل تالار آفتاب مجلس شورای اسلامی با حضور علی لاریجانی رئیس مجلس شورای اسلامی، محمد جواد ظریف، وزیر خارجه، زنگنه وزیر نفت، امیری معاون پارلمانی رییس جمهور تعدادی از معاونان و کارکنان وزارت خارجه تعدادی از اعضای کمیسیون امنیت ملی و سیاست خارجی مجلس و برخی از نمایندگان و کارکنان مجلس برگزار شد.
لاریجانی: صفاری نطنزی فردی خدمتگزار برای مردم بود
ظریف: صفاری نطنزی برادری عزیز، توانمند و آرام و خوش اخلاق بود
صالحی: مرحوم صفاری نقشی ماندگار از خود به یادگار نهاد

حجت الاسلام مجتبی ذوالنوری رئیس کمیسیون امنیت ملی و سیاست خارجی مجلس با تاکید بر این‌که «تحریم‌های اخیر آمریکا بی‌خاصیت، است» گفت: ظریف تروریست نیست که آمریکا او را تحریم کرده است. هیچ مبنایی برای تحریم ظریف وجود ندارد جز آنکه آمریکایی‌ها به دلیل آگاهی از بی خاصیتی تحریم‌ها دست به هر حرکتی می‌زنند.
همچنین آیت الله احمد جنتی، دبیر شورای نگهبان به تحریم‌های اخیر آمریکا علیه مسئولان عالی نظام اشاره کرد و گفت: تحریم‌های آمریکا علیه مسئولان عالی نظام، تبلیغاتی است.
فرمانده کل سپاه نیز با تبریک به فرماندهان تحریم شده توسط امریکایی ها گفت: شکار پهپاد فوق پیشرفته متجاوز امریکایی، محصول تحریم‌های امریکا بوده واقدام تحریمی اخیر آنان ناشی از استیصال و واماندگی برابر اقتدار ایران اسلامی است .

رئیس‌جمهور عراق به دنبال شدت گرفتن سیاست‌های جنگ‌جویانه آمریکا در قبال منطقه گفت که کشورش را صحنه حمله‌ آمریکا به ایران قرار نخواهد داد. برهم صالح گفت که بغداد به واشنگتن اجازه نخواهد داد تا از پایگاه‌های نظامی این کشور برای انجام دادن حمله‌ای علیه ایران استفاده کند.
طرح معامله قرن و نظراتی درباره آن
سفیر پیشین ایران در اردن: طرح معامله قرن هم یک دروغ و فریب بیش نیست
ابوشریف: هدف معامله قرن منزوی کردن ایران، سوریه، ترکیه و مقاومت است
انجمن آشوریان تهران: «معامله قرن» فریبی بیش نیست
***

فدریکا موگرینی مسئول سیاست خارجی اتحادیه اروپا در کنفرانس خبری مشترک با وزیر امورخارجه پاکستان در بروکسل تائید کرد که نشست کمیسیون مشترک برجام جمعه آینده برگزار خواهد شد. وی افزود که توافق هسته‌ای خود سازوکارهایی برای برخورد با عدم پایبندی به آن دارد. موگرینی همچنین تصریح کرد: من بر این باورم که این سازوکار(اینستکس) آماده عملیاتی شدن است و امیدوارم که این راهی برای کمک به حفظ پایبندی ایران به توافق همان‌طور که تاکنون بوده، باشد. ما خواهان این هستیم که این پایبندی ادامه یابد.

نشست خبری مشترک عبدالله بن زائد، وزیر خارجه امارات  با سرگئی لاوروف، وزیر خارجه روسیه در مسکو برگزار شد.
دراین نشست لاوروف  در رابطه با تنش‌های بوجود آمده میان تهران و واشنگتن نیز گفت که آمریکا باید لفاظی‌های تهدیدآمیز را متوقف کند و حل بحران ایران و آمریکا از طریق گفت وگو امکان پذیر است.
وزیر خارجه امارات هم با بیان اینکه نمی‌توانیم هیچ کشوری را در مساله حمله به نفتکش‌ها متهم کنیم گفت که پیوستن کشورهای منطقه به مذاکرات برجام ضروری است.

غلامحسین اسماعیلی سخنگوی دستگاه قضا و رئیس کل دادگستری استان تهران در حاشیه مراسم افتتاح سامانه ورود الکترونیک وکلا و کارشناسان به مراجع قضائی گفت: در آینده نزدیک شاهد بهره برداری از سیستم‌های ویژه تردد کارشناسان و وکلا در همه مجتمع‌های قضائی سطح تهران خواهیم بود.
حجت الاسلام والمسلمین محمدجعفر منتظری، دادستان کل کشور هم در رابطه با حضور یک زن نفوذی در وزارت نفت و دستگیری یک مقام نفتی توضیحاتی ارائه کرد و گفت: پرونده‌های این چنینی که در دادسرا تشکیل می‌شود تا زمانی که مشمول تحقیقات هستند و بازپرس تحقیقات لازم را انجام می‌دهد، نه به موجب قانون مجاز هستیم که آن را افشا کنیم و نه مصلحت مجموع کشور است که بخواهیم آنها را دنبال کنیم و یا اطلاعات ناقص را در اختیار دیگران بگذاریم.
همچنین رئیس سازمان زندان‌ها و اقدامات تأمینی و تربیتی کشور درباره قتل شیرمحمدعلی زندانی فشافویه، گفت: حمله و مجروح کردن شیرمحمدعلی زندانی فشافویه  در ۹۰ ثانیه رخ داده است، یعنی در کمتر از دو دقیقه این درگیری به وجود آمده و زندانیان با سرامیک شکسته به آن مرحوم حمله کردند و این حمله به قدری سریع بوده که تا رسیدن مسئولین زندان او را مجروح کردند.

سید ابراهیم رئیسی طی سخنانی در همایش سراسری قوه قضائیه با تاکید بر اینکه قوه قضائیه باید در گام دوم انقلاب حضور فعال داشته باشد، گفت: با الهام گرفتن از آنچه که رهبر معظم انقلاب اسلامی در رابطه با الگوی اسلامی ایرانی پیشرفت فرمودند، الگوی اسلامی ایرانی پیشرفت، الگوها و قالب متناسب با سیرت قضای اسلامی و قالبی برای یک قضای اسلامی است.
*همچنین می‌توانید گفت و گوهای اعضای کابینه دوازدهم در حاشیه جلسه امروز هیات دولت با خبرنگاران را اینجا دنبال کنید.
انتهای پیام
