دستگاه قضا خواستار همصدایی قوا در مواجهه با بی‌حجابی است
معاون قضائی دادستان کل کشور در امور حقوق عامه و بیت المال گفت: دستگاه قضا خواستار همصدایی قوای سه گانه در راستای مواجهه با پدیده هنجارشکنانه بی حجابی است.
به گزارش ایسنا، محمد جواد حشمتی در جمع کارکنان نیروی انتظامی شرق استان تهران با تقدیر از خدمات و زحمات آنان بیان کرد: امروز نیروی انتظامی یک نیروی مکتبی، ولایتمدار و تابع محض قانون است.
معاون قضائی دادستان کل کشور در امور حقوق عامه و بیت المال خاطر نشان کرد: امروز جایگاه نیروهای مسلح، خصوصاً نیروی انتظامی جایگاه رفیعی است و از تقدس خاصی در بین مردم برخوردار است و با تلاش نیروی انتظامی مجرمان هیچ نقطه امنی برای ارتکاب اعمال مجرمانه خود نخواهند داشت.
وی افزود: همه ما باید با تمام وجود در خدمت نظام و گوش به فرمان فرماندهی معظم کل قوا باشیم، چرا که پیشرفت امروز کشور به برکت خون شهدا و هدایت رهبر معظم انقلاب (مدظله العالی) می‌باشد که امروز با اقتدار نیروهای مسلح معادلات دشمن در مواجهه با کشورمان را به هم ریخته است.
این مقام قضائی در بخش دیگر با انتقاد با برخورد چندگانه متولیان با مقوله بدحجابی افزود: دستگاه قضا خواستار هم صدایی قوای سه گانه در راستای مواجهه با این پدیده هنجار شکنانه است و خود را حامی و پشتیبان نیروی انتظامی در برخورد قانونی با بی حجابی می‌داند.
حشمتی در بحث حقوق عامه با تاکید بر مقابله جدی دستگاه قضا در زمینه زمین خواری، تخریب محیط زیست و تغییر کاربری اراضی کشاورزی خاطر نشان کرد: نیروی انتظامی باید برابر قانون به وظایف قانونی و ذاتی خود عمل کند و اجازه جولان به این افراد را ندهد.
معاون قضائی دادستان کل کشور در امور حقوق عامه و بیت المال در پایان ارتباط و تعامل بسیار زیاد با مردم را نقطه قوت پلیس خواند و گفت: امروز نیروی انتظامی همراه و همدل با دستگاه قضا در راستای گسترش عدل و عدالت، دفاع از مظلوم و برخورد با ظالم تلاش می‌کند.
انتهای پیام
