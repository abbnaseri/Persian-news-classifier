رضایی: آمریکا شایسته مذاکره نیست/مقامات آمریکایی دچار پریشان‌حالی شده‌اند
رئیس کمیته هسته‌ای کمیسیون امنیت ملی و سیاست خارجی مجلس با تاکید بر اینکه «هیچگاه آمریکایی‌ها شایسته مذاکره نبوده و در آینده هم نیستند»، گفت: مقامات آمریکایی با تحریم‌های اخیر نشان دادند که دچار پریشانی شده‌اند.
محمد ابراهیم رضایی در گفت‌وگو با ایسنا، با اشاره به تحریم اخیر برخی مقامات ایرانی توسط آمریکا گفت: آمریکایی‌ها دچار به هم ریختگی شده‌اند که این را می‌توان در خط و مشی‌ها و راهبردهایشان در مقابل ایران دید که شکست خورده است. هر کشوری که راهبردش با شکست مواجه شود از کار افتاده و بی خاصیت می‌شود.
وی با بیان اینکه «آمریکا در خط مشی‌ها و تاکتیک‌ها دچار پریشان حالی شده است»، گفت: این رفتارهای آمریکایی‌ها وضعیت پریشان آنها را نشان می‌دهد که همه رفتارها و گفتارهایشان ضد و نقیض و برعکس هم است. قوه عاقله جامعه‌نگر در رفتارهای آمریکایی‌ها وجود ندارد و هر لحظه رفتاری از خود بروز می‌دهند که می‌توان شکست را از همه زوایا در آن دید.
این عضو کمیسیون امنیت ملی و سیاست خارجی مجلس با بیان اینکه «هیچگاه آمریکا شایسته مذاکره نبوده و نیست»، گفت: اکنون وضعیت طوری شده که آنها وجهه بین‌المللی خود را هم از دست داده‌اند. رفتارهایشان برای آمریکا تحقیر کننده است. همان کشوری که ادعای کدخدایی و ابرقدرتی را می‌کرد امروز به این وضعیت گرفتار شده است.
انتهای پیام
