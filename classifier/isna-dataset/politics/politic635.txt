مکرون: می‌خواهم ترامپ را متقاعد کنم برخی تحریم‌های ایران را لغو کند
رئیس جمهور فرانسه گفت که می‌خواهد ترامپ را متقاعد به لغو برخی از تحریم‌های ایران کند "تا منجر به گشایش مذاکرات برای کاهش تنش‌ها در منطقه شود."
به گزارش ایسنا به نقل از خبرگزاری رویترز، امانوئل مکرون رئیس جمهور فرانسه که برای شرکت در اجلاس گروه ۲۰ به ژاپن رفته است، امروز (پنج‌شنبه) گفت که در گفت‌وگوهایش با دونالد ترامپ رئیس جمهور آمریکا قصد دارد او را متقاعد کند که برخی از تحریم‌های ایران را رفع کند.
وی که در جمعی خبرنگاران در قطار در مسیر خود از توکیو به شهر کیوتو صحبت می‌کرد، افزود: من می‌خواهم رئیس جمهور ترامپ را متقاعد کنم، به نفع اوست که روند گشایش مجدد مذاکرات آغاز شود، از برخی از تحریم‌ها عقب نشینی کند و شانسی به مذاکرات دهد.
مکرون قرار است طی روزهای آتی در حاشیه نشست گروه ۲۰ با همتای آمریکایی خود دیدار کند.
رئیس جمهور فرانسه همچنین گفت که در مذاکرات مد نظر او، باید یک سری موضوعات از برنامه هسته‌ای ایران گرفته تا نقش منطقه‌ای ایران مورد بحث قرار گیرد. وی تصریح کرد: ما چند ماه به خود فرصت داده‌ایم.
مکرون امروز در اظهاراتی دیگر نیز گفته است که در دیدارش با ترامپ درباره تلاش‌ها برای جلوگیری از وقوع یک درگیری در منطقه و لزوم اجتناب از آن رایزنی خواهد کرد.
توافق هسته‌ای که در سال ۲۰۱۵ میان ایران و قدرت‌های جهانی به دست آمد منجر به رفع تحریم‌های ایران در ازای محدودیت برنامه هسته‌ای ایران شد اما سال گذشته دولت آمریکا به‌طور یک‌جانبه از آن خارج شد و تحریم‌ها را نیز علیه تهران بازگرداند. این اقدامات واشنگتن سبب شد تا اختلافات میان دو کشور تشدید شود.
جمهوری اسلامی ایران به تازگی اعلام کرده است که قصد دارد اجرای برخی تعداتش در توافق هسته‌ای را کاهش دهد.
رئیس جمهور فرانسه همچنین گفت که از ایران خواسته است از توافق هسته‌ای خارج نشود.
وی به تازگی در یک تماس تلفنی با حسن روحانی رئیس جمهور ایران به بحث و رایزنی پرداخت.
انتهای پیام
