کواکبیان: دستگاه قضائی باید عادلانه حادثه واژگونی اتوبوس دانشگاه علوم تحقیقات را بررسی کند
نماینده مردم تهران در مجلس با تاکید بر این که براساس گزارش ارائه شده، دانشگاه آزاد و پیمانکاران مربوطه باید در خصوص این حادثه پاسخگو باشند، گفت: مردم باید بدانند که مجلس وظیفه تهیه گزارش را برعهده داشت و اکنون دستگاه قضائی وظیفه دارد تا این موضوع را پیگیری کند.
به گزارش ایسنا، مصطفی کواکبیان در جلسه علنی امروز با اشاره به گزارش کمیسیون آموزش و تحقیقات در خصوص حادثه واژگونی اتوبوس در واحد علوم و تحقیقات بیان کرد: در گام اول با گرامی داشت روح آیت الله هاشمی رفسنجانی که بنیانگذار دانشگاه آزاد بودند امیدوارم مسؤولان فعلی دانشگاه به طور دقیق کار علمی را در دانشگاه آزاد دنبال کنند و به تشکل‌های دانشگاه آزاد و اساتید با نگاه عادلانه‌ای برخورد کنند. از آقای ولایتی که چندین شغل دارند می‌خواهم کارها را به جوانترها واگذار کنند تا شاهد باشیم دانشگاه آزاد کانون پرورش دانشجویان فقید و فرهیخته باشد.
وی در ادامه اظهار کرد: در گزارش کمیسیون آموزش و تحقیقات به فرسوده بودن اتوبوس‌ها و نداشتن معاینه فنی خودرو اشاره شده است. براساس این گزارش مسؤولان دانشگاه آزاد و پیمانکاران مربوطه باید پاسخگو باشند.
نماینده مردم تهران در مجلس تاکید کرد: اما مردم باید بدانند که مجلس فقط گزارش تهیه می‌کند اما دستگاه قضائی است که باید این موضوع را به طور جدی دنبال کند. امیدوارم آقای رئیسی در کنار سایر مواردی که قول رسیدگی و پیگیری به آنها را داده است این پرونده را با جدیت دنبال کند.
وی در ادامه تاکید کرد: دستگاه قضائی باید عادلانه این پرونده را پیگیری کند. بنده شنیده‌ام این پرونده در دستگاه قضائی در حال پیگیری است و امیدوارم عادلانه به آن رسیدگی شود.
کواکبیان در پایان بیان کرد: از سوی دیگر هزینه چند میلیاردی برای برپایی تله کابین در دانشگاه علوم و تحقیقات صرف شده است اما اکنون بلااستفاده است مسؤولان باید در این زمینه پاسخگو باشند.
انتهای پیام
