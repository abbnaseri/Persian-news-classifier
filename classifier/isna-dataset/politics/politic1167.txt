سرلشکر رشید: آمریکا نسبت به حفظ جان نیروهای خود مسئولانه رفتار کند
فرمانده قرارگاه مرکزی خاتم الانبیاء (ص) گفت: دولت آمریکا باید با اجتناب از رفتار اشتباه در منطقه، نسبت به حفظ جان نیروهای آمریکایی و به خطر افتادن آنها مسئولانه رفتار کند.
به گزارش ایسنا به نقل از سپاه نیوز، سردار سرلشکر پاسدار غلامعلی رشید فرمانده قرارگاه مرکزی خاتم الانبیاء(ص) صبح یکشنبه در بازدید میدانی از مرکز فرماندهی و کنترل رادارها و سامانه‌های موشکی نیروی هوافضای سپاه و در جمع فرماندهان این نیرو، اظهار کرد: جمهوری اسلامی ایران در حال یک رویارویی راهبردی برای حفظ ثبات و موجودیت، همچنین موقعیت قدرت منطقه‌ای در برابر ائتلاف آمریکا-رژیم صهیونیستی و سعودی‌ها قرار دارد.
وی افزود: دولت آمریکا باید با اجتناب از رفتار اشتباه در منطقه، نسبت به حفظ جان نیروهای آمریکایی و به خطر افتادن آنها مسئولانه رفتار کند.  سرلشکر رشید با تاکید بر اینکه در صورت وقوع درگیری در منطقه، دامنه و زمان آن از سوی هیچ کشوری قابل مدیریت نخواهد بود، تصریح کرد: ما به دنبال جنگ نبوده و نیستیم، ولی با قدرت از منافع ملت شریف ایران در برابر هر نوع تهدید و تجاوزی دفاع خواهیم کرد.  فرمانده قرارگاه مرکزی خاتم الانبیاء(ص) خاطرنشان کرد: سرنوشت منافع ملت‌های منطقه، به هم پیوسته است و تقسیم صلح و جنگ امکان پذیر نیست.  وی گفت: یا همه در مسیر ثبات حرکت خواهیم کرد یا منطقه بر اثر سیاست‌های مداخله جویانه آمریکا و تحریک برخی کشورهای معلوم درگیر بی ثباتی و جنگ خواهد شد.  سرلشکر رشید در پایان تاکید کرد: برای جلوگیری از جنگ، گفتار به تنهایی کافی نیست و به اراده و رفتار مناسب نیاز دارد.  انتهای پیام
