وزیر خارجه ونزوئلا: ایران با اتکا به توانش پیشرفت‌های خوبی داشته است
وزیر امور خارجه ونزوئلا گفت: آمریکا پس از شکست تلاش برای کودتای نظامی، به دنبال توطئه اقتصادی در ونزوئلا است.
به گزارش ایسنا، جورج آریزا، در سخنرانی خود در سمینار بین‌المللی اقدامات قهری یکجانبه و پیامدهای آن که توسط سه کشور ایران، کوبا و ونزوئلا در هتل کوبورگ وین، ضمن تشریح پیامدهای وخیم اقدامات قهری یکجانبه بر مردم ونزوئلا، اظهار کرد: آمریکا پس از شکست کودتای نظامی در ونزوئلا، به دنبال اجرای توطئه اقتصادی خود برای فروپاشی حکومت است.
وزیر خارجه ونزوئلا در ابتدای سخنان خود ضمن تشکر از ایران و کوبا جهت همراهی در بررسی تحریم‌های یکجانبه که به دنبال نابودی استقلال کشورها است، افزود: سوال اینجاست که چه مجوز قانونی یا اخلاقی یا بر مبنای کدام ماده منشور سازمان ملل، یک دولت به خود اجازه تحریم دیگر ملت‌ها را می‌دهد؟ مردم جهان حق دارند دولت‌هایی را که به دنبال گرفتن استقلال و دخالت در امورشان هستند، تنبیه کنند.
وی در ادامه با اشاره به اینکه منشور حقوق بشر اتحادیه اروپا بر بنیان‌های سود و مالی بنا شده است، افزود: طرح معروف مارشال که اروپا بر پایه آن بنا شده، سیستمی را ایجاد کرده که بر مبنای تبعیت از سرمایه است تا هر زمان که بخواهد، بتواند کشورها را از این طریق تحریم کنند.
آریزا در ادامه با اشاره به پیامدهای وخیم تحریم‌ها بر مردم ونزوئلا، ضمن اشاره به اینکه گزارش تازه منتشره توسط خود آمریکایی‌ها نشان می‌دهد حدود ۴۰ هزار مردم بی‌گناه بر اثر تحریم‌های آمریکا علیه ونزوئلا جان خود را از دست داده‌اند، افزود: این یک جنایت علیه بشریت است و حتی برخی کارشناسان و چهره‌های بین‌المللی، درخواست ارجاع این پرونده به دیوان کیفری بین‌المللی را داشته‌اند.
وی، ادامه داد: حدود ۵ میلیارد دلار از پول‌های مردم ونزوئلا در بانک‌های اروپایی بلوکه است که با آن می‌توان مردم ونزوئلا را از این اوضاع وخیم انسانی نجات داد. در حقیقت، پول مردم بحران‌زده ونزوئلا توسط اروپایی‌ها دزدیده شده است. همچنین دولت آمریکا حدود ۳۰ میلیارد دلار از دارایی‌های نفتی ونزوئلا را بلوکه کرده و عنوان کرده که این پول برای دولتی است که ما در آینده در ونزوئلا به روی کار خواهیم آورد. حتی در برخی سازمان‌های بین‌المللی مانند فائو نیز با ما برخورد خوبی درخصوص شکایت از آمریکا نشده است.
وزیر خارجه ونزوئلا خاطرنشان کرد که آمریکایی‌ها در حالی برخی کشورها را به دخالت نظامی در امور داخلی دیگر کشورها متهم می‌کنند که خود ده‌ها پایگاه نظامی در منطقه آمریکای لاتین ایجاد کرده‌اند.
وی افزود: از سال ۲۰۰۰ تا ۲۰۱۴، بیش از ۱۴۰ هزار نفر در جهان بر اثر عملیات‌ها تروریستی جان خود را از دست داده‌اند که کمتر از سه درصد این قربانیان در کشورهای غربی بوده‌اند. ولی کسی به این نکته توجه نمی‌کند که آمریکا تنها در یک حمله تروریستی خود، بیش از ۱۴۰ هزار نفر را در هیروشیما و ناکازاکی ژاپن قتل عام کرد.
وزیر خارجه ونزوئلا با تاکید بر اینکه آمریکا به دنبال ایجاد قحطی در ونزوئلا است تا مردم را در برابر حکومت بشوراند، افزود: این مسأله بارها توسط مقامات آمریکایی اذعان شده است. ما به این نتیجه رسیده‌ایم که آمریکا به دنبال توطئه اقتصادی در ونزوئلا است.
آریزا با اشاره به ملاقات با نماینده ترامپ در امور ونزوئلا، گفت: وی به صراحت اذعان کرد که ما پس از شکستمان در کودتای نظامی در ونزوئلا، به دنبال فروپاشی اقتصاد این کشور هستیم.
وی ضمن تشریح برخی مشکلات پیش روی ونزوئلا در تأمین مایحتاج مردم از جمله عدم تمایل ورود بسیاری از کشتی‌های حامل مواد غذایی به خاطر ترس از تحریم از ونزوئلا، افزود: ما می‌دانیم که با استقامت می‌توانیم پیروز شویم؛ مانند ایران که سالیان زیادی است با اتکا به توان خود پیشرفت‌های خوبی را به دست آورده است.
انتهای پیام
