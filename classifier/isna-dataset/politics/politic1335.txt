آمریکا دنبال سر پوشش گذاشتن بر شکست سیاست‌های خود در افغانستان است
نماینده دائم ایران در سازمان ملل متحد با اشاره به اتهامات آمریکا به ایران مبنی بر تلاش برای ایجاد ناامنی در افغانستان، گفت: این اتهامات بی‌اساس بود و با هدف انحراف اذهان از شکست سیاست‌های ۱۸ سال گذشته این کشور در افغانستان صورت می‌گیرد.
به گزارش ایسنا، مجید تخت روانچی، سفیر و نماینده دائم جمهوری اسلامی ایران در سازمان ملل که در نشست روز پنجشنبه شورای امنیت این سازمان در مورد افغانستان، افزود: ملت افغانستان از سال‌ها اشغال، تجاوز، حضور نیروهای خارجی و ترور بیزار بوده و خواهان صلح است.
وی در عین حال تأکید کرد که لازمه پایدار بودن صلح این است که توسط افغان‌ها و برای افغان‌ها ایجاد شود و این به این معنا است که نه می‌توان صلح را از خارج به مردم افغانستان دیکته کرد و نه بدون در نظر گرفتن دغدغه‌های واقعی و نیازهای حقیقی ملت بزرگ افغانستان آن را ایجاد نمود.
نماینده کشورمان همچنین با اشاره به دستاوردهای مردم افغانستان که در نتیجه سال‌ها فداکاری و تلاش‌های طولانی آنها حاصل شده است، گفت این دستاوردها باید در فرآیند صلح حفظ و تقویت شوند.
تخت‌روانچی با اشاره به حمایت‌های مستمر کشورمان از افغانستان، از جمله میزبانی از میلیون‌ها پناهنده افغانی، گفت ایران به حمایت‌های خود از افغانستان ادامه خواهد داد و در این راستا آمادگی دارد در هماهنگی با دولت این کشور، نقش فعالانه‌ای در تسهیل روند صلح این کشور ایفا نماید.
وی همچنین با اشاره به مشکل قاچاق مواد مخدر از افغانستان به اروپا از طریق ایران و نیز کمک‌های ناکافی در این زمینه، خواستار مساعدت جامعه جهانی شد.
انتهای پیام
