ادعاهای رئیس آژانس اطلاعات دفاعی آمریکا علیه ایران
رئیس آژانس اطلاعات دفاعی آمریکا در پی سرنگونی پهپاد جاسوسی آمریکا با طرح ادعاهایی درباره تاثیر خروج آمریکا از برجام و وضعیت کنونی ایران درباره توان دفاعی ایران نیز اظهاراتی داشت.
به گزارش ایسنا به نقل از فاکس نیوز، رابرت اشلی جی. آر، رئیس آژانس اطلاعات دفاعی آمریکا در گفت‌وگویی اختصاصی با این شبکه مدعی شد که ایران احتمالاً در «نقطه انعطاف» قرار دارد و حملات اخیر به نفت‌کش‌ها و سرنگونی پهپاد تجسس آمریکا را بخشی از تلاش ایران برای «تغییر وضعیت موجود» خواند.
اشلی ادامه داد که ایرانی‌ها بنا به فعالیت‌شان در این چند سال اخیر، احتمال دارد که بگویند با تاثیرشان بر دولت عراق و متحد منطقه‌ای قدیمی آن‌ها یعنی بشار اسد، در موقعیتی دلخواه هستند.
این مقام آمریکایی همچنین ادعا کرد که خروج آمریکا از توافق هسته‌ای ایران و تحریم‌های پس از آن تأثیری بزرگ بر حکومت [ایران] گذاشت و ادامه داد: انتظار می‌رود که این آژانس در ادامه سال جاری اطلاعات طبقه بندی نشده نظامی درباره ایران را منتشر کند که به دنبال آن گزارش‌هایی درباره چین و روسیه نیز ارائه خواهد شد.
وی درباره خروج آمریکا از برجام و تأثیر تحریم‌ها گفت: وقتی به پیشرفت برجام که فقدان بازده اقتصادی برای آن‌ها و تحریم‌هایی که «فشار زیادی بر دولت ایران وارد کرده است» نگاه کنیم، من فکر می‌کنم که این بازتاب عملکرد آن‌ها در تلاش برای ایجاد نوعی تغییر در مسیری است که در آن قرار دارند.
این ژنرال آمریکایی در ادامه با اذعان به تأثیر تحریم‌های آمریکا بر معیشت مردم ایران گفت: من می‌گویم کارزار فشار کارآمد بوده و سختی‌ها وجود دارند. رئیس جمهور [دونالد ترامپ] قبلاً این سوال را پرسید که آیا این تأثیری بر مردم ایران دارد؟ وقتی شما به اقتصاد آن‌ها نگاه کنید می‌بینید که بر کل کشور تأثیر دارد چراکه اقتصاد [ایران] در حال حرکت به سوی رکود بوده و آن‌ها در کشمکش هستند.
وقتی پهپاد جاسوسی آمریکا در هفته گذشته سرنگون شد، آژانس اطلاعات دفاعی تحلیلی فوری از توان نظامی ایران ارائه کرد. اشلی در جمعه گذشته رخ‌دادهای اخیر را با طفره رفتن از جزئیات عملیاتی و با توجه به دلایل امنیت ملی تشریح کرد.
وی در این باره گفت: ما این چیزها را برای رئیس جلسه، وزیر و سربازان تشریح می‌کنیم تا بتوانند تصوری درباره توانایی‌های ایران و واکنش آن‌ها در موقع اعمال فشار، داشته باشند و بنابراین ما به آن‌ها گزینه‌هایی می‌دهیم تا بتوانند احتمال کم، نسبی و زیاد انواع واکنش‌های ایران را بفهمند.
اشلی در ادامه مدعی شد که «تهدید ایران» برای عبور از سطح تعیین شده برای غنی‌سازی اورانیوم ممکن است برای فشار وارد کردن بر کشورهای دیگر برای محدود کردن آمریکا طرح شده باشد.
وی در ادامه با اشاره به تصمیم ایران مبنی بر کاهش سطح تعهدات برجامی‌اش گفت: آن‌ها به دنبال عبور از مقدار ۳۰۰ کیلوگرم [غنی‌سازی اورانیوم] هستند.
این مقام آمریکایی افزود: فکر می‌کنم چیزی که هم ما و ایرانی‌ها آن را ارزیابی می‌کنیم این است که آن‌ها در تلاشند تا بفهمند چطور می‌توان کاری کرد که کشورهای اروپایی به میز مذاکره برگردند و مذاکرات را از سر بگیرند.
به گزارش ایسنا، این ادعاها در حالی مطرح می‌شوند که آژانس بین‌المللی انرژی اتمی تا کنون در پانزده گزارش متوالی، پایبندی ایران را به برجام تایید کرده و مقامات عالی‌رتبه کشورمان تا کنون به دفعات تاکید کرده‌اند که قصد ایران از ارتقای برنامه هسته‌ای کشور، دستیابی به سلاح هسته‌ای نیست.
تصمیم ایران برای کاهش سطح تعهدات برجامی آن در پی خروج آمریکا از برجام، بازگرداندن تحریم‌های سابق و اعمال تحریم‌های جدید در کارزار فشار حداکثری آمریکا علیه ایران و همچنین تعلل شرکای اروپایی توافق هسته‌ای در انجام تعهداتشان نسبت به ایران اتخاذ شد.
انتهای پیام
