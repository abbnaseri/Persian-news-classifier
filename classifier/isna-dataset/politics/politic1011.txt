خجسته: رؤسای قوا همانند «رئیسی» با مردم صحبت کنند
نماینده مردم همدان در مجلس شورای اسلامی در تذکری به رئیس جمهور گفت: لازم است رؤسای قوای دیگر مانند رئیس قوه قضائیه با مردم صحبت کنند و به آنها امید دهند.
به گزارش ایسنا، امیر خجسته در جلسه علنی امروز مجلس ضمن تبریک هفته قوه قضائیه و تبریک به سبزپوشان سپاه که با سرنگونی پهپاد جاسوسی آمریکا سیلی محکمی به آنها زدند، در تذکری به وزیر نیرو گفت: با توجه به این‌که آب شرب همدان با ۷۰۰ هزار نفر جمعیت بلاتکلیف است باید به آن توجه شود. بودجه این موضوع پنج میلیارد تومان است در صورتی که در این خصوص به ۵۰۰ میلیارد تومان نیاز است متأسفانه در این خصوص اقدامی نشده است و باید نسبت به آن توجه شود.
وی در تذکری به وزرای بهداشت و راه بیان کرد: بیمارستان اکباتان همدان همچنان بلاتکلیف است. وزیر بهداشت و راه و شهرسازی هرچه سریع‌تر این موضوع را تعیین تکلیف کنند.
نماینده مردم همدان در مجلس شورای اسلامی در پایان در تذکری به رئیس جمهور، اظهار کرد: تقاضا دارم که رؤسای قوا همانند آقای رئیسی با مردم صحبت کنند، به مردم امید دهند و با ارائه‌ برنامه وضع اقتصاد را تعیین تکلیف کنند.
انتهای پیام
