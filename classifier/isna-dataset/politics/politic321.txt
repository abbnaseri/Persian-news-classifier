میرزایی: عربستان با ترخیص کشتی ایرانی، تنش‌ها را بیش از این افزایش ندهد
یک عضو کمیسیون انرژی مجلس شورای اسلامی با تاکید بر اینکه در ایران اراده سیاسی مبنی بر کاهش اختلافات وجود دارد، گفت: از عربستان انتظار است که با ترخیص کشتی ایرانی بیش از این به تیرگی روابط دو کشور دامن نزند.
جلال میرزایی در گفت‌وگو با ایسنا درباره توقیف کشتی ایرانی در بندر جده عربستان سعودی و اجازه ندادن به ترخیص این کشتی از سوی عربستان گفت: حدود سه ماه پیش که یکی از نفت‌کش‌های ایران در حال عبور از دریای سرخ بوده است دچار نقص فنی می‌شود، این نفت کش از عربستان درخواست کمک می‌کند و عربستانی‌ها نیز به آن کمک می‌کنند و در سواحل عربستان لنگر می‌اندازد تا تعمیرات آن انجام شود.
وی در ادامه با بیان اینکه تعمیرات این کشتی در این مدت طول کشید، تصریح کرد: عربستان اوایل به نوعی به آنها کمک می‌کردند و بسته‌های مواد غذایی برای خدمه نفت کش فرستادند و کمک‌هایی از این قبیل انجام دادند. اما در چند هفته اخیر عربستانی‌ها برای تعمیر این نفت کش کمکی انجام نداده است.
میرزایی با بیان اینکه ایران افرادی را از شرکت ملی نفت ارسال کرد و قرار شد تا کشتی برای تعمیرات با یدک کش به ایران آورده شود، گفت: اما چند روزی است که عربستانی‌ها در ترخیص این کشتی تعلل دارند. علی رغم خوش رفتاری که عربستانی‌ها در ابتدا داشتند اما در رساندن قطعات و هم چنین ترخیص این کشتی تعلل کردند.
این عضو فراکسیون امید مجلس در ادامه با بیان اینکه امیدواریم تأخیر در ترخیص این کشتی به دلیل کارهای اداری باشد، خاطرنشان کرد: ما در آستانه اعزام حجاج ایران به عربستان هستیم و با توافق بین دو کشور قرار شده بحث حج از اختلافات سیاسی به دور باشد. امیدوارم این درایت در بین مسئولان عربستان باشد که تنش‌ها را بیش از این افزایش ندهند.
میرزایی در ادامه اظهار کرد: امیدوارم عربستان بحث کشتی ایرانی را از اختلافات سیاسی جدا کند و بیش از این به موضوعات مورد اختلاف دو کشور اضافه نکند. در ایران اراده سیاسی برای کاهش اختلافات وجود دارد. انتظار از عربستان این است که بیش از این به تیرگی روابط دو کشور دامن نزند. این موضوع نباید بیش از این کش پیدا کند و منشأیی برای اختلافات بیشتر باشد.
این عضو کمیسیون انرژی مجلس در پایان گفت: امیدورایم تغییر موضع عربستان نسبت به ابتدا لنگر گرفتن این کشتی تا اکنون ناشی از غرض‌ورزی های سیاسی نباشد و منشأ آن به کندی سیستم بروکراسی در عربستان بازگردد.
انتهای پیام
