جاسمی: پیگیر مزایای مناطق جنگی برای بازنشستگان هستیم


نماینده کرمانشاه و عضو کمیسیون سیاست خارجی و امنیت ملی مجلس گفت: اگر آمریکا صادقانه پای میز مذاکره بیاید و مقام معظم رهبری هم اذن دهند، حاضر به مذاکره با این کشور هستیم.
به گزارش ایسنا، سید قاسم جاسمی در نشست خبری که امروز (۳۰خرداد) برگزار شد، با اشاره به اینکه ایران طی ۴۰ سال اخیر همواره تحت فشارهای دشمنان قرار داشته، اظهار کرد: این فشارها به جهت روحیه انقلابی، سیاسی و استقلال طلبی مردم به ما تحمیل می‌شود و اکنون به شدت این فشارها در حال تشدید است و از زمان جنگ هم  بدتر شده است.
 عضو کمیسیون امنیت ملی و سیاست خارجی مجلس شورای اسلامی با بیان اینکه امروز دشمن به دنبال آن است که ایران را به بن‌بست برساند و کشور را محاصره کند، خاطرنشان کرد: دشمن حتی تمرکز خود را بر کشورهای همسایه ما نیز قرار داده و به برخی کشورها مانند روسیه و چین نیز فشار می آورد که با ایران تعامل نداشته باشند.
 جاسمی گفت: با وجود همه این مشکلات هم اکنون با تدابیری که مسئولین کشور اندیشیده‌اند، علی رغم خواست دشمن، فروش نفت ما هرگز به صفر نخواهد رسید.
وی  تاکید کرد: ما هم اکنون در کشور شرایط خوبی داریم و با فرهنگ اقتصاد مقاومتی که پیشه کرده ایم شاید در سال‌های آینده حتی دیگر نیازی به استفاده از چاه‌های نفت نداشته باشیم و درب آنها را ببندیم.
به گفته این نماینده مجلس، در این شرایط مردم انقلابی ما نیز مانند همه سال‌های گذشته پای کار هستند و باید تلاش کنیم با همکاری مردم مشکلات کشور را تبدیل به فرصت کنیم.
 وی با اشاره به اینکه دستگاه دیپلماسی جمهوری اسلامی ایران نیز باید به فعالیت‌های خود ادامه دهد، تاکید کرد: ما بجز رژیم اشغالگر صهیونیستی با هیچ کشوری در دنیا مشکل نداریم.
 نماینده کرمانشاه در مجلس شورای اسلامی یادآور شد: حتی اگر آمریکا نیز صادقانه پای میز مذاکره بیاید، دست از زیاده‌طلبی بردارد و تحریم‌ها را رفع کند، در صورتی که مقام معظم رهبری اذن دهند، حاضر به مذاکره با این کشور هم هستیم.
عضو مجمع نمایندگان استان کرمانشاه ادامه داد: البته هم اکنون این شرایط را در کشور آمریکا نمی بینیم.
 وی از بدعهدی های آمریکا در برابر ایران یاد کرد و افزود: نمونه این بدعهدی خروج  ناشیانه آمریکا  از برجام بود. خروج از معاهده ای که چندین سال وقت دستگاه دیپلماسی ما را گرفت.
نماینده کرمانشاه در مجلس شورای اسلامی به برگزاری انتخابات کمیسیون امنیت ملی مجلس نیز اشاره داشت و افزود: این انتخابات یکشنبه هفته آینده برگزار خواهد شد.
 به گفته جاسمی باید افرادی به عنوان عضو هیئت رئیسه این کمیسیون انتخاب شوند که انقلابی و حافظ اصول ارزش‌های نظام باشند.
وی در ادامه به مباحث مربوط به استان کرمانشاه اشاره کرد که بازگشایی مرز خسروی از مهمترین آنها بود و گفت: هم اکنون همه دستگاه های مربوطه در داخل کشور از جمله وزارت کشور، وزارت امور خارجه، وزارت اطلاعات و ... با بازگشایی مرز خسروی مشکلی ندارند و همه مقدمات در داخل کشور فراهم است.
 جاسم اظهار کرد:  در حال حاضر همه چیز به طرف عراق بستگی دارد و با اعلام موافقت آنها شاهد بازگشایی مرز خسروی خواهیم بود.
نماینده کرمانشاه در مجلس شورای اسلامی در پاسخ به پرسش ایسنا درباره آخرین وضعیت پالایشگاه آناهیتا  نیز  گفت: رایزنی هایی انجام شده و قرار است در آینده نزدیک قرارگاه خاتم الانبیا(ص) به عنوان پیمانکار برای اجرای این پروژه پای کار بیاید.
 وی با بیان اینکه عدم اجرای پالایشگاه آناهیتا یکی از دعواهای ما با وزیر نفت بود، تأکید کرد: از اینکه این پالایشگاه چند سال مسکوت ماند، گلایه داشتیم.
 وی خاطرنشان کرد: اکنون قرار است پیمانکاری با استفاده از فاینانس خارجی و یا ظرفیت های داخلی برای این پروژه پای کار بیاید.
جاسمی با بیان اینکه قرارگاه سازندگی خاتم الانبیا بهترین گزینه برای اجرای این پروژه است که توانمندی‌های لازم را نیز دارد، یادآور شد: چندین جلسه در این زمینه برگزار و مقرر شد قرارگاه خاتم الانبیا در آینده نزدیک برای اجرای این پروژه  پای کار بیاید.
 وی درباره دلایل تاخیر چند ساله اجرای پالایشگاه آناهیتا نیز گفت: یکی از مهمترین این دلایل نبود متولی مشخص برای اجرای این پروژه بود.
 نماینده کرمانشاه در مجلس شورای اسلامی، عدم تامین اعتبارات لازم را نیز مشکل دیگر این پروژه اعلام کرد و ادامه داد: همچنین اراده کافی نیز برای اجرای این پالایشگاه از سوی دولت وجود نداشت .
جاسمی از نیاز کرمانشاه برای اجرای این پالایشگاه نیز یاد کرد و گفت: پالایشگاه آناهیتا صرفه اقتصادی لازم را دارد، زیرا کرمانشاه منابع کافی برای تامین خوراک پالایشگاه را خصوصا در نفت شهر در اختیار دارد.
وی معتقد است، توجیه اقتصادی این پروژه زمانی تکمیل خواهد شد که قرار باشد نفت کرکوک نیز برای پالایش به ایران بیاید.
جاسمی  اشاره‌ای هم به آخرین وضعیت پیگیری حقوق و مزایای مناطق جنگی داشت و تاکید کرد:  پیگیر هستیم که ماهیدشت و سرفیروزآباد نیز از شهرستان کرمانشاه به عنوان مناطق جنگی محسوب شوند.
 وی درباره آخرین وضعیت حقوق و مزایای مناطق جنگی برای بازنشستگان نیز تاکید کرد: با همکاری نمایندگان مجلس استفساریه تهیه کردیم که اگر در صحن مجلس رای بیاورد و مورد تایید شورای نگهبان قرار بگیرد، بازنشستگان نیز از این مزیت برخوردار خواهند شد.
 نماینده کرمانشاه در مجلس شورای اسلامی همچنین از پیگیری برای تامین بودجه برای تقویت مرزهای استان و تامین امنیت آنها خبر داد.
وی در پایان از نقش مهم رسانه‌ها در زمینه جریان سازی انقلابی و ایجاد وحدت رویه در همه زمینه ها خصوصا فائق آمدن بر مشکلات کشور یاد کرد و افزود: این کشور  بحران های مختلفب از زمان جنگ تا کنون را بر پایه وحدت رویه و زیر سایه آرمان‌های امام(ره) و مقام معظم رهبری گذرانده است.
جاسمی با اشاره به در پیش بودن انتخابات مجلس شورای اسلامی عنوان کرد: رسانه‌ها نقش مهمی در این زمینه دارند که افراد شایسته به عنوان نماینده مردم وارد خانه ملت شود.
انتهای پیام
