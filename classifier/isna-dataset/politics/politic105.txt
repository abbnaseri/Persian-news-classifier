ویژگی‌های مسئول در تراز انقلاب اسلامی 
دبیرکل جبهه پایداری انقلاب اسلامی با اشاره به ویژگی‌های مسئول در تراز انقلاب، گفت: یک مسئول علاوه بر داشتن برنامه، باید انقلابی، مجاهد، اهل مشورت باشد و از تجارب دیگران استفاده کند.
به گزارش ایسنا، حجت‌الاسلام‌والمسلمین مرتضی آقاتهرانی  در بیست و ششمین دوره طرح تقویت مبانی اعتقادی و شبهه‌زدایی دینی که با موضوع «تبیین گام دوم انقلاب» در مهدیه مصلی شهرکرد برگزار شد، اظهار کرد: یکی از اصل‌های بیانیه گام دوم انقلاب توجه به جوانان است که بیان شده جوانان را باید میدان‌دار اصلی حوادث دانست و وارد عرصه مدیریت کرد، برخی از افراد در خانواده‌ها به فرزندان جوان خود اهمیت نمی‌دهند، انقلاب انرژی و نیرو لازم دارد که این عوامل در جوانان وجود دارد.
آقاتهرانی گفت: در گذشته سوالات جوانان در خصوص نماز و شکیات نماز بود ولی امروزه شک داشتن در اصل مبانی و مبادی دینی است، بنابراین باید پاسخ آن‌ها را بدانند زیرا اسلام دین بی‌پاسخی نیست.
وی بیان کرد: باید اسلام را شناخت، زیرا دشمن شبهات را پاسخ داده، بنابراین لازم است به دنبال شناخت اسلام و پاسخ به شبهات پیش رفت.
دبیرکل جبهه پایداری انقلاب اسلامی تاکید کرد: لازم است جوانان و دانشگاهیان به دنبال طرح ولایت بروند زیرا این طرح خداشناسی، هستی‌شناسی، انسان‌شناسی، فلسفه اخلاق و سیاست را به انسان می‌آموزد.
وی در خصوص اینکه اکنون آمریکا در کشور کار می‌کند، گفت: متأسفانه دل برخی افراد با آمریکاست که این امر بیانگر آن است که اسلام را نمی‌شناسند، زیرا هیچ دینی توان رقابت با اسلام را ندارد.
 آقاتهرانی اضافه کرد: در هر بعد از ابعاد اسلام کار شود کم است و همچنان جای کار کردن وجود دارد، اگر اهل مطالعه باشیم امام حسین (ع) و حضرت فاطمه زهرا (س) را می‌شناسیم، برخی افراد به دلیل نشناختن و الگو نگرفتن از این بانوی گرامی بوده که نمی‌توانند روسری خود را حفظ کنند.
وی با اشاره به اینکه اگر کارها به جوانان سپرده شود، جلو خواهد رفت، تصریح کرد: امروز لازم است جوانان روی پای خود بایستند و در رأس امور قرار گیرند باید به آن‌ها یاد داده شود که می‌توانند، بنابراین جوان باید خود را باور کند و بداند که می‌تواند.
دبیرکل جبهه پایداری انقلاب اسلامی گفت: نباید برخورد ما با جوانان، منفعلانه باشد، زیرا این امر اشتباه است، بسیاری از کارهایی که بزرگترها نتوانستند انجام دهند را باید جوانان انجام دهند و مدیریت را به جوانان آموخت، زیرا انقلاب و کشور از آن جوانان است.
وی افزود: مقام معظم رهبری در سخنان خود فرمودند که روحیه و باور «ما می‌توانیم» را به همگان منتقل کنید.
 آقاتهرانی در ادامه بیان کرد: تحریم‌ها به ما نشان داد که ما می‌توانیم و خود کشور را اداره می‌کنیم، از طرفی تحریم‌ها برای کشور بسیار کارا بود زیرا اتکای ما را به خود افزایش داد.
وی گفت: شعار اصلی ما استقلال، آزادی‌، جمهوری اسلامی بود که باید این شعار را به فرزندان خود یاد داد و آن‌ها را خوار و ذلیل بار نیاوریم.
دبیرکل جبهه پایداری در پایان در پاسخ به سوالی مبنی بر اقتصاد کشور، بیان کرد: باید اقتصاد را جدی گرفت، زیرا اقتصاد بر معیشت مردم تأثیرگذار است، بنابراین لازم است فرهنگ در زمینه اقتصاد تقویت و بسیاری از مباحث را باور کرد.
وی در پاسخ به سوالی مبنی بر ویژگی مسئول در تراز انقلاب، خاطرنشان کرد: یک مسئول علاوه بر داشتن برنامه، باید انقلابی، مجاهد، اهل مشورت باشد و از تجارب دیگران استفاده کند.
انتهای پیام
