عبدالهی: افزایش قیمت کود، کشاورزان را با مشکل روبرو می‌کند
نماینده مردم اهر و هریس در مجلس شورای اسلامی با انتقاد از افزایش سه برابری قیمت کود بیان کرد: این افزایش قیمت کشاورزان را دچار مشکل می‌کند.
به گزارش ایسنا، بیت الله عبدالهی نماینده مردم اهر و هریس در مجلس شورای اسلامی  جلسه علنی نوبت عصر امروز مجلس در تذکری در خصوص تامین قیر پروژه‌های عمرانی گفت: دو سال است که در استان آذربایجان شرقی و شهرستان‌های اهر و هریس مشکل قیر داریم، پروژه‌ها به دلیل مشکل قیر یا کند اجرا می‌شوند یا اصلا اجرا نمی‌شوند، دولت، وزرای نفت و راه و سازمان برنامه به این موضوع خاتمه دهند، در کشوری که نفت تولید می‌کنیم مردم نمی‌پذیرند ما مشکل قیر داشته باشیم و پروژه‌های ما اجرایی نشود.
وی در تذکری به وزرای نفت و کشاورزی و صنعت در خصوص افزایش قیمت کود اوره بیان کرد: قیمت کود اوره سه برابر افزایش پیدا کرده است، در سال رونق تولید با وجود مشکلات کشاورزان انصاف نیست قیمت کود را سه برابر افزایش دهیم، این افزایش قیمت موجب مشکلاتی برای کشاورزان می‌شود.
عبدالهی در تذکری به وزیر علوم عنوان کرد: شما در کمیسیون آموزش قول دادید دانشکده هریس را راه اندازی کنید، به این قول عمل نشده است، به قولتان عمل کنید.
انتهای پیام
