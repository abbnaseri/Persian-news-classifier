ناکامی تلاش آمریکا و عربستان علیه ایران
تلاش دونالد ترامپ - رئیس‌جمهور ایالات متحده آمریکا - و ریاض برای ایجاد اجماع جهانی علیه ایران دوباره ناکام ماند.
به گزارش ایسنا، منابع آگاه به نورنیوز اعلام کرده‌اند که با وجود رایزنی‌ها و لابی‌گری‌های فشرده مقامات آمریکایی با نمایندگان دیگر کشورهای گروه ۲۰، مقامات عالی اکثر این کشورها مخالفت صریح خود با سیاست‌های ضدایرانی ترامپ را اعلام کرده‌اند.
این موضوع در روز نخست اجلاس گروه ۲۰ در شهر اوزاکای ژاپن نیز نمود روشنی داشته است، تا جایی که نمایندگان کشورهای اروپایی نیز در ملاقات با هیأت آمریکایی و شخص ترامپ، کاخ سفید را در ایجاد شرایط فعلی مقصر قلمداد کرده‌اند. همچنین کشورهای ژاپن و کره جنوبی نیز در حاشیه نشست گروه ۲۰، بار دیگر خواسته خود مبنی بر جلوگیری از تنش‌ها در منطقه خلیج فارس و خرید نفت ایران را به نمایندگان ارشد هیأت آمریکایی و شخص ترامپ اعلام کرده‌اند.
در این میان، لابی‌گری‌های ضدایرانی مقامات سعودی حاضر در نشست گروه ۲۰ نیز مورد اقبال دیگر اعضای این نشست قرار نگرفته است. طرح دوباره موضوع قتل جمال خاشقجی از سوی برخی کشورها در ملاقات‌های غیررسانه‌ای با سران سعودی و انتقاد از وضعیت حقوق بشر در این کشور سبب شد تا مقامات سعودی در روز نخست اجلاس، دست بالایی در طرح ادعاهای ضد ایرانی و تاکید بر موضوع معامله قرن نداشته باشند.
نارضایتی مقامات آمریکایی و سعودی در روز نخست برگزاری نشست گروه ۲۰ به اندازه‌ای بود که منجر به لغو برخی دیدارهای دوجانبه و موکول شدن آنها به فردا شده است.
انتهای پیام
