فرمانده نیروی زمینی ارتش: طومار متجاوزان را در هم می‌پیچیم
 فرمانده نیروی زمینی ارتش جمهوری اسلامی ایران با بیان اینکه ایران توانسته معادلات دشمنان را بر هم بزند، گفت: اجازه ورود هیچ متجاوزی را به مرزهای ایران نخواهیم داد.
به گزارش ایسنا، امیرسرتیپ کیومرث حیدری در حاشیه مراسم رونمایی از یادداشت تجلیل رهبر معظم انقلاب درباره کتاب زندگی‌نامه شهید مجتبی ذوالفقار نسب و سایر شهدای مدافع حرم ارتش، گفت: دشمن ما طی سال‌های گذشته همواره از آنچه در توان داشته علیه نظام جمهوری اسلامی استفاده کرده و کوتاه نیامده، امروز هم تمام قابلیت‌هایش را به کار برده که مسیر انقلاب ما را به زعم خود دستخوش انحراف کند ولی زهی خیال باطل.
وی افزود: ما به درجه‌ای از اقتدار رسیده‌ایم که به فضل خدا توانسته‌ایم هندسه قدرت جدیدی را در دنیا بیافرینیم و معادلات آن‌ها را بهم بزنیم. سزای هر تجاوزگر این است که طومارش در هم پیچیده شود. نیروهای مسلح و ارتش نیز در رکاب ولی امر مسلمین آماده‌اند در هوا، دریا و زمین از کیان انقلاب دفاع کنند. ما اجازه ورود هیچ متجاوزی در هیچ مقیاسی را به هوا، خاک، زمین، دریا و زیر دریا نخواهیم داد.
حیدری با بیان اینکه نیروی زمینی ارتش در همه صحنه‌های اقتدار نظام دستی بر آتش داشته، گفت: در بحث دفاع از حریم آل‌الله شهدای مدافع حرم نیروی زمینی بر تارک آسمان کشور اسلامی ما می‌درخشند.
وی اضافه کرد: خانواده محترم شهدای مدافع حرم در شرف‌یابی به محضر نورانی ولی‌امر مسلمین در یک فضای صمیمی و پدرانه چهره نورانی ایشان را زیارت کردند. در این دیدار کتابی در رثای شهدای مدافع حرم و خصوصاً شهید سرهنگ ذوالفقار نسب نوشته شده بود که فرزند این شهید از رهبر معظم انقلاب خواست یادداشتی بر این کتاب بنویسد و ایشان هم در همان مجلس نیروی زمینی، نیروهای مسلح و خانواده شهید را مورد لطف قرار دادند و جملات زیبایی در رثای شهدای مدافع حرم با اشاره به این شهید بزرگوار مرقوم کردند که امروز در محضر خانواده این شهیدان از این یادداشت رونمایی شد و سند نورانی دیگری بر عشق و ارادت رهبری به نیروی زمینی به اسناد ما اضافه شد.
انتهای پیام
