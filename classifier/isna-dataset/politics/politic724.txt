مطهری: زنگنه تاکید دارد دوباره بابک زنجانی ایجاد نکنیم


نماینده مردم تهران در مجلس شورای اسلامی با بیان اینکه شرایط فعلی کشور در زمینه صادرات نفت نسبت به سال‌های ۹۱ و ۹۲ متفاوت است، عملکرد زنگنه در وزارت نفت را مثبت توصیف کرد و گفت که احتمالاً مخالفان وی اهداف سیاسی را دنبال می‌کنند.


علی مطهری در گفت و گو با ایسنا با اشاره به برخی فشارها علیه وزارت نفت، با بیان اینکه فضای مجلس نسبت به وزیر نفت خوب و مثبت است، گفت: آنچه گفته شده که ما می‌توانیم یک تا یک و نیم میلیون بشکه نفت در روز صادر کنیم و مقایسه با سال ۹۱ و ۹۲ اصلاً درست نیست زیرا شرایط امروز ما متفاوت است. آن روز بانک‌های ترکیه و امارات با ما کار می‌کردند و این مقدار فشار بر ایران نبود.
وی اضافه کرد: ما آن موقع به طور رسمی می‌توانستیم مقدار مشخصی نفت صادر کنیم و ۲۰ کشور هم از تحریم‌های نفتی ایران معاف بودند و می‌توانستند از ایران نفت بخرند و ببرند اما الان هیچ کشوری از این معافیت برخوردار نیست و هشت کشوری که معاف از تحریم‌های نفتی بودند دوره معافیت‌شان تمام شده است.
این نماینده مجلس خاطرنشان کرد: ما در آن سال‌ها به طور رسمی و غیر رسمی صادرات نفت داشتیم و یک و نیم تا ۱.۸۰۰ میلیون بشکه نفت صادر می‌کردیم، ولی امروز اینطور نیست، بانک‌های منطقه هم همکاری ندارند و معافیت از تحریم هم برای هیچ کشوری وجود ندارد و کار خیلی سخت‌تر شده است.
مطهری با بیان این اعتقاد که اظهارات مطرح شده در زمینه صادرات نفت خیلی حساب شده نبوده است، افزود: آقای زنگنه هم تاکید دارد که دوباره بابک زنجانی ایجاد نکنیم و با حرف‌های احساسی شرایطی را به وجود نیاوریم که افرادی مثل ایشان پیدا شوند و اموال مردم از بین برود.
مطهری با بیان اینکه شاید مخالفان زنگنه اهداف سیاسی داشته باشند، گفت: اگر منصفانه قضاوت کنیم عملکرد آقای زنگنه خوب بوده و خود ایشان هم گفته هر کس که ادعا می‌کند می‌تواند بیش از این نفت صادر کند می‌تواند راهکار خود را ارائه دهد تا بررسی شود.
انتهای پیام
