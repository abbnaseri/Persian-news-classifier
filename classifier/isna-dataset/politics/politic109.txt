ویژگی مهم «روایت رهبری» از زبان نویسنده کتاب
رئیس حوزه ریاست دفتر حفظ و نشر آثار حضرت آیت الله خامنه ای ونویسنده کتاب روایت رهبری از ویژگی های بارز این کتاب سخن گفتند.
به گزارش ایسنا، ایمان عطارزاده معاون هماهنگی و رئیس حوزه ریاست دفتر حفظ و نشر آثار حضرت آیت الله خامنه ای در مراسم رونمایی از کتاب روایت رهبری اظهار کرد: آیین معرفی کتاب روایت رهبری از مجموعه تولیدات دفتر حفظ و نشر است و از مجموعه محصولاتی است که برای پژوهشگران تعیین و به قلم دکتر یاسر جبرائیلی نوشته شده است.
وی ادامه داد: از ویژگی عمده این کتاب‌ این است که برای نخستین بار خاطرات منتشر نشده حضرت آیت الله خامنه ای را منتشر و بخشی از مذاکرات مجلس خبرگان در خرداد 68 را آورده است.
 عطارزاده افزود: این کتاب می تواند سرآغازی جدید برای پژوهشگران و مسئله مهم انتخاب ولی فقیه باشد.امیدوارم اقدام موسسه حفظ و نشر آثار حضرت آیت الله خامنه ای مانند سایر محصولات این موسسه که سعی در جریان سازی و پاسخ به نیازهای جامعه داشته در تبیین اندیشه های حضرت آیت الله خامنه ای گام بردارد.
یاسر جبراییلی نویسنده کتاب روایت رهبری نیز در این مراسم گفت : اگر بخواهم در یک جمله کتاب را توصیف کنم باید بگویم این کتاب به دو سوال پاسخ می دهد، رهبر در نظام جمهوری اسلامی چه کسی باید باشد و چه کسی نباید باشد و چگونه باید انتخاب شود و چگونه نباید انتخاب شود.
وی افزود:این کتاب در سه فصل تدوین شده است. ما در فصل اول سعی کرده ایم ولایت فقیه را تبیین کرده تا خواننده با این مسئله آشنا شود.
جبرائیلی سپپس گفت: حضرت امام بعد از پیروزی انقلاب اسلامی تا شهریور 58 درباره ولایت فقیه صحبت نمی کند و این را به مردم واگذار می کند که مردم هم سربلند بیرون می آیند.
وی ادامه داد: فصل دوم کتاب به آیت الله منتظری و زوایای پنهان آن می پردازد، اینکه چرا ایشان به عنوان رهبر آینده انتخاب شد؟ و در مجلس خبرگان رهبری چه گذشت و فرآیند منتهی به عزل ایشان چه بود؟ که سعی کردیم در این موضوع روایت های دست اول را بیان کنیم.
این نویسنده خاطرنشان کرد: فصل سوم کتاب به انتخاب حضرت آیت الله خامنه ای می پردازد. چرا امام خمینی (ره) حضرت آیت الله خامنه ای را مناسب رهبری دانست و مروری از دوران مبارزات ایشان تا سال 68 .
وی ادامه داد: مسئله جالب این فصل این است که می بینیم حضرت آیت الله خامنه ای شخصیتی چند بعدی دارند حضور ایشان در تمامی حوزه ها از جمله فرهنگی، نظامی، سیاست خارجی،کار تشکیلات فکری و...  موجب شد امام خمینی (ره) ایشان را در دانشگاه به جای آیت الله مطهری برگزینند.
جبرائیلی  افزود:حضرت آقا در دهه 60 در خطبه های نماز جمعه در ساعات مختلف به مسائل فرهنگی، سیاسی و... کشور تئوری پردازی می‌کند و پاسخ بسیاری از بایدها و نبایدها را می دهد. این دیدگاه ها مرور می شود تا خواننده کتاب با نوع نگاه ایشان آشنا شود و مجموعه این ها سبب انتخاب حضرت آقا برای رهبری می شود.
وی گفت:شاید بگوییم مجلس خبرگان رهبری در انتخاب رهبر دخالت ندارند، زیرا همه زیر نظر امام خمینی بوده است ولی باید به واقعه غدیر خم اشاره کنم و این را بگویم که خبرگان همیشه نقش مهمی داشتند.
این نویسنده در پایان گفت: ما دراین سه سال با زندگی و ادبیات حضرت آقا انس گرفتیم و حال حسرت آن روزها را می خورم، این کتاب دغدغه اصلی من بوده است و از خدای متعال می خواهم این ناچیز را از ما بپذیرد.
انتهای پیام
