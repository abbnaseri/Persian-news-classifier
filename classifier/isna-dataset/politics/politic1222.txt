حمایت از کودکان و نوجوانان بزه دیده یا بزهکار افتخار نظام قضائی کشور است
معاون حقوقی قوه قضائیه در دیدار با نماینده یونیسف در ایران گفت: حمایت از حقوق کودکان و نوجوانان فارغ از بزه دیده یا بزهکار بودن مایه افتخار نظام قضائی جمهوری اسلامی ایران است و رسیدگی به جرایم این افراد از قوانین پیشرفته کیفری به شمار می‌رود.
به گزارش ایسنا، حجت الاسلام محمد مصدق در دیدار با دکتر ویل پارکس نماینده صندوق بین المللی کودکان سازمان ملل متحد در ایران، با تقدیر از اقدامات وی طی مدت خدمت در ایران اظهار کرد: توافقنامه‌ای که امروز توسط طرفین به امضا رسید، مبتنی بر ۱۶ برنامه در حوزه کودکان و نوجوانان است که به تأیید وزارت امور خارجه رسیده است و مواردی نظیر پیشگیری از بزه دیدگی کودکان و اطفال در معرض بزه دیدگی را شامل می‌شود.
وی حمایت از حقوق کودکان و نوجوانان را فارغ از بزه دیده یا بزهکار بودن مایه افتخار نظام قضائی جمهوری اسلامی ایران عنوان کرد و افزود: قانون مجازات اسلامی مصوب ۱۳۹۲ و قانون آئین دادرسی کیفری مصوب ۱۳۹۲ در رسیدگی ماهوی و شکلی به جرایم اطفال و نوجوانان بزهکار و بزه دیده از قوانین پیشرفته کیفری به شمار می‌رود.
معاون حقوقی قوه قضائیه در ادامه با یادآوری اینکه در نظام قضائی ایران جهت رسیدگی به پرونده‌های افراد زیر ۱۸ سال، آئین دادرسی افتراقی پیش بینی شده است، خاطرنشان کرد: روش رسیدگی به جرایم این گروه سنی، متفاوت با روش رسیدگی به جرایم اشخاص بالای ۱۸ سال است و به تبع، مجازات‌هایی که برای جرایم آنها پیش بینی شده نیز متفاوت است.
این مقام قضائی افزود: به عنوان مثال اگر دو نفر یکی ۱۷ و دیگری ۲۰ ساله با مشارکت یکدیگر مرتکب جرم کلاهبرداری شوند، مجازات آنها یکسان نخواهد بود؛ چرا که نظام قضائی جمهوری اسلامی ایران مجازات‌ها را متناسب با سن ایشان پیش بینی کرده است.
مصدق ضمن آرزوی موفقیت برای دکتر ویل پارکس در پایان خدمت وی در ایران خاطرنشان کرد: امیدواریم بر اساس مفاد توافق نامه کنونی شاهد فعالیت‌های مفید و ثمربخشی در حوزه اطفال و نوجوانان باشیم.
در ادامه این دیدار، ویل پارکس نماینده یونیسف در ایران ضمن تبریک انتصاب دکتر مصدق به سمت معاون حقوقی قوه قضائیه، اظهار کرد: همکاری میان یونیسف و قوه قضائیه در ایران نتایج بسیار مطلوبی در برداشته است و بی تردید این کشور می‌تواند به الگویی موفق برای سایر کشورها در این زمینه تبدیل شود.
وی با بیان اینکه تبادل تجربیات ایران با سایر کشورها در این حوزه بسیار مایه خرسندی است، افزود: امیدواریم ایران از فرصت‌های پیش رو در برنامه فعلی نظیر برگزاری کنفرانس بین المللی حقوق کودک در اسلام و همچنین سفرهای مطالعاتی جهت معرفی دستاوردهای برجسته خود و همچنین تبادل تجربیات در این حوزه بهره لازم را ببرد.
پارکس با اشاره به سابقه ۷ دهه فعالیت یونیسف در ایران تأکید کرد: در طول مدت فعالیت این نهاد در ایران تلاش ما بر این بوده است که به قواعد و قوانین و ساختارهای موجود ایران احترام نهاده و پایبند باشیم؛ از این‌رو در برنامه و توافق‌نامه امضا شده امروز نیز ضمن نظر داشت این مهم، اهتمام کرده‌ایم تا به تقویت ظرفیت‌ها و بهبود ساختارهای موجود کمک شود.
نماینده یونیسف در ایران با اشاره به اینکه در تدوین برنامه فعلی به کودکان در معرض خطر نگاه ویژه‌ای شده است، افزود: در این برنامه کودکان در معرض خطر از جایگاهی خاص برخوردارند و تلاش شده است تا برنامه‌های پیش بینی شده مبتنی بر پیشگیری از سوق یافتن آنها به ارتکاب جرم تنظیم شود.
در این نشست که روز چهارشنبه برگزار شد، تعدادی از مسئولان معاونت حقوقی قوه قضائیه، دفتر نمایندگی صندوق کودکان ملل متحد (یونیسف) نیز حضور داشتند.
انتهای پیام
