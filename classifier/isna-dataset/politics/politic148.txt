نقوی حسینی: توقیف نفتکش ایران در جبل الطارق اقدام غیرمسئولانه انگلیس است 
سخنگوی کمیسیون امنیت ملی و سیاست خارجی مجلس شورای اسلامی اقدام دولت انگلیس در توقیف نفتکش ایرانی در جبل‌الطارق را غیرمسئولانه و برخلاف موازین بین‌المللی دانست و گفت که قطعاً باید دستگاه دیپلماسی این موضوع را از طریق مراجع قضائی بین‌المللی دنبال و پیگیری کند.
سیدحسین نقوی حسینی در گفت‌وگو با ایسنا در واکنش به اقدام اخیر انگلیس در توقیف نفتکش ایرانی در جبل الطارق گفت: اقدام غیرمسئولانه دولت انگلیس برخلاف موازین بین‌المللی بوده چون جبل الطارق مقررات خاص خود را دارد؛ همچنین نفتکش ما در آب‌های سرزمینی کشور مستقلی بوده و انگلیس حق مداخله را نداشته لذا قطعاً دستگاه دیپلماسی حق پیگیری داشته و باید از طریق مراجع قضائی بین‌المللی موضوع را دنبال کند.
وی با اشاره به ادعای انگلیسی‌ها مبنی بر این‌که نفتکش به سمت سوریه در حرکت بوده است، اظهار کرد: اگر دولت انگلیس به دنبال اجرای مقررات بین‌المللی است قبل از هر چیزی به تعهدات برجامی خود عمل کند. برجام نیز یک توافق بین‌المللی است که دولت انگلیس بعد از امضای آن تعهداتش را اجرایی نکرده است؛ حال دنبال نفتکش می‌گردد؟ از طرف دیگر آنها چه‌طور می‌توانند نیت‌خوانی کنند که کشتی ما به کجا می‌رفته است؟ اینها همه توجیهاتی غیرقابل قبول است.
وی در پایان و در جمع‌بندی تاکید کرد: وقتی کشتی ما داخل آب‌های سرزمینی مستقلی و مربوط به کشور دیگری بوده انگلیس نمی‌توانسته به آن وارد شود؛ قطعاً باید دستگاه دیپلماسی در این باره پیگیری‌های قضائی لازم را داشته باشد.
انتهای پیام
