لزوم کنشگری بین المللی در مقابل تهدیدات هیبریدی و یکجانبه گرایی آمریکا
سفر اخیر دبیر شورای عالی امنیت ملی کشورمان به روسیه و سخنرانی وی در دهمین اجلاس مقامات عالی امنیتی ۱۲۰ کشور جهان که با محوریت بررسی افزایش تهدیدات هیبریدی از سوی برخی قدرت‌های جهانی علیه کشورهای مستقل برگزار شد، از زوایای مختلف دارای اهمیت زیادی بود.
به گزارش ایسنا، سخنرانی دریابان شمخانی در مورد تهدیدات هیبریدی و ضرورت مقابله جهانی با آن و همچنین تبیین رفتار و اقدامات یکجانبه آمریکا که نظم و امنیت بین المللی را با مخاطرات جدی روبرو نموده، ضمن آن که مورد توجه مقامات عالی امنیتی حاضر در نشست قرار گرفت استقبال قابل ملاحظه رسانه‌های منطقه‌ای و بین المللی را نیز به دنبال داشت‌. حضور و سخنرانی شمخانی در نشست ۶ جانبه همسایگان افغانستان در روسیه نیز یکی دیگر از موضوعاتی است که موجب افزایش اهمیت این سفر گردید.
“تکثر هدفمند” بازیگران در پرونده افغانستان (به شرط مسئولیت پذیری متناسب هر یک از آنها) که با ابتکار ایران در برگزاری نشست مقامات امنیت ملی همسایگان افغانستان آغاز گردید و ادامه یافت، بسیاری از قواعد بازی واشنگتن و متقابلاً ناتو را در قبال بحران افغانستان مخدوش کرده است.
حضور و فعالیت مؤثر ایران و جلب مشارکت سایر همسایگان افغانستان در این عرصه با توجه به ظرفیت‌های گسترده ایران در این بخش، می‌تواند ابتکار عمل لازم را برای حل واقعی بحران افغانستان و تحقق امنیت دائمی، این کشور را به مسیر اقدامات منطقه‌ای برگرداند.
در صورتی که درک مشترکی از “تهدید واشنگتن برای بشریت” و ” مؤلفه‌های نبرد هیبریدی آمریکا” میان بازیگران مستقل بین المللی حاصل شود امکان از میان بردن قواعد آفندی و پدافندی جدید آمریکا و مواجهه همه جانبه کشورهای مستقل در برابر بازی‌های آتی آمریکا در این عرصه فراهم خواهد شد.
واشنگتن با ایجاد ساختار اعمال فشارهای چند وجهی، بر روی “قابل پیش بینی بودن “رفتار رقبای خود حساب ویژه‌ای باز کرده است، حال آنکه “ترسیم قواعد مواجهه با جنگ هیبریدی آمریکا” می‌تواند این مؤلفه را به پاشنه آشیل فرماندهان آمریکایی این جنگ تبدیل کند.
بدون شک “کنشگری موثر” بازیگرانی فعال مانند ایران، روسیه، چین و هند در مقابل جنگ هیبریدی و مواجهه جمعی آنها با اقدامات یک جانبه آمریکا، تأثیر قابل توجهی بر محدود سازی رفتار واشنگتن خواهد داشت.
انتهای پیام
