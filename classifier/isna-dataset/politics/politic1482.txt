تذکر نماینده قوه مجریه درباره نحوه پوشش خبری قتل میترا استاد در صدا و سیما
نماینده قوه مجریه در شورای نظارت بر سازمان صداوسیما در نامه‌ای خطاب به رئیس این شورا درباره پوشش خبری و بازنمایی رسانه‌ای قتل میترا استاد در بخش‌های خبری صداوسیما، با ذکر موارد متعدد نقض قانون تذکر داد.
به گزارش ایسنا، در بخش‌هایی از نامه حسام‌الدین آشنا مشاور رئیس جمهور و نماینده قوه مجریه در شورای نظارت بر سازمان صداوسیما خطاب به حجت‌الاسلام محسنی اژه‌ای رئیس شورای نظارت بر سازمان صداوسیما، در خصوص پوشش خبری و بازنمایی رسانه‌ای قتل میترا استاد در بخش‌های خبری صداوسیما آمده است:
- آقای نجفی علی‌رغم اعتراف به قتل، هم‌چنان «متهم» به حساب می‌آیند و تا صدور حکم قطعی توسط دادگاه صالح، «مجرم» به حساب نمی‌آیند. بنابراین ایشان از تمامی حقوق یک متهم برخوردار هستند.
- برخلاف بند فوق، مصاحبه خبرنگار صداوسیما با متهم دارای اشکالاتی است. اولا پخش تصاویر ایشان بر خلاف قوانین است ثانیا مواجهه خبرنگار با موضوع قتل میترا استاد، مفروض بر قاتل بودن آقای نجفی است؛ چرا که علی‌رغم پیچیدگی ماجرا که هم‌چنان نامکشوف است، خبرنگار صداوسیما به ابعاد مختلف این قتل و سناریوهای احتمالی اشاره نمی‌کند و صرفا یک «روایت انحصاری» از این موضوع را ارائه می‌دهد.
- در تکمیل بند فوق، اشکال مهم گزارش صداوسیما «حقیقت‌نمایی» است. یعنی اطلاعات به نحوی یقینی و حتمی ارائه می‌شود درحالی که «حقیقت» باید از سوی «دادگاه صالح» صادر و اعلام شود.
- اشکال دیگر گزارش صداوسیما، غایب بودن یک طرف ماجرای قتل یعنی میترا استاد و خانواده‌اش است. در تمامی گزارش‌های صداوسیما، آقای نجفی «محور» است و طرف دیگر این قتل یعنی مقتول و خانواده‌اش به‌طور کل «نادیده» گرفته می‌شوند.
- تاکید بر جزییات هم‌چون شمردن تعداد گلوله‌های اسلحه توسط خبرنگار و روایت عادی نحوه قتل و شلیک کردن ۵ گلوله، نوعی نرمال‌سازی و قبح‌زدایی از خشونت است.
در این نامه همچنین استانداردهای دوگانه صداوسیما مورد اعتراض نماینده رئیس جمهوری در شورای نظارت قرار گرفته و آمده: «در یک نگاه کلان‌تر نیز، مواجهه سازمان صداوسیما با موضوع قتل همسر دوم آقای نجفی، متفاوت با مواجهه این سازمان با موضوعات مشابه، هم‌سطح و بالاتر است. در واقع استاندارد دوگانه صداوسیما در پوشش خبری موضوعات مختلف، شائبه رویکرد جناحی این سازمان را در خصوص موضوع قتل میترا استاد تقویت می‌کند».
به گزارش ایسنا، این مکاتبه در تاریخ دوازدهم خرداد ماه ۱۳۹۸ و پنج روز بعد از قتل میترا استاد انجام شده است. محمد علی نجفی شهردار سابق تهران مسئولیت این قتل را بر عهده گرفته است.
انتهای پیام
