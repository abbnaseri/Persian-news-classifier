طیار: با مدیریت بهتر در آینده شاهد روند کاهشی قیمت دلار خواهیم بود
یک عضو کمیسیون اقتصادی مجلس شورای اسلامی گفت که با مدیریت بهتر بازار ارز در آینده شاهد روند کاهشی قیمت دلار خواهیم بود.
قرجه طیار در گفت و گو با ایسنا با اشاره به وضعیت بازار ارز گفت: خوشبختانه تدابیر خوبی توسط دولت و بانک مرکزی انجام شد که توانسته بخشی از مشکلات افزایش قیمت در بازار ارز را حل کند. بخشی از این مشکل از عدم مدیریت بازار نشأت می‌گرفت که با مدیریت صورت گرفته و جو روانی ایجاد شده این فضا کنترل شد و قیمت‌ها کاهش یافت.
وی افزود: در حال حاضر هم هنوز قیمت ارز در بازار واقعی نیست بلکه متأثر از جو روانی و دست‌های سوداگران است در حالی اگر دولت بتواند مدیریت بهتری انجام دهد نرخ ارز بیش از بیش کاهش خواهند یافت.
قرجه طیار با بیان این که قیمت واقعی دلار نزدیک به قیمت ارز نیمایی و حدود 10 هزار تومان است تصریح کرد: با مدیریت و تنظیم عرضه و تقاضا قیمت‌ها هم کنترل می‌شود و اگر مدیریت بهتری صورت گیرد روند کاهشی را در آینده شاهد خواهیم بود.
انتهای پیام
