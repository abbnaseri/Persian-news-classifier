میدان‌داری قالیباف/جواب رد آیت‌آلله/توصیه برای روشن شدن آرام موتور احزاب
در روزهای گذشته محمدباقر قالیباف از جوانان برای حضور در انتخابات دعوت کرد. جمنا اعلام کرد که بزودی سازوکار انتخاباتی خود را اعلام می‌کند و جامعه روحانیت نیز گفت که جلسه انتخاباتی نداشته است. حزب ندای ایرانیان هم خبر از تشکیل ستاد انتخاباتی خود داد.
به گزارش ایسنا، در حالی که جامعه روحانیت اعلام کرد که پسندیده نیست از الان جامعه را درگیر انتخابات کنیم، رئیس ستاد انتخابات به جریان‌های سیاسی توصیه کرد که با آرامش وارد انتخابات شوند.
در ادامه مهمترین اخبار انتخاباتی روزهای گذشته را مرور می‌کنیم:
برگزاری اولین نشست خبری رئیس ستاد انتخابات کشور
جمال عرف رئیس ستاد انتخابات کشور در اولین نشست خبری تاکید کرد که که تمام کسانی که با سلایق مختلف در چارچوب نظام حرکت می‌کنند باید فرصت داشته باشند خود را در انتخابات عرضه کنند، تاکید کرد.
وی همچنین در این نشست خبری گفت:
- چهار رکن مشارکت، سلامت، امنیت و رقابت را برای انتخابات مجلس شورای اسلامی قائل هستیم.
- یک استاندار و تعدادی از فرمانداران و مدیران رده‌های مختلف وزارت کشور که در مجموع حدود ۵۰ نفر هستند برای شرکت در انتخابات، استعفا داده‌اند.
- در وزارت کشور جایگزین افراد استعفا داده انتخاب شده‌اند و به بقیه دستگاه‌ها هم تذکرات لازم را داده‌ایم که اگر کسی استعفا داده حق فعالیت در سمت خود را ندارد زیرا تخلف است. در صورت وقوع چنین تخلفی، هم مدیر بالادستی و هم خود فرد باید پاسخگو باشند.
- نباید این شائبه پیش بیاید که در وزارت کشور جانب کسی را می‌گیریم چون ما موظف هستیم بسترهای لازم را برای اجرای انتخابات سالم ایجاد کنیم. دغدغه وزارت کشور به عنوان مجری انتخابات و همچنین شورای نگهبان باید رعایت قانون باشد.
- لایحه جامع انتخابات به انتخابات امسال نخواهد رسید ولی امیدواریم در دستور کار مجلس قرار گیرد تا قانون جامعی برای انتخابات داشته باشیم
- با شورای نگهبان به اجماع رسیدیم تا احراز هویت به شکل الکترونیکی انجام شود.
- حدنصاب برای ورود به مجلس ۲۰ درصد رأی حوزه انتخابیه است. مهلت رسیدگی به شکایات داوطلبان از ۱۰ روز به ۲۰ روز افزایش یافته است.
احزاب وارد انتخابات شوند
عرف همچنین در سفر به استان کردستان به احزاب توصیه کرد که با آرامش وارد انتخابات شوند.
وی در در نشست هم اندیشی روحانیون و فعالان سیاسی فرهنگ و اجتماعی استان کردستان گفت: «ما باید یاد بگیریم که با هم گفت‌وگو کنیم درواقع هیچ جریان، گروه و سلیقه سیاسی را نمی‌شود حذف کرد… ما برای اینکه انتخابات بزرگی را در دنیا انجام دهیم باید احزاب و سایر تشکل‌ها با آرامش وارد انتخابات شوند چرا که با گفت و گو بسیاری از مشکلات حل خواهد شد.»
وام‌دار نبودن مجریان انتخابات به احدی
رئیس ستاد انتخابات کشور همچنین در جلسه ستاد انتخابات و مدیران سیاسی استان کردستان با بیان اینکه «مجریان انتخابات، به هیچ عنوان به احدی وامدار نیستند و باید امانتدار رأی مردم باشند»، گفت: «مکانیزم و سازوکار انتخابات در کشور، اجازه تخلف گسترده و تعیین کننده را نمی‌دهد اما لازم است حتی در حد تخلفات کوچک هم مراقبت و نظارت جدی انجام شود.»
دعوت قالیباف از جوانان برای حضور در انتخابات
قالیباف پس از پایان حرف و حدیث‌های انتخابات ریاست‌جمهوری ۹۶، با مطرح کردن «نواصولگرایی» و تمرکز بر جوانان، رویکرد انتقادی خود نسبت به جریان اصولگرایی را آشکار کرد. قالیباف معتقد بود که در آن انتخابات، سیدابراهیم رئیسی باید کنار می‌رفت نه او. به هرحال اصولگرایان او را کنار گذاشتند اما رئیسی هم توفیقی برای پیروزی در انتخابات بدست نیاورد تا اصولگرایان چهار سال دیگر از پاستور دور بمانند و قالیباف هم منتقد روند موجود فعالیت سیاسی اصولگرایان شود.
ناامیدی قالیباف از بزرگان اصولگرایی او را به سمت جوانان سوق داده است و او حالا از جوانان برای حضور در انتخابات دعوت کرده است. قالیباف در پیام خود به جوانان گفت: «انتخابات پیش رو یک فرصت است و پیشرفت کشور در گرو تشکیل یک مجلس نو اگر شما جوانان همت کنید می‌توان به ظهور مجلسی نسبتاً جوان و با تجربه امید داشت… قبلاً گفته بودم که قرار نیست محور شما باشم اما می‌توانم صدای شما شوم و پیگیر مطالبات‌تان اما اگر شما به میدان نیایید، و خود را عرضه نکنید، این در، بر همان پاشنه خواهد چرخید و مجلس آینده تفاوت معناداری با گذشته نخواهد داشت.»
رسانه‌ای نشدن تصمیمات جمنا
یک عضو شورای مرکزی جبهه مردمی نیروهای انقلاب اسلامی از نهایی شدن ساز و کار حضور این تشکل سیاسی اصولگرا در انتخابات در آینده‌ای نزدیک خبر داد.
محمد حسینی پاسخ به این پرسش که آخرین تحولات جبهه مردمی نیروهای انقلاب اسلامی برای فعالیت در انتخابات مجلس یازدهم چیست؟ اظهار کرد: «ما ساز و کار و نحوه حضور نیروهای جمنا را در انتخابات بررسی کرده‌ایم و این موضوع در حال تدوین نهایی است. جلسات مشورتی فراوانی برگزار کرده‌ایم و تصمیمات لازم هم اتخاذ شده است؛ اما هنوز جنبه رسانه‌ای پیدا نکرده‌اند.»
مخالفت جامعه روحانیت با انتخاباتی شدن زودهنگام جامعه
یک عضو شورای مرکزی جامعه روحانیت مبارز مخالفت خود را با انتخاباتی شدن زودهنگام فضای جامعه اعلام کرد.
حجت الاسلام سیدرضا تقوی گفت: «تا هم اکنون جامعه روحانیت هیچ‌گونه جلسه‌ای در خصوص انتخابات نداشته است اما جلساتی در خصوص انتخابات به زودی در جامعه روحانیت برگزار خواهد شد و بحث‌های نهایی آن اعلام می‌شود.»
وی با بیان اینکه «نباید جامعه را زود درگیر انتخابات کنیم»، خاطرنشان کرد: «این کار را پسندیده نمی‌دانم که مملکت را از الان درگیر انتخابات کنیم.»
حزب ندای ایرانیان ستاد انتخاباتی تشکیل می‌دهد
در جلسه شورای سیاست‌گذاری حزب ندای ایرانیان، بر ضرورت برنامه‌ریزی مناسب جهت شرکت در انتخابات مجلس شورای اسلامی تاکید شد.
جلسه شورای سیاست‌گذاری حزب ندای ایرانیان با حضور اعضای این شورا و به ریاست صادق خرازی دبیر کل با دستور انتخابات مجلس شورای اسلامی برگزار شد.
اعضای شورای سیاست‌گذاری با تأکید بر این‌که باید تمام تلاش‌های حزب ندای ایرانیان معطوف به فراهم آوردن شرایط لازم برای برگزاری انتخاباتی پرشور و رقابتی باشد، با رد کامل پیشنهادها و سیاست‌های تحریم یا قهر با صندوق‌های رأی، برنامه‌ریزی مناسب برای تشکیل مجلسی متخصص و کارآمد و احیای مجدد جایگاه مجلس شورای اسلامی را خواستار شدند.
همچنین مقرر شد طی روزهای آینده، ستاد انتخاباتی حزب ندای ایرانیان با هدف تدوین سیاست‌ها و برنامه‌های انتخاباتی تشکیل و شروع به فعالیت کند.
دعوت از آیت الله یزدی برای حضور در انتخابات خبرگان رهبری
از آیت الله یزدی که در آخرین انتخابات مجلس خبرگان رهبری رأی لازم برای حضور در این مجلس را بدست نیاورده بود، دعوت شده است که در انتخابات میان دوره‌ای خبرگان شرکت کند. این خبر را آیت الله احمد بهشتی نماینده استان فارس در مجلس خبرگان رهبری و عضو جامعه مدرسین حوزه علمیه قم داده است.
وی در پاسخ به این پرسش که آیا در جامعه مدرسین حوزه علمیه قم، بحثی درباره کاندیداتوری در انتخابات میان دوره این مجلس خبرگان که اسفندماه سال جاری برگزار می‌شود، شده است؟ اظهار داشت: «بله صحبت مختصری با حضرت آیت الله یزدی شده اما ایشان فعلاً گفته‌اند حاضر نیستم کاندیدا شوم… بعد از این صحبت اولیه با آیت الله محمد یزدی برای قبول کاندیداتوری در انتخابات میان دوره‌ای مجلس خبرگان رهبری از حوزه انتخابیه استان قم، نمی دانم با فرد دیگری صحبت شده یا نه، که اگر هم شده من نمی دانم.»
انتهای پیام
