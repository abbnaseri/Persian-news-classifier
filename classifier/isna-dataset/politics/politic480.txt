سرلشکر رشید هشدار داد: زمان و دامنه جنگ در کنترل هیچ‌کس نخواهد بود
فرمانده قرارگاه مرکزی خاتم الانبیاء(ص) گفت: نیروهای مسلح جمهوری اسلامی ایران بدون هیچگونه تردید در برابر هرگونه اقدام تجاوزکارانه دشمن به جزایر و مرزهای دریایی، زمینی و هوایی ایران اسلامی پاسخ قوی و پشیمان کنده خواهند داد.
به گزارش ایسنا، سرلشکر غلامعلی رشید فرمانده قرارگاه مرکزی خاتم الانبیاء(ص) صبح دوشنبه در بازدید میدانی از یگان های نیروی دریایی ارتش و سپاه در استان هرمزگان (سواحل و جزایر) و در جمع فرماندهان، اظهار کرد: ملت شریف ایران هزینه‌های جنگ و دستاوردهای آن در دوران دفاع مقدس را با همه وجود درک کرده است.
وی افزود: به همان اندازه که از وقوع جنگ با اشراف اطلاعاتی، حکمت و دوراندیشی و با قدرت مراقبت خواهیم کرد، برای تحمیل هزینه‌های سنگین به متجاوز بسیار بیشتر از گذشته آماده و چابک است و به سرعت تصمیم گیری خواهیم کرد.
سرلشکر رشید ادامه داد: ما هشدار می‌دهیم که زمان و دامنه جنگ در کنترل هیچ‌کس نخواهد بود. آمریکا باید از اشتباه تجاوز به عراق و افغانستان درس گرفته باشد که موجب تحمیل ۷ هزار میلیار دلار و ۷۰  هزار کشته و مجروح به این کشورها شد و در محاسبات خود برای تصمیم گیری دچار اشتباه بدون بازگشت نشود.
فرمانده قرارگاه مرکزی خاتم الانبیاء تاکید کرد: نیروهای مسلح جمهوری اسلامی ایران بدون هیچگونه تردید در برابر هرگونه اقدام تجاوزکارانه دشمن به جزایر و مرزهای دریایی، زمینی و هوایی ایران اسلامی پاسخ قوی و پشیمان کنده خواهند داد.
انتهای پیام
