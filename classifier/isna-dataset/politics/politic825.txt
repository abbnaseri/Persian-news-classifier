امکان انتقال مجمع عمومی سازمان ملل به ژنو در صورت تحریم ظریف وجود دارد
یک کارشناس حقوق بین‌الملل اظهار کرد: در صورت تحریم وزیر امور خارجه ایران از سوی آمریکا و ممانعت از حضور آقای ظریف در جلسات سازمان ملل، مجمع عمومی سازمان ملل می‌تواند جلسهٔ سالانه خود را به جای نیویورک به ژنو منتقل کند.
رضا نصری در گفت‌وگو با ایسنا درباره امکان ممانعت آمریکا از ورود وزیر امور خارجه ایران به نیویورک و شرکت در جلسات سازمان ملل در صورت تحریم ظریف از جانب کاخ سفید، گفت: چنانچه تحریم آمریکا علیه دکتر ظریف مانع سفر ایشان به نیویورک شود، مجمع عمومی سازمان ملل می‌تواند جلسهٔ سالانه خود را به جای نیویورک به ژنو منتقل کند. این اتفاق مسبوق به سابقه است. در سال ۱۹۸۸، وقتی دولت ریگان از صدور ویزا برای یاسر عرفات خودداری کرد، مجمع عمومی چنین رأیی داد.
این حقوقدان خاطرنشان کرد: دلیل رد روادید یاسر عرفات توسط دولت ریگان به خاطر اتهامی بود که در مورد "فعالیت‌های تروریستی" به او وارد کرده بودند. مجمع عمومی هم توجیه آمریکا را نپذیرفت. دلیل هم این است که توجیه آمریکا برای رد ویزای نماینده یک دولت یا یک تشکیلات ناظر هر چه باشد، توجیهی است که صرفاً در چارچوب قوانین داخلی آمریکا وجاهت دارد. طبق آئین و قوانین حاکم بر کارکرد سازمان ملل و طبق حقوق بین‌الملل این توجیهات الزاماً پذیرفته نیست.
وی در پاسخ به این پرسش که اما آقای ظریف مقام عالی و ارشد کشور نیستند و ممکن است این تصمیم مجمع عمومی صرفاً در شرایطی که رئیس یک کشور با تحریم مواجه شود اجرایی باشد؟ تصریح کرد: از نظر حقوقی، امکان انتقال جلسه مجمع عمومی به ژنو وجود دارد. در مورد یاسر عرفات - با اینکه تشکیلات او در سازمان ملل فقط جایگاه «ناظر» داشت - این اقدام در اعتراض به کارشکنی آمریکا صورت گرفت. در مورد آقای ظریف - به عنوان وزیر امور خارجه یک دولت عضو سازمان ملل که قانوناً حق شرکت در اجلاس این سازمان را دارد - ضرورت تکرار این ابتکار عمل به طریق اولی بیش‌تر است.
به گزارش ایسنا، وزیر خزانه‌داری آمریکا اخیراً اعلام کرده است که تا پایان هفته جاری احتمالاً محمد جواد ظریف وزیر امور خارجه ایران را علاوه بر افرادی که در لیست اخیر تحریم قرار داده است مورد تحریم قرار می‌دهد.
انتهای پیام
