نگاه تهران به طرح روسیه برای گفت‌وگو میان ایران و کشورهای عربی مثبت است
یک کارشناس مسائل بین الملل، با اشاره به پیشنهاد روسیه به سازمان همکاری اسلامی جهت انجام گفت‌وگو بین ایران و کشورهای عربی منطقه اظهار کرد: ایران همواره از این گونه طرح‌ها در راستای گسترش روابط با کشورهای همسایه‌ خود از جمله کشورهای حوزه‌ خلیج فارس استقبال کرده و با نگاهی مثبت و خیرخواهانه به این گونه مسائل توجه کرده است.
سید رضا صدرالحسینی، در گفت‌وگو با ایسنا خاطرنشان کرد: با نگاهی دقیق به روند اختلافات برخی از کشورهای عربی منطقه به رهبری عربستان سعودی با ایران متوجه می‌شویم که این اختلافات از زمان دفاع مقدس و حمایت این کشورها در قالب شورای همکاری خلیج فارس از صدام آغاز شد و تاکنون فراز و فرودهای گوناگونی را پیموده است.
وی خاطر نشان کرد: در تمامی این ایام، جمهوری اسلامی ایران بر اساس قاعده حسن همجواری و اولویت‌های سیاست خارجی خود تلاش کرده که اختلافات با این کشورها را به حداقل برساند تا بتواند روابط خویش را با این کشورها در حوزه‌های گوناگون گسترش دهد و زمینه را برای توسعه و ایجاد امنیت همه جانبه در منطقه فراهم کند اما در دفعات مختلف مقاومت‌های غیر منطقی عربستان سعودی باعث شده که برخی از کشورهای عضو این شورا بر اساس طرح‌های عربستان که خارج از منطقه دیکته شده است رفتار کنند و شرایط منطقه را به شرایط ویژه و خاصی تبدیل کنند.
این کارشناس مسائل بین‌الملل در ادامه تصریح کرد: البته در این روند برخی از کشورها در منطقه به دلیل وجود عقلانیت بیشتر و همچنین از دست دادن منافع منطقه‌ای خویش سعی کرده‌اند که به اهداف موردنظر ایران نزدیک شوند و در همین راستا از شورای همکاری خلیج فارس فاصله گرفته‌اند چنانکه این شورا به شورایی شکننده تبدیل شده است.
وی ادامه داد: در این میان برخی از کشورهای همپیمان عربستان، متأسفانه همچنان بر کوس مخالفت با امنیت و همکاری‌های همه جانبه منطقه‌ای می‌دمند که نتیجه آن افزایش ناامنی در حوزه‌های گوناگون در منطقه و دخالت کشورهای فرا منطقه در امور خاورمیانه بوده است.
صدرالحسینی با بیان اینکه در میان این تحولات، میانجی‌گری‌هایی نیز صورت گرفته که در تمام موارد فوق‌الذکر جمهوری اسلامی ایران به عنوان کشوری مقتدر و صاحب نفوذ در غرب آسیا به این طرح‌ها لبیک گفته است و آمادگی خویش را برای گفت و گویی برادرانه و صمیمانه جهت تأمین امنیت و توسعه منطقه اعلام کرده است، ادامه داد: در ماه‌های اخیر این میانجی‌گری ها توسعه یافته است چنانکه روسیه به عنوان یکی از کشورهای صاحب اقتدار در نظام بین‌الملل که از خلاء قدرت در منطقه کاملاً آگاه است و از دیگر سو با تعهد، نفوذ، اقتدار و مدیریت جمهوری اسلامی ایران در حل و فصل پروژه‌های سنگین و پیچیده منطقه همچون مقابله با داعش آگاه است اظهار علاقه کرده که در راستای ایجاد صلحی پایدار و از بین بردن فشارهای روحی و روانی در منطقه و تشکیل منطقه‌ی عاری از تنش میانجی‌گری کند و از نفوذ خود در این راستا استفاده کند.
این کارشناس مسائل بین الملل خاطرنشان کرد: از نظر تحلیل‌گران و پژوهش‌گران عرصه‌ی سیاست خارجی، جمهوری اسلامی ایران همچون دفعات گذشته قطعاً نسبت به طرح روسیه نگاهی مثبت و خیرخواهانه خواهد داشت و از آن استقبال خواهد کرد اما از نوع جهت گیری و رفتار طرف مقابل اطمینانی وجود ندارد اما نمی‌توان نسبت به آن نیز امیدوار نبود.
وی ادامه داد: اظهار امیدواری نسبت به واکنش طرف مقابل به این دلیل است که عربستان به خاطر مناقشاتی که در منطقه ایجاد کرده اکنون در گرداب این مناقشات محبوس و گرفتار شده و گزارشات غیر رسمی بیانگر خواست سعودی‌ها برای خروج از این گرداب‌ها به خصوص گرداب یمن است و این موضوع نقطه امید را در ارتباط با این مساله افزایش داده است.
انتهای پیام
