نامزد جانشینی موگرینی: تصمیمات اخیر ایران نقض برجام نیست؛ یک امر فنی است
 وزیر امور خارجه اسپانیا در مصاحبه با شبکه رادیویی «Cadena SER» در خصوص عهده دار شدن پست ریاست سیاست خارجی اتحادیه اروپا در دوره آتی گفت: این مهم برای اسپانیا و شخص بنده به عنوان وزیر خارجه حائز اهمیت است و بدان افتخار می‌کنم.
به گزارش ایسنا، «جوزپ بورلJosep Borrell» که از او به عنوان جانشین موگرینی به عنوان مسئول سیاست خارجی اتحادیه اروپا یاد می‌شود در بخش دیگری از این مصاحبه در خصوص یکی از چالش‌های احتمالی او پیرامون برجام و یا احتمال برخورد نظامی بین ایران و آمریکا با بیان اینکه فعلاً پیش از رأی گیری پارلمان اروپا نمی‌تواند در جایگاه رئیس سیاست خارجی اتحادیه اروپا صحبت کند، اظهار کرد: معتقدیم به چنین وضعیتی نخواهیم رسید؛ اوضاع بدتر نخواهد شد و نهایتاً عقلانیت حاکم خواهد شد.
بر اساس این گزارش در قسمت دیگری از این گفت وگوی رادیویی، خبرنگار در ادامه از وزیر خارجه اسپانیا سوال کرد آیا امکان نجات حداقلی برجام وجود دارد یا اینکه این توافق دیگر تبدیل به کاغذ پاره شده است که بورل در پاسخ تصریح کرد: ما در اروپا همه تلاشمان را برای حفظ این توافق انجام دادیم و ایران تا کنون این توافق را نقض نکرده است". خبرنگار اصرار کرد که "درست است ایران برجام را نقض نکرده اما خبر از غنی سازی بالاتر از حد مجاز اورانیوم داده است که بورل در واکنش گفت که این فقط در راستای مسائل فنی بوده و فکر نمی‌کنم اراده دیگری پشت این تصمیم ایران بوده باشد.
خبرنگار در ادامه در خصوص نقض برجام از سوی ترامپ سوال کرد که بورل در پاسخ تاکید کرد: اقدام ترامپ نه تنها نقض برجام، بلکه اساساً خروج از آن بود.
انتهای پیام
