اظهارنظر «مطهری» درباره نحوه پوشش بازیگران در سفرهای خارجی
یک عضو کمیسیون فرهنگی مجلس گفت که اگر یک بازیگر زن در یک برنامه رسمی در خارج از کشور به عنوان نماینده ایران شرکت ‌کند باید پوشش اسلامی را رعایت کند اما اگر برای سفر شخصی یا خانوادگی به خارج از کشور رفته مامور نیستیم تجسس کنیم که پوشش اسلامی را رعایت می‌کند یا نمی‌کند.
به گزارش ایسنا، علی مطهری در یادداشتی که در اختیار ایسنا قرار داد با اشاره به انتشار فیلمی از یک بازیگر ایرانی در خارج از کشور گفت:
«درباره قضیه خانم ستاره اسکندری و بازیگرانی مانند ایشان که به خارج از کشور سفر می‌کنند باید یک اصل را ملاک قضاوت قرار داد و آن این است: اگر یک بازیگر زن در یک برنامه رسمی بین‌المللی در خارج از کشور به عنوان نماینده جمهوری اسلامی ایران شرکت می‌کند باید پوشش اسلامی را به نحو درست رعایت کند اما اگر برای یک سفر شخصی یا خانوادگی به خارج از کشور رفته است مامور نیستیم تجسس کنیم که آیا پوشش اسلامی را رعایت می‌کند یا نمی‌کند و اگر رعایت نکرد او را به ریاکاری و نفاق متهم کنیم زیرا منطق او این است که در داخل ایران قانون را رعایت می‌کنم و در خارج به هر دلیلی از جمله سهل‌انگاری یا همرنگ جماعت شدن رعایت نمی‌کنم، گرچه می‌دانم که درست و صلاح و حکم عقل و شرع آن است که در همه جا رعایت کنم و رفتار یگانه داشته باشم.
اگر بازیگر زن یا مرد در یک سفر شخصی خارجی شعائر اسلامی را رعایت نکرد نباید به اشاعه آن بپردازیم هرچند تذکر لازم است اما اگر به عنوان نماینده ایران در یک برنامه رسمی بین‌المللی این شعائر را زیر پا گذاشت باید مورد مواخذه قرار گیرد.»
انتهای پیام
