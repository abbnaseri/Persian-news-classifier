قطعنامه چندجانبه گرایی در برابر سیاست‌های آمریکا را در نشست بین‌المجالس آسیایی دنبال می‌کنیم
رئیس گروه مجمع مجالس آسیایی با اشاره به برگزاری نشست کمیته سیاسی این مجمع در هفته جاری در اصفهان گفت: ایران در این نشست قطعنامه چند جانبه گرایی در برابر سیاست‌های اخیر آمریکا را دنبال خواهد کرد.
به گزارش ایسنا، سیده فاطمه ذوالقدر در نشست خبری در حاشیه جلسه علنی امروز مجلس با اشاره به برگزاری نشست کمیته سیاسی مجمع بین‌المجالس آسیا در روزهای چهارشنبه و پنج شنبه هفته جاری در اصفهان بیان کرد: کمیته امور سیاسی مجمع بین‌المجالس آسیا یکی از مهمترین کمیته‌هایی است که همواره در آن قطعنامه‌های مختلف مربوط به مسائل آسیا، تقویت صلح در منطقه و شیوه‌های پارلمانی مؤثر از طریق همکاری بین پارلمان‌های کشورهای مختلف آسیایی بحث می‌شود.
وی در ادامه اظهار کرد: از آنجا که مساله فلسطین یکی از مسائل مهم آسیا به شمار می‌رود همواره یک قطعنامه را در نشست این کمیته به خود اختصاص می‌دهد و امسال نیز با توجه به سیاست‌های اخیر آمریکا در مورد فلسطین قطعاً قطعنامه ویژه‌ای در محکومیت این اقدامات صادر خواهد شد.
رئیس گروه مجمع مجالس آسیایی در ادامه اظهار کرد: در این مجمع ۵۶ عضو وجود دارد که ۴۲ عضو دائم و ۱۴ عضو ناظر هستند. قرار بر این شده تا کمیته سیاسی مجمع بین المجالس آسیا در ایران برگزار شود و از آنجا که آمریکا به دنبال منزوی کردن ایران است برگزاری این کمیته در شهر زیبای اصفهان، پیام‌های مختلفی را خواهد داشت که نشان می‌دهد دیپلماسی پارلمانی ایران فعال است.
نماینده مردم تهران در ادامه اظهار کرد: از دیگر مسائلی که قرار است در کنار برگزاری این نشست دنبال شود تشکیل کارگروهی برای ایجاد پارلمان واحد آسیایی است. که در حاشیه این اجلاس این کارگروه نیز فعالیت خواهد داشت و قرار است جوانب مختلف این موضوع سنجیده شود. حدود ۱۰ کشور نیز تاکنون برای حضور در این کارگروه اعلام آمادگی کردند و قطعاً تشکیل آن زمان بر بوده و نیاز به پژوهش‌های زیادی دارد.
وی در ادامه افزود: از سوی دیگر در این نشست قرار است قطعنامه پیشنهادی ایران در رابطه با چند جانبه گرایی و تقویت همکاری چند جانبه در برابر سیاست‌های اخیر آمریکا در فلسطین، کره شمالی و آمریکای لاتین مطرح شود. و ایران قطعنامه چند جانبه گرایی را دنبال خواهد کرد.
محمدرضا مجیدی دبیر کل مجمع مجالس آسیایی نیز در این نشست خبری بیان کرد: نشست در روزهای چهارشنبه و پنج شنبه در اصفهان با حضور ۲۰ کشور برگزار خواهد شد. مجمع بین‌المجالس آسیایی دارای ۴ رکن است که شامل کمیته فرهنگی و اجتماعی، سیاسی و اقتصادی و توسعه پایدار و کمیته اداره مالی است. که قرار است کمیته سیاسی این مجمع در هفته جاری در اصفهان تشکیل جلسه دهد. امروز دیپلماسی پارلمانی به عنوان دیپلماسی مکمل نقش مهمی در روابط بین‌المللی دارد. در کنار دیپلماسی هر کشور باید دیپلماسی مکمل و پارلمانی برای تنظیم روابط مورد توجه قرار گیرد.
انتهای پیام
