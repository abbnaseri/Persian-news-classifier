ایران تجاوز به خاکش را با اقتدار پاسخ می‌دهد
 دبیرکل حزب مؤتلفه اسلامی، پیام‌های سرنگونی پهپاد آمریکا را عزت و افتخار ایران و ذلت ترامپ برشمرد.
به گزارش ایسنا به نقل از روابط عمومی حزب مؤتلفه اسلامی، اسدالله بادامچیان در پایان نشست دبیران حزب با اشاره به انهدام پهپاد فوق پیشرفته آمریکا توسط سپاه گفت: سرنگونی پهپاد متجاوز آمریکا پیام های متعددی داشت. پیام ایران اسلامی به هر متجاوز این است که که تجاوز آنها به خاک پاک ایران، با اقتدار پاسخ داده خواهد شد.
وی افزود: پیام این اقدام، قدرت پیشرفته دفاعی ایران است که مدرن‌ترین ابزار جنگی و جاسوسی دشمن را منهدم می کند. پیام عزت و افتخار، در کنار برخی حاکمان حقیر منطقه که در برابر آمریکا آنچنان ذلیل هستند که گاو شیرده آنها شده اند و مسلمانان عرب را به دستور آمریکا به خاک و خون می کشانند.
دبیرکل حزب موتلفه اسلامی تاکید کرد: پیام این اقدام، آن بود که ملت های منطقه باید بدنبال این باشند که مقتدر و شجاع در رویدادهای جهانی عمل کنند.
بادامچیان گفت: ما دست و بازوی رزمندگان دلیر، خردورز و منطقی اسلام را در این حماسه بزرگ، می بوسیم. به آنها و فرماندهی کل قوا تبریک می گوئیم و برای سپاه دلاور اسلام، مزید عزت و اقتدار و دشمن شکنی را مسئلت داریم.
وی در ادامه اظهار داشت: سرنگونی پهپاد آمریکا بار دیگر نشان داد رئیس‌جمهور این کشور، فاقد توان لازم حتی برای موضع گیری در برابر رویدادهای بین المللی است. آشفتگی و اظهار مواضع متضاد و ذلیلانه ترامپ، دولت آمریکا را مضحکه داخل و خارج آمریکا کرده است و از این روست که در پی استیضاح او هستند.
دبیرکل حزب موتلفه اسلامی تصریح کرد: ترامپ گفته به خاطر کشته شدن ۱۵۰ نفر، فرمان حمله خود را لغو کرده است. دروغ او آنچنان واضح است که باور کردنی نیست. دولتی که هواپیمای مسافری ایران را با بیش از سیصد نفر سرنگون و آنها را شهید می کند، این سخنان قابل باور نیست.
بادامچیان افزود: از برخی کشورهای اروپایی که دنباله روی از آمریکا می کنند تعجب است که چرا این طور منافع کشورهای خود را قربانی مطامع پلید آمریکا می نمایند! منافع ملی ملت های آنها در استقلال همه جانبه آنان از استعمارگرانی چون آمریکاست. ملت ایران به شرایط آنها توجهی ندارد، بویژه در اینستکس و FATF اروپا بهتر است به تعهدات خود و به مقررات بین المللی تمکین کند.
وی از اقدام به موقع و حقوقی دولت در شکایت از آمریکا بخاطر تجاوز به حریم هوایی جمهوری اسلامی و ارائه مدارک تجاوز، تقدیر و تشکر کرد و از وزارت محترم امور خارجه خواست که به پیگیری حقوقی و قضایی این تجاوز در مجامع بین المللی ادامه دهد.
دبیرکل حزب موتلفه اسلامی با اشاره به اقدام شبکه جاسوسی آمریکا در عملیات سایبری ایران گفت: ضرب شصت افسران سایبری ایران، ضربه ای به آمریکائی ها زد که تا مدتها نمی توانند سر بلند کنند. این پیروزی را به سربازان گمنام امام زمان عج تبریک می گوییم.
بادامچیان همچنین با اشاره به ضربات پی در پی ارتش یمن به عربستان و امارات گفت: آل سعود و امارات می‌خواستند ظرف ۴روز یمن را تصرف کنند و آن را به عنوان حوزه نفوذ اسرائیل غاصب سند بزنند. امسال چهارسال است پشت مرزهای یمن زمین گیر کرده‌اند و نمی توانند گامی به جلو بردارند. انصارالله، ارتش ائتلاف سعودی را زمین گیر کرده و ضربات خود را به اهداف اقتصادی، نظامی و سیاسی عربستان و امارات گسترش داده است. وقت آن است که ریاض به شکست خود اعتراف کند و قتل و خونریزی جوانان، کودکان، زنان و مردم مظلوم یمن را متوقف نماید.
وی با اشاره به رویکرد اروپا مبنی بر میانجی گری بین ایران و آمریکا تأکید کرد: این نوع میانجیگری یک بازی دیپلماتیک است. امضای آلمان، انگلیس و فرانسه پای برجام است. آنها باید به تعهدات خود عمل کنند. موضوع میانجیگری مسخره است.
دبیرکل حزب موتلفه اسلامی اظهار داشت: اروپا میانجی نیست، یک طرف معامله برجام است که باید به تعهداتش عمل نماید.
بادامچیان گفت: اوضاع منطقه متشنج است. مسئولیت این تشنج با آمریکا و متحدان آن است. ایران پیام صریح، قاطع و روشن خود را داده است.
وی با اشاره به مشکلات بازرگانی کشور اظهار داشت: رئیس‌جمهور گفته است اگر وزارت بازرگانی تأسیس شود، مشکلات بازرگانی کشور یک هفته‌ای پایان می پذیرد. این از آن حرف هایی است که گفته شده مشکلات کشور صد روزه تمام می شود که اکنون ۵ سال است به وعده ها عمل نشده است.
دبیرکل حزب موتلفه اسلامی افزود: رییس جمهور با سه کشور عراق، چین و روسیه پیمان بسته است که مبادلات تجاری را با پول ملی کشورها، مورد معامله انجام دهد اما تاکنون گامی برای این کار برنداشته است. اینها ربطی به اینکه وزارت بازرگانی داشته باشیم یا نداشته باشیم، ندارد.
بادامچیان از دستگیری مدیرمالی شرکت نفت در حین فرار از کشور، اظهار تأسف کرد و گفت: دستگاه قضایی اعلام کرده است یک مدیر مالی شرکت ملی نفت که ۲۵ میلیون دلار را به سرقت برده و در حال فرار دستگیر شده است. رئیس جمهور به فکر بیت المال باشد و از دستبرد دزدان دور نگهدارد. سطح مراقبت ها را باید افزایش داد و بیت المال را از دستبرد متجاوزین محفوظ داشت.
وی در پایان با اشاره به سالروز ترور رهبر انقلاب در ششم تیرماه سال ۶۰ و فاجعه هفتم تیر گفت: هفتم تیر نقطه عطف در تاریخ ایران است که صف منافقان و لیبرال ها را از صف طرفداران انقلاب و مؤمنین جدا کرد و خون پاک شهید بهشتی و همراهانش، اصول سیاسی ایران را تضمین کرد.
دبیرکل حزب موتلفه اسلامی افزود: رحمت خداوند متعال به این تعلق گرفت که مقام معظم رهبری از آن ترور ناجوانمردانه، جان سالم به در برد و انقلاب را بیش از ۳۰ سال از جمیع توطئه های منافقان و دشمنان اسلام محفوظ نگهدارد.
انتهای پیام
