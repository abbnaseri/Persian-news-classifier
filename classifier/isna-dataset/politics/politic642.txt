دشمنان بدانند ستیزه با مردم ایران هرگز نتیجه ندارد
یک عضو مجلس خبرگان رهبری گفت: آن چیزی که ملت ایران را در زمان جنگ پیروز کرد، مقاومت بود و آن چیزی که ملت ایران را تا به امروز به این مرحله رسانده، مقاومت است.
محسن اسماعیلی در گفت‌وگو با ایسنا، در خصوص سخنان اخیر ترامپ رئیس جمهور آمریکا و تحریم‌ها علیه ایران خاطرنشان کرد: پیامی که باید برای سردمداران استکبار جهانی مخابره بشود، امروز و با حضور شهدای عزیز وطن در مقابل دانشگاه تهران مخابره شد.
این عضو مجلس خبرگان رهبری ادامه داد: بازگشت شهیدان به ایران اسلامی بعد از چندین سال، به منزله بازگشت فرهنگ شهادت و ایثارگری است.
وی افزود: این شور و هیجانی که مردم و مسئولان کشور در استقبال از این ۱۵۰ شهید دفاع مقدس نشان دادند به منزله این است که این پیکرهای مطهر، با خودشان پیامی را برای دشمنان به همراه دارند.
عضو حقوقدان شورای نگهبان تصریح کرد: دشمنان ایران اسلامی بدانند، ستیزه با چنین مردمی، دشمنی با چنین فرهنگی هیچ وقت نتیجه نداشته و نخواهد داشت.
اسماعیلی گفت: آن چیزی که ملت ایران را در زمان جنگ پیروز کرد، مقاومت بود و آن چیزی که ملت ایران را تا به امروز به این مرحله رسانده، مقاومت است.
این عضو مجلس خبرگان رهبری خاطرنشان کرد: تحریم‌ها، ۴۰ سال است که علیه ملت ایران اعمال شده است، هر کسی که بخواهد با این ملت سخن بگوید، باید یاد بگیرد که از در تواضع، فروتنی و ادب وارد شود، در غیر این صورت آن چیزی که از بین خواهد رفت استکبار جهانی خواهد بود.
اسماعیلی بیان کرد: این مردم تا این انقلاب و خون شهیدان باشد، همیشه پاینده و جاودان خواهند بود.
انتهای پیام
