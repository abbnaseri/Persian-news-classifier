عزم جدی مسئولان استان آذربایجان شرقی برای حمایت و ارتقای حقوق کودک
در دیدار دبیر مرجع ملی کنوانسیون حقوق کودک و هیأت همراه با استاندار آذربایجان شرقی بر عزم جدی مسئولان استان آذربایجان شرقی برای حمایت و ارتقای حقوق کودک تاکید شد.
به گزارش ایسنا به نقل از روابط عمومی وزارت دادگستری در دیدار محمود عباسی، دبیر مرجع ملی کنوانسیون حقوق کودک و رییس هیأت اعزامی به استان آذربایجان شرقی، حجت الاسلام والمسلمین سعید رهایی، استاد حوزه و دانشگاه و نماینده حوزه علمیه قم در شورای هماهنگی مرجع ملی کنوانسیون حقوق کودک، محمد مهدی مقدادی، استاد دانشگاه و مشاور عالی مرجع ملی کنوانسیون حقوق کودک، قاسمی، مشاور معاونت حقوق بشر، عرفانی مقدم، مدیرکل دبیرخانه مرجع ملی کنوانسیون حقوق کودک، صفری، معاون مدیرکل دبیرخانه مرجع و علیا نسب، کارشناس مرجع با پورمحمدی استاندار آذربایجان شرقی بر ضرورت حمایت همه جانبه از حقوق و ارتقای جایگاه کودکان تأکید شد.
در این دیدار عباسی ضمن تشکر و قدردانی از حمایت های استاندار در برگزاری با شکوه سومین کنفرانس تخصصی حقوق کودک گفت: با توجه به ضرورت حساس سازی جامعه نسبت به کودکان و فرهنگ سازی و استفاده از همه ظرفیت های استان تصمیم گرفتیم شورای هماهنگی مرجع متناظر استانی حقوق کودک را که معمولاً به ریاست استانداران و مدیران اجرایی و مقامات قضایی برگزار می گردد را در سطحی وسیعتر و با حضور مقامات عالیه استان اعم از استاندار، امام جمعه و رییس کل دادگستری، مدیران اجرایی، فرمانداران، بخشداران، شهرداران، قضات دادسرا و دادگاه اطفال و نوجوانان، تشکل های مردم نهاد و فعالان حوزه حقوق کودک برگزار کنیم تا بر اساس چالش های از قبل احصا شده حوزه کودکی استان، موضوعات و مباحث با حضور همه کنشگران عرصه کودکی به بحث گذاشته شود و راهکارهای مناسب برای برون رفت از چالش ها ارائه و زمینه اجرای آن فراهم گردد.
وی افزود: در این‌صورت همه می دانند که موضوع کودکان بسیار مهم و حائز اهمیت بسیار است و تکلیف همه است که برای حمایت از کودکان گام بردارند.
در این دیدار رهایی بر بهره گیری از همه ظرفیت های موجود جهت حمایت از حقوق کودک تأکید کرد و گفت: ما باید با برنامه های مدون شورای هماهنگی مرجع اجماعی در سطح مدیران برای حمایت از حقوق کودکان ایجاد کنیم و اجازه ندهیم حقوق کودکان که آینده سازان جامعه هستند نادیده گرفته شود.
در این دیدار پورمحمدی استاندار آذربایجان شرقی با اشاره به برنامه های در دست اقدام استانداری و ضمن تشکر و قدردانی از معاون حقوق بشر و امور بین الملل وزیر دادگستری و هیأت همراه بر عزم جدی همکاران خود به ویژه مدیرکل بانوان و خانواده و مدیران اجرایی فرمانداران و بخشداران استان در حمایت از حقوق کودک تأکید کرد.
وی افزود: امیدواریم با همکاری و حمایت های مرجع ملی بتوانیم چالش های اصلی حوزه کودکی که عبارتند از ازدواج های زود هنگام، انسداد تحصیلی کودکان و کار اجباری کودکان را مدیریت کنیم.
انتهای پیام
