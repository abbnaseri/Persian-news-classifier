طرح ستاد اجرایی فرمان امام برای ایجاد تحول در صنعت داروسازی کشور
از طرح ستاد اجرایی فرمان امام (ره)برای کاهش 55درصدی نیاز ارزی کشور به واردات مواد اولیه رونمایی شد.
به گزارش ایسنا،  صبح امروز(چهارشنبه) درجلسه هم اندیشی مدیران ستاد اجرایی فرمان امام با سندیکای داروسازی،  محمد مخبر رئیس ستاد اجرایی فرمان حضرت امام (ره) با تاکید بر اینکه در این مجموعه به فکر سودآوری و انتفاع در صنعت دارویی نیستیم، گفت: دشمن با شیطنت و فریب داروهای مختلف را تحریم کرده است اما طبق آماردولت، هم اکنون ۹۷درصد نیاز دارویی کشور در داخل تولید می‌شود و هزینه‌ی تامین مواد اولیه این داروها، ۷۰۰ میلیون دلار است که اگر امروز تصمیم بگیریم، طی یک برنامه 2ساله می‌توانیم در این حوزه نیاز ارزی کشور به واردات مواد اولیه دارو را 55درصد کاهش دهیم .
مخبر اظهار کرد: در ستاد اجرایی فرمان حضرت امام (ره) به فکر سودآوری و انتفاع در صنعت دارویی نیستیم.
رئیس ستاد اجرایی فرمان حضرت امام (ره) با تاکید بر استفاده از نعمات خداوند در راه خدمت به مردم گفت: در چند صد سال گذشته هیچوقت کشور ایران در زمینه نظامی و قوام حکومت به این اندازه اقتدار نداشته است اما باید بپذیریم که از لحاظ اقتصادی کشورمان مشکلات متعددی دارد.
مخبر با اشاره به اینکه دشمن با شیطنت و فریب داروهای مختلف را تحریم کرده است، تاکید کرد: ما در این جنگ اقتصادی، وظیفه مهمی نسبت به نعماتی که خداوند در اختیارمان گذاشته است، داریم.
وی با بیان اینکه این جنگ اقتصادی، جبهه‌های مختلفی دارد، افزود: یکی از این جبهه‌ها بخش دارویی است و امروز فرماندهان این بخش جنگ اقتصادی، شما هستید.
رئیس ستاد اجرایی فرمان حضرت امام (ره) با اشاره به از خودگذشتگی برخی مدیران در هشت سال دفاع مقدس گفت: به‌عنوان یک اتمام حجت شرعی و اخلاقی می‌گویم که تمامی امکانات در ستاد اجرایی فرمان حضرت امام (ره) را برای خدمت در حوزه دارویی قرار داده‌ایم.
وی با مهم خواندن بسترسازی فعالیت بخش خصوصی در زمینه تولید دارو خاطرنشان کرد: با هم‌فکری یکدیگر، تیمی تشکیل شود و بعد از آسیب‌شناسی و تامین انتظار، فعالیت‌ها را آغاز کنیم.
رئیس ستاد اجرایی فرمان حضرت امام (ره) با اشاره به استفاده بهینه از دارایی‌های ملی گفت: اساسی‌ترین تصمیم وسخن ما این است که از تمام ظرفیت‌ها و دارایی‌های ملی  برای جلوگیری از واردات استفاده شود، بااجرای طرح اخیر از خارج شدن 350 تا 400 میلیون دلار ارز از کشور جلوگیری خواهد شد.
مخبر تصریح کرد: پیشنهاد می‌کنم، شورایی پنج نفره متشکل از یک نفر از وزارت بهداشت، یک نفر از ستاد اجرایی فرمان حضرت امام (ره) و سه نفر از سندیکای داروسازان برای تدوین برنامه‌های عملیاتی کاهش نیاز ارزی کشور در حوزه مواد اولیه صنعت داروسازی تشکیل شود.
مخبر با بیان اینکه ستاد آمادگی دارد ازتمام ظرفیتهای خود و تعامل با دولت و سایر دستگاه‌های مرتبط برای اجرای این طرح و صرفه جویی بزرگ ارزی استفاده کند، افزود: این شورای پنج نفره باید با مشورت صاحب‌نظران، طی یک ماه برنامه را با زمان‌بندی و وظیفه مشخص تدوین کند.
لازم به ذکر است در این جلسه اعضای سندیکای داروسازان کشور نیز به ایراد نقطه نظرات و ایده‌ها و پیشنهادات خود پرداختند.
انتهای پیام
