ادعاهای کمیته چهارجانبه عربستان،امارات، انگلیس و آمریکا علیه ایران
کمیته چهارجانبه متشکل از عربستان، امارات، انگلیس و آمریکا در ادعایی بی اساس ایران را به دست داشتن در حملات اخیر انصارالله یمن به عربستان متهم کرد.
به گزارش ایسنا به نقل از اسکای نیوز عربی، کمیته چهارجانبه متشکل از عربستان، امارات، انگلیس و آمریکا در بیانیه‌ای با اشاره به حملات اخیر به نفتکش‌ها در بندر الفجیره و دریای عمان نسبت به تنش به وجود آمده در منطقه ابراز نگرانی کردند.
این کمیته اعلام کرد که این حملات گذرگاه‌های آبی بین المللی که همه ما برای تأمین کالاهای خود به آنها تکیه داریم را تهدید می‌کند بنابراین کشتی‌ها باید به طور آزاد و با امنیت کامل در آب‌های بین‌المللی حرکت کنند و از ایران می‌خواهیم هرگونه فعالیتی که عامل بی‌ثباتی در منطقه است را متوقف کند و همه طرف‌ها را برای ایجاد راه حل‌های دیپلماتیک برای کاهش تنش تشویق می‌کنیم.
کمیته چهار جانبه عربستان، امارات، انگلیس و آمریکا با اشاره به حملات اخیر انصارالله یمن به عربستان مدعی شد که این حملات با موشک‌ها و پهپادهای ساخت ایران انجام شده است.
آنها بار دیگر با اشاره به حملات انصارالله یمن به فرودگاه ابها عربستان بر ایستادگی خود در کنار عربستان تاکید و خواستار توقف این حملات شدند.
به گزارش ایسنا، کمیته چهارجانبه موسوم به "کمیته امور یمن" متشکل از جرمی هانت وزیر خارجه انگلیس، عبدالله بن زائد وزیر خارجه امارات، عادل الجبیر وزیر مشاور امارات در امور خارجه و دیوید سترفیلد، دستیار وزیر امور خارجه آمریکا در امور خاور نزدیک است.
این ادعاها درحالی مطرح می‌شود که مقامات کشورمان همواره تاکید می‌کنند جمهوری اسلامی ایران هیچگونه دخالتی در امور یمن ندارد و برای حل بحران این کشور تلاش‌های فراوانی کرده است.
ائتلاف متجاوز عربی به رهبری عربستان بیش از چهار سال است که زنان و کودکان یمنی را به قتل می‌رساند، مدارس و بیمارستان‌های آنان را بمباران می‌کند و از رسیدن غذا و دارو و کمک‌های بشردوستانه به آن‌ها ممانعت می‌کند و به دلیل تجاوزهای وحشیانه‌اش در یمن در لیست سیاه سازمان ملل قرار گرفت.
سید عباس موسوی، سخنگوی وزارت امور خارجه جمهوری اسلامی ایران در واکنش به اتهام زنی بی اساس وزیر امور خارجه آمریکا در رابطه با دست داشتن ایران در حمله به نفتکش‌ها اظهار داشت: مسئولیت تأمین امنیت تنگه هرمز، بر عهده جمهوری اسلامی ایران است و نشان دادیم که در سریع‌ترین زمان ممکن به کمک ملوانان کشتی‌های دچار سانحه رفتیم و آنها را نجات دادیم. ظاهراً برای آقای پمپئو و سایر دولتمردان آمریکایی متهم کردن ایران در حادثه مشکوک و تأسف بار برای نفتکش‌ها راحت‌ترین و ساده‌انگارانه ترین کار است. در حالیکه نخست وزیر ژاپن برای کاهش تنش‌ها، با نفر اول جمهوری اسلامی ایران در حال دیدار است کدام دست‌های پنهان بدنبال اثرگذاری بر این تلاش‌ها در منطقه است و چه کسانی از آن سود می‌برند؟!
موسوی ادامه داد: آقای پمپئو! این تشکیک نه تنها شوخی و خنده دار نیست بلکه نگران کننده و هشدار آمیز است.
محمدجواد ظریف، وزیر امور خارجه کشورمان نیز در واکنش به ادعاهای آمریکا مبنی بر دست داشتن ایران در این حملات در توییتی نوشت: اینکه ایالات متحده فوراً و بدون ذره‌ای شواهد عینی یا هر اماره ای، به اتهام پراکنی علیه ایران دست می‌زند، تنها این را کاملاً آشکار می‌کند که تیم بی در حال حرکت به سوی یک نقشه جایگزین است: خرابکاری در دیپلماسی (از جمله در اقدامات آبه شینزو) و سرپوش گذاشتن بر تروریسم اقتصادی علیه ایران.
وی در توییت دیگری افزود: من چند ماه پیش دقیقاً درباره همین سناریو هشدار دادم؛ نه به این دلیل که من یک پیشگو باشم، بلکه به این دلیل که من ذات تیم بی را می‌شناسم.
از سوی دیگر ادعای حمایت تسلیحاتی ایران از انصارالله یمن درحالی مطرح می‌شود که پیش از این بهرام قاسمی، سخنگوی پیشین وزارت امور خارجه کشورمان در این رابطه اعلام کرده است: ما هیچ‌گونه ارتباط تسلیحاتی با یمن نداریم، یمن در محاصره است و چنین امکانی در کل وجود ندارد در غیر این‌صورت ایران به قدری شهامت دارد که چنین اقدام و سیاستی را اگر داشته باشد اعلام کند؛ آنچه امروز در دستان مردم یمن هست سلاح‌هایی است که از دولت‌های قبل در پادگان‌ها وجود داشته، امروز مشاهده می‌کنیم یمن برای آنکه در مقابل تجاوز و حملات بی‌امان از خود محافظت کند به سراغ تکنیک‌های درونی رفته و این طبیعی است.
انتهای پیام
