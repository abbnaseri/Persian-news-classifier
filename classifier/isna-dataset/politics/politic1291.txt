امیر رحیم‌زاده: لاشه هواپیمای آمریکایی از دریا خارج شده و در اختیار نیروهای مسلح است
جانشین قرارگاه پدافند هوایی خاتم الانبیا (ص) گفت: لاشه هواپیمای بدون سرنشین آمریکایی از آب‌های سرزمینی ما مقابل کوه‌مبارک خارج و هم‌اکنون در اختیار نیروهای مسلح است.
به گزارش ایسنا، امیر سرتیپ قادر رحیم‌زاده جانشین قرارگاه پدافند هوایی خاتم الانبیا (ص) با اعلام این خبر افزود: هواپیمای بدون سرنشین آمریکایی از ساعت ۱۴ دقیقه بامداد پنجشنبه ۳۰/۰۳/۱۳۹۸ پس از برخاستن از پایگاه الظفره امارات، در دید رادارهای شبکه یکپارچه پدافند هوایی کشور قرار گرفت و در مدت پرواز بارها به علت تجاوز به فضای هوایی آب‌های سرزمینی ما مورد اخطار واقع شد.
وی تصریح کرد: سرانجام در ساعت ۰۴:۰۲ بامداد همان روز به علت اصرار به حضور بر فراز آب‌های سرزمینی و بی توجهی به اخطارها، یگان موشکی مناسب این موقعیت جغرافیایی هدف برای مقابله با هواپیمای بدون سرنشین متجاوز آمریکایی انتخاب و این هواپیما مورد اصابت قرار گرفت و سرنگون شد.
وی در پایان اذعان داشت: لاشه هواپیمای بدون سرنشین آمریکایی از آب‌های سرزمینی ما مقابل کوه‌مبارک خارج و هم‌اکنون در اختیار نیروهای مسلح است.
انتهای پیام
