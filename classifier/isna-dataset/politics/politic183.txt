روایت «ساری» از وضعیت فعلی مناطق سیل‌زده اهواز
نماینده مردم اهواز در مجلس در مورد آخرین وضعیت سیل‌زدگان حوزه انتخابیه خود گفت: به منظورخدمت‌رسانی به سیل‌زدگان، فرآیند پرداخت‌های وامی و تسهیلاتی توسط بانک‌ها آغاز شده است اما در مورد پرداخت‌های بلاعوض، مبلغی از سوی سازمان برنامه و بودجه به حوزه انتخابیه نیامده است.
علی ساری در گفت‌وگو با ایسنا، در مورد آخرین وضعیت مناطق سیل زده اهواز اظهار داشت: در مناطق سیل‌زده اهواز به طور کلی چند مسئله وجود دارد. مسئله زمین‌های کشاورزی، منازل مسکونی و اثاثیه‌ای که قرار بود به سیل‌زدگان دهند. جاده‌ها، پل‌ها و معابر عمومی از جمله مسائلی است که مردم را دچار مشکلاتی کرده است.
نماینده مردم اهواز در مجلس با بیان اینکه «ترمیم منازل مسکونی به کندی پیش می‌رود» گفت: بنیاد مسکن باید سرعت ویژه‌ای به کارها دهد. این سرعت محقق نمی‌شود مگر اینکه پیگیری‌های طولانی اداری کوتاه شده و تسریع بخشیده شود. در کنار بنیاد مسکن بعضی نهادها مثل کمیته امداد یا بنیاد برکت تعهداتی داشته‌اند که باید سرعت فعالیت‌های خود را تسریع کنند. خانه بعضی از مردم کاملاً آسیب دیده است.
وی افزود: یک مورد حاد در بسیاری از روستاها وجود دارد و آن طبیعت زندگی روستایی است. طبیعت روستایی این است که تفکیک منزل در آنجا وجود ندارد. یعنی ۴-۵ خانواده کاملاً با هم زندگی می‌گردند. بنیاد مسکن به این نکات ظریف توجه ندارد. بنیاد به آنها به عنوان ۶ خانوار نگاه نمی‌کند.
ساری در مورد اثاثیه‌ای که قرار بود به سیل‌زدگان داده شود، اظهار داشت: در مورد اثاثیه نمی‌گویم اقدامی انجام نشده است اما وقتی به روستایی مراجعه می‌کنیم مشاهده می‌کنیم که این وسایل به عده‌ای داده شده و به عده‌ای هنوز داده نشده است که این مورد خوب نیست.
وی در مورد رسیدگی به معابر عمومی در مناطق سیل‌زده اهواز گفت: بیشتر تحولات و تعهدات در مورد پل و معابر عمومی روی کاغذ اتفاق افتاده است. من نمی‌گویم اقداماتی صورت نگرفته است اما این طور نیست که بگویم که در بخش‌های مختلف مناطق سیل‌زده هم‌اکنون عده‌ای مشغول کار هستند.
این عضو کمیسیون اجتماعی مجلس در مورد وضعیت بهداشتی اهواز توضیح داد: به طور کلی وضعیت بهداشتی اهواز مثل قبل است و ربطی به موضوع سیل ندارد. قطعی آب مکرر در اهواز همیشه وجود داشته با آمدن سیل بدتر هم شده است. هم‌اکنون در بعضی از مناطق مشکلات آبی برای احشام هم به وجود آمده است. هر چند که وزارت جهاد کشاورزی اقداماتی حمایتی در این زمینه انجام داده است اما انتظار می‌رود که اقدامات کامل‌تری در این مورد صورت گیرد. قطعی آب این روزها به داخل شهر هم نفوذ کرده است. در واقع همان مدیریتی که با عدم کنترل آب پشت سد، سیل را برای اهواز به ارمغان آورد، امروز موجب قطعی مکرر آب می‌شود. فکر نکنید قطعی آب در مورد حاشیه شهر است مراکز اصلی شهر هم گرفتار قطعی مکرر آب هستند.
نماینده مردم اهواز در مورد کشاورزان سیل‌زده اهوازی گفت: به طور کلی، ۲۹ هزار پرونده در زمینه کشاورزی ثبت شده است. تاکنون کارهای اداری قریب به ۳ هزار پرونده بررسی شده است. تأخیر در رسیدگی به این پرونده‌ها نگران‌کننده است. این تأخیر به علت نوع سامانه‌ای است که متولیان امر استفاده می‌کنند. این سامانه اینترنتی نیست، بلکه اینترانتی است. این فضا محدودیت‌های ترافیکی و شبکه‌ای زیادی دارد. (شبکه اینترانت برای گروه کوچکی طراحی شده است. اینترانت بیش‌تر در سازمان‌ها و بیزینس‌ها و برای به اشتراک گذاری فایل‌ها و منابع از سرورها و کامپیوترهای داخل یک مجموعه مورد استفاده قرار می‌گیرد. اینترانت ممکن است به اینترنت دسترسی بدهد یا ندهد.) وزارت جهاد کشاورزی و وزارت کشور باید در این راستا گام‌های ویژه‌ای بردارند تا کار مردم با سرعت انجام شوند.
ساری تصریح کرد: مشکل دوم اینجاست که برای کسانی که پرونده‌هایشان تکمیل شده است، اعتبارات لازم وجود ندارد. بخشی از این اعتبارات بلاعوض و بخشی دیگر تسهیلاتی بوده است. بخش بلاعوض نیازمند اعتباراتی از طرف سازمان برنامه و بودجه است. تاکنون مبلغی در مورد پرداخت‌های بلاعوض پرداخت نشده است. اما بانک‌ها فرآیند پرداخت‌های وامی و تسهیلاتی را شروع کرده و مشتریان در حال گذراندن مراحل اداری خود هستند.
انتهای پیام
