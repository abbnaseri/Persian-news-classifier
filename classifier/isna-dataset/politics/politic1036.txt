مجلس ابهام دیرینه آیین‌نامه داخلی درباره انتخاب رئیس کمیسیون اصل ۹۰ را رفع می‌کند؟
 رئیس مجلس شورای اسلامی در واکنش به تذکر یکی از نمایندگان درباره‌ی نحوه انتخاب رئیس کمیسیون اصل ۹۰ گفت که در این زمینه مشکل آئین نامه‌ای وجود دارد.
به گزارش ایسنا، مهرداد لاهوتی در تذکری در جلسه علنی صبح امروز (دوشنبه) با اشاره به برگزاری انتخابات ریاست کمیسیون اصل ۹۰ در مجلس گفت: در سال‌های گذشته دو نفر از سوی هیأت رئیسه معرفی می‌شدند و مجلس یکی از آنها را به عنوان رئیس کمیسیون اصل ۹۰ انتخاب می‌کرد.
وی افزود: قبول دارم که ابهامی در آئین نامه وجود دارد ولی معرفی یک نفر به صحن غلط است.
علی لاریجانی رئیس مجلس در پاسخ به این تذکر گفت: در هیأت رئیسه بحث مفصلی در این باره صورت گرفت. در گذشته هم روال همین بود. به جز یک دوره هیأت رئیسه نظر متفاوتی داشت. ما هم دلمان می‌خواست دو سه نفر را به عنوان گزینه ریاست کمیسیون اصل ۹۰ معرفی کنیم اما اشکال در آئین نامه دست ما را بست.
رئیس مجلس با بیان این که رئیس کمیسیون اصل ۹۰ باید از صحن مجلس نصف به اضافه یک رأی، یعنی رأی اعتماد بگیرد افزود: متن آئین نامه در این باره محدودیت‌هایی دارد و ما امیدواریمبا توجه به اصلاح این بخش در کمیسیون تدوین آیین نامه، این اصلاح در مجلس تصویب و شورای نگهبان آن را تأیید کند تا بتوانیم قاعده جدیدی را مبنا قرار دهیم.
انتهای پیام
