دونالد تاسک: نگران تشدید تنش در خلیج فارس هستیم اما دلیلی برای صدور بیانیه نمی‌بینم
رئیس شورای اتحادیه اروپا گفت که نسبت به تنش بوجود آمده میان ایران و آمریکا بسیار نگران است اما برای صدور بیانیه مخصوص در این رابطه دلیلی نمی‌بیند.
به گزارش ایسنا به نقل از رویترز، دونالد تاسک، رئیس شورای اتحادیه اروپا امروز (جمعه) پس از پایان نشست اتحادیه اروپا در بروکسل گفت: طبیعتاً نسبت به تنش بوجود آمده میان تهران و واشنگتن بسیار نگران هستیم و این مساله را دنبال می‌کنیم اما دلیلی برای صدور بیانیه مخصوص در این رابطه نمی‌بینیم. به نظر من موضع ما بسیار مسئولانه است.
به گزارش ایسنا، پیش از این نیز امانوئل مکرون، رئیس جمهور فرانسه در حاشیه نشست اتحادیه اروپا در بروکسل خواستار کاهش تنش میان ایران و آمریکا شد و گفت: به نظر من مسئولیت ما در منطقه دعوت به کاهش تنش است.
روابط عمومی کل سپاه پاسداران انقلاب اسلامی پیش از این در اطلاعیه‌ای اعلام کرده بود که در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
دونالد ترامپ، رئیس جمهور آمریکا در واکنش به این اقدام گفت: آمریکا قرار بود سه سایت را در ایران هدف بگیرد که باعث کشته شدن ۱۵۰ تن می‌شد. من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
انتهای پیام
