اموال نامشروع ۲ مسئول مورد رصد و شناسایی قرار گرفته است
دادستان عمومی وانقلاب شهرستان جیرفت از شناسایی و رصد اموال نامشروع دو نفر از افرادی که دارای مسئولیت در شهرستان جیرفت هستند خبر داد .
به گزارش ایسنا، حسین سلامی در جمع خبرنگاران با اعلام این خبر، اظهار کرد: تحقیقات اولیه بیانگر این است این افراد با توجه به رانت و موقعیت شغلی اموال نامشروعی به دست آورده‌اند و پس از احضار به دادستانی و تکمیل پرونده در این رابطه اطلاع رسانی خواهد شد.  این مقام قضائی اعلام کرد: طی هفته گذشته با ورود سیستم قضائی و سربازان گمنام امام زمان (عج) در اداره کل اطلاعات استان کرمان توانستیم با تشکیل یک پرونده قضائی، از تصرف بیش از ۱۰۰ هکتار از اراضی ملی با ارزش ریالی میلیاردها ریال جلوگیری شد که اخبار دقیق آن متعاقباً اطلاع رسانی خواهد شد.  وی به مطالبات رهبر انقلاب اسلامی از قوه قضائیه اشاره کرد و گفت: بایستی در زمینه کاهش اطاله دادرسی برنامه ریزی شود و همچنین در زمینه ترویج فرهنگ عفو، گذشت و ایثار در جامعه فرهنگ سازی شود.  سلامی خاطر نشان کرد: با تشکیل شوراهای حل اختلاف و نهاد داوری از کثرت ورودی پرونده‌ها به دادسرا کاسته شده است و بالغ بر ۵۰ درصد از پرونده‌های که به شوراهای حل اختلاف ارجاع می‌شوند منجر به صلح و سازش می‌شوند.  وی با اعلام اینکه طبق آمار بالاترین نرخ رسیدگی در استان کرمان به شهرستان جیرفت اختصاص پیدا کرده است، افزود: نرخ رسیدگی در سیستم قضائی جیرفت ۱۰۸ روز می‌باشد.  دادستان جیرفت عنوان کرد: با عنایت به توجه ویژه آیت الله رئیسی، ریاست قوه قضائیه به موضوع حقوق عامه، بلافاصله معاونت حقوق عامه در دادسرای عمومی و انقلاب جیرفت تشکیل و طی این مدت اقدامات ارزشمندی از جمله مهار حاشیه، جلوگیری از رشد تغییر کاربری‌های غیر مجاز و کاهش چشمگیری در جلوگیری از تصرف عدوانی اراضی ملی در شهرستان جیرفت را شاهد بوده‌ایم.  سلامی به حجم بالای دعاوی حقوقی به ویژه در حوزه زمین اشاره کرد و خاطر نشان کرد: در همین رابطه تمام اراضی ملی در شهرستان اجرای طرح کاداستر شده‌اند و سند رسمی به نام دولت جمهوری اسلامی برای آنها صادر شده است.  دادستان جیرفت همچنین از تشکیل کار گروه رصد فضای مجازی در دادسرای جیرفت خبر داد و گفت: در فضای مجازی ترویج فرهنگ غرب، خشونت و بی حجابی متأسفانه به وفور دیده می‌شود که این کارگروه ضمن شناسایی و تذکر به برخی از مدیران این سایت‌ها موضوع حل می‌شود و چنانچه مدیران سایت‌ها با تذکر عمل خود را اصلاح ننمایند برای آن مدیران متخلف به صورت مستقیم پرونده قضائی تشکیل خواهد شد.

این مقام قضائی با اشاره به اینکه در رابطه با حفظ سلامت جامعه با هیچکس تعارف نداریم، افزود: کارگروه امنیت غذایی با محوریت دادستانی طی هفته‌های گذشته با انجام موارد بازرسی از رستوران‌ها و اغذیه فروشی بالغ بر ۱۳۰۰ کیلو مرغ منجمد و ۱۵۰۰ کیلو گوشت قرمز فاسد تاریخ مصرف گذشته شناسایی و معدوم گردید و متهمان احضار و پرونده قضائی تشکیل و فعلاً متهمان با قرار تأمین کیفری مناسب آزاد هستند.  انتهای پیام
