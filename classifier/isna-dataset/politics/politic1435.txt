همه دستگاه‌ها مأموریت پیشگیری از جرم و ناهنجاری را بر عهده دارند
رییس قوه قضاییه بر مأموریت همه دستگاه‌ها در کشور در حوزه پیشگیری از جرم تاکید کرد.
به گزارش ایسنا به نقل از قوه قضائیه، نخستین جلسه شورای عالی پیشگیری از وقوع جرم به ریاست آیت‌الله رئیسی، رئیس قوه قضائیه برگزار شد.
رئیس قوه قضائیه در ابتدای این جلسه با بیان اینکه اولین جلسه شورای عالی پیشگیری از وقوع جرم با حضور اعضای آن از سه قوه و نهادهایی که نقش جدی در پیشگیری از وقوع جرم دارند، تشکیل می‌شود، اظهار کرد: پیشگیری از وقوع جرم موضوعی است که قبل از این که لازم باشد برای آن دلایل نقلی بیان کنیم، به میزان کافی دلیل عقلی وجود دارد که قبل از وقوع جرم باید تمهیداتی برای پیشگیری از آن اندیشیده شود.
وی افزود: بدون تردید و به معنای عام همه دستگاه‌ها در کشور مأموریت پیشگیری از وقوع جرم و ناهنجاری را بر عهده دارند.
رئیسی با تاکید بر اینکه هیچ دستگاهی را در نظام مقدس جمهوری اسلامی نمی‌شناسیم که مأموریت پیشگیری از وقوع جرم را در عداد وظایف خود بر عهده نداشته باشد، خاطر نشان کرد: در وظایف همه دستگاه‌های فرهنگی و اقتصادی و اجتماعی و در ارتباط با همه اقدامات، مسئله پیشگیری یک مسئله روشن و بدیهی است.
وی با بیان این که جامعه‌ی بری از جرم و جنایت و ناهنجاری و پاک و سالم، مطلوب همگان است، تصریح کرد: این موضوع می‌طلبد که مدیران در عرصه‌های مختلف هم اندیشی و هم گرایی برای پیشگیری از وقوع جرم داشته باشند.
وی افزود: تاکنون در دستگاه‌های مختلف اجرایی و قضائی اقداماتی در این حوزه انجام شده است و نیروی انتظامی و سمن‌ها و نهادهای مردمی اقداماتی انجام داده‌اند؛ اما قانونگذار در سال ۹۴ قانونی را تصویب کرد که به موجب آن شورایی عالی مرکب از قوای سه گانه در نظر گرفته شد تا گرد هم آیند و برای کیفیت پیشگیری از وقوع جرم اندیشه کنند.
رئیسی با تبیین وظایف شورای عالی پیشگیری از وقوع جرم به اولین وظیفه آن اشاره کرد و ادامه داد: یکی از این وظایف این شورا سیاستگذاری کلان و تهیه یک برنامه ملی برای پیشگیری از وقوع جرم منطبق با وظایف سه قوه می‌باشد.
وی ادامه داد: بر اساس این برنامه کلان که یک برنامه ملی است، یک تقسیم وظایف برای سه قوه صورت می‌گیرد.
وی به عنوان دومین وظیفه، بررسی وضعیت جامعه و یافتن علل وقوع جرم را مورد تاکید قرار داد و بیان داشت: باید هر جرمی که در جامعه اتفاق می‌افتد، علل آن پیدا شود و برای از بین بردن علل وقوع جرم همگان تلاش نمایند.
رئیسی ضمن ارج نهادن به همه اقداماتی که در حوزه پیشگیری از وقوع جرم از جمله در زمینه‌های فرهنگی صورت گرفته است، افزود: بدون تردید اقدامات فرهنگی و تربیتی نقش اول را در پیشگیری از وقوع جرم دارد و اگر اقدامات فرهنگی و تربیتی که در جامعه صورت می‌گیرد و همچنین حرکت دستگاه‌های فرهنگ ساز حرکت اثربخشی در جامعه باشد، حتماً انگیزه و اندیشه جرم به وجود نمی‌آید.

رئیس قوه قضائیه تاکید کرد: نباید مجرم به ارتکاب جرم موفق شود و از سوی دیگر ابزار جرم نباید در اختیار مجرم قرار گیرد.

رئیسی با تاکید بر اصلاح ساختارهای فسادزا و جرم‌زا بیان داشت: هر جا که زمینه فساد وجود دارد، دستگاه‌های مختلف باید آن را اصلاح کنند و ساختارها به گونه‌ای تعریف شود که فسادزدا باشد نه فسادزا.

وی با اشاره به اینکه ساختارها باید جرم زدایی کنند نه اینکه بستری برای وقوع جرم باشند، افزود: در حوزه اقتصادی به صورت خاص در فرمان ۸ ماده‌ای مقام معظم رهبری برای دستگاه‌های اجرایی، تقنینی و دستگاه قضائی تعیین تکلیف شده که در دستگاه اجرایی اصلاح ساختارهای فسادزا، در دستگاه قانونگذاری بستن منافذ فسادزا و در دستگاه قضائی برخورد با مجرمان مورد تاکید قرار گرفته است.
رئیس قوه قضائیه با تاکید بر اینکه پیشگیری از وقوع جرم، مسئله بسیار مهمی است، گفت: در این رابطه مجامع فرهنگی، علمی و اجتماعی می‌توانند مساعدت بسیاری کنند.

وی ضمن تقدیر از اعضای حاضر در جلسه از جمله معاون اول رئیس جمهور، وزرا، مسئولان انتظامی، ستاد احیای امر به معروف، ریاست سازمان صدا و سیما و همکاران قضائی خود تاکید کرد: این جلسه جایگاه قانونی دارد و به شکل قانونمندی هماهنگی و همکاری را صورت می‌دهد.

رئیسی شورای عالی پیشگیری از وقوع جرم را جلوه‌ای از همگرایی و همکاری بین قوای سه گانه در راستای تاکید مقام معظم رهبری دانست و ابراز امیدواری کرد مسئولین از مجلس و دولت و دستگاه قضائی و همه دغدغه‌مندانِ تحقق جامعه سالم، تلاش کنند که بتوانیم جامعه‌ای بری از جرم داشته باشیم.

وی با تاکید بر جایگاه قانونی شورای عالی پیشگیری از وقوع جرم تاکید کرد: این جلسه باید به صورت فعال برگزار شود.

رئیس قوه قضائیه در پایان از اعضای جلسه اعم از دولت، مجلس و دستگاه قضائی و بخش‌های مسئول خواست که حضوری بسیار فعال داشته باشند و تصریح کرد: باید تلاش کنیم تا با همکاری یکدیگر بتوانند کاری متفاوت از قبل رقم بخورد.

انتهای پیام
