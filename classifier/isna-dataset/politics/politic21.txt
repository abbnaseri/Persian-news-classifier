آژانس: در حال بررسی خبر افزایش سطح غنی‌سازی اورانیوم ایران هستیم
آژانس بین‌المللی انرژی اتمی اعلام کرد که در حال راستی‌آزمایی اعلامیه ایران مبنی بر افزایش سطح غنی‌سازی اورانیوم است.
به گزارش ایسنا، دیدبان اتمی سازمان ملل که وظیفه نظارت بر توافق هسته‌ای ایران با قدرت‌های جهان را دارد، روز دوشنبه اعلام کرد که در حالی بررسی اعلامیه ایران مبنی بر افزایش سطح غنای اورانیوم خود است.
سخنگوی آژانس بین‌المللی انرژی اتمی در این‌باره اعلام کرد: ما از اعلامیه ایران نسبت به افزایش سطح غنی‌سازی اورانیوم اطلاع داریم. ما در فرایند راستی‌آزمایی این تحولات هستیم.
مقامات کشورمان یکشنبه در یک نشست خبری اعلام کردند که جمهوری اسلامی در گام دوم خود برای کاهش اجرای تعهداتش ذیل برجام تا ساعات آینده غنی‌سازی خود را از حد تعیین شده در این توافق بالاتر خواهد برد.
عباس عراقچی معاون وزیر امورخارجه کشورمان در این نشست خبری گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
جمهوری اسلامی تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
