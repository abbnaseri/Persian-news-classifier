چگونه تحریم‌های ترامپ شامل امام خمینی(ره) شد؟
یک رسانه عربی با اشاره به اینکه چه بسا یک لغزش زبانی بسیاری از حقایق مخفی را کشف کند نوشت که تحریم‌های اخیر نه تنها نمادین و غیر قابل اجراست بلکه مهم‌تر از آن اقدامی احمقانه است.
به گزارش ایسنا، روزنامه فرامنطقه ای القدس العربی در یادداشتی تحت عنوان" چگونه تحریم‌های ترامپ شامل امام خمینی (ره) شد" نوشت: چه بسا لغزش زبانی منجر به روشن شدن حقایق مخفی، کشف اکاذیب و نشان دهنده کوته فکری، حماقت و خطرات بازی با آتش باشد به خصوص در رابطه با امور حساسی که می‌تواند بر سیاست‌های بین المللی و روابط میان کشورها تأثیر گذار باشد. این وضعیت دونالد ترامپ، رئیس جمهور آمریکا است که جدیداً تحریم‌هایی جدید علیه مقامات عالی رتبه ایران و در رأس آنها آیت الله خمینی که ۳۰ سال پیش وفات یافت، وضع کرده است.
در این یادداشت آمده است: طبیعتاً منظور ترامپ آیت الله خامنه ای رهبر معظم ایران است و چه بسا نتوانست خوب بیان کند و یا اینکه دلیل این مساله جهل همیشگی و یا لغزش زبانی باشد. این مساله نشان داد که تحریم‌های اخیر نه تنها نمادین و غیر قابل اجراست بلکه مهم‌تر از آن اقدامی احمقانه است که هیزم بر آتش منطقه‌ای نفتی می‌ریزد که توانایی تحمل تنش‌های بیشتر را ندارد. به هرحال فرقی نمی‌کند که ترامپ رهبری از ایران را تحریم کند که ۳۰ سال پیش وفات یافته است و یا اینکه رهبر زنده ایران را تحریم کند زیرا وزارت خزانه داری آمریکا توانایی آسیب رساندن به دارایی‌های رهبری ایران را ندارد.  نویسنده با اشاره به اینکه این اقدام آمریکا تنها بحران را شدیدتر می‌کند نوشت که اختلافات میان آمریکا و ایران از جنگ کلامی به خروج آمریکا از برجام و نهایتاً سرنگونی پهپاد آمریکایی توسط ایران شده است.
در ادامه این یادداشت آمده است: این اقدام آمریکا در تضاد با لحن اخیر ترامپ است که کمی آرام شده است، این لحن همچنین در تضاد با اقدام ایران و سرنگونی پهپاد آمریکا است. این تناقضات نه با تحریم‌های آمریکا انسجام دارد و نه با فضای جنگی که کاخ سفید به آن اشاره می‌کند.
در پایان این یادداشت آمده است: این اقدام آمریکا همچنین با دو رویداد منطقه همزمان بود؛ یکی نشست مشاوران امنیت ملی آمریکا، روسیه و رژیم صهیونیستی و دیگری نشست منامه که کوشنر، مشاور ترامپ آنرا اداره می‌کند و گفته می‌شود که مقدمه "معامله قرن" است. ارتباط میان این رویدادها روشن‌تر از این است که به تحلیل نیاز داشته باشد.
انتهای پیام
