ایران تا زمانی متعهد به برجام است که طرف‌های دیگر به آن پایبند باشند
سفیر ایران در بلاروس با بیان این که عامل اصلی افزایش تنش در منطقه خلیج فارس، خروج یکجانبه آمریکا از برجام است، تاکید کرد: ایران بارها اعلام کرده تا زمانی متعهد به اجرای توافقات برجام است که طرف‌های دیگر به آن پایبند باشند.
به گزارش ایسنا، مصطفی اویسی، سفیر ایران در بلاروس در گفت‌وگویی با خبرگزاری «اینترفاکس زاپاد» بلاروس گفت: ایران از ۷ ژوئیه بخشی از تعهدات خود در چهارچوب معاهده هسته‌ای را به خاطر این که دیگر طرف‌های «برنامه جامع اقدام مشترک» به وعده‌های خود عمل نکردند، کاهش داده است.
اویسی گفت: «۸ مه، شورای عالی امنیت ملی ایران اعلام کرد از آنجایی که امضاءکنندگان اروپایی برجام (۴+۱) به تعهدات خود که شامل ۱۱ مورد می‌باشد طبق توافق هسته‌ای عمل نکردند، ایران نیز نمی‌تواند به تعهدات خود در چارچوب برنامه هسته‌ای عمل کرده لذا بخشی از تعهدات خود که شامل تولید و صادرات اورانیوم با غنی سازی ۳/۶۷ و صادرات مازاد آب سنگین بالای ۱۳۰ تن را متوقف کرد. در این رابطه مهلت ۶۰ روزه به عنوان فرصتی دیگر به ۱+۴ برای عمل به وعده‌هایشان داده شد و ایران هشدار داد که در غیر این صورت غنی‌سازی اورانیوم با غنای بیشتر از ۳/۶۷ و بیش از ۳۰۰ کیلوگرم را ازسرگرفته و ادامه مدرنیزه کردن راکتور آب سنگین اراک را مجدداً پیگیری و اجرا خواهد کرد. همه این تصمیمات دقیقاً در قالب مفاد و اختیارات اعطایی برجام و طبق بندهای ۲۶ و ۳۶ آن صورت خواهد گرفت.
به گفته سفیر تهران در مینسک، ایران تقریباً یک سال منتظر بود تا طرف‌های مقابل تعهدات خود را انجام دهند.
این دیپلمات تأکید کرد: «اگر در مدت باقیمانده تا پایان مهلت ۶۰ روزه (تا ۷ ژوئیه) طرف‌های ۱+۴ به تعهدات متقابل خود عمل نکنند تهران نیز متقابلاً همان طور که قبلاً اعلام کرده ۲ تعهد دیگر خود را کاهش خواهد داد. این رویه دقیقاً مثل اقدام طرف‌های اروپایی در میزان پایبندی به برجام است. ایران نیز از این پس کاملاً متناسب و مشابه میزان پایبندی طرف EU3 به برجام عمل خواهد کرد.
لازم به ذکر است دیگر کشورها و سازمان‌های بین‌المللی از جمله اروپایی‌ها، آژانس بین‌المللی انرژی اتمی تأیید کرده‌اند که جمهوری اسلامی ایران از برجام خارج نشده است. در ضمن، این رفتار جمهوری اسلامی ایران در چهارچوب برجام و دقیقاً منطبق با بندهای ۲۶ و ۳۶ این توافقنامه و بر اساس قواعد و ضوابط بین‌المللی می‌باشد.
اویسی تأکید کرد که ایران پیش از این هیچ یک از مفاد برجام را نقض نکرده و این موضوع بارها توسط آژانس بین‌المللی انرژی اتمی مورد تأیید قرار گرفته است.
همچنین وی تاکید کرد که جمهوری اسلامی ایران بارها اعلام کرده که متعهد به اجرای توافقات برجام خواهد ماند تا زمانی که طرف‌های دیگر نیز به آن پایبند باشند.
سفیر ایران در بلاروس همچنین گفت در یک توافق چندجانبه همه طرف‌ها ملزم به رعایت تعهدات خود هستند و منطقی نیست فقط یک طرف تعهدات خود را انجام دهد.
اویسی خاطرنشان کرد که روسیه و چین طی ماه‌های اخیر بارها با مواضع اصولی جمهوری اسلامی ایران همراهی کرده و اعلام کرده‌اند که در تجارت با ایران از تحریم‌های یک جانبه آمریکا تبعیت نمی‌کنند.
به گفته سفیر ایران در بلاروس بسیاری از کشورهای جهان از جمله روسیه و چین و… همراه با ایران تاکید کردند که عامل اصلی افزایش تنش در منطقه خلیج فارس، خروج یکجانبه آمریکا از توافق برجام می‌باشد.
اویسی گفت: پهباد جاسوسی – عملیاتی آمریکا که یکی از بزرگ‌ترین و پیشرفته‌ترین پهپادهای شناسایی و عملیاتی رژیم آمریکا می‌باشد چند روز پیش پس از ورود به آب‌های سرزمینی جمهوری اسلامی ایران و عدم توجه به اخطارهای رادیویی مورد اصابت موشک ایرانی با سامانه پرتاب ایرانی قرار گرفت و ساقط شد.
سفیر ایران در بلاروس اضافه کرد که مقامات جمهوری اسلامی ایران همواره هشدار داده بودند که به هر گونه تجاوزی به حریم سرزمینی خود واکنش سخت نشان خواهند داد.
انتهای پیام
