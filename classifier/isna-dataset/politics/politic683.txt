دیدار سخنگوی وزارت خارجه با امام جمعه ارومیه
سخنگو و رئیس مرکز دیپلماسی عمومی و رسانه‌ای وزارت امور خارجه نماینده ولی فقیه در آذربایجان غربی و امام جمعه ارومیه دیدار کرد
به گزارش ایسنا، سیدعباس موسوی سخنگو و رئیس مرکز دیپلماسی عمومی و رسانه‌ای وزارت امور خارجه که به منظور حضور در مراسم سالروز حمله شیمیایی به شهر سردشت، به استان آذربایجان غربی سفر کرده است، امروز با حجت الاسلام و المسلمین دکتر قریشی نماینده ولی فقیه در آذربایجان غربی و امام جمعه ارومیه دیدار کرد.
در این دیدار سخنگوی وزارت خارجه با ارائه گزارشی از آخرین تحولات منطقه‌ای و بین المللی و فعالیت‌های و اقدامات دستگاه دیپلماسی در مقابله با دشمنی‌ها و توطئه‌های دشمنان مردم ایران، استان آذربایجان غربی را استان سرداران و مقاومت دانست و گفت: آمریکا و متحدین کشور با راه انداختن همزمان جنگ و تروریسم اقتصادی و همچنین جنگ روانی علیه ملت ایران، قصد دارند مقاومت چهل ساله ایرانیان را هدف قرار دهند اما وزارت امور خارجه همسو با نظام سیاست و رویکرد مقاومت فعال را برای مقابله با دشمنی‌ها را دنبال می‌کند.
حجت السلام و المسلمین قریشی نماینده ولی فقیه و امام جمعه ارومیه نیز ضمن تجلیل از تلاش‌های دستگاه دیپلماسی و آرزوی توفیق برای وزیر امور خارجه، وحدت مردم و مسئولین و پرهیز از اختلاف را لازمه شرایط حساسی که در آن قرار داریم دانست و اظهار داشت: اگر ما درست عمل کنیم و ثبات قدم و ذکر مداوم خدا را فراموش نکنیم، خدا هم کمک خواهد کرد. مقاومت تبدیل به فرهنگ مردم و مسئولین شده است و همین موضوع نهایتاً پیروزی را برای ملت ایران به ارمغان خواهد آورد.
انتهای پیام
