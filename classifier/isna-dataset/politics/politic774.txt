مجیدی: دیپلماسی پارلمانی نقش مهم و مکملی در روابط بین‌المللی دارد
دبیر کل مجمع مجالس آسیایی گفت: مجمع مجالس آسیایی هرگونه فشار اقتصادی به هر کشوری را محکوم می‌کند چرا که همه اعضای مجمع اعتقاد به تجارت آزاد و تبادل آزاد مراودات اقتصادی دارند.
به گزارش ایسنا، محمدرضا مجیدی صبح امروز (چهارشنبه) در نشست کمیته سیاسی مجمع مجالس آسیایی اظهار کرد: باعث افتخار است که در این کمیته سیاسی سخنان خود را با شما در میان می‌گذارم. اصفهان پایتخت تاریخ و فرهنگ ایران است و جمهوری اسلامی ایران به عنوان یکی از اعضای مؤثر APA بار دیگر قبول کرد میزبانی این نشست را بر عهده بگیرد.
وی افزود: همواره تلاش کرده‌ایم چالش‌های خود را در سطوح مختلف با اعضای مجمع در میان بگذاریم و همواره اعضای مجمع مجالس آسیایی نگرانی خود را از یک جانبه‌گرایی برخی کشورها در روابط بین‌المللی اعلام کرده‌اند.
دبیرکل مجمع مجالس آسیایی خاطرنشان کرد: همه ما تلاش کرده‌ایم پاسخی برای چالش‌های منطقه‌ای و بین‌المللی بیابیم و معتقدیم مدیریت و فراست اعضای مجمع کمک شایانی به حل مشکلات خواهد کرد.
وی خاطرنشان کرد: مجمع بین‌المجالس آسیایی دارای چهار رکن است که شامل کمیته‌های فرهنگی و اجتماعی، سیاسی و اقتصادی و توسعه پایدار و کمیته اداره مالی است. بدون شک امروز دیپلماسی پارلمانی به عنوان دیپلماسی مکمل نقش مهمی در روابط بین‌المللی دارد و در کنار دیپلماسی هر کشور باید دیپلماسی مکمل و پارلمانی برای تنظیم روابط مورد توجه قرار گیرد.
در نشست امروز چندجانبه‌گرایی برخی کشورها و تقویت همکاری چندجانبه در برابر سیاست‌های اخیر آمریکا در برخی کشورها از قبیل کره شمالی، فلسطین و آمریکای لاتین مطرح می‌شود.
انتهای پیام
