 کشف ۳۵ کپسول کولرگازی قاچاق و جریمه میلیاردی متهم در ممسنی
مدیرکل تعزیرات حکومتی استان فارس از جریمه میلیاردی قاچاقچی کپسول کولر گازی در شهرستان ممسنی خبر داد و گفت: از خودروی فرد مذکور ۳۵ کپسول کولر گازی خارجی کشف شده است.
به گزارش ایسنا، علی مبشری در این خصوص اظهار کرد: مأمورین انتظامی شهرستان ممسنی طی تعقیب و گریز، یک دستگاه خودروی سواری را که به طرز مشکوکی در جاده‌های مواصلاتی این شهرستان در حال تردد بود؛ متوقف کردند.
وی افزود: مأمورین طی بازرسی از خودروی مذکور تعداد ۳۵ کپسول کولر گازی خارجی کشف و پرونده را به تعزیرات حکومتی ارسال کردند.
وی افزود: شعبه اول اداره تعزیرات حکومتی شهرستان ممسنی با احضار راننده خودرو و بررسی مدارک، قاچاق بودن محموله مکشوفه را محرز اعلام کرد.
مبشری تصریح کرد: نهایتاً متهم پرونده با حکم شعبه رسیدگی کننده به ضبط خودروی زانتیا و محموله مکشوفه به نفع دولت و همچنین پرداخت یک میلیارد ریال جریمه نقدی در حق صندوق دولت محکوم شد.
انتهای پیام
