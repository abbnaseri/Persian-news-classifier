ذاکریان: تحریم ظریف و رهبری سیاسی است
یک کارشناس مسایل بین‌الملل گفت: تحریم‌های اخیر آمریکا نشان می‌دهد آن‌ها خودشان به ناکارآمدی تحریم‌های اعمال شده تا کنون برای خارج کردن ایران از مسیرش باور دارند. 
مهدی ذاکریان در گفت‌وگو با ایسنا با اشاره به تحریم‌های آمریکا علیه ایران که شامل مقام معظم رهبری و نهاد رهبری و نیز چند تن از فرماندهان نظامی و وزیر امور خارجه می‌شود، گفت: این رویکرد و اقدامات آمریکا به ویژه شخص ترامپ حاکی از آن است که تحریم‌هایی که بازگشت و جدید اعمال شد دقیق و درست نبوده است. آنها دائماً بر طبل فشار حداکثری کوبیدند و این‌که این تحریم‌ها و فشارها باعث شده تا از نفوذ ایران در منطقه کاسته شود و مدعی شدند که ایران آماده مذاکره شده است اما اکنون با این حجم رایزنی و پیام و واسطه فرستادن برای مذاکرات از یک سو و تحریم‌ها آن هم به این شکل بی‌سابقه مشخص می‌شود که در اهدافشان از اعمال تحریم‌ها و فشارها ناکام بوده‌اند.
وی ادامه داد: ترامپ با اقداماتش نشان داده است که صرفاً لباس رئیس‌جمهور را به تن کرده است چرا که هیچ یک از تصمیماتش مبتنی بر تحقیق یا از سوی یک سیاستمدار نیست.
این کارشناس مسائل بین‌الملل با اشاره به اظهارات ترامپ درباره چگونگی متوقف کردن تصمیم حمله به ایران در پی سرنگونی پهپاد آمریکایی اظهار کرد: افکار عمومی در ایران، اروپا، ژاپن، آسیا و هند و غیره مثل افکار عمومی آمریکا نیست؛ آنها حرف‌های ترامپ را کنار هم قرار می‌دهند و ارزیابی می‌کنند. شاید به این اظهارات از سوی مردم آمریکا خیلی موشکافانه نگاه نشود اما مردم در نقاط دیگر حتماً می‌پرسند که چگونه است که تصمیمی اتخاذ می‌شود بدون اینکه تلفات آن محاسبه شود و بعد ده دقیقه مانده به اجرا یادشان می‌افتد تلفاتی خواهد داشت.
ذاکریان گفت: ما نمونه چنین رئیس‌جمهوری را در دو دوره گذشته داشتیم. آقای احمدی‌نژاد تصمیمات و مواضعی اتخاذ می‌کردند که بعد نتیجه عکس می‌داد از جمله در رابطه با قطعنامه‌های شورای امنیت که آنها را کاغذ پاره می‌دانست و متوجه نبودند که این قطعنامه‌ها چه بر سر کشور خواهد آورد به شکلی که دو سال مذاکره فشرده و سخت انجام شد و اساساً برجام برای از بین بردن این قطعنامه‌ها بود. از این رو باید گفت ملت آمریکا شاید اکنون متوجه اقدامات و مواضع و رفتارهای ترامپ نباشند اما چند سال آینده اثرات مخرب آن را دریافت خواهند کرد.
وی درباره تحریم وزیر امور خارجه و رهبری ایران با بیان این‌که این تحریم‌ها ابعاد سیاسی دارد نه اقتصادی ادامه داد: همان‌طور که تحریم سپاه ابلهانه بود و دنیا نسبت به آن همراهی نکرد در این رابطه نیز دنیا با آن همراهی نخواهد کرد.
این کارشناس مسائل بین‌الملل خاطرنشان کرد: بزرگ‌ترین مشکل ترامپ این است که اتاق فکر ندارد و از اندیشکده های مرتبط نیز کمک نمی‌گیرد. او خودش را تصمیم‌گیر نهایی می‌داند و این برای کشوری مثل آمریکا بسیار بد است.
انتهای پیام
