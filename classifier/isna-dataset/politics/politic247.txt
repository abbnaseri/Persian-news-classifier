طرح اعتلای بسیج باید به صورت کامل اجرا شود
رئیس دفتر نظامی فرماندهی کل قوا با بیان اینکه رهبر انقلاب ابتدای سال قبل طرح اعتلای بسیج را مطالبه و در حکم سردار سلیمانی هم این موضوع را مطالبه کردند، گفت: این طرح اعتلا که شروع شده باید به صورت کامل اجرا شود.
به گزارش ایسنا، سردار محمد شیرازی صبح پنجشنبه در آئین تکریم رئیس پیشین و معارفه رئیس جدید سازمان بسیج مستضعفین پس از قرائت حکم انتصاب سردار غلامرضا سلیمانی، با تاکید بر اینکه اوامر فرماندهی کل قوا باید عمیقأ مورد بازبینی قرار بگیرد، به برخی از اوامر محوری ایشان اشاره کرد و گفت: رهبری می‌فرمایند که بسیج همین راه، حرکت، اهداف و ابزارها و وسایل است؛ بسیج جمع فداکاری از مردم است که برای مردم تشکیل جمعیتی مجاهد آمد تا در عرصه‌های مختلف حضور یابند؛ بسیج حرکتی مردمی از مردم و برای مردم است.
وی افزود: بر اساس فرمایشات مقام معظم رهبری، بسیج سیاسی است اما سیاست‌زده، سیاسی کار و جناحی نیست؛ بسیج مجاهد است اما بی انضباط و افراطی نیست.
شیرازی در ادامه اظهار کرد: تدابیر انبوهی از فرمانده کل قوا در بسیج داریم و برای اجرای آنها هم قیام کردیم اما باید این تلاش به جایی برسد که خشنودی رهبر انقلاب را در پی داشته باشد.
رئیس دفتر نظامی فرماندهی کل قوا افزود: عوامل رهبر انقلاب باید به صورت جدی مورد باز بینی قرار گیرد و هر اوامری که ایشان در مورد بسیج دارند ناشی از عمق نگاه راهبردی شأن است.
وی خاطر نشان کرد: رهبر انقلاب ابتدای سال قبل طرح اعتلای بسیج را مطالبه کردند و در حکم سردار سلیمانی هم این موضوع را مطالبه فرمودند. اگر بتوانیم وضعیتی ترسیم کنیم و گزارش عملکردی خدمت ایشان بدهیم، می‌توانیم از راهنمایی‌های راهبردی ایشان استفاده کنیم این طرح اعتلا که شروع شده باید به صورت کامل اجرا شود.
شیرازی در پایان تصریح کرد: به لطف خداوند شاهد رشد و پیشرفت نظام و نهاد انقلابی هستیم و در طرف مقابل هم شاهد ذلت و خفت دشمن هستیم. اگر ما همچنان پای کار نظام باشیم، نظام جمهوری اسلامی رو به جلو خواهد رفت و باید کار به جایی برسد که دشمن از کار خودش ناامید شود.
انتهای پیام
