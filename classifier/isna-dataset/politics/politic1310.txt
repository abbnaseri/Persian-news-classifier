هوک: ایران دیپلماسی را با دیپلماسی پاسخ دهد
نماینده ویژه آمریکا در امور ایران با اشاره به اینکه فشارهای آمریکا علیه کشورمان همچنان ادامه خواهد داشت، گفت: ایران باید دیپلماسی را با دیپلماسی پاسخ دهد نه اقدام نظامی.
به گزارش ایسنا، به نقل از اسکای نیوز عربی، برایان هوک، نماینده ویژه آمریکا در امور ایران که به منطقه سفر کرده است گفت: "فشار حداکثری آمریکا علیه ایران" همچنان فعال است و تهران تأثیرات آنرا احساس می‌کند.
وی در یک نشست خبری در ریاض با ادعای تلاش‌های ایران برای هدف قرار دادن عربستان و ایجاد بی‌ثباتی توسط بازوهایش در منطقه گفت که با موارد ادعایی او، مقابله خواهد شد، همچنین تحریم‌ها ایران را از میلیاردها دلار پول محروم کرده است.
هوک در ادامه بدون اشاره به اقدامات خصمانه کشورش، با بیان اینکه «دیپلماسی ما به ایران اجازه پاسخ نظامی نمی‌دهد» افزود: ایران باید به دیپلماسی ما با دیپلماسی پاسخ دهد نه با اقدام نظامی.
این مقام آمریکایی همچنین گفت که برای کاهش تنش‌ها باید هر اقدامی انجام دهیم و مدعی شد: ایران افزایش تنش در منطقه را ادامه می‌دهد و اقدامات دیپلماتیک برای کاهش تنش را نمی‌پذیرد.
برایان هوک صبح امروز با خالد بن سلمان، معاون وزیر دفاع عربستان نیز دیدار و ادعاهای بی‌اساسی علیه جمهوری اسلامی ایران مطرح کرده است.
انتهای پیام
