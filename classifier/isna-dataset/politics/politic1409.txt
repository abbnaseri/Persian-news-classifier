رئیس مرکز حراست وزارت کشور: تداوم نظام و انقلاب نتیجه همدلی ملت با دولت است
رئیس مرکز حراست وزارت کشور گفت: مسئولان ایران اسلامی همواره در کنار ملت بوده‌اند و یکی از برکات این همراهی، تداوم نظام و انقلاب است که پس از گذشت چهار دهه همچنان با استقامت در برابر فتنه دشمنان ایستادگی کرده است.
به گزارش ایسنا، محمد ابراهیم شوشتری در جلسه شورای اداری تایباد، اظهار کرد: دشمن با جدیت کامل توطئه‌های جدیدی را برای ایجاد نابسامانی و نارضایتی ملت ایران برنامه‌ریزی می‌کند و در این میان همه دولتمردان وظیفه دارند قدردان همدلی و یکدلی مردم باشند تا فتنه‌ها خنثی شود.
وی با اشاره به مهمترین اهداف دشمنان برای کشور ایران افزود: سعی مخالفان نظام در این است که ملت ایران را تحت فشار قرار دهند و با وجود تحریم‌های اجباری یکبار دیگر دولتمردان ایرانی را به پای میز مذاکره بیاورند.
شوشتری بیان کرد: آمریکا سعی دارد دولت و ملت ایران را خوار و ذلیل کند، لذا خود و دست نشانده‌هایش از هر اهرمی برای فشار و ضربه زدن به ایران اسلامی کوتاهی و دریغ نمی‌کنند و همچنان در حال پیگیری اهداف شوم خود در همه صحنه‌ها هستند.
وی ادامه داد: سیاستمداران آمریکایی این فشارها و تحریم‌ها بر دولت ایران را بی‌سابقه‌ترین تحریم‌ها و فشارهایی معرفی کرده‌اند که تاکنون بر این نظام و انقلاب وارد شده است و هدف آن‌ها از این اقدام، ضربه زدن به آرمان‌ها و اعتقادات نظام است.
رئیس مرکز حراست وزارت کشور به انتخابات پیش روی مجلس شورای اسلامی در اسفند ماه سال جاری اشاره و عنوان کرد: این برهه بسیار حساس و سرنوشت‌ساز برای ملت و دولت ایران است که نیاز است بار دیگر مردم با حضور حداکثری در پای صندوق‌های رأی جوابی دندان شکن به تهدیدات دشمنان انقلاب بدهند و همه در خنثی کردن نقشه‌های دشمنان در این عرصه فضای مناسبی در سطح کشور ایجاد کنند.
بازدید از مجموعه شهرداری تایباد و مرز دوغارون از دیگر برنامه‌های سفر ابراهیم شوشتری رئیس مرکز حراست وزارت کشور در سفر به شهرستان تایباد بود.
 انتهای پیام
