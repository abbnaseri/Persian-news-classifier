نشستن پای میز مذاکره با آمریکا نتیجه‌ای جز ذلت ندارد
نایب رئیس مجلس شورای اسلامی گفت: هر انسان آزاده‌ای می‌داند که اگر کشورمان به پای میز مذاکره با آمریکا بنشیند، جز ذلت و تسلیم تمام عیار در مقابل آمریکا و قدرت‌های بزرگ چیزی نصیبش نخواهد شد.
مسعود پزشکیان در گفت‌وگو با ایسنا، با اشاره به تحریم‌های جدید کشور آمریکا، اظهار داشت: در نتیجه کاری که ما باید انجام دهیم، این است که با اعتماد، نگاه به داخل کشور، استقامت و مقاومت تلاش کنیم وابستگی‌مان را از آمریکا کم کرده و ایستادگی روی پای خود را تمرین کنیم.
نایب رئیس مجلس شورای اسلامی با اشاره به اینکه از دست دادن کمیسیون‌های مهم مجلس توسط فراکسیون امید، یک روند طبیعی است، خاطرنشان کرد: این روند در نگاه، سیاست و رفتار پیش می‌آید، بسیاری از افراد به استقبال جامعه و جو موجود بر آن نگاه می‌کنند و بر اساس این جو، موضع  و جبهه می‌گیرند، وقتی به افراد حاضر نه تنها در فراکسیون امید بلکه در لیست‌های مستقل و غیر مستقل نگاه می‌کنیم، در خواهیم یافت تعداد مشخصی از افراد در این لیست‌ها ماندند و خیلی‌ها با روند جامعه به سمتی رفتند که بتوانند رأی جذب کنند.
وی که در حاشیه بازدید از کارخانه اسنوا با ایسنا، گفتگو می کرد، با ابراز خرسندی از خود اکتفایی و تلاش واحدهای صنعتی همچون اسنوا، اظهار کرد: متاسفانه وقتی از گلایه این واحدهای صنعتی از روند چرخش سرمایه و نقدینگی مطلع می‌شویم، از این روند ما هم ناراحت و گلایه مند می‌شویم. برای رفع روند حاضر چرخه سرمایه و نقدینگی نیاز به صحبت و جلسات بررسی کارشناسی‌تر است، تا بر اساس توانایی و اختیاراتی که ما نمایندگان مجلس داریم بتوانیم کمکی برای رفع مشکلات پیش روی واحدهای صنعتی همچون اسنوا صورت گیرد.
وی ادامه داد: واحدهای صنعتی و کارخانه‌هایی که در کشور در حال فعالیت هستند، با زحمت و سرمایه بالا مستقر و شکل گرفته است، بر همین اساس نیاز جدی به بررسی مشکلات و رفع مشکلات آنان است تا این کارخانه‌ها و واحدهای صنعتی با حداکثر و ظرفیت تمام تولید داشته باشند، به ویژه هم اکنون با وضعیتی که کشور را تحریم می‌کنند کارخانه‌ها و واحدهای صنعتی همچون اسنوا می‌توانند در حل بسیاری از مشکلات کشور راهگشا باشند.
نایب رئیس اول مجلس شورای اسلامی تصریح کرد: وقتی مشکلات پیش روی کارخانه‌ها و واحدهای صنعتی برطرف شود، تصور می‌کنم هزینه‌ها و قیمت تولید شده محصولات تولیدی کارخانه‌ها کاهش پیدا خواهد کرد و در نتیجه مردم کشور از خدمات بیشتری بهره مند خواهند شد.
پزشکیان با اشاره به بررسی روند تولید کارخانه اسنوا، گفت: بنا به گفته مدیران این کارخانه، تولید آنان هم اکنون 30 درصد است، ولی به نظر بنده این کارخانه ظرفیت بیشتری نسبت به ظرفیت کنونی تولید خود دارد، اگر تولید این کارخانه افزایش یابد هزینه‌های تولید و قیمت تولید شده محصول کاهش پیدا خواهد کرد و در نتیجه در این گرانی‌ها که در اثر واردات به مردم کشورمان تحمیل شده است، به راحتی می‌توان با افزایش تولید بر گرانی‌های کالاها و محصولات فائق آمد، البته این وظیفه رسانه‌ها، مسئولان و سیاستگذاران است که مردم را به خرید کالای ایرانی ترغیب کنند.
انتهای پیام
