نخستین جلسه کمیته بانوان خانه احزاب برگزار شد
نخستین جلسه کمیته بانوان خانه احزاب ایران با حضور رئیس کمیته بانوان و تنی چند از اعضای این کمیته در خانه احزاب ایران برگزار شد.
به گزارش ایسنا، فهیمه خان‌محمدزاده، رئیس کمیته بانوان خانه احزاب ایران در این نشست گفت: در حال حاضر ١١٠ حزب رسمی در کشور وجود دارد که مجوز دارند و آئین‌نامه خود را با قانون جدید احزاب تطبیق داده‌اند.
در ادامه جلسه رئیس کمیته بانوان خانه احزاب ایران به شرح فعالیت‌های این کمیته برای اعضای حاضر پرداخت و قرار شد هر دو هفته یک بار، این جلسات در خانه احزاب ایران برای بانوان فعال در احزاب برگزار شود.
همچنین عبدالحسین روح‌الامینی، رئیس خانه احزاب ایران از حضور بانوان در این کمیته سپاسگزاری کرد و گفت: کمیته بانوان خانه احزاب ایران دو نوع برنامه را دنبال خواهد کرد؛ نخست نشست‌های تخصصی و ماهانه و… برگزار می‌کند و دیگر این که این کمیته به خانه احزاب ایران پیشنهادهایی در جهت اهداف کلی این خانه ارائه خواهد کرد.
وی تأکید کرد: مشارکت حداکثری اعضای کمیته بانوان در این جلسات از اهمیت بسیاری برخوردار است و حتی غایبان این جلسات باید در جریان مسائل این نشست‌ها از طریق تنظیم صورت جلسات قرار گیرند.
انتهای پیام
