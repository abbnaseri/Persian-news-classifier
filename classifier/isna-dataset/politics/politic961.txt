«شکری» از پاسخ‌های «رحمانی فضلی» به صورت مشروط قانع شد
نماینده تالش از پاسخ‌های وزیر کشور به صورت مشروط قانع شد.
به گزارش ایسنا در جلسه علنی نوبت عصر امروز دوشنبه مجلس، سوال محمود شکری نماینده تالش از وزیر کشور مطرح شد مبنی بر این که چرا در انتصابات مسئولین و مدیران زیر مجموعه آن وزارت خانه قانون و مصوبات شورای عالی اداری در خصوص دستورالعمل اجرایی شرایط عمومی و اختصاصی نحوه انتخاب و انتصاب فرمانداران و بخش‌داران رعایت نمی‌شود.
شکری در بخشی از صحبت‌های خود به موضوع هزار و ۹۴۹ نیروی قراردادی خلاف دستورالعمل اجرایی وزارت کشور در این وزارت خانه اشاره کرد که وزیر کشور از این موضوع ابراز بی اطلاعی نمود و گفت که آن را پیگیری می‌کند.
بعد از توضیحات نماینده و وزیر کشور، رئیس مجلس گفت: کارگروهی متشکل از دیوان محاسبات، معاونت قوانین و وزارت کشور برای رسیدگی به موضوعات مطروحه در این جلسه تشکیل می‌شود که اگر موارد بیان شده از سوی آقای شکری درست بوده وزیر کشور نسبت به اصلاح آن اقدام کند.
انتهای پیام
