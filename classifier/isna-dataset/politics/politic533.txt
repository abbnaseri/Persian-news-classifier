روانچی: اروپا باید عجله و هزینه کند/ طی ۱۰ روز آینده مذاکراتی حیاتی با اروپایی‌ها خواهیم داشت
نماینده دائم کشورمان در سازمان ملل متحد، تاکید کرد مادامی که فشارها علیه جمهوری اسلامی ایران ادامه داشته باشد، ایران مذاکره نخواهد کرد.
به گزارش ایسنا، مجید تخت روانچی، نماینده ایران در سازمان ملل متحد در گفت‌وگو با سی‌ان‌ان با بیان این موضوع گفت: تمام مشکلات از خروج آمریکا از توافق هسته‌ای آغاز شد؛ واشنگتن باید از این تصمیم اشتباهش برگردد. ایران در شرایط فشار و تهدید هیچگاه مذاکره نمی‌کند.
وی در رابطه با اقدام ایران در کاهش تعهدات برجامی خود در پاسخ به تعلل طرف‌های مقابل گفت: ایران تعهدات خود را نقض نمی‌کند. ما بر اساس بندهای مندرج در توافق هسته‌ای و به خاطر خروج طرف آمریکایی از برجام، این حق را داریم از تعهدات خود بکاهیم.
روانچی درباره راه‌اندازی مکانیزم تبادل مالی اروپا و ایران موسوم به اینستکس هم گفت: زمان ما رو به اتمام است. راه‌اندازی مکانیزم اروپایی‌ها بیش از یک سال زمان برده است. اروپا باید عجله و هزینه کند در غیر این صورت این سازوکار بی‌فایده خواهد بود چرا که این مکانیزم نمی‌تواند تمام مسائل ما را مرتفع سازد. طی ۱۰ روز آینده مذاکراتی حیاتی با طرف‌های اروپایی خواهیم داشت.
نماینده ایران در سازمان ملل متحد در ادامه گفت: ما به دنبال ایجاد تنش و درگیری در منطقه نیستیم. تحریم‌های آمریکا بر مردم عادی فشار می‌آورد اما تاکید می‌کنم که ایران زیر فشار سر خم نخواهد کرد.
انتهای پیام
