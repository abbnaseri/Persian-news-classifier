انتقاد نماینده پاوه از نحوه برخورد برخی مدیران سازمان تامین اجتماعی استان کرمانشاه با مردم
نماینده مردم پاوه در مجلس گفت: مردم محلی اورامانات با برخورد تند و غیراصولی برخی مدیران سازمان تامین اجتماعی استان کرمانشاه مواجه می‌شوند.
به گزارش ایسنا، شهاب نادری در جلسه علنی امروز (یکشنبه) خطاب به وزیر تعاون، کار و رفاه اجتماعی، متذکر شد: توجه به اصالت اقوام به ویژه کردها اساسی‌ترین خواست مقامات ارشد نظام است اما متاسفانه برخی بر خلاف قواعد موجود عمل می‌کنند و به هویت و اصالت اقوام اهانت می‌کنند.
وی ادامه داد: برخی مدیران سازمان تامین اجتماعی استان کرمانشاه به جای احترام به منزلت کارکنان منطقه اورامانات که معمولاً با پوشش کردی در کلاسهای آموزشی حضور می‌یابند با برخورد تند و غیراصولی از حضور آنان ممانعت می‌کنند. این رفتار غیرعرفی، غیرشرعی و غیر قانونی است و از مسؤولان می‌خواهم با آن برخورد جدی کنند.
انتهای پیام
