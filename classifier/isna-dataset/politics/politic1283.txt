با مظاهر فساد، قاطعانه مقابله خواهیم کرد
رئیس کل دادگستری استان هرمزگان با اشاره به برخی سواستفاده ها از بستر فضای مجازی به منظور ترویج مفاسد اخلاقی از سوی هنجارشکنان اظهار کرد: فضای مجازی نیازمند نظارت بیشتری است تا از آسیب های اجتماعی ناشی از آن پیشگیری شود.
به گزارش ایسنا، علی صالحی در جمع مردم بندرعباس با گرامیداشت یاد و خاطره امام راحل عظیم الشأن (ره)، شهدای انقلاب اسلامی و شهدای قوه قضائیه به ویژه شهید دکتر بهشتی اظهار کرد: مردم عزیز ایران همواره در حمایت و پشتیبانی از نظام مقدس اسلامی پیش قدم بوده‌اند و همین شاخص توجه ویژه به ارتقای رضایتمندی مردم و تکریم ارباب رجوع را ضرورتی اجتناب ناپذیر می‌سازد.
صالحی خاطرنشان کرد: به همین منظور از تمامی حوزه‌های قضائی استان هرمزگان خواسته‌ایم که حداقل یک روز در هفته را به صورت ویژه برای برگزاری ملاقات عمومی مردم با مسئولین اختصاص دهند.
رئیس کل دادگستری استان هرمزگان افزود: در خصوص موضوع تحول دستگاه قضائی که مدنظر ریاست قوه قضائیه می‌باشد، قصد داریم از ظرفیت خوبی که در استان هرمزگان وجود دارد برای دستیابی به این هدف راهبردی، استفاده بهینه کنیم.
این مقام قضائی، ایجاد امنیت پایدار و درخور شأن مردم شریف استان هرمزگان را مهمترین اولویت دستگاه قضائی استان دانست و خاطرنشان کرد: در همین راستا دبیرخانه پرونده‌های مهم تشکیل شده و جرایم این حوزه تحت نظارت مدیریت ارشد دادگستری استان به سرعت پیگیری می‌شوند.
رئیس شورای قضائی استان هرمزگان با اعلام اینکه فساد در جامعه اسلامی جایگاهی ندارد، تصریح کرد: در برخورد با مفسدان تعارف نداریم و با مظاهر فساد، قاطعانه مقابله خواهیم کرد.
صالحی با اشاره به برخی سوءاستفاده‌ها از بستر فضای مجازی به منظور ترویج مفاسد اخلاقی از سوی هنجارشکنان، اظهار کرد: فضای مجازی نیازمند نظارت بیشتری است تا از آسیب‌های اجتماعی ناشی از آن پیشگیری شود.
وی همچنین با ارائه توصیه‌هایی از خانواده‌ها درخواست کرد تا نظارت بیشتری بر فعالیت فرزندانشان در فضای مجازی داشته باشند و از طریق رصد و مقابله با تهدیدات موجود از لطمه دیدن آن‌ها جلوگیری کنند.
رئیس کل دادگستری استان هرمزگان با اشاره به نامگذاری سالجاری از سوی مقام معظم رهبری با عنوان رونق تولید خاطرنشان کرد: تمامی دستگاه‌ها موظف هستند به مطالبه به حق رهبر معظم انقلاب جامه عمل بپوشانند و دستگاه قضائی استان هرمزگان نیز در همین راستا از طریق مقابله با قاچاق کالا و ارز و حمایت از سرمایه گذاری مشروع در جهت تحقق شعار سال تلاش خواهد کرد.
وی با بیان اینکه احقاق حقوق عامه یکی از مهم‌ترین برنامه‌های راهبردی دادگستری استان هرمزگان در دوره جدید است، از عموم مردم درخواست کرد چنانچه اقدامی را که موجبات تضییع حقوق عامه را فراهم می‌سازد، مشاهده نمودند با گزارش به موقع آن به دستگاه قضائی، زمینه تسریع در برخورد با متخلفین را فراهم آورند.
مقام عالی قضائی استان هرمزگان با اعلام این مطلب که خصوصی سازی نباید به ابزاری برای ایجاد مافیای اقتصادی مبدل شود، تصریح کرد: چنانچه خصوصی سازی به مستمسک و دستاویزی برای تضییع حقوق دولت و سودجویی ویژه خواران تبدیل شود، دستگاه قضائی استان به موضوع ورود خواهد کرد و با اینگونه مفاسد به شدت برخورد می‌کند.
رئیس کل دادگستری استان هرمزگان همچنین در ادامه، مقابله با قاچاق سازمان یافته، کنترل جمعیت کیفری زندان‌ها، تسریع در روند رسیدگی‌های قضائی و کاهش اطاله دادرسی را از دیگر اولویت‌ها و برنامه‌های راهبردی دستگاه قضائی استان هرمزگان برشمرد.

انتهای پیام
