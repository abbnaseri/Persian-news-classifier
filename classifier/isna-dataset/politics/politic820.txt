بررسی گزارش دفتر مقابله با جرم و مواد مخدر ملل متحد از آخرین وضعیت موادمخدر در جهان
نمایندگی دائم کشورمان نزد سازمان‌های بین‌المللی در وین در بیانیه‌ای درباره یافته‌های گزارش ٢٠١٩ دفتر مواد مخدر و جرم سازمان ملل درخصوص آخرین وضعیت مواد مخدر در سطح جهان در حوزه‌های تولید، عرضه، مصرف، مبارزه و اثرات و پیامدهای آن بر سلامت افراد و جامعه گزارش داد.
به گزارش ایسنا، در این بیانیه بر اساس گزارش مذکور آمده است: متوسط تعداد افراد مصرف کننده مواد مخدر در جهان به نسبت سال ۲۰۰۹، ۳۰ درصد افزایش پیدا کرده است به طوری که در سال ۲۰۱۷، ۲۷۱ میلیون نفر در سطح جهان، یعنی ۵/۵ درصد از جمعیت ۱۵ تا ۶۴ سال، مصرف کننده مواد مخدر بوده‌اند.
بر اساس این گزارش، با وجود افزایش تولید برخی انواع مواد مخدرها در دنیا، با این حال تولید مواد مخدر در افغانستان در سال ۲۰۱۸ به نسبت سال ۲۰۱۷ کاهش داشته که این گزارش، علت آن را خشکسالی در این کشور عنوان نموده است. با این حال، افغانستان مجدداً به عنوان مسئول اکثریت قریب به اتفاق کشت غیرقانونی گیاه خشخاش در سراسر جهان در سال ۲۰۱۸ شناخته شد. ۲۶۳ هزار هکتار از اراضی این کشور تحت کشت خشخاش در سال ۲۰۱۸ بوده‌اند. رتبه دوم کشت خشخاش با فاصله بسیار زیاد در سال ۲۰۱۸ برای کشور میانمار و به مساحت تحت کشت ۳۷۳۰۰ هکتار ثبت شده است. مکزیک نیز در مکان سوم با ۳۰۶۰۰ هکتار زمین تحت کشت می‌باشد.
این گزارش در بخش دیگر، به بررسی کشف و ضبط مواد مخدر در دنیا پرداخته و با اشاره به اینکه مقادیر مخدر کشف و ضبط شده در سطح جهان مجدداً به یک رکورد بالای تازه در سال ۲۰۱۷ رسید، افزود: حدود ۶۹۳ تن تریاک در سال ۲۰۱۷ ضبط شده که ۵ درصد بیشتر از سال گذشته می‌باشد؛ بعلاوه، ۱۰۳ تن هروئین توقیف شد که ۱۳ درصد بیشتر از سال ۲۰۱۶ بوده است. از طرف دیگر، ۸۷ تن مرفین در سال ۲۰۱۷ کشف شده، که افزایش ۳۳ درصدی را نشان می‌دهد. بزرگ‌ترین مسیر قاچاق هروئین در جهان نیز مسیر بالکان می‌باشد، که مواد را از مسیر افغانستان، ایران، ترکیه و کشورهای بالکان به مقاصد زیادی در اروپای غربی و مرکزی روانه می‌دارد. ۴۷ درصد از مقدار هروئین و مرفین کشف شده در جهان در سال ۲۰۱۷، در کشورهای مسیر بالکان بوده است.
کشف ۸۶ درصدی از مجموع مخدرهای سنتی ضبط شده در سال ۲۰۱۷ در آسیا (منطقه‌ای که مسئول بیش از ۹۰ درصد تولید تریاک غیرقانونی در جهان می‌باشد)، از دیگر موارد ذکر شده در این گزارش می‌باشد. بر همین اساس، همچنین، میزان کشف جهانی هروئین، سرعت بیشتری را به نسبت تولید آن داشته است، که نشان از افزایش احتمالی کارایی تلاش‌های نیروهای پلیس و همکاری‌های بین‌المللی بوده است.
گزارش مذکور در بخش دیگری ضمن ابراز نگرانی از افزایش تعداد افراد مصرف کننده مواد مخدر در دنیا و همچنین مرگ و میر ناشی از مصرف بالای مواد مخدر، افزوده است: به عنوان مثال در کشوری مانند ایالات متحده آمریکا، در سال ۲۰۱۷ بیش از ۴۷ هزار نفر بر اثر مصرف بالای مواد مخدر جان خود را از دست دادند که ۱۳ درصد افزایش در مقایسه با سال قبل تر از آن داشته است. همچنین در کانادا تقریباً ۴ هزار مرگ ناشی از مصرف بالای مواد مخدر در سال ۲۰۱۷ گزارش شده است، که افزایش ۳۳ درصدی را نسبت به سال ۲۰۱۶ نشان می‌دهد.
طبق آمارهای دفتر مواد مخدر و جرم سازمان ملل، تقریباً یک نفر از هر هشت نفر که در سطح جهان مواد مخدر را از راه تزریق مصرف می‌کنند، از بیماری اچ. آی. وی رنج می‌برند، که حدود ۴/۱ میلیون نفر می‌شوند. سازمان ملل تخمین زده است که افراد تزریقی، ۲۲ برابر بیشتر از افراد عادی احتمال ابتلاء به اچ. آی. وی را دارند. میزان شیوع اچ. آی. وی در میان افراد تزریقی در منطقه جنوب غربی آسیا و شرق و جنوب شرقی اروپا، به ترتیب ۳/۲ و ۸/۱ برابر متوسط جهانی هست.
همچنین بر اساس تخمین‌ها، حدود ۵۸۵ هزار نفر در سال ۲۰۱۷ بر اثر مصرف مواد مخدر جان خود را از دست دادند؛ به طوری که بیش از نیمی از آنها به علت عدم درمان هپاتیت سی بود که متعاقباً به سرطان کبد منجر گردید. در سال ۲۰۱۷، جمعاً حدود ۴۲ میلیون سال عمر سالم، بر اثر مصرف مواد مخدر از بین رفت. بیشترین میزان بیماری‌های ناشی از مصرف مواد مخدر در شرق و جنوب شرقی آسیا، آمریکای شمالی و جنوب آسیا مشاهده شد، که حاکی از تعداد بالای مصرف کنندگان مخدرهای صنعتی و تزریقی بودند.
انتهای پیام
