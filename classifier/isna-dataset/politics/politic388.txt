تاکید تحلیلگران برفعال شدن اروپا در اینستکس/یادآوری وظیفه عربستان درمراسم حج/بازداشت ریخته‌گران
انتصاب جانشین رئیس ستادکل نیروهای مسلح و رئیس سازمان بسیج مستضعفین/ نشست خبری سخنگوی قوه قضاییه/ تغییر مدیرکل زندان‌های استان تهران/ اظهارنگرانی عارف از برخوردهای صورت گرفته با برخی از اعضای شورای اسلامی شهر کلان شهرها/ مواضع ترامپ درباره لغو دستور حمله‌اش علیه ایران و... از جمله گزیده اخبار سیاسی ایسنا در روز سه شنبه، یازدهم تیر ماه ۱۳۹۸ است.
به گزارش ایسنا، رئیس جمهور در پیامی به کنگره کردزبانان کشور، برگزاری این کنگره را فرصتی برای شناخت و معرفی مردمانی مهربان دانست که همواره دل در گرو فرهنگ این مرز و بوم داشته‌اند. روحانی تصریح کرد: بدیهی است ما همه ایرانی هستیم و همه اقوام در این سرزمین از احترام برخوردارند و هیچ تفاوتی بین اقوام وجود ندارد و این کنگره فرصتی برای تجلیل از همه اقوام ایرانی است که از حقوق شهروندی برخوردار و قابل احترام هستند.
همچنین اسحاق جهانگیری معاون اول رئیس جمهور در جلسه شورای عالی حج و زیارت با اشاره به حضور بیش از ۸۶ هزار زائر ایرانی در مراسم حج امسال، بر لزوم تلاش، همکاری و هماهنگی همه دستگاه‌ها و نهادهای مرتبط برای حفظ عزت و کرامت حجاج ایرانی در سرزمین وحی تاکید کرد. وی افزود: عربستان باید به وظایفش در برگزاری باشکوه مراسم حج عمل کند.
مشاور رئیس‌جمهور هم در حساب کاربری خود در توئیتر با تاکید بر ضرورت شفافیت قضایی برای مبارزه با فساد، در کنایه‌ای گفت: ای‌ کاش در همه جا از دانه درشت‌ها آغاز شود نه از دله دزدها! فرزندان طمعکار و پرتوقع فقط آفت یک قوه نیستند.

حضرت آیت الله خامنه‌ای در احکام جداگانه‌ای امیر سرتیپ محمدرضا آشتیانی و سردار سرتیپ غلامرضا سلیمانی را به ترتیب به عنوان جانشین رئیس ستاد کل نیروهای مسلح و رئیس سازمان بسیج مستضعفین سپاه پاسداران انقلاب اسلامی منصوب کردند.
 امیر علیرضا صباحی‌فرد در در جریان بازدید از گروه پدافند ‌هوایی شهید مجید عسگری هاشم آباد منطقه پدافند هوایی اصفهان گفت: امروز دشمنان ما آگاه شدند که هر اقدام آنها با پاسخ متناسب از سوی نیروهای مسلح مواجه خواهد شد و این مسئله را بارها آزموده‌اند.

یک عضو حزب اراده ملت ایران با اشاره به آخرین تصمیمات این حزب برای حضور در انتخابات مجلس یازدهم، گفت: استراتژی حاما در انتخابات پیش رو ابتدا حمایت از کاندیدای درون حزبی و بعد حمایت از کاندیداهایی است که از یک حزب معرفی شده اند.
همچنین جواد امام درباره دیدار برخی اصلاح‌طلبان با اعضای شورای نگهبان گفت: دیدار اصلاح‌طلبان با شورای نگهبان مفید است، با این حال اصلاح‌طلبانی که در جلسات با اعضای شورای نگهبان حضور می‌یابند، نماینده جریان اصلاحات نبوده و از سوی شورای سیاستگذاری انتخاب نشده‌اند.

علی لاریجانی در مراسم گرامیداشت شهدای حمله ناوگان آمریکا به هواپیمای مسافربری ۶۵۵ جمهوری اسلامی ایران در سال ۶۷ با تأکید بر اینکه «باید همبستگی ملی را حفظ کرد»، گفت: اگر امروز آمریکا در مسئله هسته‌ای، رفتار پریشانی از خود نشان می‌دهد به دلیل عدم شناخت از ایران است. لاریجانی تأکید کرد: ایران می‌گوید که سلاح هسته‌ای نمی‌سازد، این فتوای مرجع انقلاب است که مرجع تقلید می‌باشد. البته این موضوعی است که آن‌ها نمی‌فهمند ولی به هر حال ما سلاح هسته‌ای نمی‌سازیم و این فتوا هم قابل تغییر نیست.
همچنین محمدرضا عارف، رئیس مجمع امید در نشست مشترک نمایندگان تهران در مجلس شورای اسلامی و اعضای شورای اسلامی شهر تهران، با اظهارنگرانی از برخوردهای صورت گرفته با برخی از اعضای شورای اسلامی شهر کلان شهرها تاکید کرد: اینگونه برخوردها شائبه اقدامی هماهنگ برای ناکارآمد جلوه دادن شورای شهر را تقویت می کند.
محمدرضا تابش، عضو شورای پول و اعتبار هم بر ضرورت ساماندهی فعالیت‌های مربوط به بیت کوین و وضع قوانین و مقررات لازم در این باره تاکید کرد.
علیرضا رحیمی نیز در دومین همایش توسعه نظام پارلمانی در مسکو، تحریم‌های آمریکا را نامشروع و غیرقانونی خواند و تأکید کرد که این تحریم‌ها جنگ کامل اقتصادی و یک نوع عمل نوین خشونت‌آمیز علیه مردم ایران است که نقض کامل و آشکار حقوق بشر محسوب می‌شود. وی در صفحه شخصی خود در توییتر از جابجایی پرچم ایران و اسراییل توسط یک نماینده مجلس در جریان اجلاس توسعه نظام پارلمانی در ⁧مسکو⁩ خبر داد.

رئیس‌جمهور آمریکا مواضع خود را درباره دستور حمله‌ای علیه ایران که آن را لغو کرده بود و همچنین سرنگونی پهپاد جاسوسی آمریکا توسط ایران مطرح کرد و گفت: ما از این موقعیت منفعت خوبی کسب کرده‌ایم که اگر قرار باشد اتفاقی بیافتد، ما در موقعیتی هستیم که کار بسیار بدتری انجام بدهیم. ترامپ در ادامه در اظهاراتی فرافکنانه با بیان این که من ایرانی‌های زیادی را در نیویورک می‌شناسم و آن‌ها مردمان خیلی خوبی هستند، گفت: همه ما خیلی خوبیم چه ایرانی باشیم یا نباشیم. درست است؟
***

کارشناس مسائل بین‌الملل: اینستکس در وضعیت کنونی، کمکی به ایران برای دور زدن تحریم‌ها نمی‌کند
سفیر پیشین ایران در اردن:باید رویکرد راهبردی نسبت به اینستکس داشته باشیم/ نفع ما در از هم گسیختگی برجام نیست
عضو کمیسیون آموزش و تحقیقات مجلس: اروپا نه در کلام بلکه در عمل باید اینستکس را عملیاتی کند
عضو کمیسیون امنیت ملی و سیاست خارجی مجلس: اینستکس باید مبادلات مالی درباره فروش نفت ایران را تضمین کند
امتیاز منفی رضایی به اینستکس
حاجی دلیگانی: جایگاه مردم ایران، فراتر از اینستکس است
دادستان کل کشور: اینستکس مولود معلول برجام است
واکنش های خارجی در پی عبور ذخایر اورانیوم ایران از مرز ۳۰۰ کیلوگرم در گام اول کاهش تعهدات برجامی ایران را نیز میتوانید اینجا دنبال کنید.

مصطفی محبی که از خردادماه سال ۹۵ از سوی اصغر جهانگیر رئیس سازمان زندان‌ها به عنوان مدیرکل زندان‌های استان تهران منصوب شده بود، جای خود را به فرد دیگری داد و رئیس سازمان زندان‌ها و اقدامات تأمینی و تربیتی کشور با صدور حکمی سید حشمت اله حیات الغیب را به عنوان مدیر کل زندان‌های استان تهران منصوب کرد.

نشست خبری سخنگوی قوه قضاییه
برخی مقامات ارشد دولتی بخاطر اطلاعات غلط، «شنود» را مطرح کردند
دو جاسوس آمریکا به حبس محکوم شدند/ درخواست اعدام برای متهمان دیگر
قاضی پرونده محمدرضا خاتمی به مرخصی رفت/ رای ابلاغ نشد
بازداشت سه نفر در رابطه با پرونده وزارت نفت/ چمدانی در کار نبود
دادگاه محمدعلی نجفی علنی است
پرونده مهدی جهانگیری همچنان در دادسراست/ پرونده حسین فریدون در تجدیدنظر است
"ملاقات نمایندگان مجلس با بابک زنجانی" سوء تعبیر است
***
 بهروز ریخته گران که  نامش در جلسات رسیدگی به اتهامات متهمان بانک سرمایه چندین بار مطرح شده بود به اتهام اخلال در نظام اقتصادی و با قرار بازداشت موقت بازداشت شد.
امروز همچنین سومین جلسه دادگاه رسیدگی به پرونده ۱۰ نفر از متهمان اقتصادی معروف به شرکت نادین فرتاک پارسیان  به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی برگزار شد. گزارش کامل این جلسه را میتوانید اینجا بخوانید.
همزمان با اذان ظهر قاضی صلواتی ختم سومین جلسه دادگاه رسیدگی به اتهامات مریم هاشمی فرزند محمد، مدیرعامل شرکت نادین فرتاک پارسیان که در حین خروج از کشور دستگیر شد و ۹ متهم دیگر این پرونده را اعلام کرد و گفت: جلسه بعدی فردا (چهارشنبه) برگزار می شود.



انتهای پیام
