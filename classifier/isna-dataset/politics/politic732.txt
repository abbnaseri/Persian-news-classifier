ابوشریف: هدف معامله قرن منزوی کردن ایران، سوریه، ترکیه و مقاومت است
نماینده جنبش جهاد اسلامی فلسطین با تاکید بر این که هدف از نشست بحرین عادی سازی روابط با رژیم صهیونیست است گفت: آنها به دنبال این هستند که ترکیه، ایران، سوریه و سایر جریان‌های مقاومت را منزوی کنند.
به گزارش ایسنا، ناصر ابوشریف در نشست "بررسی امکان و عدم امکان اجرای معامله قرن و راهبرد محور مقاومت" که امروز در دفتر جمعیت دفاع از ملت فلسطین طی سخنانی اظهار کرد: همانطور که کوشنر اعلام کرد نشست بحرین طرح مارشال جدید برای بهبود اوضاع اقتصادی فلسطین اما بدون پرداختن به حقوق سیاسی و حاکمیت فلسطین است.
وی تصریح کرد: شروع این طرح عربی است اما پایانش همان چیزی است که اسرائیل می‌خواهد یعنی صلح در برابر بهبود اوضاع اقتصادی. بنابراین این نشست عملاً مقدمه چینی برای اجرای معامله قرن است. که نشانه‌های این معامله قرن هم در حال حاضر آشکار شده که اعلام قدس به عنوان پایتخت اسرائیل، واگذاری مدیریت مسجد الاقصی و سایر مقدسات به جای اردن به عربستان، محو شدن دولت فلسطین و ایجاد دولت جدید و همچنین لغو بازگشت آوارگان از جمله نشانه‌های این طرح است.
نماینده جنبش جهاد همچنین بیان کرد: براساس طرح معامله قرن مقرر شده تا فرودگاه و بندری برای فلسطینی‌ها ساخته شود اما طی ۵ سال آینده و همچنین بخشی از اراضی مصر برای ایجاد شهرک‌های صنعتی اختصاص داده شود و نهایتاً این که اگر سازمان آزادی بخش فلسطین آن را بپذیرد و از طرف دیگر حماس و جهاد اسلامی آن را رد کنند، چراغ سبز برای آمریکا است.
ابوشریف ادامه داد: اعلام کردند که نشست بحرین برای توسعه اقتصادی و بهبود وضعیت معیشتی کرانه باختری و غزه است در حالی که موضوع اصلی عادی سازی روابط بین کشورهای عربی و صهیونیست‌ها می‌باشد که از مدتها قبل آغاز شده و در این نشست علنی می‌شود.
وی خاطر نشان کرد: نشست بحرین بسیار نتایج ناامید کننده‌ای داشته است. غایبین آن زیاد بودند و حتی بازرگان اماراتی، سعودی و بحرینی در آن شرکت نکردند.
ابوشریف با بیان این که هدف معامله قرن منزوی کردن ترکیه، ایران، سوریه، عراق، یمن و گروه‌های مقاومت است گفت: این که چرا بحرین میزبان این نشست بود دلیل آن روشن است زیرا بحرین دعوت کننده نبود و این آمریکا بود که دیگران را دعوت کرد و این مسئله نشان می‌دهد که بحرین هیچ حاکمیتی بر زمین و ملت خودش ندارد و رژیم بحرین تا بن دندان معتقد به عادی سازی روابط با رژیم صهیونیستی است.
انتهای پیام
