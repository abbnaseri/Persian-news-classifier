از آغاز تیرماه شاهد تحولات قابل توجهی در فضای مجازی خواهیم بود
دادستان کل کشور گفت: اقدامات خوبی را در راستای رفع مشکلات این فضا در ماه‌های گذشته داشتیم و از آغاز تیرماه نیز شاهد تحولاتی قابل توجه در فضای مجازی خواهیم بود.
به گزارش ایسنا،، حجت الاسلام محمدجعفر منتظری در مراسم تودیع و معارفه دادستان مرکز استان کردستان که در مجتمع فجر سنندج برگزار شد، اظهار کرد: امروز برای ما امت اسلامی ملاک است، در کشورمان ایران اقوام مختلف، مذاهب گوناگون و ادیان مختلف در کنار همدیگر و در زیر پرچم اسلام، قرآن و ولایت زندگی می‌کنند.
وی افزود: دشمن سال‌های متمادی است به دنبال ایجاد اختلاف، شکاف و از هم پاشیدن نظام اسلامی است، اما به کوری چشم دشمن، چهل سال این ملت با اقتدار در صحنه مبارزه با استکبار و در دفاع از حریم قرآن همچنان مردانه ایستاده است.
دادستان کل کشور عنوان کرد: امروز ما با سرافرازی تمام و با افتخار نه تنها به منطقه بلکه به دنیا و همه کشورهای روی کره زمین اعلام می‌کنیم که ملتی مقتدرتر، مستقل‌تر و با عزت‌تر از کشور ایران پیدا نمی‌کنید.
وی ادامه داد: امام راحل در شرایط سخت پیروزی انقلاب اسلامی که همه قدرتشان را گذاشته بودند برای نابود کردن اسلام و نظام با اقتدار و با صلابت فرمودند که آمریکا هیچ غلطی نمی‌تواند بکند و امروز با گذشت چهل سال در هفته گذشته دیدید که رهبری معظم انقلاب در ملاقاتش با نخست وزیر ژاپن که از طرف آمریکا مأموریت داشت، ملاحظه کردید که چه با چه عبارات پرمعنا و چه با اقتدار و چه عزت مدارانه و مقتدرانه فرمودند من ترامپ را شایسته پیام نمی‌دانم.
منتظری ادامه داد: این عزت، عزت اسلام، قرآن و نظامی است که مبتنی بر اسلام و قرآن خون هزاران شهید را برای به دست آوردن جایگاه مقاومت داده و همچنان در صحنه مقاومت دارد و صادرکننده مقاومت به سایر ملت‌ها هم بوده است.
وی ذکر کرد: هر چند ما مشکلاتی را داریم اما هیچگاه مشکلات ما را از ادامه مسیر بازنخواهد داشت چون مردم ما به تحمل مشکلات عادت کرده است.
دادستان کل کشور ادامه داد: یک روزی دشمن برای این سرزمین به نام کردستان خواب‌ها می‌دید و دنبال این بود که عوامل خود را مستقیم و غیرمستقیم بر این منطقه و ملت حاکم کند، اما دیدید و شاهد بودید که خود مردم کردستان چگونه با مشت آهنین به گونه کسانی زد که در پای پرچم دشمن، کاسه لیسی می‌کردند. البته امروز هم آنها دست برنداشته‌اند، اما این عزت را باید حفظ کرد.
وی در بخشی دیگر از سخنان خود گفت: در آستانه قوه قضائیه و هفتم تیر هستیم و سالگرد شهادت دکتر شهید بهشتی و ۷۲ تن از یاران ایشان که به دست منافقین کوردل این حادثه به وقوع پیوست و سرمایه‌های ارزشمندی را ما از دست دادیم اما دستاوردهای ارزشمندتری را ما توانستیم کسب کنیم.
منتظری افزود: همچون حادثه عاشورا که امام حسین (ع) و یارانش برای حفظ دین اسلام فداشدند، برای حفظ انقلاب اسلامی ایران نیز شهدای بزرگواری همچون شهید بهشتی فدا شدند تا این انقلاب باقی بماند و ما امروز باید قدردان آنها باشیم.
وی در بخش دیگری از سخنان خود پیرامون وظایف و مسئولیت‌های دستگاه قضائی عنوان کرد: قوه قضائیه یک قوه بسیار مهم و تأثیرگذار و خاص است که مردم به حق انتظار اجرای عدالت را از آن دارند. باید بتوانیم این اعتماد عمومی را جلب کنیم که مردم می‌توانند حق خود را از طریق دستگاه قضا بگیرند.
دادستان کل کشور با بیان اینکه هیچ کار و مسئولیتی در نظام اسلامی و از منظر قرآن، خطیرتر از امر قضاوت نیست، تصریح کرد: سه وظیفه مهم متوجه دادستان است، اولین وظیفه اینکه وقتی کسی به دادستان مراجعه و تظلم خواهی می‌کند او باید به جد دنبال احقاق حق شهروند باشد و وظیفه دوم هم دفاع از حقوق عامه است که باید تمام قد از حقوق عامه به دفاع بپردازد.
وی خطاب به دادستان‌های استان کردستان گفت: تاکید می‌کنم که در دفاع از حقوق عموم مردم لحظه‌ای نباید کوتاه بیایید و اگر مدیری هم در انجام وظایفش کوتاهی کرد باید دادستان پیگیری کند و از ابزار قانونی هم استفاده کند.
منتظری با بیان اینکه سومین وظیفه دادستان مرکز استان، نظارت بر مجموعه دادسراهای استان است، گفت: دادستان‌ها نباید وقت اداری برای خود قائل نباشند و باید در خارج از وقت اداری هم در خدمت مردم باشند و در اسرع وقت کارها را انجام دهند.
وی در ادامه تاکید کرد: سیاست راهبردی قوه قضائیه این است که پرونده‌ها را منتهی به صلح و سازش کند. باید سعی کنیم اختلافات را با کدخدامنشی حل کنیم و تلاش کنیم در بین مردم فرهنگ صلح و سازش را گسترش دهیم.
دادستان کل کشور گفت: امروز در کل کشور و به ویژه در مناطق مرزی شاهد امنیتی هستیم که سزاوار این مردم است. امروز به برکت انقلاب، حضور مردم و مسئولین امر، امنیت قابل قبول و ارزشمندی در کشور حاکم است. امنیت عنصری تأثیرگذار در همه عرصه‌هاست و اگر نباشد ما در حوزه‌های مختلف آسیب می‌بینیم.
از آغاز تیرماه شاهد تحولاتی قابل توجه در فضای مجازی خواهیم بود
وی در بخش دیگری از سخنان خود عنوان کرد: سال‌هاست دنبال این هستیم که مشکلات فضای مجازی را از بین ببریم، در کنار استفاده از فضای مجازی که فناوری ارزشمندی است اما متأسفانه به دلیل رهاکردن این فضا و نبود مدیریت کافی بر آن، شاهد آثار سو و تبعات منفی هستیم. اقدامات خوبی را در راستای رفع مشکلات این فضا در ماه‌های گذشته داشتیم و از آغاز تیرماه نیز شاهد تحولاتی قابل توجه در فضای مجازی خواهیم بود.
دادستان کل کشور افزود: در این مورد اقداماتی از ناحیه رئیس قوه قضائیه صورت گرفته است و بنده هم به عنوان فردی که هم مسئولیت مستقیم در این فضا داشته و هم رئیس کارگروه تأیید مصادیق مجرمانه هستم، اقداماتی را انجام داده‌ایم و امیدواریم در تیرماه شاهد تحولات خوبی در فضای مجازی باشیم به شرطی که دولتمردان و دست اندرکاران حوزه فضای مجازی وظایف ابلاغی را عمل کنند و نگذارند دستگاه قضائی ورود پیدا کند به عرصه‌هایی که خودش زیاد، مایل نیست.
وی اضافه کرد: ما بایستی زیرساخت‌ها را آماده کنیم و در راستای تحقق انتظارات مقام معظم رهبری از شورای عالی فضای مجازی و دستگاه قضا، این فضا را هرچه سریع‌تر پاکسازی کنیم و از دستبردهایی که دشمن از این طریق به کشورمان وارد می‌کند و ضربه‌هایی را که به حیثیت، شرف، آبرو و خانواده‌های ما وارد می‌کند، کاهش دهیم.
منتظری در ادامه به ضرورت تعامل بین دستگاه‌های قضائی و انتظامی و امنیتی اشاره و اعلام کرد: هرچه این تعامل بیشتر شود به نفع ماست و ما از دادستان می‌خواهیم در جهت تعامل و رفع برخی از مشکلات نیروهای نظامی و انتظامی به صورت جدی تلاش کنند.
وی همچنین گفت: مدیران نباید کار امروز را به فردا بیندازند. مسئولان نوکر مردم هستند و باید در خدمت مردم باشند نه بر مردم ارباب باشند، چون مردم ارباب ما هستند.
دادستان کل کشور در پایان سخنان خود گفت: بر اساس آمارها، متأسفانه مردم از مراجعه به ادارات دولتی ما اعم از قضائی و غیرقضایی ناراضی هستند که مسئولیتش هم برعهده ما مدیران است. اگر ما مسئولان کار مردم را به فردا بیندازیم در پیشگاه خداوند مسئول هستیم.
انتهای پیام
