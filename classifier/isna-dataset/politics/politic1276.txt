 مأموریت ویژه رویترز / این بار اتاق عملیات پنتاگون، کارفرماست
سرنگونی پهپاد آمریکایی در آستانه ورود ترامپ به کمپین انتخابات ریاست جمهوری ۲۰۲۰ در آمریکا علاوه بر لطمه زدن به اعتبار نظامی این کشور، بار دیگرضربه شکننده‌ای را که حاصل اشتباه محاسباتی مشاوران کم خرد کاخ سفید بود به جایگاه و اعتبار سیاسی و اجتماعی رئیس جمهور آمریکا وارد کرد.
به گزارش ایسنا به نقل از نور نیوز، خبرگزاری رویترز ساعاتی پیش به نقل از مقاماتی در ایران که به نام‌شان اشاره نکرد، مدعی شد که پیغام ویژه رئیس جمهور آمریکا از طریق حکومت عمان به تهران رسانده شده و ترامپ در این پیام در خصوص حمله‌ای قریب الوقوع به ایران هشدار داده است.
این خبر بلافاصله با واکنش مقامات رسمی جمهوری اسلامی مواجه شد و موضوع ارسال نامه و محتوای ادعایی رویترز تکذیب شد. رویترز با انتشار این خبر جعلی بدنبال تأمین چهار هدف، شامل سرپوش گذاشتن بر تجاوز آمریکا، پر هزینه قلمداد کردن اقدام دفاعی ایران، بازسازی اقتدار نظامی تحقیر شده پنتاگون و ایجاد حاشیه روانی برای رئیس جمهور آمریکا بود. از اولین ساعات پنج شنبه شب، افکار عمومی جهان بشدت تحت تأثیر موضوع تجاوز پهپاد فوق پیشرفته آمریکایی به حریم هوایی ایران و واکنش قاطع و فناورانه ایران که سرنگونی این پرنده گرانقیمت را بدنبال داشت قرار گرفته است. آمریکایی‌ها در ابتدای این رخداد با تناقض گویی سعی کردند موضوع حضور و تجاوز این پهپاد در آسمان ایران را انکار کنند اما با کشف قطعات منهدم شده این پرنده در آب‌های ساحلی ایران، هرگونه شبهه در خصوص هدف قرار گرفتن پهپاد آمریکایی در خارج از آسمان ایران از بین رفت. در حالی که آمریکایی‌ها بدلیل انجام این اقدام غیر قانونی و تحریک آمیز و همچنین شکسته شدن هیمنه دروغین اقتدار نظامی‌شان بشدت زیر سوال رفته‌اند و در سردرگمی کم سابقه‌ای دست و پا می‌زنند، بار دیگر ابزار فریب را با استفاده از رسانه‌ای که ستاد عملیات روانی علیه ایران است برای ایجاد انحراف در اذهان عمومی و خروج از بحران خود ساخته بکار گرفتند. سرنگونی پهپاد آمریکایی در آستانه ورود ترامپ به کمپین انتخابات ریاست جمهوری ۲۰۲۰ در آمریکا علاوه بر لطمه زدن به اعتبار نظامی این کشور، بار دیگر ضربه شکننده‌ای را که حاصل اشتباه محاسباتی مشاوران کم خرد کاخ سفید بود به جایگاه و اعتبار سیاسی و اجتماعی رئیس جمهور آمریکا وارد کرد. باید منتظر ماند و دید که دونالد ترامپ تا چه زمانی می‌خواهد تصمیمات و اقدامات پرهزینه تیم امنیتی و سیاست خارجی خود را تحمل کند و اعتبار خود را به ماجراجویی آنها گره بزند.

انتهای پیام / ‏
