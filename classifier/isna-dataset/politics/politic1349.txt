امضای سند برنامه رایزنی‌های وزارت خارجه‌های ایران و ترکیه
وزیران امور خارجه جمهوری اسلامی ایران و ترکیه در اصفهان دیدار کردند. 
به گزارش ایسنا، محمدجواد ظریف و مولود چاووش اوغلو در اصفهان با هم دیدار کرده و سند برنامه رایزنی‌های وزارت خارجه‌های ایران و ترکیه را به امضا رساندند.
ظریف در این دیدار با اشاره به اینکه روابط دو جانبه در مسیر صحیح و رو به توسعه در حال گسترش است، افزود: این سفر برای طراحی روابط استراتژیک دو کشور و امضا سند مشورت‌های سیاسی میان وزارت امور خارجه‌های ما بسیار حائز اهمیت است.
وزیر امور خارجه جمهوری اسلامی ایران با اشاره به دیدار اخیر رؤسای جمهور دو کشور در پایتخت تاجیکستان و توافقات به عمل آمده، از آمادگی ایران برای افزایش حجم تجارت میان دو کشور خبر داد.
وزیر امور خارجه ترکیه نیز با ابراز خرسندی از حضور در ایران و شهر تاریخی و فرهنگی اصفهان، اراده کشورش را برای توسعه و تعمیق روابط دو کشور در همه حوزه‌های سیاسی، اقتصادی، فرهنگی اعلام کرد.
همکاری‌های دو کشور در زمینه انرژی، بانکی و گردشگری از جمله محورهای گفتگو در این دیدار بود.
مهمترین مسائل منطقه‌ای و بین المللی بویژه اوضاع سوریه، یمن و آخرین تحولات در خلیج فارس از دیگر محورهای گفتگو و تبادل نظر میان دکتر ظریف و مولود چاووش اوغلو بود.
انتهای پیام

