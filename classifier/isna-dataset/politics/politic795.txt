خرمشاد: مادامی که فلسطینی‌ها رضایت ندهند معامله قرن سر نمی‌گیرد 
 دبیر شورای راهبردی روابط خارجی دلایل عدم موفقیت طرح معامله قرن را تشریح کرد و گفت: مادامی که فلسطینی‌ها به این ننگ رضایت ندهند خود فروختگانی چون عربستان و امارات نخواهند توانست ذلت را به سایر اعراب و فلسطینی‌ها و مسلمانان دیگر تعمیم دهند.
به گزارش ایسنا، محمد باقر خرمشاد در نشست فلسطین و طرح آمریکایی معامله قرن طی سخنانی اظهار کرد: در هر معامله‌ای خریدار و فروشنده وجود دارد لذا در این معامله باید دید خریدار و فروشنده کیست؟ آنچه مشخص است کالای مورد معامله فلسطین است، سرزمین و حقوق مردم فلسطین است که فروشنده هم عربستان و امارات به نمایندگی از جهان عرب و فلسطینی‌ها هستند و اما خریدار آمریکا و صهیونیست‌ها می‌باشند.
وی افزود: براساس عرف بشری در معامله معمولاً خریدار پول را پرداخت می‌کند اما در اینجا و در کمال تعجب برای اولین بار در جهان این فروشنده است که هزینه را می‌پردازد تا رژیم صهیونیستی سودش را ببرد.
دبیر شورای راهبردی روابط خارجی تصریح کرد: همان طور که از نام این طرح پیداست فروشنده پول را می‌پردازد تا خریدار با پول، زمین، حیثیت، عزت، شرف و کرامت اعراب، مسلمانان و فلسطینی‌ها صاحب همه چیز شود.
خرمشاد با طرح این سوال که آیا می‌توان کسانی را فروخت بدون این که رضایت داشته باشند؟ گفت: این معامله سر نمی‌گیرد به این دلیل که اولاً فلسطینی‌ها راضی نیستند و مادامی که فلسطینی‌ها به این ننگ رضایت ندهند خود فروختگانی چون عربستان و امارات نخواهند توانست ذلت را به سایر اعراب و فلسطینی‌ها و مسلمانان دیگر تعمیم دهند، به شرط این که همه یکپارچه مخالفت خود را اعلام کنند.
وی خاطرنشان کرد: بنابراین باید ایستادگی کرد و با این به اصطلاح معامله قرن و فروشندگان آن مقابله کرد در واقع باید تا اندازه‌ای متحد مقابله کرد که در تاریخ چنین معامله‌ای وجود نداشته است یعنی باید به قدری فلسطینی‌ها یکپارچه بایستند که تبدیل به مقابله قرن شود.
 انتهای پیام
