لاوروف: شواهد ارائه شده از سوی آمریکا مبهم است/ تهران حامی تحقیق مستقل در حادثه دریای عمان است
وزیر امور خارجه روسیه با بیان این که روسیه خواهان تحقیقات کامل درباره حملات رخ داده به نفت‌کش‌های در دریای عمان است، تاکید کرد که ایران از همان ابتدا خواهان تحقیقات مستقل بوده است.
به گزارش ایسنا، سرگئی لاوروف، وزیر امور خارجه روسیه در گفت‌وگو با خبرگزاری تاس و در واکنش به اتهام‌زنی آمریکا به ایران در زمینه حمله رخ داده به دو نفت‌کش در دریای عمان گفت که روسیه اطلاعاتی در رابطه با حادثه نفت‌کش‌های دریای عمان در دست ندارد.
لاوروف اظهار کرد: ما چنین اطلاعاتی در دست نداریم. مدارک ادعایی بسیار مبهم ارائه‌شده از سوی آمریکا از جمله برخی ویدئوها و تصاویر را دیده‌ایم که حتی در میان نزدیک‌ترین متحدانش سوال ایجاد می‌کند.
وزیر امور خارجه روسیه در ادامه با تاکید بر این که روسیه خواهان انجام شدن تحقیقاتی کامل درباره این حوادث است، گفت که تهران از همان ابتدا از تحقیقات مستقل حمایت می‌کرد.
به گزارش ایسنا، روز پنج‌شنبه گذشته دو نفتکش در دریای عمان که یکی متعلق به ژاپن و دیگری متعلق به نروژ است هدف حمله قرار گرفتند و دچار حریق شدند. مایک پمپئو وزیر امورخارجه آمریکا بلافاصله پس از این حادثه مدعی شد که ایران عامل حمله بوده است.
همچنین وزارت دفاع آمریکا ویدئویی نامعتبری منتشر کرد و مدعی شد که ویدئو مربوط به قایق‌های متعلق به ایران بوده که به نفتکش‌ها در دریای عمان نزدیک شده‌اند.
این ادعاها در حالی مطرح می‌شود که تاکنون هیچ مرجع بین‌المللی معتبری دست داشتن ایران در حادثه حمله به دو نفتکش در دریای عمان را تأیید نکرده است.
انتهای پیام
