مسکو از عملیاتی شدن اینستکس استقبال می‌کند
معاون وزیر امور خارجه روسیه از طرف‌های توافق هسته‌ای خواست در برابر تحریم‌های آمریکا علیه ایران بایستند تا از تأثیرات منفی این تحریم‌ها بکاهند.
به گزارش ایسنا به نقل از خبرگزاری اسپوتنیک، سرگئی ریابکوف روز جمعه (۷ تیر) پس از نشست کمیسیون مشترک برجام که ساعاتی پیش در وین برگزار شد، گفت: ما از تمام همکاران خود می‌خواهیم تا این را به عنوان یک کار مشترک بپذیرند. طرف‌های باقی‌مانده در برجام باید در برابر تحریم‌های آمریکا علیه ایران دیوار محافظتی ایجاد کنند تا از تأثیرات منفی این تحریم‌ها کاسته شود.
وی همچنین تصریح کرد: سازوکار مالی کشورهای اروپایی برای تسهیل تجارت با ایران، یعنی اینستکس عملیاتی شده است. مسکو از این موضوع استقبال می‌کند اما این تنها گام اولیه است.
به گزارش ایسنا، معاون مسئول سیاست خارجی اتحادیه اروپا پس از نشست کمیسیون مشترک برجام تأیید کرد که اینستکس عملیاتی شده است.
به گزارش ایسنا، هلگا اشمید معاون مسئول سیاست خارجی اتحادیه اروپا نیز در پیامی در صفحه توئیتر خود با تاکید بر اینکه اینستکس در حال حاضر عملیاتی شده است، نوشت که اولین تراکنش‌ها نیز انجام گرفته است.
وی پس از نشست سه‌ساعته کمیسیون مشترک برجام که با حضور نمایندگان طرف‌های این توافق در وین برگزار شد، در توئیترش نوشت: اینستکس هم‌اکنون عملیاتی شده و اولین تراکنش‌ها در حال انجام است و کشورهای بیشتری در اتحادیه اروپا قرار است به آن بپیوندند.
وی همچنین نوشت که پیشرفت‌های خوبی در مذاکرات درباره رآکتور اراک و تأسیسات فردو صورت گرفت.
سیدعباس عراقچی، معاون وزیر امورخارجه کشورمان نیز جلسه روز جمعه کمیسیون مشترک برجام در وین را مثبت و سازنده عنوان کرد و گفت این نشست نسبت به جلسات گذشته یک گام به جلو محسوب می‌شود.
عراقچی در جمع خبرنگاران پس از این نشست که در هتل کوبورگ در وین برگزار شد ادامه داد: البته هنوز تا خواسته‌های ایران فاصله قابل توجه وجود دارد با این حال بنده این قدم‌های رو به جلو را بررسی کامل و آنها را به تهران منتقل می‌کنم.
وی گفت: مهمترین موضوع که در این جلسه بحث شد، بحث اینستکس و کانال مالی بود. این کانال مالی الان عملیاتی شده و دو سه تا مورد کاری هم الان در حال انجام شدن است و ظرف روزهای آینده تبادل مالی انجام می‌شود. کشورهای دیگر هم قبول کردند که به عنوان سهامدار به این کانال بپیوندند.
انتهای پیام
