آیین معرفی کتاب «روایت رهبری» برگزار خواهد شد
آیین معرفی کتاب «روایت رهبری» (مناسبات جمهوریت و اسلامیت در انتخاب ولی‌ فقیه) روز یکشنبه -۱۶ تیر ماه - در فرهنگسرای اندیشه برگزار خواهد شد.
به گزارش ایسنا،‌ این کتاب در سه فصل و ۶۲۰ صفحه، روایت جامع و دست اولی است از «رسمیت و قانونیت یافتن رهبری حضرت امام خمینی رحمه‌الله با مصوبه مجلس خبرگان قانون اساسی»، «تعیین آیت‌الله منتظری به رهبری آینده توسط مجلس خبرگان رهبری و سپس عزل وی» و در نهایت، «تعیین حضرت آیت‌الله خامنه‌ای توسط مجلس خبرگان به رهبری انقلاب اسلامی». از ویژگی‌های «روایت رهبری» می‌توان به استفاده از برخی خاطرات منتشرنشده سیاسی و مهم حضرت آیت‌الله خامنه‌ای به تناسب موضوعات مطرح شده در کتاب اشاره کرد.
علاقه‌مندان و پژوهشگران می‌توانند کتاب «روایت رهبری» را به صورت اینترنتی از این آدرس تهیه کنند. این کتاب توسط آقای سیدیاسر جبرائیلی تألیف شده و انتشارات انقلاب اسلامی آن را چاپ کرده است.

شرکت در این مراسم برای عموم علاقه‌مندان آزاد است.

زمان و مکان برگزاری  آیین معرفی:
زمان: یکشنبه ۱۶ تیرماه ۱۳۹۸ - ساعت ۹:۳۰ الی ۱۱:۳۰ صبح
مکان: تهران، خیابان شریعتی، نرسیده به پل سیدخندان، فرهنگسرای اندیشه
انتهای پیام
