دیدار مشاور امنیت ملی رییس‌جمهور افغانستان با شمخانی
مشاور امنیت ملی رییس‌جمهور افغانستان با علی شمخانی دیدار کرد.
به گزارش ایسنا، حمدالله محب، مشاور امنیت ملی رییس‌جمهور افغانستان صبح امروز چهارشنبه ۲۹ خرداد در حاشیه اجلاس مقامات عالی امنیتی در شهر اوفا روسیه با دریابان علی شمخانی دبیر شورای عالی امنیت ملی کشورمان دیدار و گفت‌وگو کرد.
در ملاقات مقامات عالی امنیت ملی ایران و افعانستان طرفین بر افزایش هماهنگی و رایزنی میان دولت قانونی افغانستان و همسایگان این کشور برای مقابله با عملیات تروریستی و کمک به فرایند آشتی ملی در این کشور تاکید کردند.
ضرورت ارتباط وگفت‌وگوی کشورهای موثر منطقه با گروه‌های معارض با هماهنگی دولت افغانستان و همچنین تقویت نیروهای مسلح این کشور برای ایجاد امنیت پایدار در مناطق مختلف افغانستان از جمله موضوعات مورد گفت‌وگو میان مقامات امنیتی دو کشور بود.
انتهای پیام
