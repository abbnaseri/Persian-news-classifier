ترامپ: در برابر ایران آماده‌ایم
رئیس‌جمهور آمریکا روز گذشته مواضع جدید کشورش را به طور کلی در رابطه با ایران اعلام کرد.
به گزارش ایسنا به نقل از روزنامه هیل، دونالد ترامپ، رئیس‌جمهور آمریکا روز گذشته در جمعی از خبرنگاران گفت: ما ایران را تحت نظر داریم و چیزهای زیادی در رابطه با ایران جریان دارد. ما در برابر ایران آماده هستیم.
وی افزود: خواهیم دید که چه پیش می‌آید. اما فقط این را می‌گویم که بسیار آماده‌ایم.
به گزارش ایسنا، دولت آمریکا در چند وقت اخیر علیرغم تحمیل «جنگ اقتصادی» به ملت ایران که آخرین نمونه آن تحریم بخشی از صنایع پتروشیمی این کشور توسط وزارت خزانه‌داری آمریکا بوده است، تمایل خود را برای مذاکره با ایران آشکارا ابراز کرده است و از طرفی با اظهاراتی ضد و نقیض و اتهام‌زنی‌هایی بی‌اساس درباره نقش ایران در منطقه، این رویکرد دیپلماتیک را که مدت زیادی هم دوام نیاورد بی‌اعتبار ساخت.
وزیر امور خارجه کشورمان پیش از این در گفت‌وگو با شبکه‌ای عربی در این باره اظهار کرد: ما در درازمدت نشان دادیم که در برابر فشارها مقاوم هستیم و از این فشارها عبور کردیم. در کوتاه‌مدت نیز ما باید تأثیر تروریسم اقتصادی آمریکا بر ملت را کاهش دهیم. در میان‌مدت نیز معتقدیم که همه کشورها به این نتیجه می‌رسند که مقاومت در برابر سرکشی نتیجه خوبی خواهد داد و کشورها به دنبال این هستند که دلار را کنار بگذارند که این مساله بر اقتصاد آمریکا تأثیر منفی خواهد گذاشت.
انتهای پیام
