ظریف: مرحله دوم اقدام ایران درباره برجام 16 تیر آغاز می‌شود
وزیر امور خارجه کشورمان گفت: مرحله دوم اقدام ایران در خصوص برجام از 16 تیر آغاز می‌شود.
به گزارش خبرنگار ایسنا-منطقه اصفهان، محمدجواد ظریف ظهر امروز (جمعه) پس از نشست مشترک کمیسیون برنامه‌ریزی استراتژیک ایران و ترکیه در جمع خبرنگاران با بیان اینکه طبق قرار رؤسای جمهور هر دو سال یکبار وزرای خارجه دو کشور برای برنامه‌های راهبردی برنامه‌ریزی می‌کنند، اظهار کرد: در این جلسه برنامه ریزی‌ها مورد بررسی قرار گرفت و سندهای همکاری دو سالانه دو کشور امضا شد.

وی افزود: همکاری‌ها در حوزه اقتصادی، سیاسی، منطقه‌ای و بین‌المللی بین ایران و ترکیه است و در مجموع سفر خوبی را پشت سر گذاشتیم.

وزیر امور خارجه کشورمان در خصوص اقدام بعدی ایران در خصوص برجام با توجه به اتمام فرصت دو هفته‌ای ایران اضافه کرد: اقدام بعدی ایران در قالب نامه رئیس جمهور به سران کشورهای حاضر در برجام و نامه بنده به خانم موگرینی اعلام شده است.

وی افزود: مرحله اول این اقدامات از ۱۸ اردیبهشت شروع شد و مرحله دوم از ۱۶ تیر ماه آغاز خواهد شد.

انتهای پیام
