سردار سلامی: عکس‌العمل‌های قاطع، تمام کننده و قطعی در مقابل تعرض هر بیگانه‌ای خواهیم داشت 
فرمانده کل سپاه  با اشاره به سرنگونی پهپاد متجاوز آمریکایی توسط پدافند نیروی هوافضای سپاه در بامداد امروز گفت: سرنگون کردن هواپیمای جاسوسی آمریکا، حامل یک پیام آشکار، واضح، قاطع، سریع و دقیق بود و آن اینکه مدافعان مرزهای میهن اسلامی ایران در مقابل تعرض هر بیگانه‌ای به این سرزمین عکس‌العمل‌های قاطع، تمام کننده و قطعی خواهند داشت.


به گزارش ایسنا،  سردار سرلشکر پاسدار حسین سلامی فرمانده کل سپاه پاسداران انقلاب اسلامی صبح امروز (پنجشنبه) در کنگره ملی ۵۴۰۰ شهید استان کردستان با اشاره به سرنگونی پهپاد متجاوز آمریکایی توسط پدافند نیروی هوافضای سپاه در بامداد امروز گفت:در سحرگاهان امروز نیروی هوافضای سپاه یک فروند هواپیمای جاسوسی دشمن را که از مرزهای ما عبور کرده و در حال تعرض به امنیت ملی ما بود، شجاعانه سرنگون کرد.

وی با بیان اینکه این منش ، روش و قاعده ملت ایران در برخورد با دشمنان است، گفت: سرنگون کردن هواپیمای جاسوسی آمریکا، حامل یک پیام آشکار، واضح، قاطع، سریع و دقیق بود و آن اینکه مدافعان مرزهای میهن اسلامی ایران در مقابل تعرض هر بیگانه ای به این سرزمین عکس العمل های قاطع، تمام کننده و قطعی خواهند داشت.

سرلشکر سلامی با تاکید بر اینکه مرزها خط قرمز ما است ، گفت:  هر دشمنی که به این مرزها تعرض کند، بر نخواهد گشت و نابود خواهد شد.

فرمانده کل سپاه تنها راه دشمنان را احترام به تمامیت ارضی و منافع ملی ایران توصیف و تصریح کرد: اعلام می کنیم، بنای جنگ با هیچ کشوری نداریم، اما برای جنگ کاملا آماده‌ایم و حادثه امروز نشانه روشنی از این پیام دقیق بود؛ پس ما ایستاده‌ایم.

وی در بخش دیگری از سخنانش اظهار داشت: شهیدان ما در هر نقطه‌ای از این کشور بزرگ نشانه‌های عزت و سمبل‌های افتخار ما هستند. شهیدان بیان کننده استحکام ایمان و درخشش روح مقاومت در پیکره ملت ایران هستند.

وی افزود: امروز ملت ایران در عالم با صفت اقتدار، افتخار، بزرگی، ایستادگی، عزت، پیشرفت، امنیت و رفاه شناخته می شود و همه این معانی و تعابیر میراث جاودان صدها هزار شهید این سرزمین بزرگ است.

سرلشکر سلامی ادامه داد: می‌توان واژه کرد را الهام بخشیده از کرامت، رشادت و دلاوری دانست. کردستان و مردمانش اصیل ترین مردمان ایران هستند، بنابراین کردها در شکل‌دهی به تمدن عظیم ما نقش گسترده‌ای دارند و به این دلیل است که این سرزمین سالها مورد طمع دشمنان بوده است.

فرمانده کل سپاه با بیان اینکه در هر دوره ای آمریکا یک سرزمین را عرصه تاخت خود قرار داده است،‌ گفت: آنها می خواستند کردستان را پایگاه و سکوی پرتابی برای شکستن وحدت ملی امت اسلام قرار دهند، اما شعور، آگاهی، ایمان و روح حماسه آفرینی مردمان کرد در پیوند با همه ملت ایران اجازه نداد این توطئه شوم شکل بگیرد. آنها می خواستند سرزمین کردستان ما را میدان جنگ کنند و امنیت را از مردمان ما بگیرند، اما جوانان برومند کردستان و ایران و پیشمرگان مسلمان ایستادند و قتلگاهی برای سیاست های استعماری آمریکا و غرب ساختند.

وی تصریح کرد: کردستان نقطه وحدت امت اسلام و ملت ایران شده است و امروز کردستان در حال پیشرفت می درخشد و در آن جلوه های پیشرفت نمایان است. ما از تاریخ سختی عبور کرده ایم و با دشمنان بزرگی درگیر بوده ایم و همه سناریوهای سخت و سهمگین استعمار برای فشار به مردم ایران و از بین بردن استقلال کشور در طول تاریخ ۴۰ ساله از سوی دشمن اعمال شده است اما ملت بزرگ ایران با اقتدار از ارتفاع اراده دشمنان عبور کرد و آنها را شکست داد.

سرلشکر سلامی ادامه داد: ما هرکجا مقاومت کرده ایم، پیروز شده ایم. در تحریم اقتصادی به خوداتکایی اقتصادی رسیدیم و مسیر ما در این گذرگاه سخت تحریم، دستیابی به عزت اقتصادی و بریدن پیوند به هیچ بیگانه‌ای است.

فرمانده کل سپاه با بیان اینکه دشمنان ما سرگردان، بی عمل و نگران هستند و نمی دانند که چه کاری باید انجام دهند، اظهار داشت: آنها در لبنان با شکست از حزب الله، برای همیشه سیاست های تجاوز کارانه شان خاموش شد. فلسطینی ها سنگ ها را کنار گذاشته اند و به موشک رسیده اند، پیرامون رژیم صهیونیستی فورانی از آتش وجود دارد. آنها می خواستند نظام سوریه را سرنگون کنند، اما امروز مجبور به فرار از آن سرزمین شده اند. می خواستند با ۱۵۰ هزار سرباز عراق را فتح کنند، اما امروز عراق هرگز در کنترل سیاست های آمریکا نیست بلکه امروز این انقلاب اسلامی است که خاستگاه مردم این سرزمین است.

وی گفت: می خواستند در یمن سرپل سیاسی- جغرافیایی جدیدی بسازند، اما آمریکا، سعودی و شرکایشان در باتلاق گیر کرده اند و موازنه به نفع یمنی ها در حال تغییر است. امروز پوکی استخوان و ضعف موریانه ای از درون قدرت آمریکا را مورد هدف قرار داده است. آنها می خواستند با تحریم اقتصادی ملت ایران را وادار به تسلیم کند و با فشار اقتصادی در کنار عملیات روانی ملت ایران را به مذاکره و پس از آن تسلیم وادار کنند، اما ملت ایران آگاهانه، قهرمانانه و مومنانه برای حفظ عزت و کرامت خود ایستاد.

سرلشکر سلامی با اشاره به سناریوهای دشمنان،‌خاطرنشان کرد: آنها می خواستند اینگونه ترسیم کنند که راه حل عبور از مشکلات اقتصادی ایران مذاکره است، درحالی که ما تجربیات درس آموز و عبرت هایی از تاریخ نزدیکمان داریم. می دانیم که نمی توان به دولت غیر قابل اعتماد آمریکا، اعتماد کرد. تا به امروز در مقاومت رشد کرده ایم و با منطق مقاومت قد برافراشته ایم.

فرمانده کل سپاه تاکید کرد: ما در اثر مقاومت دشمنان مان را فرسوده کرده ایم و به دلیل مقاومت، به استقلال، آزادی و اقتدار رسیده ایم. اگر مقاومت نمی کردیم در همان سال های اولیه انقلاب، میدان نبرد را به دشمنان واگذار می کردیم. اما پیشوایان بزرگ انقلاب به ما آموختند با الهام از قرآن اگر بایستیم نصرت خداوند جاری می شود. ما در جنگ ایستادیم و پیروز شدیم، در مقابله فرهنگی ملت ایران ایستاد و فریب مفاهیم به ظاهر شیک قدرت های بزرگ را نخورد. در مقابل اسرائیل ایستادیم و پیروز شدیم. در تحریم اقتصادی ایستادیم و امروز در حال رشد هستیم.

وی با تاکید بر اینکه به قدرت های بزرگ احتیاج نداریم و همه ظرفیت های لازم برای رشد در جامعه ایرانی وجود دارد، تصریح کرد: این ظرفیت ها برای پیروزی در یک جنگ جهانی کافی است. مذاکره بازی در میدان دشمن و بازی در این زمین، فشار دشمن را تشدید خواهد کرد چراکه احساس می کند از منطق مقاومت پا پس کشیده ایم و به میدان مذاکره آمده ایم.

سرلشکر سلامی عنوان کرد: دشمن در مذاکره می خواهد ملت ایران را از سلاح دفاعی خود خلع کند، ملتی که خلع سلاح می شود، تهاجم به آن آسان است. ملتی که ایستادگی می کند، دشمن جرات تعدی به حریم آن را ندارد.

فرمانده کل سپاه با اشاره به دیدار نخست وزیر ژاپن با رهبر معظم انقلاب، گفت: این دیدار ما را به یاد خاطره ملاقات وزیر خارجه شوروی با امام(ره) انداخت و آن غرور انقلابی و اسلامی و ملی را در اوج قرار داد. شکوه و عظمت و وقار کلام رهبرمان را دیدیم که چگونه قاطعانه و شجاعانه برای همه جهان پیام مقاومت ملت ایران را بیان کردند.

انتهای پیام
