باید اهداف شهدا را نصب العین قرار دهیم
فرمانده نیروی هوایی ارتش، پیام روشن شهدا را مجاهدت برای آرمانهای امام راحل(ره)، استکبارستیزی، دشمن ستیزی و زیر بار ظلم نرفتن عنوان کرد.
به گزارش ایسنا به نقل از  روابط عمومی ارتش، امیر سرتیپ خلبان عزیز نصیرزاده فرمانده نیروی هوایی ارتش جمهوری اسلامی ایران با اشاره به ویژگی‌های شهدا و به‌ویژه شهدای گمنام گفت: پیام روشن شهدا برای ما این است که هر کس در مسیر مجاهدت برای آرمان های انقلاب و امام راحل(ره) پای نهاد، استکبارستیز، دشمن ستیز بوده و هیچ گاه زیربار ظلم نخواهد رفت.
وی افزود: این شهدای گرانقدر تاب و تحمل ورود دشمن به خاک وطن را نداشتند و عزیزترین دارایی خود یعنی جانشان را نیز در این راه فدا کردند.
فرمانده نیروی هوایی ارتش در ادامه با اشاره به مراسم اخیر وداع با شهدا در دانشگاه هوایی شهید ستاری تصریح کرد: حضور پیکرهای مطهر این شهدا در بین افسران و دانشجویان این دانشگاه که بنیان‌های اصلی نیروهای مسلح هستند، پیام روشن و واضحی به این دانشجویان انتقال داد و آن این است؛ راهی که در آن پای گذاشته اند را درک کنند و نحوه برخورد با دشمن را به خوبی متوجه شوند.
امیر سرتیپ نصیرزاده در پایان خاطر نشان کرد: ما باید اهداف شهدا و پیام آن‌ها را نصب العین خود قرار دهیم و با ادامه دادن راه شهیدان والا مقام، اجازه ندهیم خونشان پایمال شود.
انتهای پیام
