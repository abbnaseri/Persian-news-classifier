اعلام ‌هم‌سویی جرمی هانت با مواضع ضدایرانی آمریکا
وزیر امور خارجه انگلیس ضمن تکرار ادعاهایی علیه ایران تاکید کرد که از آمریکا حمایت خواهد کرد.
به گزارش ایسنا، به نقل از روزنامه دیلی اکسپرس، جرمی هانت، وزیر امور خارجه آمریکا در پی هم‌سویی اخیرش با رویکرد ضد ایرانی آمریکا گفت: ما از قوی‌ترین متحدمان یعنی آمریکا حمایت خواهیم کرد اما البته باید هر درخواستی را برای حمایت نظامی بر مبنایی جداگانه بررسی کنیم.
وی با بیان این که ما به طور جدی باور داریم که راهکار، متوقف کردن آن‌چه رفتار بی‌ثبات‌کننده ایران در منطقه می‌خواند، است، گفت که درباره خرابکاری درباره نفت‌کش‌ها که آن را کار ایران می‌خواند را بسیار نگران‌کننده می‌دانیم و به طور مداوم با آمریکا در تماس هستیم.
وی در ادامه گفت: ما می‌خواهیم تنش وضعیت را کاهش دهیم اما به شدت نگرانیم.
به گزارش ایسنا، وزیر امور خارجه انگلیس پیش از این هم با پیروی از موضع آمریکا در برابر حمله رخ داده به دو نفت‌کش در دریای عمان در بیانیه‌ای گفته بود: ما این مسئله را بسیار جدی خواهیم گرفت و پیام‌مان به ایران این است که اگر واقعاً در این مسئله دخیل بوده‌اند، این کار یک اقدام به شدت نابخردانه است که موجب افزایش تنش‌ها می‌شود و تهدیدی جدی را علیه صلح و ثبات در منطقه عرضه می‌دارد.
مایک پمپئو، وزیر امور خارجه آمریکا در خصوص حملات به دو نفتکش در دریای عمان مدعی شده بود: تحلیل آمریکا این است که حمله امروز به نفتکش‌ها کار ایران بوده و ایران قصد دارد جریان نفت را دچار مشکل کند.
همچنین محمدجواد ظریف، وزیر امور خارجه کشورمان نیز در واکنش به این ادعاها گفته بود: اینکه ایالات متحده فوراً و بدون ذره‌ای شواهد عینی یا ضمنی، به اتهام پراکنی علیه ایران دست می‌زند، تنها این را کاملاً آشکار می‌کند که تیم بی در حال حرکت به سوی یک نقشه جایگزین است: خرابکاری در دیپلماسی (از جمله در اقدامات آبه شینزو) و سرپوش گذاشتن بر تروریسم اقتصادی علیه ایران.
من چند ماه پیش دقیقاً درباره همین سناریو هشدار دادم؛ نه به این دلیل که من یک پیشگو باشم، بلکه به این دلیل که من ذات تیم بی را می‌شناسم.
انتهای پیام
