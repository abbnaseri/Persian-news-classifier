 سنا اصلاحیه قانون بازدارنده رئیس جمهور آمریکا از آغاز جنگ را رد کرد
اصلاحیه‌ای بر قانون اختیارات دفاع ملی آمریکا  که موجب محدود ساختن اختیارات رئیس جمهور آمریکا برای آغاز جنگ در یک کشور دیگر می‌شد با اقلیت آرا در مجلس سنای آمریکا رد شد.
به گزارش ایسنا به نقل از خبرگزاری اسپوتنیک، ۴۱ سناتور آمریکایی دیروز در مجلس سنای آمریکا پس از یک جلسه شش ساعته برای رد اصلاحیه‌ای بر قانون اختیارات دفاع ملی آمریکا رأی صادر کردند که به موجب آن کنگره مجاز بود از عملیات‌های نظامی رئیس جمهور این کشور را در خارج از کشور ممانعت کند؛ برای پذیرش این اصلاحیه ۶۰ رأی نمایندگان لازم بود.
در حال حاضر، رئیس جمهور آمریکا این اختیار را دارد که با استفاده از قانون‌گذاری انجام شده برای دفتر ریاست جمهوری این کشور در نتیجه حملات تروریستی ۱۱ سپتامبر، عملیات نظامی علیه کشورهای خارجی انجام بدهد. این ماده قانونی بحث‌برانگیز که منتقدان آن را «چک سفید امضا» برای ماجراجویی نظامی در خارج از کشور خوانده‌اند، پیش از این برای مداخله [نظامی] بحث‌برانگیز در آفریقا، آسیا و خاورمیانه از جمله افغانستان، لیبی، سوریه، اتیوپی و یمن به تکرار مورد استفاده قرار گرفته است.
به گزارش ایسنا، رد شدن چنین اصلاحیه بازدارنده‌ای بر مصوبه کنگره آمریکا در حالی مطرح می‌شود که رئیس جمهور آمریکا در شرایطی که تنش‌ها میان تهران و واشنگتن به‌ویژه در هفته‌های اخیر افزایش یافته است در توئیتر خود نوشت که اگر هر حمله‌ای علیه آمریکایی‌ها از سوی ایران انجام بگیرد با پاسخ شدید مواجه خواهد شد و در برخی نقاط این پاسخ به معنی نابودی خواهد بود.
محمد جواد ظریف وزیر امورخارجه ایران در گفت‌وگو با شبکه سی‌ان‌ان به اظهارات خصمانه دونالد ترامپ رئیس جمهور آمریکا مبنی بر نابود کردن ایران واکنش نشان داد و تاکید کرد که آمریکا در جایگاهی نیست که بتواند چنین کاری انجام دهد.
وی تصریح کرد: من فکر می‌کنم که رئیس جمهور ترامپ باید به خاطر داشته باشد ما در قرن هجدهم زندگی نمی‌کنیم. اکنون منشور سازمان ملل وجود دارد و تهدید به جنگ، غیر قانونی است.
ظریف افزود: دولت آمریکا تلاش دارد ایران را تضعیف کند و بر اساس تحلیل‌های غلط دست به این کار زده است. ترامپ اطلاعات اشتباه و ارزیابی‌های غلط دریافت می‌کند و اکنون خود را در موقعیتی می‌بیند که معتقد است باید از آن بیرون بیاید.
انتهای پیام
