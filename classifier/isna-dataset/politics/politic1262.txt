تسهیل در انتقال محکومین ایرانی در ارمنستان
در دیدار  رئیس  کانون وکلای دادگستری جمهوری اسلامی ایران و هیات همراه با آرتاک آساطوریان معاون  وزیر دادگستری ارمنستان که امروز صورت گرفت، مسئله حمایت از حقوق اتباع دو کشور بویژه محکومین به جرائم مختلف مورد بحث و بررسی قرار گرفت.
به گزارش ایسنا، در این دیدار طرفین ضمن تاکید بر پیوندهای تاریخی و فرهنگی بین ایران و ارمنستان و سفر هیأت‌های قضائی دو کشور، از همکاری بین ارگان‌های قضائی و بویژه نهادهای مدنی و غیر دولتی در حمایت از اتباع خود استقبال نموده و مشارکت و ارتباط بین کانون‌های وکلای ایران و ارمنستان را در رسیدگی به جرایم صورت گرفته و دادن مشاوره‌های حقوقی به متهمین را مهم و تأثیر گذار دانستند. آساطوریان معاون وزیر دادگستری ارمنستان با اشاره به تغییرات صورت گرفته در ساختارهای حاکمیتی ارمنستان و بویژه وزارت دادگستری این کشور، رفتار مناسب با زندانیان خارجی (نظیر زندانیان ایرانی) را برای انجام مناسک مذهبی، برپایی جشن‌های ملی و … را از حقوق اولیه زندانیان دانست که در تمامی زندان‌های ارمنستان در حال اجرا می‌باشد. امینی رئیس کانون وکلای کشورمان نیز ضمن استقبال و تشکر از دولت ارمنستان با تاکید بر انعقاد یادداشت تفاهم همکاری بین ایران و ارمنستان برای مبادله و انتقال محکومین دو کشور، خواستار ارائه تسهیلات بیشتر برای انتقال زندانیان دربند دراین کشور شد. رئیس کانون وکلای دادگستری کشورمان همچنین تلاش‌های سفارت کشورمان جهت انتقال محکومین ایرانی به کشورمان، خواستار استفاده از نهادهای مدنی نظیر کانون‌های وکلای دو کشور برای تسهیل معاضدت های قضائی بین ایران و ارمنستان شدند. انتهای پیام
