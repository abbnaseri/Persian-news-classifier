قربانی: پزشکان به صورت عادلانه در کشور توزیع شده‌اند
نایب رئیس کمیسیون بهداشت و درمان مجلس گفت که روند توزیع پزشک در استان‌ها مثبت است، اولویت بر وجود پزشکان در مناطق محروم می‌باشد.
محمدحسین قربانی در گفت‌وگو با ایسنا، درباره روند توزیع پزشک در استان‌ها گفت: اصل طرح تحول بر اساس توزیع عادلانه منابع و ثروت و همچنین توزیع عادلانه نیروی انسانی در کشور اجرا شد. چون نیروهای تحصیلکرده با بیت‌المال در کشور تربیت شدند و طبیعتاً باید براساس نیاز در مناطق مختلف خدمت کنند.
وی با تأکید بر لزوم توجه به طرح جامع پزشک در استان‌های نیازمند و محروم گفت: هماهنگی‌هایی با سازمان نظام پزشکی و وزارت بهداشت برای توزیع عادلانه نیروی انسانی براساس اولویت در استان‌های محروم صورت گرفته، ملاک هم آموزش و درمان است. همچنین تأکید بر پیشگیری و بهداشت در استان‌های مختلف می‌باشد.
نائب رئیس کمیسیون بهداشت و درمان گفت: تلاش‌مان آن است که پزشکان در مناطق مختلف کشور به خصوص روستاها حضور داشته باشند تا در کنار کاهش هزینه‌های درمان، سیستم ارجاع نیز مورد توجه قرار گیرد. بررسی‌ها نشان می‌دهد امروز در بسیاری از مناطق محروم پزشک حضور دارد. گام‌های خوبی هم برای توزیع عادلانه پزشک صورت گرفته که البته این کار به صورت صددرصدی انجام نشده است چون به زیرساخت‌ها نیاز دارد ولی در کل وضعیت رضایت‌بخش است و به گونه‌ای است که پزشکان به صورت عادلانه در کشور توزیع شده‌اند.
انتهای پیام
