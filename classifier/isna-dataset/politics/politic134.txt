بازگشت ۲۰ هکتار دیگر از اراضی جنگلی گرگان به منابع طبیعی
رئیس کل دادگستری گلستان گفت: در ادامه تلاش‌های دادگستری گلستان برای پیشگیری از زمین‌خواری، ۲۰ هکتار دیگر از اراضی منابع طبیعی حاشیه شهر گرگان، سند دار شد.
به گزارش ایسنا، هادی هاشمیان در این رابطه اظهار کرد: این اسناد مربوط به زمین‌های حاشیه شهرک تالار گرگان (یکی از مناطقی که زمین قیمت بالایی دارد) است و ارزش آنها میلیاردها تومان برآورد می‌شود.
وی افزود: با صدور این سند به نام منابع طبیعی، همه اسنادی که به نام افراد در محدوده این اراضی صادر شده بود، تعیین تکلیف خواهد شد.
رئیس کل دادگستری گلستان ادامه داد: پس از صدور سند اراضی منابع طبیعی در شهرک تالار، کار بررسی نقشه‌های هوایی سایر اراضی منابع طبیعی و جانمایی این نقشه‌ها بر روی زمین، آغاز شده است تا پس از تهیه نقشه utm، اسناد این اراضی نیز به نام منابع طبیعی صادر شود.
به گفته وی، پارسال هم با تلاش دادگستری برای ۵۰ هکتار از زمین‌های منابع طبیعی از سمت فرهنگشهر تا شهرک سروش، به نام منابع طبیعی سند صادر شد.
هاشمیان در ادامه سخنان خود گفت: جانمایی نشدن و منطبق نبودن نقشه اراضی ملی بر روی نقشه‌های ثبت اسناد و املاک استان از علل دست اندازی به منابع طبیعی در استان و به ویژه در گرگان بود که برای جلوگیری از ادامه تجاوز به این اراضی، پارسال کمیته ویژه‌ای با حضور مسئولان منابع طبیعی و اداره ثبت اسناد و املاک استان برای تهیه نقشه کاداستر تشکیل شد.
هادی هاشمیان تصریح کرد: با تهیه نقشه utm ، یک بار برای همیشه پرونده زمین خواری و دست اندازی به اراضی ملی و منابع طبیعی در گرگان و بعد از آن در کل استان بسته می‌شود و از این پس هیچ بهانه‌ای از دستگاه‌های اجرایی برای سهل انگاری در زمینه واگذاری و یا صدور سند زمین‌های ملی و منابع طبیعی به نام افراد، پذیرفته نیست و دستگاه قضائی به عنوان مدعی العموم با متخلفان برخورد می‌کند.
انتهای پیام
