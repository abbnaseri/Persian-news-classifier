بیانیه انجمن دفاع از قربانیان تروریسم در محکومیت اقدام تروریستی اخیر در افغانستان
انجمن دفاع از قربانیان تروریسم،در محکومیت اقدام تروریستی  اخیر در مسجد محمدیه در غزنی افغانستان بیانیه‌ای را منتشر کرد.
به گزارش ایسنا، در متن این بیانیه آمده است: «در حمله به مسجد محمدیه در روز ۱۵ تیرماه ۱۳۹۸ در منطقه خاک غریبانه غزنی ۴ نمازگزار کشته و دست کم ۲۰ نفر زخمی شدند. تروریسم در افغانستان جان‌های بسیاری از بی‌گناهان را گرفته و همچنان به اقدامات خود ادامه می‌دهد. داعش، طالبان، القاعده و نام‌های مشابه دیگر هیچ تفاوتی با هم نداشته و محصول مشترک آنها تولید جنایت و آدم کشی است. تا زمانی که بیگناهی کشته می‌شود، هرگونه مماشات و مذاکره با تروریست‌ها بی معنی است.
این کشتار انسان‌ها در هنگام برگزاری نماز بار دیگر نشان داد که تروریسم به هیچ دین و مذهبی ارتباط نداشته بلکه ادیان و اماکن مذهبی یکی از اهداف اصلی آنان بوده و تروریست‌ها با هر عنوان و شکل و شعاری که باشند تنها یک سو استفاده از مبانی اعتقادی در جهت ادامه حیات ننگین در راستای تأمین منافع نظام سلطه می‌باشند.
انجمن دفاع از قربانیان تروریسم، ضمن محکومیت این فاجعه و ابراز همدردی با خانواده قربانیان و آرزوی بهبودی برای مجروحان، اعلام می‌کند تنها راه غلبه بر تروریسم تقویت همکاری‌های منطقه‌ای با همکاری سازمان ملل خواهد بود و تمامی شخصیت‌ها، اندیشمندان و نخبگان صاحب نفوذ را به ایجاد این راهبرد در منطقه دعوت می‌کند.»
انتهای پیام
