چه چیز ترامپ را منصرف کرد؟
یک کارشناس مسائل آمریکا، تصریح کرد: تاکنون در مورد آینده روند تحولات بین واشنگتن و تهران نظرات متفاوتی مطرح شده است ولی در مجموع به نظر می‌رسد با توجه شواهد موجود در آینده نزدیک شاهد کاهش تنش بین ایران و آمریکا نخواهیم بود.
امیرعلی ابوالفتح، در مصاحبه با ایسنا، در مورد علت تجدید نظر ترامپ در تصمیم خود برای حمله محدود به ایران اظهار کرد: در مورد بحث حمله به ایران دو روایت از سوی ترامپ مطرح شده است او عصر جمعه در یک رشته توییت با اشاره به تصمیم خود برای حمله به ایران مدعی شد که ده دقیقه قبل از حمله دستور توقف این موضوع را داده است این در حالی است که او در همان روز در مصاحبه‌ای با شبکه خبری «ان بی سی» اظهار کرد «برنامه حمله به ایران آماده بود، اجرای آن مشروط به تأیید من بود و وقتی من فهمیدم که حدود ۱۵۰ ایرانی احتمالاً در این حمله کشته می‌شوند در این موضوع تجدید نظر کردم» بنابراین می‌بینیم که دو روایت متفاوت از سوی ترامپ در مورد این موضوع مطرح شده است و با توجه به این امر برخی از کارشناسان حتی تردید دارند که آیا اصلاً ترامپ فرمان حمله صادر کرده بود یا نه.؟
وی ادامه داد: شاید بتوان گفت یکی از دلایل اصلی که ترامپ براساس گفته‌اش در تصمیمش جهت حمله به ایران تجدیدنظر کرده نامشخص بودن واکنش ایران نسبت به این موضوع بوده است، در واقع آمریکایی‌ها مطمئن نبودند که تهران در پاسخ به این حمله و احتمالاً کشته شدن تعدادی از نیروهای ایرانی چه واکنشی نشان می‌دهد، آنها این احتمال را می‌دادند که ایران واکنش تلافی جویانه‌ای داشته باشد و درگیری نظامی هرچند محدود بین دو کشور ایجاد شود، بنابراین می‌توان گفت که یکی از دلایل آمریکایی‌ها در تجدیدنظر در تصمیمشان جهت حمله به ایران عدم اطمینان از نوع واکنش ایران به این موضوع بوده است از طرف دیگر به نظر می‌رسد که آنها هنوز مطمئن نیستند که آیا این پهپاد در حریم سرزمینی ایران مورد اصابت قرار گرفته یا اینکه در آب‌های بین المللی بوده است، به نظر می‌رسد آمریکایی‌ها علیرغم اینکه ادعا می‌کنند این پهپاد در آب‌های بین المللی بوده ولی در این گفته تردید دارند و مطمئن نیستند که محدوده پرواز این پهپاد دقیقاً کجا بوده است، بنابراین شاید آنها به دنبال این هستند که در این ارتباط مطمئن شوند، اسناد خود را در این زمینه به نهادهای بین المللی از جمله شورای امنیت سازمان ملل بدهند و بعد از آن احتمالاً دست به اقدامی بزنند.
ابوالفتح همچنین ادامه داد: ترامپ به تازگی فعالیت‌های تبلیغاتی خود را برای انتخابات ریاست جمهوری ۲۰۲۰ به صورت رسمی آغاز کرده و در چنین برهه‌ای چندان علاقمند نیست وارد جنگ شود. جنگی که تبعات آن مشخص نیست و ممکن است باعث کشته شدن سربازان آمریکایی شود و این قطعاً موضوعی است که بر روند تبلیغات ترامپ تأثیر منفی می‌گذارد.
این کارشناس مسائل آمریکا در مورد روند تنش بین ایران و آمریکا و صحبت‌های اخیر ترامپ مبنی بر اینکه حاضر است بدون پیش شرط با ایران مذاکره کند، خاطرنشان کرد: روند تحولات بین دو کشور سریع و پیچیده است از طرف دیگر باید به این موضوع توجه داشت که ترامپ و دولت او غیرقابل پیش بینی هستند صدای واحدی از واشنگتن درباره ایران شنیده نمی‌شود بنابراین خیلی نمی‌شود روی حرف‌های ترامپ حساب باز کرد. آنچه که مشخص است این است که تنش بین دو کشور رو به تزاید است، برخی از کارشناسان معتقدند که ترامپ می‌خواهد ایران به سمت لبه پرتگاه جنگ با هدف آغاز مذاکرات برساند استراتژی که دولت واشنگتن درباره کره شمالی به کار برد و جواب داد ولی از طرف دیگر معلوم نیست چنین چیزی درباره ایران جواب دهد چرا که رهبر معظم انقلاب بر عدم مذاکره با آمریکا تاکید و اعلام کرده‌اند که ترامپ حتی شایسته تبادل پیام نیست.
این کارشناس مسائل آمریکا گفت: برخی از تحلیل گران می‌گویند افزایش تنش و وقوع درگیری نظامی بین دو کشور امری اجتناب ناپذیر است و برخی دیگر نیز معتقدند که دو طرف ایران و آمریکا به خاطر ترس از عواقب جنگ در اوج تنش‌ها در نهایت راهی را برای مذاکره پیدا می‌کنند و این زمانی رخ می‌دهد که ایران احساس کند، توازنی وجودی دارد و در موضع ضعف قرار ندارد.
وی در پایان خاطرنشان کرد: در مجموع روند اتفاقات و مسائل بیانگر این موضوع است که در آینده نزدیک شاهد کاهش تنش بین دو کشور نخواهیم بود.
انتهای پیام
