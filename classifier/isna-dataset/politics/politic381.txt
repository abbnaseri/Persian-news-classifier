واکنش‎های خارجی درپی عبور ذخایر اورانیوم ایران از مرز ۳۰۰ کیلوگرم
عبور ذخایر اورانیوم ایران از مرز ۳۰۰ کیلوگرم در گام اول کاهش تعهدات برجامی ایران، واکنشهایی خارجی را درپی داشته است که میتوانید در لینک های زیر بخوانید.
به گزارش ایسنا، کاخ سفید در بیانیه‌ای به عبور ذخائر اورانیوم ۳.۶۷ درصدی ایران از ۳۰۰ کیلوگرم واکنش نشان داد و  مدعی شد که ایران قبل از حصول برجام هم مفاد آن را نقض کرده است! که  محمد جواد ظریف، وزیر امور خارجه کشورمان در صفحه شخصی خود در توییتر در واکنش یک کلمه ای به این بیانیه که در آن آمده است " ایران پیش از انعقاد برجام هم در حال نقض آن بود! "نوشت:«جــدی؟»
اتحادیه اروپا هم در واکنش به عبور ایران از حد تعیین شده در برجام برای ذخیره اورانیوم از تهران خواست تا از این اقدام خود بازگردد و تاکید کرد: تا زمان پایبندی ایران به برجام به تعهدات خود عمل می‌کنیم.

همچنین دونالد ترامپ، رئیس جمهور آمریکا در واکنش به این موضوع گفت: آن‌ها می‌دانند که چه کار می‌کنند، می‌دانند که با چه چیزی بازی می‌کنند و من فکر می‌کنم که آن‌ها با آتش بازی می‌کنند. بنابراین هیچ پیامی به هیچ وجه برای ایران ندارم.
جان بولتون، مشاور امنیت ملی آمریکا نیز در پیامی توییتری مدعی شد که عبور ذخایر اورانیوم غنی‌شده ایران از مرز ۳۰۰ کیلوگرم می‌تواند تلاشی برای دستیابی به تسلیحات هسته‌ای باشد.
مایک پمپئو، وزیر امور خارجه آمریکا هم در صفحه توئیتر خود مدعی شد که ایران با برنامه‌ هسته‌ای خود جامعه بین‌المللی و امنیت منطقه را تهدید می‌کند و حکومت ایران گام‌های جدیدی برای پیش بردن بلندپروازی‌های هسته‌ای‌اش برداشته است.
در همین رابطه یک منبع در وزارت امورخارجه آلمان گفت که کشورش از اینکه ایران از حد تعیین شده خود در برجام برای ذخیره اورانیوم غنی‌شده عبور کرده است، به شدت احساس نگرانی می‌کند. وی افزود: ما از ایران می‌خواهیم که از این اقدام خود بازگردد و بیش از این توافق هسته‌ای را تضعیف نکند. آلمان به شدت نسبت به این مسئله نگران است و به همراه دیگر طرف‌های توافق گام‌های بعدی را به دقت بررسی خواهد کرد.
همچنین میخائیل اولیانوف، نماینده روسیه در سازمان‌های بین‌المللی وین در توییتی بابیان این که کاهش تعهدات برجامی ایران، نقض پیمان عدم اشاعه هسته‌ای محسوب نمی‌شود، نوشت: ذخایر اورانیم با غنای کم ایران از مرز ۳۰۰ کیلوگرم عبور کرده است. این تنها یک انحراف از تعهدات داوطلبانه این کشور ذیل برجام محسوب می‌شود اما به هیچ عنوان ناقض پیمان عدم اشاعه هسته‌ای نیست و همچنین ارتباطی با ساخت سلاح‌های هسته‌ای ندارد. نکته این است که این مسأله حاصل تصمیم آمریکا مبنی بر تحریم صادرات اورانیم با غنای کم ایران است.
ژرار آرو، سفیر پیشین فرانسه در آمریکا و اراضی اشغالی فلسطین با انتشار پیامی در صفحه توئیتر خود به اقدام ایران برای عبور از محدوده تعیین شده در برجام برای ذخیره اورانیم با غنای پایین و پاسخ آمریکایی‌ها به آن واکنش نشان داد و تاکید کرد که درخواست از ایران برای متوقف کردن همیشگی غنی‌سازی اورانیوم، خواسته‌ای غیر ممکن است.

همچنین امانوئل مکرون، رئیس جمهور فرانسه از ایران خواست تا ذخیره اورانیوم غنی‌شده خود را کاهش دهد و گفت که پاریس گام‌هایی برای تضمین بهره‌مندی ایران از منافع اقتصادی برجام برمی‌دارد. مکرون در بیانیه‌ای از اینکه ایران از محدوده تعیین شده طبق برجام فراتر رفته است، ابراز نگرانی کرد و از تهران خواست تا از "اقداماتی که اجرای تعهدات هسته‌ای‌اش ذیل این توافق را تضعیف می‌کند" پرهیز کند.
بن رودز، معاون مشاور امنیت ملی آمریکا در دوران ریاست جمهوری اوباما با انتشار پیامی در صفحه توئیتر خود با اشاره به اقدام ایران برای عبور از حد تعیین شده در برجام برای ذخیره اورانیوم با غنای پایین، به انتقاد از سیاست‌های دولت آمریکا درخصوص توافق هسته‌ای پرداخت. وی که از افراد نزدیک به باراک اوباما به شمار می‌آمد، در پیام خود نوشت: زمانی که از توافق هسته‌ای با ایران خارج شدید، در حالی‌که ایران به توافق پایبند بود، انتظار داشتید چه اتفاقی رخ دهد.
در ادامه رویکرد خصمانه مقامات سعودی درقبال کشورمان، وزیر مشاور عربستان در امورخارجه به عبور ایران از حد تعیین شده ذخیره اورانیوم طبق برجام واکنش نشان داد و خواستار فشار حداکثری جامعه بین‌الملل بر ایران شد. عادل الجبیر همچنین خواستار افزایش بازرسی‌های هسته‌ای در ایران شد.
سرگئی لاوروف، وزیر امورخارجه روسیه هم با بیان اینکه تحریم‌های آمریکا موجب شده تا جمهوری اسلامی ایران از حد تعیین شده ذخیره اورانیوم غنی شده عبور کند، خواستار خویشتنداری تهران شد.
همچنین گنگ شوانگ، سخنگوی وزارت خارجه چین در واکنش به عبور ذخایر اورانیم غنی شده ایران از مرز 300 کیلوگرم، عنوان کرد که ریشه این مسئله در فشارهای آمریکا خلاصه می‌شود.

انتهای پیام
