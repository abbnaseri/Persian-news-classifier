تاکید سفیر و نماینده سوریه بر تقویت همکاری با کشورهای همفکر جهت مقابله با تحریم های یک جانبه
بسام صباغ، سفیر و نماینده دائم سوریه نزد سازمان ملل در وین با حضور و قرائت بیانیه در سمینار بین المللی اقدامات قهری یکجانبه و پیامدهای آن که توسط سه کشور ایران، کوبا و ونزوئلا در هتل کوبورگ برگزار شد، ضمن انتقاد از تحریم های یکجانبه و پیامدهای وخیم آن بر مردم و دولت سوریه، از عزم این کشور جهت تغییر استراتژی و همکاری با کشورهای متحد و دوست خود جهت مقابله با این دسته از تحریم ها خبر داد.
به گزا ش ایسنا، نماینده سوریه با اشاره به اینکه سوریه از اواخر دهه هشتاد میلادی از تحمیل تحریم های یکجانبه آمریکا علیه مردم خود و همچنین تشدید این تحریم ها از سوی آمریکا، اروپا و سایر کشورها از سال 2011 رنج می برد، افزود: این تدابیر، ثبات اقتصادی سوریه را هدف گرفته و سبب زیان های فراوان، بعلاوه پیامدهای منفی آن بر حقوق بشر و معیشت مردم سوریه شده است؛ بطوریکه صدها هزار نفر از مردم سوریه را مجبور به ترک وطن نموده است.  وی با اعلام اینکه اثرات جمعی این تحریم ها منجر به رنج فراوان مردم در جوانب مختلف زندگی شده، به طوریکه در گزارشات مختلف نهادهای وابسته به سازمان ملل و همچنین سایر سازمان های بین المللی به دفعات اشاره شده است، افزود: علیرغم درخواست بسیاری از اسناد بین المللی درخصوص منع تحریم های یکجانبه، با این حال اروپا و آمریکا کماکان و بر خلاف قوانین حقوق بین الملل، به این تحریم ها ادامه می دهند.  صباغ با اشاره به اینکه اقدامات محدود کننده اعمالی علیه بانک مرکزی سوریه سبب ایجاد مانع در بخش های تامین کمک های انسان دوستانه، خرید تجهیزات پزشکی، تامین انرژی و ... شده است، ادامه داد: برخی دولت ها و سازمان های اهدا کننده بین المللی، ارائه کمک های خود را به منشورهای سیاسی خود گره زده اند. همچنین، بخش سلامت سوریه صدمات زیادی خورده و در ارائه خدمات درمانی به ویژه به بیماران سرطانی، مشکلات عدیده ای دارد. خرید تجهیزات پزشکی نیز برای بیمارستان های این کشور دشوار شده است.  سفیر سوریه با اشاره به اینکه در بخش انرژی بسیاری از قراردادهای کشورش با شرکت های خارجی درخصوص نیروگاه های برق متوقف شده است، عنوان کرد: وام های پولی برای تامین اعتبار پروژه ها معلق مانده است.
وی ادامه داد: در بخش حمل و نقل هوایی، خسارات زیادی را به علت ناتوانی در خرید هواپیما و قطعات آن متحمل شده ایم. همچنین تحریم ها سبب شده تا نرخ بیکاری در سوریه بطور سرسام آوری افزایش یابد و از ٨.۵ درصد در سال 2010 به 49 درصد در سال 2015 برسد که علت اصلی نیز تعطیلی بخش های عظیمی از کارخانجات و صنایع کشور به دلیل تحریم ها بوده است.  نماینده سوریه در پایان با اعلام اینکه تحریم ها همچنین سبب افزایش بالای آمار فقر شده و نرخ فقر را از ٨.۵ درصد در سال 2011 به بیش از ۴٠درصد در سال 2015 رسانده است، خاطرنشان کرد: با وجود این مشکلات، سوریه اخیرا یک استراتژی درخصوص تقویت همکاری های جنوب- جنوب را تدوین نموده تا مسیرهای جایگزینی را برای پیشرفت خود از طریق تقویت همکاری با متحدینش از جمله ایران، روسیه و چین ایجاد کند. انتهای پیام
