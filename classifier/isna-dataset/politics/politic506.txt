بختیار: از اروپایی‌ها انتظار داریم روند فروش نفت ایران را تسهیل بخشند
عضو ناظر مجلس در شورای عالی انرژی با تاکید بر اینکه اینستکس یک کانال تبادل مالی است و مراودات نفتی ایران نیز باید از این کانال پپگیری شود، گفت: ما در حوزه نفت و انرژی معتقد هستیم که اگر اروپاییان می‌خواهند بر پای تعهدات خود بمانند باید نفت ایران به فروش برسد.
علی بختیار در گفت و گو با ایسنا با اشاره به اعلام اروپایی‌ها مبنی بر انجام اولین تراکنش اینستکس بیان کرد: اینستکس یک درگاه مالی است که اروپایی‌ها از مدت‌ها قبل وعده آن را داده بودند اما اجرایی و عملیاتی نشده بود و تا زمانی که نحوه تبادلات مالی از این کانال به طور اجرایی و عملیاتی روشن نشود ما اطمینان نخوایم یافت که اروپایی‌ها به این تعهدی که داده‌اند پایبند باشند.
وی در ادامه اظهار کرد: این احتمال وجود دارد اروپایی‌ها برای اینکه جمهوری اسلامی از برجام خارج نشود و یا تعهدات برجامی خود را کاهش ندهد مجدداً در این مسیر قرار گرفتند. اگر منافع اقتصادی ما در برجام تأمین نشود مجلس قطعاً واکنش نشان خواهد داد و مسیر برجام تغییر پیدا خواهد کرد.
وی در ادامه با اشاره به ضرورت پیگیری تبادلات نفتی از طریق کانال اینستکس تصریح کرد: اگر این مسیر ادامه یابد و اینستکس بتواند منافع ما را برآورده کند و مشکلاتی که آمریکایی‌ها در تحریم برای ما ایجاد کرده اند را کم رنگ کند و اروپاییان نیز به تعهدات برجامی خود پایبند باشند این مسیر ادامه پیدا خواهد کرد و ما تبادلات نفتی خود را از این طریق پیگیری خواهیم کرد.
بختیار در ادامه تاکید کرد: اینستکس یک امکان تبادل مالی است. ما در حوزه نفت و انرژی معتقد هستیم که اگر اروپاییان می‌خواهند بر پای تعهدات خود بمانند باید نفت ایران را بخرند. اگر پالایشگاه‌های اروپایی امروز از ایران نفت نمی خرند نشان می‌دهد که اروپایی‌ها نیز به تعهدات برجامی خود پایبند نیستند.
وی افزود: اگر اینستکس به صورت اجرایی و عملیاتی فراهم شود یکی از مسیرهایی است که می‌تواند خروج آمریکایی‌ها از برجام را تا حدی جبران کند.
انتهای پیام
