خون شهدا طرح‌های استکبار جهانی را با شکست مواجه کرده است
رئیس دفتر ارتباطات مردمی نیروهای مسلح با بیان این که خون شهدا طرح‌های استکبار جهانی را با شکست مواجه کرده، است گفت: استکبار جهانی می‌خواهد با معامله قرن بر سر آرمان فلسطین معامله کند اما جوانان فلسطین و مقاومت این اجازه را نخواهد داد.
به گزارش ایسنا، سردار سرتیپ دوم پاسدار عباس سده‌ی در مراسم آئین رونمایی از یادداشت تجلیل رهبر معظم انقلاب در مورد کتاب زندگینامه شهید مجتبی ذوالفقار نسب و سایر شهدای مدافع ارتش، گفت: از سال ۹۶ به بعد پرونده معامله قرن مطرح شد که معامله بر سر حیثیت و آرمان فلسطین است ولی آنها که این طرح را دنبال می‌کنند مطمئن باشند که هرگز نخواهند توانست بر سر آرمان‌ها فلسطین معامله‌ای انجام دهند زیرا جوانان فلسطین و جبهه مقاومت اجازه نمی‌دهند با آرمان‌های آنها معامله شود.
وی رزمندگان، جانبازان و ایثارگران را از عناصر مؤثر در مؤلفه قدرت عنوان و خاطر نشان کرد: خون شهدا هم طرح‌های استکبار جهانی را با شکست مواجه کرده و می‌کند. امیدواریم در ۴۰ سال دوم انقلاب، جبهه مقاومت راه خود را برای تحقق تمدن بزرگ اسلامی و زمینه سازی برای فرج امام زمان مهیا کند.
سردار سده‌ی با بیان اینکه انقلاب اسلامی قطب جدیدی را در معادلات سیاسی و بین‌المللی ایجاد کرد، گفت: تمام پیروزی‌های که انقلاب اسلامی از ابتدا تا تاکنون به دست آورده مدیون خون شهدا، جانبازی ایثارگران و فداکاری آزادگان است. بعد از دهه اول انقلاب با تحولات سیاسی رخ داده و با ورود به فضای جنگ نرم شاهد عملیات روانی به دنبال انواع تهدیدات علیه نظام بودیم. آمریکا و اذنابش ایران هراسی و متهم کردن ایران به خشونت و تروریسم را دنبال کردند تا تنشی را علیه جبهه مقاومت و ایران به وجود بیاورند.
رئیس دفتر ارتباطات مردمی نیروهای مسلح ادامه داد: در جای، دشمنان توانستند در داخل کشور توطئه‌ای راه بیندازند. آنها با فتنه ۷۸ و ۸۸ تلاش کردند جمهوری اسلامی را تضعیف کند به انقلاب ضربه بزند و نظام و انقلاب را وادار به تمکین و تبعیت از خود بکند. ولی با رهبری امام خامنه‌ای و حضور مردم با شکست مواجه شدند.
وی با بیان اینکه داعش با الهام تفکرات ملحد وهابیت در عراق و سوریه به وجود آمده، اضافه کرد: آنها می‌خواهند با حاکم کردن داعش امنیت همیشگی و ابدی را برای اسرائیل فراهم کنند و ایران در محاصره کامل و تحت فشار شدید برای ایجاد بحران قرار دهند. در این میان عده‌ای در داخل و خارج می‌گفتند ایران نباید وارد مناقشات سوریه شود اما نگاه و راهبردی رهبر انقلاب درست عکس این بود. ایشان تکلیف اسلامی و انقلابی را در حفظ جبهه مقاومت می‌دیدند و اینکه این توطئه و تهدید خطرناک در هم کوبیده شود و ساختار سیاسی در سوریه حفظ شود.
سردار سده‌ی خاطر نشان کرد: آمریکا که در ابتدای پیروزی انقلاب طرح کودتا علیه ایران تدارک می‌دید در قضیه جبهه مقاومت و عراق و سوریه با ۸۲ کشور ائتلاف کرد تا بتواند ایران را از منطقه مقاومت سوریه و عراق عقب برانند و ۷ تریلیون دلار در این مسیر خرج کرد اما نتیجه آن شکست قطعی مفتضحانه آمریکا و ائتلاف سعودی و صهیونیستی بود.
انتهای پیام
