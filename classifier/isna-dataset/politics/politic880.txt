واکنش روحانی به طرح ادعای تصرف اموال رهبری در خارج از کشور

رئیس جمهوری کشورمان با اشاره به طرح ادعای آمریکا برای تحریم اموال رهبری در خارج از کشور گفت: وقتی کسی عقلش را از دست بدهد از تصرف و تحریم اموال رهبر ایران در بانک‌های جهانی سخن می‌گوید؛ چرا که همه می‌دانند اموال رهبری جز یک حسینیه و یک خانه ساده نیست.
به گزارش ایسنا، حجت الاسلام والمسلمین حسن روحانی صبح امروز در دیدار با مدیران ارشد نظام سلامت کشور با بیان اینکه مردم روز به روز مقاوم‌تر و با روحیه بیشتر حرکت می‌کنند، اظهار کرد: دیدید که در شرایط اعمال تحریم‌ها وقتی سیل در کشور جاری شد مشکلات زیادی را برای استان‌های ما ایجاد کرد و حتی آمریکایی‌ها مانع از کمک رسانی ایرانیان خارج از کشور به هم وطنان خودشان می‌شدند، مردم چطور به صحنه آمدند و حتی شاهد انتشار بیماری‌های واگیردار و اپیدمی نیز در جریان این سیل نبودیم.
وی افزود: در آن شرایط این امکان وجود داشت که انواع بیماری‌های واگیر به وجود آید اما حتماً ما آب و غذای سالم به دست مردم رساندیم و حتماً هر جایی که بیماری دیده شده است پزشک به موقع اعزام شده و کارهای بهداشتی لازم را انجام داده است. پس این نشان می‌دهد که ما به درستی و به موقع اقدام کرده‌ایم.
رئیس جمهوری با اشاره به واکنش دشمنان ایران به این اقدامات اظهار کرد: آنها وقتی چنین واکنشی را از سوی ما به وقوع سیل دیدند سرخورده شدند و دریافتند که هر چه جلوتر می‌روند و هر کار می‌کنند نتیجه‌ای نمی‌گیرند. الان نیز سردرگم شده‌اند و اصلاً نمی‌دانند می‌خواهند چه کار بکنند. آنها کارهایی می‌کنند که در تاریخ هم نمونه‌ای ندارد.
روحانی با بیان اینکه دشمنان ما دچار ناتوانی ذهنی شده‌اند و کاخ سفید دچار معلولیت ذهنی شده است، تصریح کرد: آنان هر روز یک کار تازه انجام می‌دهند. ما دیدیم که در موضوع کشف پهپاد که از هر لحاظ کار بسیار مشکلی است نیروهای مسلح ما چطور عمل کرده‌اند. اساساً پهپادها به خاطر شرایط ساختمانی و آیرودینامیک بودنشان و نیز رنگی که دارند معمولاً قابل شناسایی نیستند و به سختی می‌توان آنان را در ارتفاع بالا شناسایی کرد.
رئیس جمهوری کشورمان تاکید کرد: وقتی این پهپاد مرز هوایی کشوری را نقض می‌کند ممکن است بطور معمول زمانی با آن برخورد شود که مدتی از ورودش به حریم هوایی گذشته باشد اما ما دیدیم که مقابله نیروهای هوا فضا با این پهپاد بلافاصله بعد از ورود به حریم هوایی کشور بود که بعد از چند اخطار و بی توجهی پهپاد را سرنگون کرد.
وی با اشاره به توانایی‌های وزارت دفاع و نیروی هوافضای سپاه در شکار پهپاد جاسوسی آمریکا اظهار کرد: ما همه فرآیند شناسایی و شلیک به پهپاد را با سامانه‌ها، رادارها و موشک‌های ایرانی انجام دادیم و کسانی که مسائل نظامی را به خوبی می‌دانند می‌فهمند که چقدر کار مشکلی است که یک پهپاد را سرچ کنیم، لاک کنیم و هدف قرار دهیم. این کار بسیار مشکل است و ما دست همه آنهایی که در وزارت دفاع این سامانه ایرانی را ساختند و نیز کسانی که در نیروی هوافضای سپاه از آن به خوبی استفاده کردند می‌بوسیم.
روحانی با تاکید بر اینکه ما نمی‌خواستیم با این اقدام آمریکا را تحقیر کنیم، اظهار کرد: ما چنین قصدی نداشتیم اما این کار روحیه خوبی به مردم ما داد و آنان بیش از گذشته آگاه شدند که ما چه توانایی‌هایی داریم. ما باید بگوییم که یک صبر راهبردی در برابر آمریکا داریم وگرنه از آنان نمی‌ترسیم و مدعای این گفته ما نیز همین است که وقتی پهپاد آمریکایی به مرزهای ما تجاوز می‌کند و از خط قرمزهای ما که مرزهایمان هستند عبور می‌کند ما وظیفه دفاع از خود را می‌شناسیم و پهپاد را سرنگون می‌کنیم.
رئیس جمهوری کشورمان با تاکید بر اینکه در حال حاضر پنتاگون و سنتکام واقعاً سردرگم هستند، اظهار کرد: آنان در این سردرگمی به اقداماتی غیر معمول دست می‌زنند و به یاوه گویی‌هایی افتاده‌اند که در تاریخ نظیر نداشته است. مگر می‌شود رئیس حکومتی که ذره‌ای خرد و تدبیر داشته باشد بیاید و بالاترین مقام سیاسی و نه تنها سیاسی، بلکه دینی، اجتماعی و معنوی نه تنها ایران بلکه عاشقان انقلاب، مسلمانان و شیعیان در سراسر دنیا را خطاب قرار دهد و بگوید که می‌خواهیم حساب‌های رهبری ایران را در بانک‌های جهانی مسدود کنیم؟
روحانی ادامه داد: رهبری ایران فقط متعلق به مردم ایران نیست. در لبنان، پاکستان، کویت و بسیاری از کشورها علاقمند، عاشق و دوستدار دارد. حالا کسی که عقلش را از دست داده است می‌آید و می‌گوید می‌خواهیم اموال رهبری ایران را در بانک‌های جهانی تصرف کنیم و مسدود نمائیم. در حالیکه همه می‌دانند اموال رهبر ایران جز یک حسینیه و یک خانه ساده نیست.
وی ادامه داد: رهبر ما که مانند سایر رهبران کشورهای خارجی نیست تا در حساب‌های بانکی خود در خارج کشور پول‌ها داشته باشد که بیایید و آن را مسدود کنید. این نشان می‌دهد که دشمنان ما در یک شرایط و رفتار غیر عادی قرار گرفته‌اند و در این وضعیت اقدامات ما روحیه مردم را بالا خواهد برد.
رئیس جمهوری کشورمان با اشاره به طرح ادعای مذاکره از سوی رئیس جمهوری آمریکا با ایران در روزهای اخیر اظهار کرد: مگر اینها نمی‌گویند با هم مذاکره کنیم؟ چطور است که وقتی کسی حرف از مذاکره می‌زند همزمان با آن دنبال تحریم وزیر خارجه ایران هم هست؟ پس شما دروغ می‌گوئید. حداقل کاش کمی صبر می‌کردید تا دنیا در سخن شما تردید و تصور کند شما راست می‌گوئید اما معلوم شد که دروغ می‌گوئید و دنبال مذاکره نیستید.
روحانی در بخش دیگری از سخنانش اگر دنبال مذاکره بودید، مذاکره می‌کردیم. همین آقای ظریف با وزیر خارجه همین آقای ترامپ مگر مذاکره نکرد؟ اما این شما بودید که خودتان امضای خودتان و پیمان‌تان را زیر پا گذاشتید و اعلام کردید اعتباری ندارید و به دنیا گفتید که به ما اعتماد نداشته باشید.
وی با بیان اینکه در تاریخ انقلاب اسلامی ایران سابقه نداشته که وزرای خارجه ما و آمریکا ۱۷ شبانه روز با هم مذاکره کنند، افزود: ما که با هم مذاکره کردیم و به توافق رسیدیم اما چه کسی این مذاکرات را زیر پا گذاشت؟ این آمریکایی‌ها بودند که برجام را زیر پا گذاشتند و ایران را ملتی تروریست نامیدند.
رئیس جمهوری با بیان ضرب المثل فارسی «۱۰۰ بار بدی کردی، دیدی ثمرش را؛ نیکی چه بدی داشت که یک بار نکردی؟» خطاب به سران دولت ایالات متحده آمریکا اظهار کرد: شما طی ۴۰ سال آن همه علیه ایران کار کردید، یک بار هم کار خوب انجام دهید و نتیجه‌اش را ببینید. ملت ما از اردیبهشت سال گذشته در برابر فشارهای آمریکا به خوبی ایستادگی و مقاومت کردند. همچنین دولت نیز در ماه‌های اخیر اقدامات خوبی انجام داد.
روحانی با اشاره به اقدام جمهوری اسلامی ایران در کاهش تعهدات خود در برجام خاطرنشان کرد: در مسئله برجام ما کاهش تعهدات را آغاز کردیم که با واکنش ناراحتی آمریکا مواجه شده است. این در حالیست که آنها پیش از این برجام را توافقی خوب نمی‌دانستند.
رئیس جمهوری کشورمان گفت: ما اقدامات خوبی را آغاز کردیم و این اقدامات با استقبال و یاری مردم، اقتصاد دانان و کارآفرینان مواجه شده است. در همین راستا نیز علائمی که از وضعیت اقتصادی کشور طی ماه‌های اخیر مشاهده کرده‌ایم برای ما خوب بوده است؛ در خرداد ماه نرخ تورم هشت دهم درصد بود. این در حالیست که در اردیبهشت این رقم بالای یک درصد بود.
روحانی در پایان اظهارت کرد: ان‌شاء الله با همکاری همه بخش‌ها در مصاف بزرگ تاریخی که قرار داریم ملت ایران پیروز نهایی خواهند بود.
انتهای پیام
