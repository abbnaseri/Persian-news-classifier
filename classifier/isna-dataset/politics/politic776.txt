شینزو آبه: برای کاهش تنش‌های منطقه به تهران سفر کردم
نخست‌وزیر ژاپن در گفت‌وگو با یک رسانه عربی با اشاره به اینکه رئیس‌جمهور ایران گفت به دنبال جنگ با آمریکا نیست و رهبر ایران نیز گفت که کشورش به دنبال سلاح هسته‌ای نیست، افزود: برای کاهش تنش‌های منطقه به ایران سفر کردم.
به گزارش ایسنا، شینزو آبه، نخست وزیر ژاپن در گفت‌وگو با روزنامه الشرق الاوسط در رابطه با سفرش به تهران گفت: تنش‌ها در خاورمیانه در رابطه با مساله ایران در حال افزایش است و برخی کارشناسان می‌گویند که درگیری‌های کوچکی نیز رخ داده است، قبل از هر چیزی باید از درگیری‌های مسلحانه دوری کرد زیرا صلح و ثبات در منطقه خاورمیانه منجر به شکوفایی تمام دنیا از جمله ژاپن می‌شود.
وی افزود: می‌خواهم که ژاپن نقش مهمی در کاهش تنش‌های منطقه ایفا کند بنابراین در این ماه به ایران سفر کردم.
آبه در پاسخ به این سوال که نتایج این سفر را چگونه ارزیابی می‌کنید گفت: چیزی که می‌توانم بگویم این است که برای ایجاد صلح و امنیت در منطقه، ایران باید نقش سازنده ایفا کند و به توافق هسته‌ای پایبند بماند؛ روحانی، رئیس جمهور ایران گفت که خواهان جنگ با آمریکا نیست علاوه بر این رهبر ایران نیز اعلام کرد که کشورش خواهان تولید، دستیابی و یا استفاده از سلاح هسته‌ای نیست.
نخست وزیر ژاپن گفت: با اینکه مسیر کاهش تنش‌ها با سختی‌های زیادی همراه است اما ژاپن با همکاری برخی کشورهای مربوطه به تلاش‌های خود برای کاهش تنش و ایجاد ثبات در خاورمیانه ادامه می‌دهد.  وی حمله به نفتکش‌های ژاپنی در خلیج فارس را تهدیدی برای صلح و شکوفایی کشورش توصیف کرد.
انتهای پیام

