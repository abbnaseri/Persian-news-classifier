عضو شورای مرکزی حزب الله: سیاست آمریکا علیه ایران به بن بست رسیده است
عضو شورای مرکزی حزب الله لبنان با اشاره به اینکه مقاومت ملت ایران دنیا را متحیر کرده است افزود، که آمریکا به بن بست رسیده است و راه خروج ندارد.
به گزارش ایسنا به نقل از پایگاه خبری العهد، شیخ نبیل قاووق، عضو شورای مرکزی حزب الله لبنان در یک سخنرانی گفت: دونالد ترامپ، رئیس جمهور آمریکا می‌تواند رؤسای کشورهای بزرگ و امرا و حکام کشورهای عربی را ذلیل کند اما زمانی که پیامش به آیت الله خامنه‌ای رهبر معظم ایران رسید خودش ذلیل شد؛ این مساله باعث عزت و قدرت امت اسلامی است درحالی که مواضع بن سلمان مایه ذلت و ننگ امت است.
وی افزود: آمریکا امروز از مقاومت دولت و ملت ایران متحیر شده است و به این نتیجه رسیده است که ایران تسلیم فشارهای اقتصادی نمی‌شود. آمریکا به بن بست رسیده است و راه خروج ندارد.
شیخ قاووق خاطرنشان کرد: ترامپ به یک تنگنای استراتژیک و به یک سردرگمی رسیده است؛ اگر به ایران حمله کند به مشکل برمی خورد، اگر نکند نیز اکنون در مشکل قرار دارد، اگر این راهش را ادامه دهد به نتیجه‌ای نخواهد رسید و اگر ادامه ندهد نیز شکست خواهد خورد بنابراین او اکنون سردرگم است؛ گاهی اوقات به مقامات آمریکایی می‌گوید که باید ایران را بمباران کنیم و گاهی اوقات نظرش عوض می‌شود.
این مقام حزب الله گفت که ایران در ده دقیقه کاخ سفید، پنتاگون و کنگره آمریکا را رسوا و متزلزل کرد.
عضو شورای مرکزی حزب الله تاکید کرد: مقاومت استثنایی ملت، نیروهای مسلح، سپاه و رهبری ایران دنیا را متعجب کرده و آمریکا و دنباله رو آن یعنی عربستان، امارات، بحرین و رژیم اسرائیل را سردرگم کرده است. آنها امروز در محافل پشت درهای بسته خود اعتراف می‌کنند که سیاست فشار بر ایران شکست خورده است و اکنون نمی‌دانند باید چه کاری انجام دهند.
وی ادامه داد: ما امروز در مقابل معادلات جدیدی قرار داریم؛ ایران محور مقاومت را به سوی یک پیروزی بزرگ در تاریخ مقاومت و منطقه رهبری می‌کند. پیروزی‌ها و دستاوردهای ایران منجر به تقویت محور مقاومت در منطقه و تضعیف مثلث عربستان، اسرائیل و آمریکا شده است.
انتهای پیام
