گفت‌وگوی پمپئو و بن زاید در رابطه با ایران
وزیر خارجه آمریکا و ولیعهد ابوظبی در رابطه با راه‌های مقابله با ایران بحث و گفت‌وگو کردند.
به گزارش ایسنا به نقل از اسپوتنیک عربی، مایک پمپئو، وزیر خارجه آمریکا که به امارات سفر کرده است دیروز (دوشنبه) با محمد بن زائد، ولیعهد ابوظبی دیدار و گفت‌وگو کرد.
در این دیدار دو طرف در رابطه با راه‌های مقابله با ایران در منطقه بحث و تبادل نظر کردند.
براساس این گزارش، مایک پمپئو دیروز (دوشنبه) پس از پایان سفرش به جده وارد ابوظبی پایتخت امارات شد.
به گزارش ایسنا، وزیر خارجه آمریکا روز دوشنبه وارد عربستان شد و با ملک سلمان بن عبدالعزیز، پادشاه این کشور دیدار و گفت‌وگو کرد.
دو طرف در این دیدار درباره روابط دوجانبه میان دو کشور و تحولات منطقه رایزنی کردند.
پادشاه عربستان و پمپئو همچنین درباره روابط راهبردی میان ریاض و واشنگتن و آخرین تحولات منطقه و تلاش‌های صورت گرفته در قبال آن گفت‌وگو کردند.
از سوی دیگر، شبکه الجزیره با اشاره به اینکه دولت آمریکا دچار سردرگمی شده است در تحلیلی نوشت که عربستان و امارات از تصمیم ترامپ در لغو حمله به ایران خشمگین هستند و سفر پمپئو به این کشورها در راستای دلجویی از آنها است.
انتهای پیام

