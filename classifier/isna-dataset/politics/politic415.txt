قاضی پرونده محمدرضا خاتمی به مرخصی رفت/ رای ابلاغ نشد
سخنگوی قوه قضاییه در پاسخ به سوالی درباره آخرین وضعیت پرونده محمدرضا خاتمی گفت: دادگاه رأی را صادر کرده و این رأی باید در این هفته ابلاغ می‌شد اما قاضی پرونده در مرخصی است.
به گزارش ایسنا، غلامحسین اسماعیلی صبح امروز (سه شنبه) در نشست خبری که با حضورخبرنگاران در محل دادگستری کل استان تهران برگزار شد در پاسخ به سوالی در رابطه با آخرین وضعیت پرونده محمدرضا خاتمی، اظهار کرد: بارها گفته‌ام و باز هم تاکید می‌کنم در پرونده‌هایی که حکم قضائی صادر نشده است اسم فرد را نیاورید. این پرونده در دادگاه رسیدگی شده است و جلسات متعددی برای آن با حضور متهم و وکلای آن به صورت علنی تشکیل شده است.
وی افزود: دادگاه رأی را صادر کرده و این رأی باید در این هفته ابلاغ می‌شد اما قاضی پرونده در مرخصی است و نسخه دست نویس و آنی رأی صادر شده اما ثبت سیستمی با شناسه کاربری قاضی انجام نشده است. به محض مراجعه همکاری رأی صادر شده به اصحاب پرنده ابلاغ می‌شود ولی چون رأی غیرقطعی و قابل تجدیدنظر است از بیان جزئیات معذوریم.
انتهای پیام
