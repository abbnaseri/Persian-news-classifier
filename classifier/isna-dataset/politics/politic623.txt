ضرورت بررسی اقدامات قهری یکجانبه علیه کشورها تحت قوانین حقوق کیفری بین المللی
پروفسور ویلیام شاباس، استاد سرشناس و برجسته حقوق و مشاور برخی دادگاه های بین المللی طی سخنانی در سمینار قهری یکجانبه و پیامدهای آن با اشاره به غیرقانونی بودن اقدامات قهری یکجانبه ذیل تمامی استانداردهای بین المللی، از امکان بررسی و رسیدگی به اقدامات قهری یکجانبه علیه کشورها ذیل حقوق کیفری بین المللی سخن گفت.
به گزارش ایسنا، شاباس در این سمینار با اشاره به اینکه اعمال تحریم های یکجانبه توسط یک کشور و یا گروهی از کشورها، نگرانی هایی را در خصوص اصول بنیادین حقوق بین الملل، حاکمیت برابر دولت ها، همزیستی مسالمت آمیز دولت ها، و دخالت در امور داخلی دولت ها در برمی انگیزد، افزود: کمیته مشورتی شورای حقوق بشر سازمان ملل در مورد تحریم های یکجانبه اظهار داشته است که اقدامات قهری یکجانبه به ویژه آنهایی که مربوط به تحریم تجارت، محدودیت در جریان های مالی و سرمایه گذاری هستند، می توانند پیامدهای وخیمی بر حقوق بشر، علی الخصوص مردم کشور هدف بگذارند.  وی همچنین با اعلام اینکه اهمیت موضوع اقدامات قهری یکجانبه بر حقوق بشر را می توان در انتصاب گزارشگر ویژه برای این موضوع از سوی شورای حقوق بشر سازمان ملل مشاهده نمود، افزود: این شورا هر ساله نیز با تصویب قطعنامه ای اقدامات قهری یکجانبه علیه کشورها را غیرقانونی اعلام و خواستار لغو هرچه سریعتر این اقدامات شده است.  این کارشناس حقوق بین الملل در ادامه به نحوه بررسی موضوع تحریم ها اشاره کرد و افزود: این امکان وجود دارد تا تحریم های قهری یکجانبه ذیل حقوق کیفری بین المللی بحث و رسیدگی شود. بطور مثال، کوبا در سال 2006 استدلال هایی را در مورد اینکه تحریم های طولانی مدت آمریکا علیه این کشور معادل ژنوساید می باشد، به دبیرکل سازمان ملل ارائه نمود. حتی در مورد شکایت برخی کشورهای آمریکای لاتین و کانادا از دولت ونزوئلا به دلیل نقض حقوق بشر به دادگاه کیفری بین المللی، خود می تواند، به نوعی تایید بر این موضوع باشد که نقض حقوق بشر از طریق اعمال تحریم های قهری یکجانبه نیز می تواند در دیوان کیفری بین المللی پیگیری شود.  این سخنران همچنین با پرداختن به این نکته که جنایت علیه بشریت در ماده 7 اساسنامه رم تعریف شده و آن شامل حمله به جمعیت غیر نظامی است که سبب پیامدهای وخیمی از جمله مرگ، تخلیه اجباری، صدمات شدید جسمی و روحی، قحطی، گرسنگی، و ... شود، افزود: بسیاری از این مصادیق در زمان اقدامات قهری یکجانبه علیه دولت ها نیز رخ می دهد.  شاباس با تاکید بر اینکه جنایت علیه بشریت برخلاف ژنوساید که علیه یک قوم و یا گروه مذهبی اعمال می شود، بسیار گسترده تر بوده و نیاز به اسناد متقن برای اثبات ندارد، افزود: برای اثبات جنایت علیه بشریت که موضوع تحریم های قهری یکجانبه نیز ذیل آن قرار می گیرد، شواهد و ظواهر کفایت می کند.  وی اظهار کرد که بر اساس ماده 8 اساسنامه رم، یکی از مصادیق بارز جنایت علیه بشریت، گرسنه نگه داشتن جمعیتی از غیر نظامیان به طوری که حیات آنها به خطر افتد، می باشد. لذا، چنین موضوعی در تحریم های قهری یکجانبه علیه برخی کشورها مشاهده می شود. در بسیاری از کشورهای هدف، تحریم های یکجانبه، معضلات بهداشتی و معیشتی جان و سلامت گروه زیادی از مردم را به خطر انداخته است. انتهای پیام
