انتصاب جانشین رئیس ستادکل نیروهای مسلح ورئیس سازمان بسیج مستضعفین
حضرت آیت الله خامنه‌ای در احکام جداگانه‌ای امیر سرتیپ محمدرضا آشتیانی را به سِمت جانشین رئیس ستاد کل نیروهای مسلح و سردار سرتیپ غلامرضا سلیمانی را به سمت رئیس سازمان بسیج مستضعفین سپاه پاسداران انقلاب اسلامی منصوب کردند.
به گزارش ایسنا، متن احکام فرمانده معظم کل قوا به این شرح است:
بسم الله الرحمن الرحیم
امیر سرتیپ محمدرضا آشتیانی
بنا به پیشنهاد رئیس ستاد کل نیروهای مسلح و نظر به تجارب و شایستگی، شما را به سِمت «جانشین رئیس ستاد کل نیروهای مسلح» منصوب می‌کنم.
تلاش شایسته در ارتقای توانمندی‌های دفاعی و امنیتی نیروهای مسلح با بهره‌گیری از ظرفیت‌های نخبگی و کارشناسی با لحاظ نظر رئیس ستاد کل نیروهای مسلح، مورد انتظار است.
از زحمات و تلاشهای امیر سرلشکر صالحی در این مسئولیت قدردانی می‌کنم.
توفیق شما را از خداوند متعال مسئلت دارم.
سیّدعلی خامنه‌ای
۱۱ تیر ۱۳۹۸
بسم الله الرحمن الرحیم
سردار سرتیپ پاسدار غلامرضا سلیمانی
بنا به پیشنهاد فرمانده کلّ سپاه و نظر به تجارب ارزنده در بسیج و شایستگی، شما را به سِمت «رئیس سازمان بسیج مستضعفین سپاه پاسداران انقلاب اسلامی» منصوب می‌کنم.
اعتلای بسیج و فرهنگ مقاومت و تقویت زمینه‌های بروز خلاقیت و ابتکار بسیجیان بویژه نوجوانان و جوانان در گسترش، تعمیق و حفاظت از ارزشهای انقلابی و ارتقای حضور سازمان‌یافته‌تر آنان با تکیه بر تجارب در عرصه‌های مورد نیاز انقلاب اسلامی، گسترش گروه‌های جهادی و هم‌افزایی و تقویت بسیج اقشار در تعامل سازنده و هم‌افزا با مجموعه سپاه و سایر سازمان‌های کشوری و لشکری با لحاظ تدابیر فرمانده کل سپاه مورد انتظار است.
از تلاشهای ارزنده و مواضع انقلابی سردار سرتیپ پاسدار غلامحسین غیب‌پرور در دوره تصدی این مسئولیت تشکر و قدردانی می‌کنم.
توفیقات شما را از خداوند متعال مسئلت می‌کنم.
سیّد علی خامنه‌ای
۱۱ تیر۱۳۹۸
