تاج الدین: با افزایش اجاره‌ مسکن، بیم حاشیه‌نشینی بیشتر وجود دارد
دبیر کمیسیون اجتماعی مجلس شورای اسلامی با بیان اینکه ۲۵.۹ درصد خانوارهای کشور اجاره‌نشین هستند، گفت: بیم آن می‌رود که با این وضعیت اجاره‌ها، حاشیه‌نشینی‌های درون شهری و برون شهری افزایش یابد و وضعیت آسیب‌های اجتماعی وخیم‌تر شود.
ناهید تاج الدین در گفت و گو با ایسنا در خصوص وضعیت اجاره بها و اجاره‌نشینی، اظهار کرد: بر اساس آخرین آمارهای ارائه شده از سوی بانک مرکزی، بیش از شش میلیون خانوار یعنی ۲۵.۹ درصد  خانوارها اجاره نشین هستند.
وی افزود: طی سال‌های اخیر اجاره‌نشینی در کشور به طور متداوم رشد داشته و با توجه به آنکه ۵۰ درصد درآمد خانوار برای مسکن صرف می‌شود و عملاً نیمی از سبد هزینه خانوار به هزینه‌های مسکن تعلق می‌گیرد، بیم آن می‌رود که حاشیه نشینی‌های درون شهری و برون شهری افزایش یابد و وضعیت آسیب‌های اجتماعی وخیم‌تر شود.
دبیر کمیسیون اجتماعی مجلس شورای اسلامی ادامه داد: در این راستا وزارت راه و شهرسازی باید یک سیاست‌گذاری مشخصی را برای بحث مسکن‌های استیجاری و هم‌چنین خانوارهای اجاره نشین دنبال کند تا شاهد رشد آمار اجاره نشینی در کشور نباشیم، این وزارتخانه باید اعلام کند که برای این مسئله چه کرده است.
تاج الدین اضافه کرد: وزارتخانه مسکن، راه و شهرسازی چه  سیاست‌هایی در حوزه اجاره‌داری، متناسب با قدرت نقدینگی مردم و تأمین مسکن استیجاری آن‌ها به صورت مشخص و مدون انجام داده است؟
وی خاطرنشان کرد: شکافی که در بحث قیمت‌های مسکن از سال ۹۶ به وجود آمده و انفجار قیمتی که اکنون نیز با آن مواجه هستیم باعث شده است که قیمت اجاره بهای مسکن رشد و شرایط را برای اجاره‌نشین‌ها بسیار سخت و دشوار کند.
انتهای پیام
