پارسال گفتم انتخاب «رئیس» از داخل قوه قضائیه بهتر است
معاون اول قوه قضاییه گفت: شهریور سال گذشته گفتم اگر رئیس قوه قضائیه از داخل باشد کارها بهتر انجام می‌شود.
به گزارش ایسنا، حجت الاسلام والمسلمین غلامحسین محسنی اژه‌ای در همایش سراسری قوه قضائیه با گرامی داشت یاد و خاطره شهدا گفت: در شهریور سال گذشته من مطلبی را گفتم که بعضی‌ها گفتند زود است ولی گفتم که دوره دوم ریاست قوه رو به اتمام است و باید تصمیم بگیریم که در دوره آینده آیا ریاست قوه از داخل دستگاه قضائی باشد یا خارج از قوه قضائیه و آن زمان گفتم که به نظرم اگر رئیس قوه قضائیه از داخل باشد کارها بهتر انجام می‌شود. من گفته بودم آیت الله رئیسی شایسته این کار است ولی بعضی‌ها می‌گفتند ایشان تازه تولیت آستان را پذیرفتند و شاید این کار نشود ولی ما گفتیم نظراتمان را می‌گوئیم.
وی افزود: من امروز از این انتخاب خوشحالم و امیدوارم در گام دوم انقلاب بتوانیم آنچه را که متناسب با نظام‌جمهوری اسلامی است قدم برداریم.
وی افزود: این گام دوم الزاماتی دارد. یکی از آن الزامات که رهبری چندین سال است بر آن تکیه کرده‌اند روحیه انقلابی و جهادی است و اگر این روحیه در تک تک افراد یک دستگاه باشد می‌تواند شتاب دهنده کار باشد و امروز بحمدالله این روحیه را در سطح مناسبی در ریاست قوه و مدیران رده‌های مختلف می‌بینیم و مدیر نقش بسیار مهم و اساسی دارد.
معاون اول قوه قضائیه گفت: ما دیدیم که مدیری با روحیه جهادی وارد میدان شده چه طور کار پیشرفته است. لذا نقش مدیر بسیار مهم است و رؤسای کل ما با آن روحیه جهادی که ولی امر ما تاکید دارند می‌توانند کارها را جلو ببرند.
محسنی اژه‌ای گفت: ما در گام دوم نیاز داریم که عدالت در تراز جمهوری اسلامی محقق شود و علیرغم تلاش‌های انجام شده در ۴۰ سال گذشته اما هنوز با آن نقطه مطلوب فاصله داریم. باید قانون خوب وضع شود تا عدالت برقرار شود.
وی گفت: مقام معظم رهبری هم فرمودند عدالت با تعارف نیست و عدالت با ساده زیستی، بی تعارف بودن و مبارزه جدی با فساد کردن است و مهمتر از همه اینها خودسازی است و اگر ما خودمان را نسازیم. نمی‌توانیم عدالت را محقق کنیم.
وی افزود: امروز در این دوره جدید قوه قضائیه و در گام دوم تمام مردم یک امید فراوان به قوه قضائیه پیدا کرده‌اند که این یک نعمت است اما بار مسئولیت ما به همان میزان بالا رفته است. ما در این مقطع گام دوم انقلاب با توقع مردم روبرو هستیم و باید شب و روز و پنجشنبه و جمعه و تعطیل و غیر تعطیل کار کنیم تا این انتظار را برآورده کنیم تا امید مردم به یأس تبدیل نشود.

محسنی اژه‌ای به برنامه‌های قوه قضائیه اشاره کرد و گفت: در برنامه‌های کوتاه مدت سقف شش ماهه پیش بینی شده است و ما از سند تحول قوه قضائیه عقب نیستیم، مستحضر هستید در این مدت کوتاه رهبری فرمودند یکی از مواضع عدالت، مردمی بودن است و در این مدت چه ریاست قوه قضائیه و چه سایر مدیران با طبقات مختلف مردم دیدار داشتند و در باب مساله اطلاع رسانی هم گام‌های مثبتی برداشته شده است.
وی افزود: در برنامه کوتاه مدت، یکی از برنامه‌ها انجام کارهای عقب مانده بود. یکی از خواسته‌های همه مدیران رسیدگی به پرونده‌های ۴۷۷ بود و با تدبیری که اتخاذ شد این پرونده‌ها رسیدگی شد و یا در حال رسیدگی است.
معاون اول قوه قضائیه در رابطه با مشکلات در برخی استان‌ها گفت: چند تدبیر اتخاذ شده تا پرونده‌ها در مرحله تجدید نظر به سرعت رسیدگی شود. در مورد اصلاح قوانین نیز معاونت حقوقی دنبال آن است.
محسنی اژه‌ای به گردش مدیران اشاره کرد و گفت: گردش مدیران آغاز شده و حتی خود بنده در جلسه تودیع و معارفه رؤسای قوه قضائیه اعلام کردم به جای معاون اول نیروهای جوان بیایند.
وی در خصوص دادگاه‌های ویژه مفاسد اقتصادی گفت: این امر اقدامات خاص خود را می‌طلبد. سال گذشته استجازه ای در رابطه با فساد اقتصادی اخذ شد. اگر همکاران نظری در رابطه با آئین نامه مربوط به استجازه دارند تا آخر تیر ماه اعلام کنند تا در گزارش مرداد ماه که قرار است به رهبری ارسال شود، لحاظ بشود.
معاون اول قوه قضائیه افزود: بعضی از پرونده‌ها عنوان فساد را دارد اما نباید در دادگاه ویژه مطرح شود. برخی پرونده‌ها در سطح کلان فساد نیست اما می‌بینیم به دادگاه‌های ویژه ارسال می‌شود.
وی با اشاره به علنی بودن دادگاه‌های ویژه گفت: باید بگونه‌ای دادگاه‌ها اداره شود تا آگاهی بخشی و عبرت گیری از دادگاه‌ها انجام شود.
محسنی اژه‌ای گفت: در گام دوم انقلاب لازم است عدالت گسترش بیشتری پیدا کند. علی رغم اینکه در چهل سال گام‌های زیادی برداشته شده است، اما هنوز با نقطه مطلوب فاصله داریم و برای اجرای عدالت نیازمند قانون خوب و مجری خوب برای اجرای قانون است.
معاون اول قوه قضائیه با بیان اینکه عدالت با تو بمیری من بمیرم ایجاد نمی‌شود، گفت: عدالت با تلاش و خودسازی و بدون تعارف کار کردن ایجاد می‌شود.

معاون اول قوه قضائیه اظهار کرد: با اقدامات دشمن در حوزه اقتصادی، دشمن جنگ تمام عیار اقتصادی را شروع کرده است که با توجه به شرایط سال گذشته رئیس قوه قضائیه نامه‌ای به مقام معظم رهبری نوشتند و اجازه خواستند و مقام معظم رهبری با درخواست رئیس قوه قضائیه برای رسیدگی به پرونده مفاسد اقتصادی اجازه دادند.

محسنی اژه‌ای گفت: برخی پرونده‌ها واقعاً در سطح مفاسد اقتصادی نیست؛ به عنوان مثال فردی شرکت گلدکوئیستی تشکیل داده، اما در حد کلان نیست و نباید در دادگاه مفاسد اقتصادی رسیدگی شود.
انتهای پیام
