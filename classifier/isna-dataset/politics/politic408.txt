اتهام تکراری سخنگوی ائتلاف متجاوز عربی علیه ایران
سخنگوی ائتلاف متجاوز عربی بار دیگر مدعی شد که ایران در حملات انصارالله یمن به فرودگاه ابها دست دارد.
به گزارش ایسنا به نقل از روزنامه سعودی عکاظ، ترکی الماکی، سخنگوی ائتلاف عربی به رهبری عربستان صبح امروز (سه شنبه) اعلام کرد: شبه نظامیان حوثی مورد حمایت ایران (انصارالله یمن) بار دیگر حمله‌ای علیه فرودگاه ابها در عر بستان انجام دادند که این حمله منجر به زخمی شدن ۹ غیر نظامی از جمله ۸ شهروند سعودی و یک تبعه هندی شد و همه آنها به بیمارستان منتقل شدند.
وی با طرح این ادعا که انصارالله یمن قوانین بین المللی را نقض می‌کند و هدف قرار دادن غیرنظامیان را ادامه می‌دهد افزود که این گروه مسئولیت حمله به فرودگاه ابها را برعهده گرفته و اعلام کرده است که این عملیات پهپادی بوده است.
سخنگوی ائتلاف متجاوز عربی مدعی شد که تداوم این حملات از سوی حوثی ها و به کارگیری سلاح‌های پیشترفته نشان دهنده دست داشتن ایران در این حملات و نقض قطعنامه‌های ۲۲۳۱و ۲۲۱۶ شورای امنیت است.
به گزارش ایسنا، یحیی سریع، سخنگوی نظامی انصارالله یمن نیز اعلام کرد که نیروهای ارتش و کمیته‌های مردمی یمن وابسته به انصارالله عملیات گسترده‌ای را توسط پهپادهای خود علیه آشیانه‌های جنگنده‌ها در فرودگاه أبها ترتیب دادند.
سخنگوی نظامی انصارالله اظهار کرد: یگان پهپادی ارتش در ساعات اولیه صبح امروز (سه‌شنبه) آشیانه‌های جنگنده‌های مستقر در این فرودگاه را با پهپاد قاصف ۲k هدف گرفت، این حمله منجر به توقف حمل و نقل هوایی در فرودگاه شد و فعالیت آن را فلج کرد.
وی افزود: نظام سعودی هرگز با تداوم عملیات ما قادر نخواهد بود پروازها و حمل و نقل هوایی را به سمت فرودگاه‌های مورد هدف از سربگیرد.
در این راستا مراکز نظارت هوایی می‌گویند که در پی این حمله هوایی به فرودگاه پروازهایی که از الدمام به سمت أبها می‌آمدند، ناگزیر شدند مسیر خود را به سمت فرودگاه بین‌المللی جده تغییر دهند.
انصارالله بارها قلب عربستان را با موشک‌های بالستیک و پهپادها نشانه رفته و در میان این اهداف ایستگاه پمپاژ نفت وابسته به شرکت آرامکو در غرب ریاض و فرودگاه أبها و جازان (جیزان) قرار دارند.
ادعای دست داشتن ایران در این حملات درحالی مطرح می‌شود که مقامات کشورمان همواره تاکید می‌کنند جمهوری اسلامی ایران هیچ‌گونه دخالتی در امور یمن ندارد و برای حل بحران این کشور تلاش‌های فراوانی کرده است.
ائتلاف متجاوز عربی به رهبری عربستان بیش از چهار سال است که زنان و کودکان یمنی را به قتل می‌رساند، مدارس و بیمارستان‌های آنان را بمباران می‌کند و از رسیدن غذا و دارو و کمک‌های بشردوستانه به آن‌ها ممانعت می‌کند و به دلیل تجاوزهای وحشیانه‌اش در یمن در لیست سیاه سازمان ملل قرار گرفت.
مقامات کشورمان همواره تاکید می‌کنند جمهوری اسلامی ایران به دنبال ایجاد صلح، ثبات و امنیت در منطقه است و برای حل بحران‌های منطقه مانند بحران سوریه و یمن پیشنهادات فراوانی داده است. محمد جواد ظریف، وزیر خارجه کشورمان نیز اخیراً به منظور تضمین امنیت منطقه پیشنهاد امضای"معاهده عدم تعرض" به همسایگان را داد که متأسفانه کشورهای عربی هیچ واکنشی به این پیشنهاد نداشتند.
ادعای حمایت تسلیحاتی ایران از انصارالله یمن درحالی مطرح می‌شود که پیش از این بهرام قاسمی، سخنگوی وقت وزارت امور خارجه کشورمان در این رابطه اعلام کرده است: ما هیچ‌گونه ارتباط تسلیحاتی با یمن نداریم، یمن در محاصره است و چنین امکانی در کل وجود ندارد در غیر این صورت ایران به قدری شهامت دارد که چنین اقدام و سیاستی را اگر داشته باشد اعلام کند؛ آنچه امروز در دستان مردم یمن هست سلاح‌هایی است که از دولت‌های قبل در پادگان‌ها وجود داشته، امروز مشاهده می‌کنیم یمن برای آنکه در مقابل تجاوز و حملات بی‌امان از خود محافظت کند به سراغ تکنیک‌های درونی رفته و این طبیعی است.
انتهای پیام
