آمریکا ماجرای ساقط شدن پهپاد خود را قورت داد/اروپایی‌ها برای حل مسائل وزنی ندارند
رئیس مجلس شورای اسلامی معتقد است پیشنهاد مذاکره با ایران از سوی ترامپ برای سرپوش نهادن به بی آبرویی های آمریکا و ایجاد فضای روانی در ایران است.
به گزارش ایسنا، علی لاریجانی که به استان قم سفر کرده است چهارشنبه شب در برنامه گفت‌وگوی خبری استان قم ضمن تسلیت به مناسبت شهادت امام جعفر صادق (ع) اظهار داشت: در ایام سالروز شهادت مرحوم دکتر بهشتی و یاران ایشان هستیم که حادثه سختی برای ملت ایران بود. همچنین این هفته را به قوه قضائیه تبریک می گویم.
رئیس مجلس شورای اسلامی با اشاره به ساقط کردن یکی از پهپادهای پیشرفته آمریکا توسط نیروهای سپاه پاسداران انقلاب اسلامی بیان کرد: اولاً مقابله با متجاوز وظیفه ذاتی نیروهای مسلح است و اگر دشمنان به حریم ایران تجاوز کنند، با آنها مقابله می شود همانطور که این پهپاد به آب های سرزمینی ایران تجاوز کرد و ساقط شد. در شورای عالی امنیت ملی درخصوص این پهپاد بحث شد و مشخص گردید که به مرزها تجاوز کرده و براساس حق خود با آن مقابله کردیم و این تیزبینی ارزشمند است و باید از سپاه پاسداران انقلاب اسلامی تشکر کرد.
وی افزود: ظرفیت نیروهای مسلح جمهوری اسلامی ایران بیش از اینهاست و در ابعاد مختلف از نظر تکنولوژی پیشرفت کرده اند.
لاریجانی ادامه داد: آمریکایی ها تصور می کردند ایران در برخورد با پهپاد متجاوز ملاحظه ای دارد، اما مشخص شد که جمهوری اسلامی ایران با متجاوز برخورد می کند و کوچک یا بزرگ بودن کشور متجاوز نیز اهمیتی برای ما ندارد.
رئیس قوه مقننه تصریح کرد: عدم تعرض ایران به کشورهای دیگر به دلیل استراتژی ما پس از پیروزی انقلاب اسلامی است، اما اگر هر کشور کوچک یا بزرگی به ایران تجاوز کند، برای مقابله ملاحظه ای نداریم و همانگونه که در ۸ سال دفاع مقدس نشان دادیم، با متجاوز برخورد خواهیم کرد و همه کشورها باید به اقتدار جمهوری اسلامی ایران توجه داشته باشند.
نماینده مردم قم در مجلس گفت: جمهوری اسلامی ایران در مقابل کارهای ناپسند برخی کشورهای منطقه مدارا می کند، اما این مدارا دلیل بر ناتوانی ایران نیست. رفتارهای کشورهای منطقه با نفتکش ها ایذایی است. آنها از تحریم اقتصادی ایران ترسی نداشتند البته منکر ایجاد مشقت برای مردم نیستم، اما دشمنان تصور می کردند که با تحریم اقتصادی ایران را از بین می برند، اما پس از ناتوانی در رسیدن به این هدف شروع به تحریک و پرونده سازی علیه جمهوری اسلامی ایران کردند.
وی درخصوص اهداف آمریکا برای انجام چنین برنامه هایی افزود: هدف آمریکایی ها از چنین اقداماتی ماجراجویی است. آنها در چند دهه اخیر به انواع مختلف ماجراجویی کرده اند که یک نوع از ماجراجویی با تروریست ها بوده و نوع دیگر ماجراجویی آنها تلاش برای ایجاد تنش در منطقه جهت ورود به مسائل بین کشورها بوده است. آمریکایی ها می دانند کشورهای عربی پول دارند و این کشورها نیز حقارت را پذیرفته اند، یعنی هم از آنها اخاذی می شود و هم آمریکا توی سر آنها می زند و آنها را گاو شیرده خطاب می کند!
رئیس قوه مقننه کشورمان با بیان اینکه راهبرد ایران ایجاد آرامش در منطقه است، اظهار داشت: دلیلی برای بهم ریختگی منطقه نمی بینیم و ایران در مقابل بهم ریختگی امنیتی در منطقه بیشترین ایستادگی را کرد و سپس روسیه وارد این میدان شد. باید توجه داشت که کلینتون اعلام کرد که ما داعش را ایجاد کردیم، البته هدف آنها چپاول و ایجاد هراس در کشورهای منطقه برای اخاذی و ورود به مسائل بین کشورها بوده است.
لاریجانی تصریح کرد: بعید می دانم آمریکایی ها آنقدر کم عقل باشند که به مرز ایران ورود یا حمله کنند، زیرا هیمنه آنها همانند ماجرای اخیر درهم می شکند، هر چند آمریکا ماجرای ساقط شدن پهپاد خود را به نوعی قورت داد، اما تردید نکنید نیروهای ایران باز هم با متجاوزان در لحظه برخورد جدی می کنند.
نماینده مردم قم در مجلس درخصوص عهدشکنی آمریکا و اصرار بر مذاکره با ایران افزود: آمریکایی ها دروغ می گویند، هدف آنها از پیشنهاد مذاکره ایجاد فضای روانی در ایران و ترمیم حیثیت بین المللی خودشان است، زیرا همه کشورهای دنیا می دانند با درخواست آمریکا دو سال مذاکره هسته ای انجام شد، اما این آمریکا بود که از برجام خارج شد و به حیثیت آنها لطمه وارد شده است. اکنون هیات حاکمه آمریکا بی آبرو شده و از توافقات آب و هوایی، توافقات با چین و روسیه هم خارج شده است و پیشنهاد مذاکره با ایران نیز برای ایجاد پوشش بر کارهای بی ربط خود مطرح می شود. همچنین تصور می کنند با مطرح کردن پیشنهاد مذاکره، فضای روانی را در ایران ایجاد می کنند، در حالی که ما مشکلی با مذاکره نداریم و روز گذشته رئیس جمهور ما با مکرون مذاکره کرده است، آمریکا به ملت ایران توهین می کند و آنها را تروریست خطاب می کند، با این شرایط می توان دریافت که هدف آنها ایجاد پوشش بر آبرویی های خود و ایجاد فضای روانی در ایران است، اما باید بدانند مردم ایران باهوش هستند و متوجه این شرایط شده اند.  
وی بیان کرد: بولتون نماینده منافقین در آمریکا شده و به همراه رئیس جمهور آمریکا از منافقین مشاوره و اطلاعات غلط می گیرند و همین امر باعث شد تا در تصمیم گیری ها دچار اشتباه شوند. در نظرسنجی ها مشخص شده که مردم ایران به شدت با رفتار ترامپ مخالف هستند.
رئیس قوه مقننه کشورمان افزود: نامه اروپایی ها به ایران با پاسخ تند لاوروف مواجه شد و آقای ماهاتیر محمد نیز صحبت روشنی داشت و آمریکا را عامل نابسامانی در منطقه قلمداد کرد که نشان می دهد رجال مختلف در قاره های متفاوت نظرات ثابتی در قبال ایران و آمریکا دارند.
نماینده مردم قم در مجلس گفت: جمهوری اسلامی ایران با صبر و طمأنینه راهبرد روشنی را دنبال کرد و فضا برای جهان روشن شد و مقصر را شناختند، شأن ملت ایران نیز پیگیری چنین روشی است.
لاریجانی اظهار داشت: اینکه گفته می شود رفتار ترامپ در قبال ایران مصرف داخلی دارد و برای انتخابات اخیر در آمریکا اینگونه اقدام می کند، بی وجه نیست، زیرا ترامپ از همه ابزارها استفاده می کند تا رأی بیاورد. رئیس جمهور آمریکا از طرفی شعار مخالفت با جنگ را می دهد و می داند هرگونه تحرکی در منطقه ایجاد بحران کرده و بحران نفتی در جهان ایجاد می شود و آمریکا را با مشکل در داخل مواجه می کند. مسئله نفت و شعارهای ضد جنگ ترامپ برای او بسیار مهم است و هر چه به انتخابات نزدیک تر می شویم، این مسائل برای وی اهمیت بیشتری می یابد.
وی درخصوص بدعهدی اروپایی ها و عدم اجرای تعهدات آنها در قبال برجام گفت: اروپایی ها در دو مقطع نشان دادند که اتحادیه ای کم وزن و حتی بی وزن در حل مسائل هستند. در ابتدای ایجاد مسئله هسته ای ایران که منافقین آن را ایجاد کردند و آقای البرادعی نیز مسئله را دنبال کرد و سه وزیر اروپایی نیز به ایران آمدند، آنها گفتند مسئله را حل می کنیم و ایران می تواند پس از مدتی غنی سازی را ادامه دهد، اما شرایط نشان داد که آنها توانی برای این کار ندارند. در یکی از مذاکرات آقای سولانا به من گفت که می خواستیم مسئله هسته ای ایران را حل کنیم، اما آمریکایی ها نگذاشتند. این شرایط نشان می دهد اروپایی ها وزنی ندارند و بعد از خروج آمریکا از برجام، اروپایی ها از ما خواستند که چند هفته فرصت بدهیم و پاسخ متقابل را به آمریکا ندهیم و حتی پیشنهاداتی را مبنی بر همکاری های بانکی و خرید نفت از ایران را مطرح کردند که در نهایت باز هم نتوانستند اقدامی را انجام دهند.
رئیس قوه مقننه کشورمان ادامه داد: برخی کشورهای اروپایی متحد آمریکا هستند و آنها پس از یک سال اینستکس را طراحی کردند که تنها یک هیکل است و باید مشخص شود که منابع مالی آن از کجا تامین می شود، یا باید نفت بخرند یا اعتباری را در آن قرار دهند.
نماینده مردم قم در مجلس با بیان اینکه بی وزنی اروپایی ها در مسائل بین المللی نیز مشخص است، تصریح کرد: آنها گفتند با ایران در مورد یمن مذاکره می کنیم، من هم مخالفتی نداشتم اما نتوانستند کاری انجام دهند که نشان می دهد در مسائل بین المللی مقلد هستند و مبدع نیستند. ایران به اروپایی ها گفته است که اگر اقدامی در برجام انجام ندهند برخورد متقابل می کند که بر اساس برجام است. گاهی اروپایی ها تهدید آمیز صحبت می کنند اما همانگونه که به ما توصیه می کنند خودشان نیز باید صبر استراتژیک داشته باشند و بدانند که اگر برخورد آنها با اقدامات ایران خارج از چارچوب باشد، در مورد آن هم فکر کرده ایم و هیچ ارتباطی بین آنها و مسائل هسته ای ایران باقی نمی ماند و اروپایی ها می دانند که این موضوع جدی است، اما اگر اقدامات درستی انجام دهند تا ایران از برجام بهره مند شود، متفاوت عمل می کنیم وگرنه اقدامات لازم که اطلاع رسانی هم شده را انجام می دهیم.
وی درخصوص نحوه اجرای مصوبه مجلس درخصوص افزایش حقوق ها اظهار داشت: بحث حقوق ها بارها در رادیو و تلویزیون مطرح شده است، ما برای اینکه به طبقات پایین افزایش حقوق بیشتری تعلق بگیرد، مصوب کردیم به همه ۴۰۰ هزار تومان اضافه و بقیه ۱۰ درصد نیز مشمول ضریب شود. یعنی ۴۰۰ هزار تومان هم جزو ضریب باشد و امسال ۴۰۰ هزار تومان به اضافه ۱۰ درصد افزایش حقوق باید داشته باشیم، اما در مورد آنچه که دولت برای افزایش حقوق ها انجام داده، در مجلس شورای اسلامی دو نظر وجود دارد و کمیسیون برنامه و بودجه معتقد است دولت تخلفی  در اجرا نداشته و افزایش حقوق هر گروهی ۴۰۰ هزار تومان به اضافه ضریب بوده است، اما برخی دیگر معتقدند روح مصوبه مجلس در زمینه افزایش حقوق ها اجرا نشده است.
لاریجانی گفت: آقای قاضی زاده هاشمی عضو هیات رئیسه مجلس کمیته ای را برای بررسی موضوع تعیین کردند و نهایتاً مشخص شد دولت تخلفی نکرده، اما می توانست بهتر عمل کند و به نوعی می توان گفت روح قانون دیده نشده است. شیب حقوق دو تا چهار میلیون کم است، اما حقوق های زیر دو میلیون افزایش خوبی داشته اند.
وی افزود: بررسی های لازم را انجام می دهیم و اگر مشکل حل نشود، شاید تفسیری در مجلس مطرح شود، بار مالی این موضوع را اگر تقبل کند، شرایط قابل حل است، اما باید توجه داشت اگر قانون صریح تر بود، اجرای آن بهتر انجام می شد.
نماینده مردم قم در مجلس شورای اسلامی بیان کرد: از آنجایی که فرودگاه امام خمینی (ره) به قم نزدیک است مخالفت هایی برای ایجاد فرودگاه در قم وجود داشت، اما با توجه به اینکه زائران زیادی به قم می آیند، داشتن فرودگاه در قم امر  مناسبی است. مشکل منوریل هم با جلساتی که برگزار شده حل می شود و شهرداری قم می تواند این موضوع را که تبدیل به آینه دق شده را حل کند.
رئیس نهاد قانونگذاری کشورمان اظهار داشت: ۹۰ درصد مشکلات فرودگاه حل شده و ۱۰ درصد مشکل اداری مانده که با توجه به پیدا شدن سرمایه گذار برای آن اگر در بافت منطقه آزاد قرار گیرد، این موضوع سریعتر حل می شود.
لاریجانی بیان کرد: اینکه گفته می شود سرمایه گذاری در قم را پس می زنند، درست نیست، زیرا حجم سرمایه گذاری در استان خوب است، اگر چه کافی نیست.
وی ادامه داد: در سال ۹۷ در بخش صنعت ۵۰۱ مورد جواز تاسیس برای ایجاد کارخانه صادر شده و ۷۲ مورد توسعه کارخانه داشته ایم که حدود ۴ هزار میلیارد سرمایه گذاری انجام شده است. تعداد پروژه های در حال اجرا ۱۶۰۰ پروژه است و حدود ۱۳ هزار میلیارد سرمایه گذاری در آن انجام شده است که لازم است مدیران استان این مسائل را به مردم گزارش دهند که ۱۸ هزار نفر ایجاد شغل به دنبال دارد. این پروژه ها از ۲۰ تا ۶۰ درصد کار خود را پیش برده اند و حدود ۲۴۴ پروژه بالای ۶۰ درصد پیشرفت داشته اند که ۵۶۰۰ شغل ایجاد می کند.
نماینده مردم قم در مجلس تصریح کرد: در سال ۹۷ حدود ۲۴۰ پروانه بهره برداری صادر شد که ۴۶۰۰ فرصت شغلی را ایجاد کرده است. در دوماهه ابتدای سال ۹۸ حدود ۳۰ مورد پروانه بهره برداری صادر شده که تحرک خوبی در زمینه هایی مانند فرش، کفش، انگشتر، پوشاک، سیمان، مبلمان و صنایع پلاستیکی  بوده است.
وی گفت: در بخش صادرات نیز در سال ۹۷ حدود ۲۵۰ میلیون دلار صادرات به کشورهای متنوعی که فقط عراق و افغانستان نبوده داشته ایم و با همه مشکلاتی که به وجود آمد به امارات، هند، پاکستان، افغانستان، ترکیه، عراق و ویتنام صادرات داشته ایم و حتی فرش را به ژاپن نیز صادر کردیم و در سفر به چین مشاهده کردم آنجا نیز تحرکاتی انجام می شود.   
لاریجانی با بیان اینکه از بیمارستان یک هزار تختخوابی پردیسان بازدید می کنم، گفت: این پروژه بسیار عظیمی است  که بخش اول سفت‌کاری آن تمام شده و در ایران بی نظیر است، زیرا فضاهایی مانند دانشکاه پزشکی و هتل در آن تعبیه شده است. همچنین بیمارستان فرقانی قم نیز که آقای حاج حسن خلیلیان مسئول پیگیری آن است، با کمک خیرین و دولت در حال احداث است.
نماینده مردم قم در مجلس اظهار داشت: پروژه خط B  قطار شهری، سرمایه گذاری برای ایستگاه های آن انجام شده است. در شهرداری قم ۱۹۰۰ میلیارد تومان سرمایه گذاری در بخش عمرانی انجام شده که بسیار مهم است. برای خط دوم قطار، کمکی از دولت شده و برای واگن ها نیز با چینی ها صحبت کرده ایم که از طریق فاینانس تامین می شود.
وی بیان کرد: در جلسه با وزیر راه و شهرسازی درخصوص راه آهن تهران-قم-اصفهان نیز صحبت کردیم که رقم آن بسیار قابل توجه است، اما باید توجه داشت که برای توسعه به زیرساخت نیاز داریم.
رئیس مجلس شورای اسلامی افزود: از جوانان تحصیل کرده در رشته کشاورزی می خواهم تا برای فعال کردن سیستم گلخانه ای اقدام کنند. آبیاری تحت فشار، کشاورزی و سیستم گلخانه ای در استان قم رشد داشته است و صندوق توسعه ملی نیز مبالغ قابل توجهی را به آبیاری نوین اختصاص داده است. احداث کشتارگاه، تامین و انتقال آب و گاز نیز در مناطق مختلف قم مورد توجه قرار گرفته است.
لاریجانی تاکید کرد: در حوزه میراث فرهنگی آنچه دارای اهمیت است، سرمایه گذاری مردم می باشد، گردشگری و توریسم مذهبی برای استان قم بسیار مهم است. صداوسیما نکات مثبت را کم نگیرد و عوامل صداوسیما باید به نکات مثبت توجه کنند. ساخت هتل ۵ ستاره در قم دنبال می شود و علی رغم سرمایه گذاری دولت، بخش خصوصی مانند بیمارستانی که آیت الله سیستانی توسط نماینده ایشان آقای شهرستانی دنبال می کنند به خوبی پیشرفت داشته است و بانک پاسارگاد نیز دیگر بیمارستان بزرگ قم را با سرمایه گذاری خود در دست احداث دارد. مجتمع تجاری - اداری در بلوار پیامبر اعظم نیز در حال ساخت است. همچنین مجموعه شهر بازی و مراکز خدماتی- تفریحی، مجتمع توریستی، دهکده توریستی و دهکده توریستی درمان و مجتمع های خدماتی - رفاهی مانند مهر و ماه و مهتاب ایجاد شده که مورد توجه است. همچنین هر کسی بخواهد در مجتمع پیامبر اعظم سرمایه گذاری کند، فرصت تشویقی به آنها اعطا می شود. شهرداری در این زمینه خوبی عمل  کرده است.
وی گفت: در حوزه مسائل عمرانی دولت باید عمل کند و گازرسانی ها امسال تمام می شود. همچنین بسیاری از روستاها با سرمایه گذاری دولت آبرسانی شده اند.
لاریجانی درخصوص اینکه بروکراسی اداری سرمایه گذارها را فراری می دهد، گفت: البته این ایراد در تمام ایران مشاهده می شود و مشکلاتی در مسائل دیوانی وجود دارد، اما از استاندار قم که با جدیت کار می کند خواسته ام همایشی را برای معرفی فرصت های سرمایه گذاری با حضور سرمایه گذاران داخلی و خارجی برگزار کند. همچنین از استاندار خواسته ام دفتری را ایجاد کند تا از ادارات مختلف استان پیگیری های لازم را انجام و به عنوان پشتیبان سرمایه گذار از مانع تراشی ادارات جلوگیری کند.
وی درخصوص عدم ثبات قیمت ها گفت: فکر می کنم تاثیر صادرات در این موضوع زیاد نیست، زیرا صادرات با کنترل وزارت جهاد انجام می شود، اما جنبه روانی یکی از جهات عدم ثبات قیمت ها است که با نوسان قیمت ارز سایر بخش ها نیز کالاها را گران می کنند که به دور از انصاف است، از طرف دیگر برخی کالاها با وجود اینکه نسبت به سال های گذشته مقدار بیشتری وارد شده اند، توسط برخی افراد انبار می شود و همین باعث گرانی می شود. اگر چه تعزیرات باید به این حوزه ورود کند، اما با نظارت موردی این مشکل حل نمی شود.
رئیس قوه مقننه کشورمان تاکید کرد: با تصمیماتی که در جلسه سران قوا اتخاذ شده است، در مورد واردات، اصلاح مشکلات بانکی، برخورد با  اخلالگران بازار ارز تصمیمات مناسبی اتخاذ شده است.
لاریجانی بیان کرد: اصلاح ساختار بودجه که با دستور مقام معظم رهبری باید انجام شود، در دست اقدام است. در جلسه ای که با مرکز پژوهش ها و سازمان برنامه داشتم، مشخص شد اقدامات خوبی صورت گرفته است و حذف نفت از بودجه جاری دارای اهمیت است.
نماینده مردم قم در مجلس اظهار داشت: ۴۰۰ میلیارد تومان یارانه بخش انرژی است که بیشترین استفاده را از این یارانه دهک بالا می برند و هر بار بحث تغییر در این روند مطرح می شود، جنجال به پا می شود، در صورتی که انجام این موضوع سبب حل مشکلات طبقات دیگر می شود. مدیران اجرایی کشور باید این جرأت را داشته باشند و مردم را در جریان این مسائل قرار دهند. مردم اگر بدانند یارانه از طبقات بالا گرفته شده و به طبقات پایین داده می شود، مخالفتی نخواهند داشت. در صورت حذف پول نفت از بودجه جاری، هر مقداری که بتوانیم نفت بفروش برسانیم،  صرف حوزه عمرانی کشور می شود. با اصلاح ساختار  بودجه مشکلات کشور حل می شود.
لاریجانی در بخش پایانی صحبت های خود گفت: آنچه که در شرایط فعلی و بعد از بحرانی که آمریکایی ها ایجاد کردند، متوجه می شویم این است که باید به استقلال اقتصادی دست پیدا کنیم. شهید مطهری معتقد بود استقلال فرهنگی، اقتصادی، سیاسی و دفاعی ضرورت دارد، اگر اقتصاد مستقلی نداشته باشیم، به اهداف عالیه نمی رسیم.
رئیس مجلس شورای اسلامی بیان کرد: مقام معظم رهبری نیز در دیدار با مسئولان که در ماه مبارک رمضان انجام شد، بر استقلال اقتصادی تاکید کردند، تحریم ها اگر چه سخت است، اما یک فرصت است تا بدانیم زنجیره تولید در کجا دچار نقص است. جوانان متعهدی داریم که باید در این شرایط به کار گرفته شوند، تا نواقص مرتفع گردد. بسیاری از کارگاه هایی که بر روی مواد واسطه ای کار کرده اند، کارگاه های آنها به راه افتاده است. در خراسان شمالی کارگاهی را دیدم که سه شیفت کار می کرد و قصد داشت تعداد کارگران را بیشتر کند تا بتواند قطعات مورد نیاز در بخش صنعت نفت را تامین کند. کارآفرینی در این شرایط ایجاد می شود.
انتهای پیام
