تقدیر مجلس خبرگان از اقدام سپاه برای ساقط کردن پهپاد جاسوسی آمریکا
مجلس خبرگان رهبری در بیانیه‌ای از ساقط‌کردن پهپاد جاسوسی آمریکایی به دست نیروی هوافضای سپاه قدردانی کرد.
به گزارش ایسنا، متن این بیانیه به شرح زیر است:
«ساقط کردن پهپاد جاسوسی فوق پیشرفته آمریکا به دست پرتوان پاسداران غیور انقلاب اسلامی، علاوه بر اینکه گوشه‌ای از اقتدار و پیشرفت صنعت دفاعی و پدافندی نیروهای مسلح جمهوری اسلامی ایران را نشان داد، یک شکست مفتضحانه و درسی به‌یادماندنی برای آمریکای جنایتکار و برهم‌زننده معادلات فنی و نظامی آنان بود.
بی‌شک جمهوری اسلامی ایران با این دفاع مشروع از مرزهای جغرافیایی خود در واقع از حقوق قانونی خویش به‌عنوان یک اصل اساسی استفاده کرده است. لذا پیگیری حقوقی این موضوع در مجامع بین‌المللی و پاسخگویی دولت آمریکا نسبت به این تجاوز، حق قانونی دولت و نظام جمهوری اسلامی ایران است.
مجلس خبرگان رهبری، با قدردانی از اقدام غرورآفرین نیروی هوافضای سپاه پاسداران انقلاب اسلامی، تعرض پهپاد آمریکایی به حریم هوایی کشورمان را به شدت محکوم نموده، ضمن هشدار نسبت به اقدام غیرقانونی رژیم ایالات متحده آمریکا و نیز متحدان منطقه‌ای او اعلام می‌دارد جمهوری اسلامی ایران شروع کننده هیچ جنگی نخواهد بود، اما در ظل توجهات حضرت ولی عصر(عج)، سایه ولایت فقیه و تدابیر فرماندهی کل قوا حضرت آیت‌الله‌ العظمی خامنه‌ای مدظله العالی با صلابت و اقتدار روزافزون در برابر هرگونه زیاده‌خواهی و تجاوز بیگانگان، ایستادگی نموده و با دفاع جانانه هر قدرت متجاوزی را مقتدرانه سرکوب خواهد کرد.»
انتهای پیام
