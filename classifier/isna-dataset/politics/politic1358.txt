ارتش آمریکا سرنگونی پهپاد خود را به‌طور رسمی تائید کرد
ستاد فرماندهی مرکزی آمریکا (سنتکام) در بیانیه‌ای رسمی تائید کرد که پهپاد گلوبال هاوک توسط نیروهای ایران هدف قرار گرفته و سرنگون شده است.
به گزارش ایسنا به نقل از پایگاه خبری دیفنس نیوز، ستاد فرماندهی مرکزی آمریکا موسوم به سنتکام (مقر فرماندهی نیروهای آمریکا در منطقه غرب آسیا) دقایقی پیش با انتشار بیانیه‌ای به‌طور رسمی هدف قرار گرفتن پهپاد گلوبال هاوک آمریکا توسط ایران را مورد تائید قرار داد.
در این بیانیه آمده است: سنتکام می‌تواند تائید کند که یک هواپیمای شبکه نظارت گسترده نیروی دریایی ایالات متحده روز ۱۹ ژوئن ۲۰۱۹ توسط سامانه موشکی زمین به هوای ایران در حالیکه مشغول فعالیت بر فراز تنگه هرمز بوده حدود ساعت ۱۱ و ۳۵ دقیقه (به وقت گرینویچ) ساقط شده است.
سنتکام در این بیانیه ادعا کرده که این پهپاد از مدل "تریتون MQ-4C" در حریم هوایی بین‌المللی در حال پرواز بوده است.
بیل اوربان سخنگوی سنتکام ضمن انتشار این بیانیه مدعی شد که گزارشات ایران مبنی بر اینکه پهپاد آمریکایی در حریم سرزمینی ایران در حال فعالیت بوده، اشتباه و این هواپیما بر فراز تنگه هرمز و در حریم هوایی بین‌المللی پرواز می‌کرده است.
به گزارش ایسنا، روابط عمومی کل سپاه پاسداران انقلاب اسلامی صبح روز پنج‌شنبه در اطلاعیه‌ای اعلام کرد: نخستین ساعات بامداد امروز (پنجشنبه ۳۰ خرداد) یک فروند پهپاد جاسوسی "گلوبال هاوک" آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
انتهای پیام
