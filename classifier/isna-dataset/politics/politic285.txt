رییس جدید سازمان بسیج شخصیتی انقلابی، ولایی و دارای روحیه مردمی و بسیجی است 
سردار شریف با اعلام خبر برگزاری آئین تکریم و معارفه رییس سازمان بسیج مستضعفین در روز پنجشنبه (فردا)، گفت: سردار غلامرضا سلیمانی شخصیتی انقلابی، ولایی ،تحصیل کرده و دارای روحیه مردمی و بسیجی است.
به گزارش ایسنا به نقل از سپاه نیوز؛ سردار سرتیپ دوم پاسدار رمضان شریف، سخنگو و مسئول روابط عمومی کل سپاه از برگزاری آیین تکریم و معارفه رییس سازمان بسیج‌مستضعفین صبح فردا ( پنجشنبه سیزدهم تیرماه ) خبر داد و گفت : این مراسم با حضور فرماندهان عالی نیروهای مسلح و برخی مقامات کشوری در ستاد سازمان بسیج مستضعفین برگزار خواهد شد.  وی افزود: در این مراسم تعدادی از خانواده های معظم شهدا ، اصحاب رسانه و مسئولین و فعالان اقشار مختلف بسیج نیز حضور دارند.  سخنگوی سپاه سردار غلامرضا سلیمانی را فرماندهی محبوب، محجوب و دارای پیشینه ای موفق در سپاه پاسداران انقلاب اسلامی توصیف و خاطرنشان کرد: رییس جدید سازمان بسیج مستضعفین در دوران 8 سال دفاع مقدس از رزمندگان و فرماندهان مخلص و شجاع یگان های عملیاتی محسوب می شد که توانمندی ها، قابلیت ها و شایستگی های خود را در مسئولیت های فرماندهی در تیپ 44 قمر بنی هاشم، تیپ مستقل 57 حضرت ابوالفضل (ع) و سپس فرماندهی منطقه مقاومت استان لرستان، لشکر 19 فجر، قرارگاه قدس نزسا ،لشکر 41 ثارالله و لشکر 14 امام حسین (ع) به خوبی بروز داده است.  سردار شریف حدود 12 سال فرماندهی سردار سلیمانی در سپاه صاحب الزمان (عج) استان اصفهان را از نقاط برجسته در کارنامه وی قلمداد و گفت: سردار سلیمانی از فرماندهان خوشنام، شخصیتی انقلابی، ولایی ، تحصیل کرده و برخوردار از روحیه مردمی و بسیجی به مانند سایر همرزمان خود به شمار می رود و تجارب ارزنده و توانمندی های سرشار ایشان نوید بخش آینده رو به رشد برای تحقق تدابیر مقام معظم رهبری(مد ظله العالی) و انتظارات سپاه از سازمان بسیج و نقش آفرینی های هوشمندانه تر و جدی تر بسیجیان عزیز در صحنه های نیاز انقلاب و کشور  است.
انتهای پیام
