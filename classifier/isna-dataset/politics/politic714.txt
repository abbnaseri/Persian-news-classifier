رئیس‌جمهور فرانسه: با آمریکا به دنبال توافقی "دقیق‌تر" با ایران هستیم
رئیس‌جمهور فرانسه گفت که ایران و قدرت‌های جهان از جمله آمریکا باید به دنبال راهی بگردند تا از طریق مذاکرات، بار دیگر اطمینان یکدیگر را جلب و از تشدید خطرناک تنش‌ها جلوگیری کنند.
به گزارش ایسنا، به نقل از رویترز، امانوئل مکرون، رئیس‌جمهور فرانسه در گفت‌وگویی با شبکه ژاپنی ان اچ کی، گفت که با نظر دونالد ترامپ مبنی بر اینکه ایران نباید به سلاح هسته‌ای دست یابد هم‌نظر است اما با روش‌های رئیس‌جمهور آمریکا برای رسیدن به این هدف مخالف است.
وی در این‌باره گفت: باور دارم که تشدید تنش‌ها، اعمال تحریم پشت تحریم و ساماندهی نظامی می‌تواند منطقه را شعله‌ور کند و باعث شود که کشوری واکنش افراطی از خود نشان دهد.
مکرون ضمن همسویی با دونالد ترامپ مدعی شد که فرانسه و آمریکا به دنبال عقد توافقی "دقیق‌تر" با ایران هستند. وی در این‌باره گفت: همه طرفین باید به این فکر کنند که در کوتاه مدت به چه توافقی می‌توان دست یافت که هیچ‌کس عزت خود را از دست ندهد و اجازه دهد که اطمینان بار دیگر میان طرفین شکل بگیرد. زمانی که اطمینان از بین برود، برای کاهش تنش‌ها باید حرکت دوستانه‌ای انجام داد.
انتهای پیام
