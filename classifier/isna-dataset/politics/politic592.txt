ترزا می: توافق هسته‌ای ایران جهان را امن‌تر می‌کند
نخست‌وزیر مستعفی انگلیس ضمن تاکید بر اهمیت توافق هسته‌ای ایران درباره تنش‌های منطقه خلیج فارس هشدار داد.
به گزارش ایسنا، به نقل از خبرگزاری رویترز، ترزا می، نخست‌وزیر مستعفی انگلیس امروز در کنفرانس خبری حاشیه نشست G20 گفت: با افزایش تنش‌ها در خلیج فارس ما همه باید با هم متحد باشیم. گسترش تنش‌ها به نفع هیچ کس نیست.
می در ادامه گفت که ما به مشارکت تمامی طرف‌ها احتیاج داریم تا راه حلی دیپلماتیک برای شرایط کنونی بیابیم و با آن‌چه رفتار «بی‌ثبات‌کننده ایران می خواند، مقابله کنیم.
وی همچنین درباره برجام اظهار کرد: در همین حال ما به همکاری با شرکای برجام ادامه می‌دهیم تا هر کاری که می‌توانیم برای نگه داشتن توافق هسته‌ای ایران انجام بدهیم. ما باور داریم که این توافق جهان را امن‌تر می‌کند و می‌خواهم شاهد پایبندی ایران به تعهداتش باشم.
به گزارش ایسنا، ترزا می نخست وزیر انگلیس پیش از ترک لندن برای شرکت کردن در نشست جی ۲۰ در جمع خبرنگاران از جامعه بین‌الملل خواست تا برای مقابله با آنچه او رفتارهای بی‌ثبات کننده ایران خواند در کنار یکدیگر بایستند.
وی در ادامه گفت: اما اولویت باید کاهش فوری تنش‌ها و یافتن راه‌حلی دیپلماتیک باشد.
انتهای پیام
