درخواست سفارت انگلیس از ایران برای ماندن در برجام
سفیر انگلیس در تهران تاکید کرد که کشورش به شدت نگران برنامه‌های ایران برای کاهش تعهدات خود در قالب برجام است و قویاً معتقد است اقدام ایران نسبت به توقف اجرای تعهدات برجامی خود به نفع هیچ یک از طرف‌های این توافقنامه از جمله خود ایران نخواهد بود.
به گزارش ایسنا، سفیر انگلیس در تهران روز چهارشنبه در بیانیه‌ای اعلام کرد: "دکتر اندرو موریسون، وزیر مشاور در امور خاورمیانه در تاریخ ۲۳ ژوئن (۲ تیر ماه ۱۳۹۸) وارد تهران شد. دکتر موریسون از این فرصت استفاده کرد تا مستقیماً با همتایان خود گفتگو کند و شنونده دیدگاه‌ها و طرز فکر طرف‌های ایرانی باشد. او آمد چون ما نسبت به استفاده از دیپلماسی برای رفع اختلاف‌ها بین ملت‌ها و نیز کاهش تنش‌های خطرناک منطقه‌ای متعهد هستیم. در همین راستا، وی نگرانی‌های بریتانیا در مورد برخی از فعالیت‌های ایران در منطقه همچون حمله اخیر به نفتکش‌ها در دریای عمان را مطرح نمود. ایشان همچنین بار دیگر تاکید کرد که بریتانیا برای حفظ توافقنامه هسته‌ای مصمم است تا ایران از مزایای اقتصادی آن برخوردار باشد، تا زمانی که ایران نسبت به تعهدات خود در برجام پایبند باقی بماند.
در طول چهار سال گذشته از زمان بازگشایی سفارت بریتانیا در اینجا و سفارت ایران در لندن، ما از نزدیک با دولت ایران برای برطرف کردن مسائل باقی مانده دوطرفه تلاش کرده‌ایم، و سعی کرده‌ایم همکاری‌های مان را – در حوزه تجارت، ویزا و مهاجرت و نیز ارتباطات مردم با مردم و نیز تعاملات دانشگاهی و فرهنگی - افزایش دهیم. برجام یکی از مؤلفه‌های اصلی روابط ما با ایران و نیز صلح منطقه‌ای و جهانی باقی خواهد ماند.
سفر موریسون به دنبال مسافرت‌های مقامات ارشد از فرانسه، آلمان و بازیگران دیگر بود که در جهت حفظ برجام انجام شد. مسافرت وی فرصتی بود تا با مقامات ایرانی گفتگوهای شفاف و صریحی درباره مسائلی همچون پایبندی به برجام انجام شود. ما متوجه هستیم که اوضاع اقتصادی در ایران در حال وخیم شدن است و در حال تلاش گسترده با ایران و شرکای اروپایی مان هستیم تا راه‌حل‌هایی پیدا کنیم تا بتوانیم از برقراری تجارت بین دو طرف حمایت کنیم؛ راه‌حل هایی که شامل اجرایی کردن هر چه سریع‌تر مکانیسم مالی اینستکس می‌شوند. با وجود این، بریتانیا به شدت نگران برنامه‌های ایران برای کاهش تعهدات خود در قالب برجام است و قویاً معتقد است اقدام ایران نسبت به توقف اجرای تعهدات برجامی خود به نفع هیچیک از طرف‌های این توافقنامه از جمله خود ایران نخواهد بود. تعهد ما نسبت به حفظ برجام از جمله تعهد ما نسبت به برداشتن تحریم‌ها، واضح است اما این بستگی به این دارد که ایران نسبت به اجرای تمام تعهدات خود در قالب برجام پایبند باقی بماند.
انتهای پیام
