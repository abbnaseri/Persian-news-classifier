سفر گردشگران به ایران از این پس بدون ثبت در پاسپورت خواهد بود
سخنگوی دولت گفت که با دستور رییس جمهور از این پس گردشگران خارجی بدون مهر فیزیکی و ثبت در پاسپورت می‌توانند به ایران سفر کنند.
به گزارش ایسنا، علی ربیعی در حاشیه جلسه امروز هیئت دولت در جمع خبرنگاران با اشاره به مصوبات جلسه دولت، اظهار کرد: برای جذب بیشتر گردشگران خارجی و اینکه ایالات متحده آمریکا متاسفانه در برنامه های تروریستی اقتصادی که دنبال می‌کند، شرایطی ایجاد کرده که هرکس به ایران می آید ممکن است به نحوی بترسند و بعدها دچار مشکل یا تحریم شوند، امروز آقای روحانی دستور دادند که این گردشگران بدون مهر فیزیکی و ثبت در پاسپورت به ایران آیند که قرار است در همه فرودگاه های ما اجرا شود.
وی با اشاره به تصویب دو مصوبه در دولت برای جانبازان و معلولان، اظهار کرد: جانبازانی که پنجاه یا چهل درصد جانبازی داشتند و الان به هفتاد درصد جانبازی ارتقاء پیدا می‌کنند، مشمول شرایط سال ۸۷ برای واردات خودرو خواهند شد. دولت امروز اجازه داد که پانصد دستگاه خودرو با شرایط سال 87 تا سقف 9200 دستگاه را بتوانند وارد کنند. جانبازان از هزینه‌های شماره گذاری، عوارض یا اجبار به اسقاط خودرو و گمرکی معاف هستند.
ربیعی ادامه داد: توان‌یابان هم که باید تا پیش از این خودروهای وارداتی را نمی‌توانستند تا پنج سال بفروشند امروز این میزان به سه سال کاهش پیدا کرد و آنان می توانند پس از سه سال خودروی وارداتی شان را بفروشند.
سخنگوی دولت با اشاره به آتش سوزی جنگل‌ها، اظهار کرد: بخش اعظمی از آتش سوزی ها نتیجه بارندگی های زیاد این ماه های اخیر بوده که سبب رشد علف‌ها شده و با خشک شدن آنها، احتمال احتراق شان با گرمتر شدن هوا افزایش یافته است. وزارت دفاع، سازمان مدیریت بحران، سازمان برنامه و بودجه و وزارت کشور وظیفه پیدا کردند که برای پشتیبانی از خاموش کردن آتش در جایی که امکان عبور انسان نیست کمک کنند و با هلی کوپتر آتش را خاموش سازند.
ربیعی با بیان اینکه رئیس جمهور تاکید کرد که وزرا و معاونان بیشتر از قبل با مردم گفت و گو و ارتباط داشته باشند، اظهار کرد: تاکید شد که سفر به شهرستان ها و استان ها بیشتر شود و تلاش بیشتری برای ارتباط مستقیم با مردم انجام شود تا وزرا سخنان مردم را بشنوند و مسائل منطقه ای و محلی زودتر حل شود.
سخنگوی دولت با اشاره به برنامه های دولت برای اوقات فراغت دانش آموزان و دانشجویان در تابستان، اظهار کرد: وزارت آموزش و پرورش، سازمان گردشگری و وزارت فرهنگ و صداوسیما قرار است برنامه های خود را برای اوقات فراغت دانش آموزان و دانشجویان اعلام کنند تا در دولت مورد بحث و بررسی قرار گیرد.
انتهای پیام
