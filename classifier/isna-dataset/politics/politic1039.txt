نماینده بویراحمد: سرنگونی پهپاد فوق‌پیشرفته آمریکا امیدبخش بود
نماینده مردم بویراحمد در مجلس گفت: هر روز شاهد عمیق‌تر شدن شکاف درآمدها و هزینه‌های خانواده‌ها به ویژه در کالاهای اساسی هستیم اما اثر مثبتی از ۱۴ میلیارد دلار ارز تخصیصی در زندگی مردم مشاهده نمی‌شود.
به گزارش ایسنا، غلام‌محمد زارعی در نطق میان‌دستور امروز (دوشنبه) مجلس ساقط شدن پهپاد فوق‌پیشرفته آمریکا بر فراز آبهای سرزمینی ایران توسط هوافضای سپاه در خلیج‌فارس را نشان دهنده پیشرفتهای علمی صنایع نظامی و موجب امید و موفقیت بزرگ داخلی و یاس و ناامیدی دشمنان جمهوری اسلامی ایران دانست.
عضو کمیسیون صنایع و معادن مجلس ادامه داد: دشمن از همه ابزارهای اقتصادی، فنی، سیاسی، فرهنگی و اجتماعی برای تنگ‌تر کردن فضا بر ایران استفاده می‌کند تا دولت را ناکارآمد و فشار اقتصادی و معیشتی بر مردم را غیرقابل تحمل کند. امروز صحنه نبرد و جنگ واقعی، اقتصاد و مشکلات است، همین تورم و بیکاری فزاینده است که بخشی از آن معلول تحریم‌ها نیست بلکه آثار تصمیمات مدیریتی است که به نظر بنده تنها راه برون رفت از آن، مدیریت انقلابی، باور اقتصاد مقاومتی و میدان‌دار کردن جوانان است.
وی خواستار به میدان آوردن همه توان و ظرفیت مدیریتی و اجرایی قوای سه‌گانه برای بهبود معیشت خانواده‌ها و اشتغال جوانان شد.
نماینده مردم بویراحمد در مجلس با اشاره به بودجه ۱۴ میلیارد دلاری تامین کالاهای اساسی، گفت: با وجودی که ادعا می‌شود که برای برای اختصاص ۱۴ میلیارد دلار ارز کالاهای اساسی، برنامه وجود دارد چرا آثار مثبت این برنامه در زندگی مردم دیده نمی‌شود؟ هر روز شاهد عمیق‌تر شدن شکاف درآمدها و هزینه‌های خانواده‌ها به ویژه در کالاهای اساسی هستیم.
زارعی ادامه داد: مردم در روزهای سخت در کنار مسؤولان بودند اما امروز در بحران بیکاری و تورم افسارگسیخته تنها مانده‌اند. چرا سازمان‌های توسعه‌ای به عنوان موتور محرک صنعت، معدن و تجارت در راستای رونق تولید و اشتغال در استان سرمایه‌گذاری نمی‌کنند و نسبت به بحران عمیق بیکاری هیچ مسؤولیتی بر عهده نمی‌گیرند؟ متاسفانه با وجود پیگیری‌های مستمر تا این لحظه این سازمانها در استان سرمایه‌گذاری نکرده‌اند و رییس‌جمهور و وزیر صنعت، معدن و تجارت باید این مسئله توجه جدی کنند.
انتهای پیام
