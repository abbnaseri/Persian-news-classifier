فلاحت‌پیشه: باید به اینستکس فرصت داد
یک نماینده مجلس شورای اسلامی گفت اینستکس ساز و کاری است که اثر سیاسی آن برای گذر از دام افراطیون مهم‌تر از گشایش‌های اقتصادی آن است، پس باید به آن فرصت داد.
به گزارش ایسنا، حشمت‌الله فلاحت پیشه عضو کمیسیبون امنیت ملی و سیاست خارجی مجلس در صفحه توئیتر خود نوشت: باید به اینستکس فرصت داد؛ ساز و کاری که اثر سیاسی آن برای گذر از دام افراطیون مهم‌تر از گشایش‌های اقتصادی آن است.
سیدعباس عراقچی معاون وزیر امور خارجه کشورمان و رئیس هیأت ایرانی در نشست روز جمعه کمیسیون مشترک برجام در وین این نشست را مثبت و سازنده عنوان کرد و گفت که این نشست نسبت به جلسات گذشته یک گام به جلو محسوب می‌شود. البته هنوز تا خواسته‌های ایران فاصله قابل توجه وجود دارد با این حال بنده این قدم‌های رو به جلو را بررسی کامل و آنها را به تهران منتقل می‌کنم.
وی گفت: اینستکس الان عملیاتی شده و دو سه تا مورد کاری هم الان در حال انجام شدن است و ظرف روزهای آینده تبادل مالی انجام می‌شود. کشورهای دیگر هم قبول کردند که به عنوان سهامدار به این کانال بپیوندند.
عراقچی هم‌چنین گفت: نشست روز جمعه کمیسیون مشترک، انتظارات ایران را برآورده نمی‌کند و فاصله ملموسی با سطح خواسته‌های ایران دارد. در عین حال این جلسه آنقدر ارزش دارد که ما روی آن فکر کنیم. من نتایج را به تهران می‌برم و آنها تصمیم می‌گیرند که چه اقدامی انجام دهند؛ تصمیم به «کاهش تعهدات» را متوقف کنند یا خیر. من در جایگاهی نیستم که بگویم ایران این کار را می‌کند یا نه، اما از نظر من جلسه امروز برای توقف تصمیم ایران به «کاهش تعهدات» کافی نیست.
انتهای پیام

