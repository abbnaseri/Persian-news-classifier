جمعیت علمای اسلام در لبنان: قراردادن نام رهبر ایران در لیست تحریم‌ها توهین به تمام مسلمانان است
جمعیت علمای اسلام در لبنان با اشاره به اینکه قرار دادن نام مقام معظم رهبری در لیست تحریم‌ها توهین به تمام مسلمانان جهان است، اعلام کرد که این اقدام نشان دهنده حماقت ترامپ است.
به گزارش ایسنا، به نقل از پایگاه خبری العهد، جمعیت علمای اسلام در لبنان با صدور بیانیه‌ای اعلام کرد که نشست منامه اهداف خود را محقق نکرد و این نشست مرده متولد شد.
در بخشی از این بیانیه در رابطه با اقدام اخیر آمریکا علیه جمهوری اسلامی ایران آمده است: قرار دادن نام امام خامنه‌ای رهبر معظم ایران در لیست تحریم‌ها از سوی دونالد ترامپ، رئیس جمهور آمریکا توهین به تمام مسلمانان است و این مساله نشان می‌دهد که او (ترامپ) احمق است نمی‌داند چگونه با ملت ایران رفتار کند؛ ملتی که زیر بار ذلت و اهانت نمی‌رود.
در ادامه این بیانیه آمده است: این اقدامات پیامدهایی به دنبال خواهد داشت که (ترامپ) توانایی تحمل آنها را ندارد به خصوص اینکه شیخ حسن روحانی، رئیس جمهور ایران اعلام کرد که صبر ایران هم حدی دارد، بنابراین ترامپ باید به اقدامات و رفتارهایش توجه کند و عقلای آمریکا باید او را از انجام چنین اقداماتی بازدارند.
به گزارش ایسنا، دونالد ترامپ، رئیس جمهور آمریکا روز دوشنبه در جمع خبرنگاران در کاخ سفید اعلام کرد که تحریم‌هایی علیه آیت‌الله خامنه‌ای، رهبر معظم انقلاب اسلامی و دفتر ایشان وضع کرده است. استیون منوچین، وزیر خزانه‌داری آمریکا نیز با طرح این ادعا که تحریم‌های آمریکا علیه ایران، میلیاردها دلار از دارایی‌های ایران را مسدود کرده است گفت که آمریکا سردار حاجی‌زاده، فرمانده نیروی هوافضای سپاه پاسداران، سردار تنگسیری فرمانده نیروی دریایی سپاه پاسداران، سردار پاکپور، فرمانده نیروی زمینی سپاه پاسداران، سردار عباس غلام شاهی، سردار رمضان زیراهی، سردار یدالله بادین، سردار منصور روانکار و سردار علی عظمایی را تحریم کرده است. وی همچنین مدعی شد که پنج فرمانده نیروی دریایی سپاه پاسداران نیز در لیست تحریم‌های آمریکا قرار گرفته‌اند و محمد جواد ظریف، وزیر خارجه ایران نیز قرار است تحریم شود.
انتهای پیام
