تذکر محمدی نسبت به اجرا نشدن قانون تقسیمات کشوری در استان قزوین
نماینده مردم قزوین در مجلس گفت: برای خرید تنها بیمارستان ناتمام موجود به بودجه 23 میلیارد تومانی نیاز است که باید مساعدت لازم توسط دولت شود.
به گزارش ایسنا، داوود محمدی در جلسه علنی امروز (یکشنبه) مجلس، گفت: نسبت به اجرا نشدن قانون تقسیمات کشوری در استان قزوین تذکر می‌دهم.
وی ادامه داد: با وجود پیگیری‌های انجام شده از سال 1393 تاکنون اجرای این قانون در استان به نتیجه نرسیده است  و این در حالی است که هم دستورات معاون اول رییس جمهور و هم دستور وزیر کشور وجود دارد و جلسات متعددی هم با معاون سیاسی وزیر کشور و مدیرکل تقسیمات کشوری برگزاری کردیم. ضرورت دارد با توجه به جلسه خردادماه سال جاری در استان قزوین و قول مساعد دکتر جلالی این قانون اجرایی شود.
محمدی خواستار ارتقاء بخش محمدیه به شهرستان، شهر اقبال به بخش،  بخش‌های طارم سفلی، الموت شرقی و غربی و کوهین به شهرستان، تبدیل آقابابا به بخش و تبدیل قشلاق، زیاران، نظام‌آباد و ناصرآباد به شهر شد.
نماینده مردم قزوین در مجلس رسیدگی به مشکلات حوزه درمان استان قزوین، گفت: برخی مناطق استان فاقد بیمارستان و درمانگاه هستند. این مسئله در جلسه مشترک وزیر بهداشت و رییس سازمان برنامه و بودجه مطرح شد اما برای خرید تنها بیمارستان ناتمام موجود به بودجه 23 میلیارد تومانی نیاز است که باید مساعدت لازم از سوی دولت انجام شود همچنین تکمیل و تجهیز بیمارستان شهدای آبیک و الحاق 64 تخت به این بیمارستان از نیازهای جدی این شهر است.
انتهای پیام
