گفتمان‌سازی بیانیه گام دوم انقلاب نخستین قدم برای تحقق آن است
معاون فرهنگی و اجتماعی سپاه پاسداران انقلاب اسلامی گفت: گفتمان‌سازی بیانیه گام دوم انقلاب نخستین قدم برای تحقق آن است.
به گزارش ایسنا، سردار سرتیپ پاسدار حسین نجات در نشست استانی تبیین و گفتمان سازی بیانیه گام دوم انقلاب که در حسینیه عاشقان ثارالله زاهدان برگزار شد با بیان این‌که هیچ انقلابی به اندازه‌ی انقلاب ما مردمی نبوده است، افزود: شکل گیری نظام جمهوری اسلامی از مهم‌ترین دستاوردهای انقلاب اسلامی در کشور است.
وی اظهار کرد: گفتمان سازی این بیانیه در عرصه‌های مختلف اجتماع برکات فراوانی هم در زمینه داخلی و هم در زمینه‌های روابط بین‌الملل خواهد داشت.
معاون فرهنگی و اجتماعی سپاه پاسداران انقلاب اسلامی گفت: بیانیه گام دوم انقلاب که از سوی رهبر معظم انقلاب صادر شده باید از گفتار به یک گفتمان ملی، باور عمومی و اعتقادی در جامعه تبدیل شود.
وی تصریح کرد: بیانیه گام دوم انقلاب به درستی فراز و فرودهای مسیر ۴۰ ساله انقلاب، ارکان‌های مسیر، جایگاه کنونی، مسیر پیش رو، اصول پیمودن مسیر و شرایط رسیدن به آرمانهای انقلاب را بیان کرده است.
نجات ادامه داد: بیانیه گام دوم انقلاب متنی بسیار پر محتوا و عمیق است که هر بار خواندن آن باعث فهم جدیدی از محتوای آن می‌شود.
وی خاطرنشان کرد: این بیانیه همانند روحی است که باید در کالبد جامعه دمیده شود، همانگونه که گفتمان‌ها اغلب درون جوامع شکل گرفته و نهادینه شده و جاری گشته اند.
معاون فرهنگی و اجتماعی سپاه پاسداران انقلاب اسلامی بیان کرد: این بیانیه توسط فردی تبیین شده که به درستی از اول انقلاب به انواع فراز و فرودها تسلط داشته و تمام مسائل را درک کرده است.
وی به سه مرحله مهم در بیانیه گام دوم انقلاب و نقشه راه سالجاری در حوزه فرهنگی اشاره کرد و افزود: امید آفرینی و شکست محاصره تبلیغاتی دشمن، عدالت و مبارزه با فساد و تکیه بر اقتصاد مقاومتی از جمله مواردیست که حوزه فرهنگی در نظر گرفته شده است.
سردار نجات به سرفصل‌های کلیدی بیانیه گام دوم نیز اشاره کرد و گفت: توجه به چشم انداز انقلاب، راه طی شده از ابتدای انقلاب تا کنون، شرایط امروز، مهمترین ظرفیت‌ها، مهمترین فرصت‌ها، مهمترین تهدیدات، انقلابی بودن، پیشگام بودن جوانان و امید آفرینی را از جمله موارد مهم و کلیدی این بیانیه عنوان کرد.
وی به حربه‌های مختلف دشمنان در طول چهل سال از پیروزی انقلاب در این بیانیه اشاره کرد و اظهار داشت: دشمن هموراه با شگردهای رسانه‌ای، ایجاد تفرقه مذهبی، اَنگ زدن، وارونه نمایی و نا کارآمد نشان دادن انقلاب سعی در تخریب نظام جمهوری اسلامی ایران داشتنه که همواره شکست خورده است.
معاون فرهنگی و اجتماعی سپاه پاسداران ادامه داد: مقاومت رمز موفقیت ملت ایران در مقابل تمام توطئه‌های دشمنان بوده است.
 انتهای پیام
