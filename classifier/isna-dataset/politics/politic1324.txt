ممنوعیت پرواز هواپیماهای مسافربری آمریکا بر فراز ایران
سازمان فدرال هوانوردی آمریکا با صدور یک فرمان اضطراری پرواز هواپیماهای مسافربری این کشور را بر فراز آب‌های ایران در خلیج فارس و تنگه هرمز ممنوع کرد.
این تصمیم در پی ساقط کردن یک پهپاد جاسوسی امریکا که وارد فضای ایران شده بود و افزایش تنشها در این ارتباط، اتخاذ شده است.
به گزارش ایسنا، بر اساس گزارش شبکه بی‌بی‌سی سازمان هوانوردی آمریکا، آنچه را تشدید تنش‌های نظامی و کاربرد موشک‌های با برد زیاد در نزدیکی مناطق پرتردد هوایی خوانده، عامل این نگرانی و تصمیم عنوان کرده است.
ایران با انتشار نقشه مسیر پرواز پهپاد آمریکایی از نوع گلوبال هاوک، می‌گوید آن را بر فراز حریم هوایی خود هدف قرار داده است.
نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان، اعلام کرد که نیروهای مسلح جمهوری اسلامی ایران یک پهپاد جاسوسی آمریکایی را که وارد حریم هوایی کشورمان شده بود، هدف قرار داده و ساقط کرده‌اند.
به گزارش ایسنا، مجید تخت روانچی در این نامه اعلام کرد: این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
در این نامه ضمن اعلام اینکه این اقدام آمریکا نقض حقوق بین‌الملل و منشور ملل متحد، بویژه بند ۴ ماده ۲ آن بوده و مسئولیت بین‌المللی آمریکا را در پی دارد، این عمل به شدیدترین لحن ممکن محکوم شده است.
روانچی با بیان اینکه "کشورمان در پی جنگ نیست"، اعلام کرده که در عین حال ایران حق مسلم خود را برای اتخاذ هرگونه اقدام لازم در مقابل نقض سرزمین خود محفوظ می‌دارد و مصمم است قاطعانه از مرزهای هوایی، آبی و خاکی خویش دفاع کند.
وی همچنین اعلام کرد: این اولین اقدام آمریکا علیه کشورمان نیست و در موارد قبلی اعتراض ایران از طریق سفارت سوئیس در تهران که حافظ منافع آمریکا است، به این کشور اعلام شده است.
نماینده ایران در سازمان ملل در این نامه همچنین از جامعه جهانی خواسته است که آمریکا را وادار کنند به این‌گونه اقدامات تحریک‌آمیز و غیرقانونی خود در منطقه حساس خلیج فارس پایان دهد.
در همین رابطه بر اساس اعلام وزارت خارجه ایران، سفیر سوئیس حافظ منافع امریکا در ایران قرار است صبح روز جمعه با حضور در محل وزارت خارجه ضمن دریافت مراتب اعتراض ایران و انتقال آن بلافاصله به دولت آمریکا در جریان جزئیات بیشتر این حادثه قرار گیرد.
ایران می‌گوید مستندات دقیق و قوی از ورود این پهپاد آمریکایی به آب‌های سرزمینی‌اش در اختیار دارد.
دونالد ترامپ رئیس جمهوری امریکا دیشب در توئیتر خود نوشت این یک اشتباه بزرگ بوده و سپس جلسه‌ای با اعضای ارشد کنگره برگزار کرد.
انتهای پیام
