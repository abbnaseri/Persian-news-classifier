طباطبایی‌نژاد: اروپایی‌ها از ترس آمریکایی‌ها تعهد خود را انجام نمی‌دهند
‌نماینده مردم اردستان و زواره در مجلس شورای اسلامی، گفت: اروپا می‌خواهد اینستکس را به ایران تحمیل کند اما مسئولان باید بدعهدی‌های برخی از طرف‌های برجام را در نظر بگیرند.
‌به گزارش ایسنا، حجت‌الاسلام سید صادق طباطبایی نژاد در نشست خبری اظهار کرد: اروپا می‌خواهد اینستکس را به ایران تحمیل کند، ولی مسئولانمان باید آن اقدامات بی‌شرمانه آمریکایی‌ها و بدعهدی‌های بسیاری را که در برجام انجام دادند را در نظر داشته باشند.
وی با بیان اینکه همه باید دست به دست هم بدهیم و در راستای رفع مشکل معیشتی مردم تلاش کنیم، افزود: اینستکس شاید ۱۰ درصد تعهدات برجامی است و تعهداتی که اروپاییان در برجام دارند بسیار بالاتر است.  نماینده مردم اردستان و زواره در مجلس شورای اسلامی با بیان اینکه اروپایی‌ها از ترس آمریکایی‌ها تعهد خود را انجام نمی‌دهند، گفت: این موضوع خلاف شئون بین‌المللی است. این موضوعات وقت‌گیر است که فشار بیشتر را به ملت ایران تحمیل کند.  طباطبایی نژاد با اشاره به فرصت ۶۰ روزه به اروپایی‌ها، گفت: ایران بر اساس زمان‌بندی عمل می‌کند و در حال غنی‌سازی در اراک و دیگر شهرها طبق برنامه است. هرچه از موضع قدرت عمل کنیم به نفع کشور است.  این عضو کمیسیون فرهنگی مجلس با بیان اینکه هرچقدر جلوی آمریکایی‌ها ضعف نشان دهیم آن‌ها فشارهای خود را بیشتر می‌کنند، گفت: باید توجه کنیم هم‌اکنون که در تحریم کامل هستیم فروش نفت را متوقف نکردیم. ما از برجام فشار اقتصادی سه برابری نصیبمان شد و هر چه عقب‌نشینی کنیم بدتر می‌شود.  اردستان از لیست شهرستان‌های استان جدید خارج شد  نماینده مردم اردستان در مجلس شورای اسلامی با بیان اینکه بنده اعلام کردم موضوع تشکیل استان جدید که نام اردستان در آن باشد باید به کارشناسی گذشته شود و افکار عمومی در این خصوص نظر دهند، گفت: موضوع استانی شدن باید به نفع شهرستان باشد تا افکار عمومی به نتیجه مطلوب برسد. هنوز این موضوع بررسی نشده است و شهرستان اردستان به همراه نائین از لیست شهرستان‌های استان اصفهان شمالی خارج شدند.  طباطبایی نژاد تصریح کرد: مجموع تصمیم‌گیری‌ها باید با تدبیر بیشتری باشد تا شهرستان در این خصوص زیان نکند.  وی در ادامه به صدور مجوز برای احداث کارخانه‌ای جدید اشاره کرد و گفت: ۱۱ سوله چینی گستر اردستان از بانک خریداری شده و مجوز صنعت جدید گرفته شده است. قرار است در مکان فعلی صنعت تولید تیغه‌های فولادی انجام شود.  نماینده مردم اردستان در مجلس شورای اسلامی با بیان اینکه با راه‌اندازی این واحد صنعتی حدود ۲۰۰ اشتغال جدید راه‌اندازی می‌شود، گفت: با توجه به اینکه زیرساخت‌های این کارخانه آماده است امیدواریم در سال جدید این مجموعه به نتیجه برسد.  طباطبایی نژاد گفت: در دیدار با مدیرعامل بانک صنعت و معدن حدود ۶۰۰ میلیارد ریال برای کارخانه‌هایی که بیش از ۶۰ درصد پیشرفت فیزیکی داشتند اعتبار گرفتیم که کمک بزرگی به تکمیل سه کارخانه می‌کند.
انتهای پیام
