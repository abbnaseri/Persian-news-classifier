یک سرکرده باند عمده قاچاق مواد مخدر بازداشت شد
دادستان عمومی وانقلاب شهرستان جیرفت از دستگیری یک قاچاقچی مسلح و شناسنامه دار موادمخدر در جیرفت خبر داد و گفت: متهم اقدام به ترانزیت محموله های سنگین مواد مخدر در کشور می‌کرده است.
به گزارش ایسنا، حسین سلامی در تشریح جزئیات این خبر اظهار کرد: پس از چندین ماه کار منسجم اطلاعاتی از سوی سربازان گمنام امام زمان (عج) در اداره اطلاعات شهرستان جیرفت، مشخص گردید یک باند قاچاق مواد مخدر محموله‌های سنگین مواد مخدر را از مرزهای شرقی کشور بارگیری و به استان‌های عمقی کشور ترانزیت می‌نماید.  وی اعلام کرد: بلافاصله دستورات قضائی لازم جهت شناسایی و دستگیری اعضای مرتبط با این باند مسلح قاچاق مواد مخدر صادر گردید و مأموران اداره اطلاعات موفق شدند محل اختفای سرکرده اصلی این باند را شناسایی نمایند.  دادستان عمومی و انقلاب شهرستان جیرفت افزود: در یک عملیات اطلاعاتی غافلگیرانه، سربازان گمنام امام زمان (عج) موفق شدند بدون درگیری مسلحانه این شرور مسلح را به همراه یکی از همدستانش در محل مخفیگاهش دستگیر و در بازرسی از محل مقادیری سلاح و مهمات، یک دستگاه خودروی پژو ۲۰۶ و مقدار ۳۰۰ کیلوگرم مواد مخدر از نوع تریاک کشف گردید.  سلامی با بیان اینکه مقصد نهایی تمام محموله‌های مواد مخدر این باند مربوط به خارج از استان کرمان بوده است، اعلام کرد: این شرور مسلح همچنین به اتهام قتل عمدی نیز تحت تعقیب قضائی قرار داشته است.  این مقام قضائی در پایان ضمن هشدار به قاچاقچیان و مخلان نظم و امنیت و اینکه باید منتظر برخورد شدید دستگاه قضائی باشند، گفت: مردم شریف و نجیب می‌توانند در صورت مشاهده هرگونه موارد مشکوک مراتب را از طریق شماره ۱۱۳ به خادمان خود و حافظان امنیت در اداره کل اطلاعات استان کرمان اطلاع دهند.  در چند روز گذشته نیز سربازان گمنام امام زمان (عج) در اداره اطلاعات جیرفت موفق به انهدام یک باند قاچاق مواد مخدر و دستگیری تعدادی از سوداگران مرگ و توقیف یک محموله نیم تنی مواد مخدر شده بودند
 انتهای پیام
