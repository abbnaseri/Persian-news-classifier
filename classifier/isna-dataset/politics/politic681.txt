دشمن به دنبال تحمیل خواسته‌های خود به ایران است
جانشین فرمانده قرارگاه ثارالله سپاه پاسداران گفت: دشمن به دنبال تحمیل خواسته‌های خود به ایران است اما دیده‌بان‌ ما رهبر معظم انقلاب، آگاهانه و با صلابت به مسیر خود ادامه می‌دهد. دور نیست که ذلت دشمنان را ببینیم و پرچم اسلام ناب محمدی به دست صاحب اصلی خود سپرده شده و دنیا پر از عدل و داد شود.
به گزارش ایسنا، سردار محمد اسماعیل کوثری در اجلاسیه ۱۲۰۰ شهید فرهنگی و دانش‌آموز استان مرکزی، بیان کرد: شهدای ما به تاسی از ولی‌امر مسلمین حضرت امام خمینی (ره) و سپس مقام معظم رهبری در مقابل تمام دشمنان قسم خورده، در صحنه‌های نبرد حاضر شدند و هر یک برای مجاهدت از دیگری پیشی گرفتند و در جبهه حق علیه باطل به میدان رفتند.
وی با بیان اینکه لبیک به فرمان امام راحل و مقام معظم رهبری که برخاسته از کلام خداوند و ائمه معصومین (ع) بود در جهت تشکیل حکومت اسلامی که بسیاری از افراد آن را غیرممکن و نشدنی وانمود می‌کردند، انجام گرفت تا فضای جهان برای ظهور منجی عالم بشریت آماده شود، افزود: امام علی (ع) سرلوحه کار خود را عدالت، امنیت، تعلیم و تعلم قرار دادند و امام خمینی (ره) در راستای همان الگو تشکیل حکومت اسلامی داد.
سردار کوثری با اشاره به یکی از تأکیدات رهبر کبیر انقلاب بر کسب علم، تصریح کرد: نظام جمهوری اسلامی مانند نظام‌های مادی جهان نیست و ریشه در تعلیم و تعلم و الگوی ۱۴ قرن پیش دارد. در جنگ تحمیلی دشمنان قسم‌خورده با تمام امکانات و توان به کشور ما تاختند و یکصدا شدند تا نظام جمهوری اسلامی را از پای درآوردند و در این عرصه تنها سوریه همراه ایران بود، اما در این برهه تمامی اقشار جامعه بویژه فرهنگیان، معلمان و دانش‌آموزان به فرمان امام راحل لبیک گفتند و خالصانه در میدان نبرد حاضر شدند و این امر شگفتی دشمنان را رقم زد.
وی با بیان اینکه باید تاریخ ۲۰۰ سال پیش از پیروزی انقلاب اسلامی را مورد بررسی قرار دهیم، گفت: در دوره قاجار به دلیل بی کفایتی پادشاهان، ۱۷ شهر شمالی ایران به بیگانه واگذار شد و خم به ابروی کسی نیامد، در دوره پهلوی قسمتی از خاک ایران همچون بحرین از کشور جدا شد در حالی که بحرین در سال ۱۱۳۶ به عنوان چهاردهمین استان در شورای ملی به تصویب رسیده بود، اما شاه ایران در مقابل این تصمیم انگلیسی‌ها و جدایی بحرین کوچک‌ترین مقاومتی نکرد و حتی این جدایی را افتخار می‌دانستند در حالی که در طول جنگ تحمیلی جمهوری اسلامی در تقابل با همه دشمنان و ابرقدرت‌ها اجازه نداد یک وجب از خاک کشور به دست دشمن بیفتد.
جانشین فرمانده قرارگاه ثارالله سپاه پاسداران بیان کرد: امام راحل با صلابت ایستاد و این مقاومت برخاسته از باور و یقین به خداوند بود چراکه اگر در مسیر خدا خالصانه قدم برداشته شود قطعاً خداوند کمک خواهد کرد. در روزهای ابتدایی جنگ، ایران امکاناتی نداشت، اما امامی داشت که همه وجودش خدایی بود و رزمندگانی داشتیم که وجود خود را برای خداوند گذاشتند. تأکیدات امام راحل بر کسب علم نیز در میدان‌های جنگ فراموش نشد به طوری که آموزش و پرورش به منظور جلوگیری از عقب افتادن دانش‌آموزان رزمنده از درس، مجتمع رزمندگان را در جبهه‌ها ایجاد کرد و مسئله تعلیم و تعلم و تربیت مورد غفلت قرار نگرفت.
وی با بیان اینکه معامله صادقانه با خداوند این است که جان و مال را در طَبَق اخلاص قرار دهیم، افزود: ما توانستیم در مقابل تمام دشمنان بایستیم چراکه رزمندگان ما معامله‌ای صادقانه با خدا داشتند و طبق فرمایش امام راحل رزمندگان ره ۷۰ ساله را یک شبه رفتند. شهدا نشان دادند که با عزت و سربلندی می‌توان در مقابل دنیا ایستاد و احکام الهی را تسری داد و تحقق این امر تنها مرد عمل می‌خواهد.
سردار کوثری اظهار کرد: مسئولانی که در درجه اول از خود بگذرند قطعاً کمک مردم را عاشقانه دریافت خواهند کرد. مردم و جوانان ما در دوران دفاع مقدس نشان دادند که راه شهدای عاشورا ادامه دارد تا پرچم اسلام ناب محمدی به دست صاحب عصر (عج) برسد و در این مسیر مسئولان باید خدمت به مردم، امنیت و آرامش را محقق سازند.
وی با اشاره به حمله به برج‌های دوقلوی تجارت جهانی در امریکا که توسط القاعده انجام گرفت، گفت: القاعده ساخته دست آمریکا، عربستان و پاکستان بود، در این شرایط چطور آمریکا می‌گوید ایران محور شرارت است؟ متأسفانه افرادی هستند که نمی‌خواهند چشم باز کنند و واقعیت را ببینند و درک کنند، ترامپ با رفتار خود آبروی مردم امریکا را برده است چرا که درک، فهم و شعور سیاسی ندارد، هرچند که رؤسای جمهوری قبلی آمریکا هم چنین بودند.
سردار کوثری اضافه کرد: آمریکا همچنین جنگ نیابتی و داعش را براه انداخت و داعش تا ۳۵ کیلومتری مرز ایران پیشروی کرد، البته تدبیر و تصمیم مقام معظم رهبری منجر به صدور فرمان خطاب به نیروهای مسلح در سال ۱۳۹۳ و جلوگیری از نزدیک شدن داعش به مرزهای کشور و همچنین ارسال نامه‌ای به آیت‌الله سیستانی شد. ایشان نیز از داوطلبان و جوانان خواستند که به صحنه بیایند و با این کار حشدالشعبی شکل گرفت و شرایط تحت کنترل درآمد در حالی که اگر چنین تصمیمی از جانب رهبر معظم انقلاب که انسانی الهی است، نبود دشمن در کوتاه‌ترین زمان وارد کشور می‌شد، بر این اساس باید شاکر وجود رهبر انقلاب بود که با کمترین خسارت و تدبیر بموقع شرایط را مدیریت کردند.
وی افزود: داعش به دست آمریکا و اسرائیل، با پول عربستان و با استفاده از افرادی از ۸۷ کشور جهان ایجاد شد و به سوریه و عراق آمد. این گروه که به دنبال ایجاد دولت اسلامی در عراق و شام بود و اگر داوطلبان عراق و سوریه نبودند امکان کنترل این گروه تکفیری نبود. شهدای سال ۶۱ هجری قمری همواره الگوی همه رزمندگان بوده اند و اگر این الگوی صادقانه نبود نمی‌شد در مقابل دشمن با چنین تجهیزات پیشرفته‌ای ایستاد.
جانشین فرمانده قرارگاه ثارالله سپاه پاسداران با تاکید بر اینکه رزمندگان ایران براساس یک آگاهی به تمام معنا هجرت کرده و در مقابل دشمن صف‌آرایی کردند، افزود: در واقع این جنگ نیابتی نه تنها هجرت بلکه یک مجاهدت در دورترین نقطه بود.
وی تصریح کرد: اگر در دوران قاجار و پهلوی بیش از ۳ میلیون کیلومتر مربع از خاک این کشور جدا شد، اما این افتخار برای ملت ایران و جمهوری اسلامی وجود دارد که در طول ۸ سال دفاع مقدس ذره‌ای از خاک ایران از دست نرفت و این مهم حاصل جانفشانی افرادی است که دلشان برای این خاک و سرزمین می‌تپید، به یاری امامشان شتافتند و در مقابل دشمن ایستادند.
به گزارش ایسنا، در این مراسم از تمبر اجلاسیه و نرم‌افزار چندرسانه‌ای پله‌های آسمان نیز رونمایی شد.
 انتهای پیام
