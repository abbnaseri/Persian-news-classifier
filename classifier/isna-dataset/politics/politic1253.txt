تحقیقات پرونده حادثه تروریستی اهواز به پایان رسید
رییس سازمان قضایی نیروهای مسلح گفت که تحقیقات پرونده متهمان حادثه تروریستی اهواز به پایان رسیده و این پرونده آماده ارسال به دادگاه است.
به گزارش ایسنا، حجت الاسلام والمسلمین بهرامی در حاشیه مراسم تجدید میثاق مسئولان قضائی با آرمان‌های امام راحل در جمع خبرنگاران در پاسخ به سوالی درباره آخرین وضعیت پرونده حادثه تروریستی اهواز، گفت: این پرونده آماده صدور قرار مجرمیت و کیفرخواست شده و ان‌شاءالله بزودی به دادگاه ارسال می‌شود و تحقیقات پرونده تمام شده است.
 وی افزود: تعداد متهمان پرونده بعداً مشخص می‌شود زیرا ممکن است کم و زیاد شوند.
رئیس سازمان قضائی نیروهای مسلح درباره اتهام متهمان پرونده مذکور، گفت: وقتی در مرحله دادسرا اتهامات مطرح می‌شود پالایش آن در دادگاه است و باید بعد از دادگاه اتهامات را بگوییم.
بهرامی درباره اتهامات متهمان در دادسرا، گفت: برخی اتهامات سهل انگاری است و برخی تعمدا اقدام نکرده‌اند. ما پرونده کسانی را رسیدگی کردیم که سهل انگاری در انجام وظیفه شأن بود نه کسانی که متهم‌اند و همراه با آن دخیل در ترور بودند و آنها را ما دنبال نکردیم‌.
وی در پاسخ به سوالی درباره پرونده سقوط هواپیمای حمل کننده گوشت، گفت: این پرونده را سازمان قضائی کرج بررسی می‌کند. کار کارشناسی آن تمام شده و پرونده باید به نحوی مختومه شود که ان‌شاءالله رضایت افرادی که خسارت دیدند گرفته شود. تعمدی نسبت به نیروهای مسلح نبوده است. خلبان اشتباه کرده بود. برج مراقبت به او گفته بود که نباید فرود بیایید. تعمدی نه در فرودگاه بوده نه خلبان تعمدی داشته است و تصور خلبان بر این بوده که در باند فرودگاه مهرآباد فرود می‌اید ولی اشتباه کرده است و قصور بوده و تقصیری نبوده است.
بهرامی در پاسخ به سوالی درباره اینکه آیا سازمان قضائی نیروهای مسلح از آقای نجفی در موضوع حمل سلاح شکایت کرده است یا خیر، گفت: راجع به اینکه مجوزی سازمان قضائی داده باشد خبر دروغی بود که از طرف وکیل مطرح شد. شاید وکیل می‌خواست بگوید از طرف سازمان‌های نیروهای مسلح گفت سازمان قضائی که کذب و دروغ بود. ما دنبال این هستیم که ببینیم ایشان جوابی می‌دهد یا خیر و اگر جوابی ندهد نسبت به آن قضیه شکایت خواهیم کرد.
انتهای پیام
