شمخانی: در برابر بدعهدی طرف مقابل، گام به گام تعهدات برجامی خود را کاهش می‌دهیم
دریابان علی شمخانی و نیکلای پاتروشف دبیران شورای امنیت ملی ایران و روسیه ظهر امروز (چهارشنبه) در دیداری دو جانبه پیرامون آخرین تحولات سیاسی و امنیتی منطقه و روند همکاری‌های دو جانبه و چند جانبه تهران و مسکو گفت‌وگو کردند.
به گزارش ایسنا، شمخانی در جریان این دیدار با قدردانی از همتای روس خود برای برگزاری موفق دهمین اجلاس مقامات عالی امنیتی ۵ قاره جهان اظهار داشت: افزایش روند کیفی این نشست‌ها و بررسی تهدیدات و فرصت‌های مشترک امنیتی از سوی نمایندگان ارشد کشورهای مختلف اثرات قابل قبولی در شکل گیری رویکردهای مشترک در این خصوص داشته است. وی با اشاره به تجربه موفق همکاری‌های سیاسی، دفاعی و امنیتی ایران و روسیه در سوریه گفت: تداوم روند سیاسی آستانه برای سرعت دادن به ایجاد ثبات پایدار بر اساس خواست و اراده مردم سوریه ضروری است.
 شمخانی تداوم همکاری‌های نزدیک و مشارکت جدی میان ایران و روسیه و سایر همسایگان افغانستان برای کمک به شکل گیری روند آشتی ملی در این کشور را مورد تاکید قرار داد و افزود: برگزاری دومین نشست مقامات عالی امنیتی همسایگان افغانستان که نیمه دوم سال جاری در تهران برگزار خواهد شد، فرصت مناسبی برای تسریع در روند کمک به ثبات پایدار در افغانستان خواهد بود. دبیر شورای عالی امنیت ملی با تبیین تصمیمات اتخاذ شده از سوی ایران برای کاهش تعهدات خود در برجام که پاسخی به بدعهدی و بی عملی آمریکا و کشورهای اروپایی است اظهار داشت: ایران در چارچوب بندهای ۲۶ و ۳۶ برجام به صورت گام به گام کاهش تعهدات خود را برای مقابله با رفتار غیر قابل قبول طرف‌های مقابل که صرفاً تأمین کننده نفع یک جانبه است ادامه خواهد داد. نیکلای پاتروشف دبیر شورای امنیت ملی روسیه نیز در این دیدار با قدردانی از حضور و سخنرانی مهم و جامع دبیر شورای عالی امنیت ملی کشورمان در دهمین نشست امنیتی روسیه گفت: براساس دیدگاه شرکت کنندگان در نشست، سخنرانی جنابعالی در ردیف تأثیر گذارترین سخنرانی‌های ارائه شده بوده است.
 وی با اشاره به نشست سه جانبه مقامات عالی امنیت ملی روسیه، آمریکا و رژیم صهیونیستی که بزودی در سرزمین‌های اشغالی و با موضوع بررسی تحولات سوریه انجام خواهد شد اظهار داشت: نتایج این نشست را به جمهوری اسلامی ایران که شریک راهبردی ما در منطقه است ارائه خواهیم کرد. دبیر شورای امنیت ملی روسیه ضرورت جلوگیری از مداخله غیر قانونی آمریکا در سوریه و متوقف سازی برخی اقدامات نظامی اسرائیل در این کشور را مورد تاکید قرار داد و افزود: اقداماتی که می‌تواند به بحران جاری در سوریه دامن بزند به هیچ وجه مورد تأیید روسیه نیست.
 پاتروشف با اشاره به ابتکارات جاری روسیه برای تقویت روند گفتوگو میان طرف‌های مختلف در افغانستان، تداوم ناامنی در این کشور را بر امنیت همسایگان اثرگذار عنوان کرد و خاطر نشان ساخت: همسایگان افغانستان باید با پیگیری مستمر نشست‌های مقامات عالی امنیتی، نقش تعیین کننده خود در نزدیک کردن طرف‌های منازعه و تسریع در شکل گیری و موفقیت روندهای سیاسی را با جدیت دنبال کنند.
انتهای پیام
