پیام تبریک رییس ستاد کل نیروهای مسلح به سردار غلامرضا سلیمانی

سرلشکر باقری در پیامی انتصاب سردار غلامرضا سلیمانی به سمت رئیس سازمان بسیج مستضعفین را تبریک گفت.
به گزارش ایسنا به نقل از سپاه نیوز؛ در پی انتصاب سردار سرتیپ پاسدار غلامرضا سلیمانی به سمت ریاست سازمان بسیج مستضعفین که با حکم فرماندهی معظم کل قوا صورت گرفت؛ سردار سرلشکر پاسدار محمد باقری رئیس ستاد کل نیروهای مسلح در پیامی این انتصاب را به وی تبریک گفت.
متن پیام سرلشکر باقری به این شرح است:
«بسم الله الرحمن الرحیم  برادر ارجمند سردار سرتیپ پاسدار غلامرضا سلیمانی
 با سلام و تحیات الهی
حسن اعتماد فرمانده معظم کل قوا (مدظله العالی) در انتصاب جنابعالی به سمت رییس سازمان بسیج مستضعفین سپاه پاسداران انقلاب اسلامی که بیانگر تعهد، لیاقت و شایستگی های آن برادر عزیز است را تبریک عرض می نمایم.  بی شک تجارب ارزشمند ناشی از خدمات ارزنده در دوران دفاع مقدس و نقش آفرینی های موثر در سنگرهای مختلف سپاه پاسداران انقلاب اسلامی پشتوانه‌ای مطمئن و راهگشا برای آن فرمانده انقلابی ، ولایی و خردمند در تحقق انتظارات معظم‌له در اعتلای بسیج و فرهنگ مقاومت و تقویت زمینه‌های بروز خلاقیت و ابتکار بسیجیان به ویژه نوجوانان و جوانان در گسترش و تعمیق و حفاظت از ارزش های انقلابی و ارتقای حضور سازمان یافته تر آنان با تکیه بر تجارب در عرصه‌های موردنیاز انقلاب اسلامی ،گسترش گروه‌های جهادی و هم افزایی و تقویت بسیج اقشار در تعامل سازنده و هم افزا با مجموعه سپاه و سایر سازمان‌های کشوری و لشکری با لحاظ تدابیر فرمانده کل سپاه به شمار خواهد رفت.  موفقیت و سربلندی جنابعالی در این سنگر خطیر و راهبردی تحت عنایات حضرت ولی عصر( عج) و تبعیت از منویات و رهنمودهای مقام معظم رهبری و فرماندهی کل قوا حضرت امام خامنه ای (مدظله العالی) را از درگاه خداوند متعال خواستارم.  سرلشکر پاسدار محمد باقری  رئیس ستاد کل نیروهای مسلح»
انتهای پیام
