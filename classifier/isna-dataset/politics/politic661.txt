واکنش سفارت ایران در کابل در پی ادعاهای اخیر پمپئو
سفارت کشورمان در افغانستان در خصوص ادعاهای اخیر وزیر امور خارجه آمریکا در کابل مبنی بر تلاش ایران در بر هم زدن روند مذاکرات صلح در این کشور، طی بیانیه‌ای توضیحاتی را جهت اطلاع مردم افغانستان ارائه کرد.
به گزارش ایسنا، متن این بیانیه به شرح زیر است:
«صلح خواست عمومی جامعه افغانستان بوده و هر ساز و کاری که برای تحقق این آرزوی دیرینه؛ مورد توافق دولت، جریانات سیاسی و مردم این کشور باشد، ازحمایت کامل و صد درصدی جمهوری اسلامی ایران برخوردار خواهد بود. بدیهی است برقراری هرچه سریع‌تر ثبات و امنیت پایدار در افغانستان، در راستای منافع و امنیت جمهوری اسلامی ایران به‌عنوان همسایه بلافصل افغانستان با مرزهای طولانی آن است و برهمین اساس ما همواره حامی صلح بوده و خواهیم بود.
سیاست جمهوری اسلامی ایران از ابتدا تاکنون بر عدم تسری اختلافات خود با دیگر کشورها در محیط داخلی افغانستان بوده و امیدوار است که دیگر کنش‌گران نیز به این اصل وفادار باشند.
به نظر می‌رسد تحقق و پایداری هر فرایند صلحی در گرو برخورداری از حمایت مردم و دولت افغانستان بوده و پای‌بندی به اصل شفافیت در اطلاع‌رسانی پیرامون جزئیات مذاکرات جاری، روشی مناسب‌تر و موثرتر از فرافکنی‌های صورت گرفته از طریق طرح اتهامات غیرمستند و غیرسازنده است که بیشتر درصدد پرکردن خلاء عدم درک صحیح از واقعیات و ضعف عملکردی نسبت به شرایط موجود می‌باشد.»
انتهای پیام
