اعتماد مردم به تحقق عدالت مهم‌ترین رکن تکریم ارباب رجوع است
معاون دادگستری یزد گفت: یکی از عملکردهای مهم تکریم ارباب رجوع، افزایش اعتماد مردم به تحقق عدالت در قوه قضائیه و در راستای آن اعتماد به نظام جمهوری اسلامی است.
به گزارش ایسنا، احمد بدیعی در جلسه هم اندیشی طرح تکریم ارباب رجوع دادگستری استان یزد، بیان کرد: هدف اصلی اجرای طرح تکریم ارباب رجوع، ارتقای سطح رضایت و اعتماد مردم است.
وی افزود: رضایت‌مندی و تکریم ارباب رجوع اصولاً با کیفیت خدمات مرتبط است و هرچه کیفیت خدمات در دستگاه قضائی بالاتر رود، قوه قضائیه به هدف خود در مسئله تکریم ارباب رجوع نزدیک‌تر می‌شود.
معاون مالی، عمرانی و پشتیبانی دادگستری استان برخورد مناسب و شایسته با مراجعین دادگستری را از بارزترین مصادیق تکریم ارباب رجوع دانست و افزود: خدمت به مردم بایستی سرلوحه امور قرار گیرد و قوه قضائیه به عنوان یکی از دستگاه‌هایی که به عنوان ملجاء و پناهگاه مردم محسوب می‌شود، باید در این زمینه سرآمد باشد.
وی با اشاره به برخی از مواردی که در تحقق هدف تکریم ارباب رجوع در سال گذشته لحاظ شده است، اظهار کرد: ایجاد فضای فیزیکی مناسب، بهسازی آسانسورها از جمله برنامه‌هایی بود که انجام گرفت.
بدیعی ابراز کرد: مراجعان به دادگستری به طور معمول دارای شرایط روحی ناگوار و روان دارای فشار عصبی هستند که از این رو ایجاد فضایی مناسب برای انتظار همراهان با امکانات مطلوب، بهسازی آسانسورها و وجود آبسرد کن، صندلی کافی در راهروها و همچنین طراوت بخشی به فضای خشک اداری با قرار دادن گل و گلدان از جمله کارهایی بود که صورت گرفت.
معاون دادگستری استان تصریح کرد: از آنجا که مراجعین به دادگستری مجاز به استفاده از تلفن همراه در داخل ساختمان‌ها نیستند، اختصاص خط تلفن شهری به جهت تماس مستقیم ارباب رجوع با مبادی مورد نیاز از داخل ساختمان و همچنین اختصاص خط تلفن شهری به جهت تماس مستقیم ارباب رجوع از بیرون با مسئول مربوطه بدون نیاز به تماس به مرکز تلفن دادگستری، یکی دیگر از برنامه‌هایی بود که پیگیری و انجام شد.
«محمدرضا حداد» معاون رئیس کل دادگستری در امور شوراهای حل اختلاف استان نیز در این نشست با بیان اینکه باید فرصت شنیدن درد دل مراجعین را فراهم کرد، گفت: سیاست درب باز اتاق مسئول و فرصت مناسب برای شنیدن دغدغه‌ها و درد و دل‌های مراجعین، یکی از راهکارهای مؤثر تکریم ارباب رجوع است.
وی اظهار کرد: عدم انحصار وقت ملاقات مردمی به یک روز و ساعت خاص، یکی از راهکارهایی است که به مردم اجازه می‌دهد تا درد دل و مشکلات خود را در رابطه با مسائل قضائی با مسئولان مطرح کند.
وی از فراهم کردن فرصت ملاقات مردمی در طول ایام هفته در مجتمع شوراهای حل اختلاف خبر داد و گفت: یکی از برنامه‌های در اولویت در قوه قضائیه تکریم ارباب رجوع است و امروز ما مسئولان وظیفه داریم تا سر حد امکان به مردم خدمت کنیم تا این اعتماد عمومی مردم نسبت به دستگاه قضائی بیشتر تقویت گردد.
وی افزود: تکریم ارباب رجوع در هفته قوه قضائیه فرصتی برای پر رنگ تر نشان دادن این طرح می‌باشد حال آنکه در تمام ایام سال ساری و جاری است.
حداد خاطرنشان کرد: هفته قوه قضائیه فرصت مناسبی است برای پاسخگویی به مسائل قضائی و حقوقی مراجعان، که با ارائه مشاوره حقوقی به آنها عرضه می‌گردد.
وی خاطر نشان کرد: استقرار میز خدمت در همه مجتمع‌های شورا، تهیه و توزیع بروشورهای آشنایی با مسائل حقوقی به زبان ساده برای شهروندان، تجهیز مجتمع‌های قضائی جهت رفاه مراجعین به تلفن عمومی، آبسردکن، آسانسور، دستگاه خودپرداز، تسهیل مسیر تردد معلولین جسمی – حرکتی و جانبازان از دیگر برنامه‌هایی است که در دستور کار شوراهای حل اختلاف می‌باشد که ان شاءالله بخش قابل توجهی از آنها در هفته قوه قضائیه محقق خواهد شد.
یادآور می‌شود؛ سال گذشته بیش از یک میلیارد و ۱۰۰ میلیون ریال در دادگستری استان جهت اجرای مصوبات طرح تکریم ارباب رجوع هزینه شده است.
 انتهای پیام
