انتقاد نماینده رودسر از تعلیق وضعیت مدیرعامل آب و برق این شهرستان
نماینده مردم رودسر و املش در مجلس در انتقاد از وزیر نیرو گفت: چطور می‌شود که شما مدیرعامل بخش آب و برق روستایی و شهری حوزه انتخابیه را به بهانه ادغام بخش‌های فوق در این فصل سال معلق می‌گذارید.
به گزارش ایسنا، اسدالله عباسی در جلسه علنی امروز (یکشنبه) مجلس شورای اسلامی در تذکری شفاهی به وزیر نیرو گفت: حدود هشت ماه است که ابلاغ مدیرعامل آب استان گیلان را تمدید نکرده‌اید. پنج ماه است که مدیرعامل آب روستایی را نیز ابلاغ نکرده‌اید. سه ماه است که راجع به مدیرعامل توزیع برق فراخوان داده‌اید و هنوز هیچ اتفاقی نیفتاده است. در شرایط حساس و اضطرار بر اساس کدام منطق و قانون چنین رفتاری می‌کنید؟ بنده به عنوان یکی از نمایندگان گیلان تاکید می‌کنم اگر تا روز سه شنبه مطالبات مذکور را پیگیری نکنید از ابزارهای نظارتی برای شما استفاده خواهیم کرد.
نماینده مردم رودسر و املش در مجلس خطاب به هیأت رئیسه گفت: وزرای ما نباید کاری کنند که ما بحث استیضاح یا سوال از وزیر را مطرح کنیم. چطور می‌شود که وزیر نیرو به بهانه ادغام بخش‌های فوق مدیرعامل آب و برق روستایی را در این فصل سال معلق می‌گذارد.
انتهای پیام
