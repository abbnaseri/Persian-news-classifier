سروش: دست‌های پرقدرت پشت واردات سیگار و توتون هستند
یک عضو کمیسیون بهداشت و درمان مجلس شورای اسلامی با تاکید بر این‌که نباید ارز دولتی برای واردات توتون و سیگار داده شود، اظهار کرد: برای مردم روشن نیست که واردات کلان دست چه کسانی است؛ باید این موضوع شفاف‌سازی شود.
ابوالفضل سروش در گفت‌وگو با ایسنا با اشاره به اظهارات اخیر معاون وزیر بهداشت درباره اختصاص ارز دولتی و نیمایی برای واردات سیگار و توتون، گفت: تا زمانی که بر روی مصرف دخانیات و عدم مصرف آن فرهنگ‌سازی نشود، نمی‌توان انتظار کاهش مصرف دخانیات را داشت.
وی فرهنگ‌سازی را مقوله مهمی در کاهش مصرف دخانیات دانست و گفت: باید به جای انجام اقداماتی همچون افزایش مالیات بر مصرف سیگار و یا تعیین عوارض بر آن فرهنگ‌سازی شود نه این‌که به مردم فشار وارد شده و از جیب آنها پول سیگار گرفته شود. ما به اندازه کافی در بودجه مالیات برای سیگار در نظر گرفته‌ایم. لازم است مجلس شورای اسلامی و دولت در این مورد ورود کند.
این عضو کمیسیون بهداشت و درمان مجلس شورای اسلامی با بیان این‌که اختصاص ارز دولتی به سیگار قابل قبول نیست و باید در این زمینه پیگیری شود، ادامه داد: البته برای مردم روشن نیست که واردات کلان در دست چه کسانی است؛ باید شفاف‌سازی شده و در اتاق شیشه‌ای برای مردم توضیح داده شود. من نماینده هم نمی‌دانم که پشت واردات سیگار و یا هر واردات کلان دیگری چه کسانی هستند. لازم است در شرایط حساس جلوی این افراد گرفته شود نه این‌که سیگار را گران کنید.
سروش در پایان گفت: قطعا دست‌های پرقدرت پشت موضوع واردات سیگار و توتون هستند.
انتهای پیام
