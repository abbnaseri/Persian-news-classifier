انتقاد شدید مقامات روس از تحریم‌های آمریکا علیه ایران
معاون وزیر امورخارجه روسیه با انتقاد از تحریم‌های آمریکا علیه ایران گفت که مسکو با این سیاست واشنگتن مقابله خواهد کرد.
به گزارش ایسنا به نقل از خبرگزاری تاس، سرگئی ریابکوف معاون وزیر امورخارجه روسیه امروز (دوشنبه) در جمع خبرنگاران از سیاست آمریکا برای افزایش فشار بر ایران و وضع تحریم جدید علیه تهران انتقاد کرد و گفت که واشنگتن به‌طور عمد تنش‌ها با تهران را تشدید می‌کند.
ریابکوف ادامه داد: این حقیقت که آمریکایی‌ها تهدید به اعمال تحریم جدید علیه ایران می‌کنند و ظاهراً به زودی ْآن را انجام می‌دهند نشان دهنده تعمد آنها برای ادامه سیاست تشدید تنش است.
دونالد ترامپ رئیس جمهور آمریکا به تازگی در صفحه توئیتر خود نوشته که قصد اعمال تحریم جدید علیه ایران را دارد.
این مقام روس همچنین با اشاره به تحریم‌های اقتصادی آمریکا علیه ایران خاطر نشان کرد: تمامی این اقدامات کاملاً غیر سازنده و خطرناک هستند. ما به‌طور قطع درباره این سیاست‌های آمریکا بحث و رایزنی می‌کنیم. تردیدی وجود ندارد که ما این سیاست را محکوم می‌کنیم و بارها اعلام کرده‌ایم که تحریم‌های یک‌جانبه غیرقانونی هستند. به نظر می‌آید که این به اساس سیاست خارجی آمریکا تبدیل شده و هدف آن، جایگزینی حقوق بین‌الملل و سازوکارهای بین‌المللی برای حل مشکلات با قوانین داخلی و گام‌های یک جانبه است.
وی اعلام آمادگی مقامات آمریکایی برای مذاکره با ایران را اظهاراتی توخالی توصیف کرد و گفت: فارغ از اینکه ترامپ یا وزیر امورخارجه (آمریکا) و نمایندگان وزارت امورخارجه چه می‌گویند، هیچ پیشنهاد قطعی و مشخصی درباره اساس چنین مذاکره‌ای مطرح نشده است.
مقامات آمریکا در هفته‌های اخیر ادعا کرده‌اند که می‌خواهند با ایران وارد مذاکره شوند و بدون هیچ پیش شرطی برای این گفت‌وگو آماده هستند.
دمیتری پسکوف سخنگوی کاخ کرملین هم امروز دوشنبه در اظهاراتی تحریم‌های آمریکا علیه ایران را غیرقانونی توصیف کرد.
به گزارش ایسنا، روزنامه وال استریت ژورنال امروز به نقل از یک منبع نزدیک به وزارت خزانه‌داری آمریکا نوشت که واشنگتن قصد دارد تحریم‌های جدید خود علیه ایران را روز دوشنبه اعلام کند.
انتهای پیام
