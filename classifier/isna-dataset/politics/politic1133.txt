اخطار حاجی بابایی به شیوه افزایش حقوق کارکنان و بازنشستگان لشکری و کشوری
نماینده مردم همدان در مجلس نسبت به نحوه افزایش حقوق کارکنان و بازنشستگان لشکری و کشوری در سال جاری اخطار داد.
به گزارش ایسنا، حمیدرضا حاجی‌بابایی در جلسه علنی امروز (یکشنبه) مجلس با استناد به اصل ۸۵ قانون اساسی، اخطار داد: بند ی تبصره ۱۲ قانون بودجه افزایش ۴۰۰ هزار تومانی به اضافه ۱۰ درصد حقوق را برای کلیه کارکنان بازنشسته و شاغل لشکری و کشوری مصوب کرد.
عضو کمیسیون برنامه و بودجه مجلس نسبت به شیوه اجرای این مصوبه قانونی توسط سازمان برنامه و بودجه انتقاد کرد و افزود: چرا این قانون را طوری اجرا کردید که یک نفر پنج یا چهار میلیون تومان افزایش حقوق پیدا کرد؟ آقایان گفتند قانونی به ما ابلاغ شده که ما هر طور که دلمان خواست حقوق‌ها را افزایش دهیم. این متن بی‌آنکه در صحن علنی مجلس قرائت شود تا به تصویب برسد به دولت ابلاغ شد. اگر گفته می‌شود که این کار انجام شده لااقل فیلم آن را نشان دهند.
مسعود پزشکیان در پاسخ به اخطار نماینده مردم همدان در مجلس گفت: کمیته‌ای مامور شده که مسئله را رسیدگی کند.
انتهای پیام
