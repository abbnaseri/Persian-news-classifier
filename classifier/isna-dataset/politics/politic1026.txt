قاضی‌پور: هیئت رئیسه استیضاح وزیر کشاورزی را اعلام وصول کند
نماینده ارومیه در تذکری گفت: با توجه به این که وزیر کشاورزی در جلسه مربوط در کمیسیون کشاورزی برای بررسی تقاضای استیضاح حضور پیدا نکرده، هئیت رئیسه استیضاح وی را اعلام وصول کند.
به گزارش ایسنا، نادر قاضی‌پور در جلسه علنی امروز دوشنبه مجلس، با استناد به ماده ۲۲ آئین نامه در تذکری گفت: طبق این ماده باید نظارت بر انجام گزارش‌ها در مجلس صورت گیرد ما استیضاح وزیر کشاورزی را تقدیم کردیم اما او روز گذشته در مجلس حاضر نشد، براساس آئین نامه می‌خواهیم که دستور دهید که استیضاح وزیر کشاورزی اعلام وصول شود.
وی افزود: از طرف دیگر شما تأکیدات فراوانی داشتید که درباره ۱۴ میلیارد دلار مصوب مجلس جهت تأمین کالاهای اساسی گزارشی به مجلس داده شود مبنی بر اینکه دولت چطور این مبلغ را هزینه کرده است؟ اما ما گزارشی دریافت نکرده و از آن طرف شاهد افزایش قیمت تمامی اجناس هستیم. باید معلوم شود که این ۱۴ میلیارد دلار به جیب چه افرادی و کدام رانت خوارها رفته است؟.
نماینده ارومیه در پایان مجدداً تاکید کرد: مجلس باید از بعد نظارتی موضوع استیضاح وزیر کشاورزی را پیگیری کرده و آن را اعلام وصول کند.
علی لاریجانی رئیس مجلس در پاسخ گفت: این موضوع مهمی است و پیگیری می‌کنیم.
انتهای پیام
