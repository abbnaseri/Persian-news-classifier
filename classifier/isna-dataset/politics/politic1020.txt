تجری: ۵۰ رای باطله در انتخاب رئیس کمیسیون اصل ۹۰ غیر قابل قبول است
نماینده مردم قصر شیرین در مجلس شورای اسلامی، ۵۰ رأی باطله در انتخابات ریاست کمیسیون اصل ۹۰ را غیر قابل قبول و این انتخابات را مخدوش دانست.
به گزارش ایسنا، فرهاد تجری در تذکری در جلسه علنی صبح امروز دوشنبه مجلس، با اشاره به برگزاری انتخابات ریاست کمیسیون اصل ۹۰ گفت: علی رغم این که چند بار رئیس مجلس اخطار دادند که گلدان و برگه‌های تعرفه را بیاورند، در این زمینه تأخیر شد و در جمع آوری آرا هم یک سری از همکاران جلوی چشم من رأی نمایندگان دیگر که نام من نوشته بود را از افراد می‌گرفتند و آن را خط می‌زدند. آگر آرای باطله را نگاه کنید تعداد ۵۰ رأی باطله غیر قابل قبول است. بیش از ۵۰ رأی به نام تجری نوشته شد اما برخی از همکاران آنها را خط زدند.
تجری با بیان این که حداقل ۱۳۰ رأی داشته یادآور شد: من به این نحوه رأی گیری اعتراض شدید دارم و از هیأت رئیسه می‌خواهم از آرای همکاران صیانت کند و پس از بررسی انتخابات صورت گرفته نتیجه را اعلام کنند.
وی در پایان گفت: آیا این طبیعی است که تمام خط خوردگی‌ها نام من را داشته و بعد خط خورده است.
علی لاریجانی رئیس مجلس در پاسخ به این تذکر گفت: گاهی مشکل در رأی گیری به وجود می‌آید و نمایندگان به دوستانشان اعتماد می‌کنند. این مشکلی است که یک بار باید حل شود.
وی اضافه کرد: اصلاح آئین نامه برای انجام این رأی‌گیری ها با دستگاه‌های الکترونیکی یک بار به صحن مجلس آمده و مورد موافقت نمایندگان قرار نگرفته. در حالی که رأی اعتماد وزرا با دستگاه‌های الکترونیکی انجام شده سالم‌تر و سریع‌تر است. لذا از کمیسیون تدوین آیین نامه می‌خواهم یک بار دیگر برای اصلاح در این آئین نامه تلاش کنند تا این این مشکل حل شود.
رئیس مجلس همچنین خطاب به تجری گفت که شکایت وی در هیأت رئیسه بررسی خواهد شد.
انتهای پیام
