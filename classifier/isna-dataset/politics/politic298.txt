توصیه نماینده دادستان به مردم درباره نحوه سرمایه گذاری
چهارمین جلسه دادگاه رسیدگی به پرونده ۱۰ نفر از متهمان اقتصادی گروه بین المللی گریس بند شرکت نادین فرتاک پارسیان ظهر امروز (چهارشنبه) به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی برگزار شد شد.
به گزارش ایسنا، در ابتدای این جلسه قاضی صلواتی از حسن هاشمی متهم دیگر پرونده خواست برای ارائه دفاعیات در جایگاه قرار گیرد.
حسن هاشمی یکی از متهمان پرونده با حضور در جایگاه گفت: متولد ۱۳۶۵ و متأهل و فوق دیپلم حسابداری هستم.
قاضی دادگاه خطاب به او گفت: آیا اتهام مشارکت در اخلال عمده در نظام اقتصادی کشور به نحو عمده از طریق جذب سپرده در قالب عقد مضاربه منتهی به حیف و میل سپرده گذاری و سردستگی گروه مجرمانه و تحصیل مال از طریق نامشروع و پولشویی به مبلغ ۶۹۶ میلیارد و ۸۱۲ میلیون و ۴۶۱ هزار و ۴۰۵ ریال را قبول داری؟ از خود دفاع کن.
حسن هاشمی متهم پرونده، گفت: من سمتی نداشتم. ۵۰ نفر از اقوام و خانواده‌ام را جذب کردم. سپرده‌ها را در یک حساب به نام خودم واریز می‌کردم و طبق سرمایه به طرفین که اکثراً اقوامم بود چک داده‌ام. چیزی به نام خودم نمی‌رسید. امام علی می‌فرماید حق را بگو حتی اگر به ضررت باشد. قرار بود از برج ۴ سود بردارم که محقق نشد. من نه ماشین خریدم و نه مسکن. آخرین نفری بودم که به قضیه وارد شدم سرمایه گذاریم برنگشت. کل سرمایه وارده ۹ میلیارد و ۴۷۱ میلیون تومان بوده که با حدود ۵۰ نفر که اکثراً خانواده‌ام بود، می‌باشد.
وی افزود: اکثراً همه خانم هاشمی را می‌شناختند و ما پول‌ها را یک کاسه می‌کردیم و به او می‌دادیم کسی از من شکایتی ندارد.
قاضی گفت: اگر در آینده مالی شناسایی و توقیف شد اجرای احکام بر اساس شکایتی که در کیفرخواست قید شده پول را می‌دهد لذا اگر کسی شکایتی دارد به دادگاه بیاید.
براساس این گزارش حسن هاشمی متهم پرونده در آخرین دفاع گفت که دفاع خاصی ندارم و تابع قوانین جمهوری اسلامی هستم.
در ادامه جلسه دادگاه محسن ثابت قدم راسخ متهم دیگر پرونده با حضور در جایگاه در دفاع از خود، گفت: من ۴ الی ۵ میلیارد تومان مال خودم بوده است و الباقی مال بستگانم بود و با خود خانم هاشمی قرار داد می‌بستم. ۹۰ درصد بستگانم چک نداشتند و ۱۰ درصد هم به دلیل بعد مسافت به آنها چک دادم شاکی ندارم. از شما می‌خواهم کیفرخواست دادگاه کیفری دو (پرونده دیگر) را که خدمتتان دادم بخوانید زیرا عقده‌ای شدم هر چه را که به هرکس دادم نخواند. کل چک‌های من ۳۲ میلیارد تومان است. من هیچ نیازی به سپرده گذاری بستگان نداشتم و وقتی من مبالغ را به خانم هاشمی می‌دادم مبالغ تبدیل می‌شد.
دایی‌ام خودکار ۴ میلیون تومانی به من هدیه می‌داد
این متهم افزود: من ۳۰ الی ۳۵ تا ۱۰۰ درصد سود با خانم هاشمی بستم و نیازی به برداشت سودها نداشتم. گاهاً مواردی بود که مثلاً دایی من می‌گفت ۵ درصد هدیه به تو می‌دهم یا در موارد دیگری دایی‌ام خودکار ۴ میلیون تومانی را به من هدیه می‌داد. بحث کشت گندم اصلی‌ترین بحث بود که خانم هاشمی داشت آیا تمیزتر از صادرات و واردات گندم چیزی هم وجود دارد؟ خانم هاشمی اعلام می‌کرد نیازی به پول شما ندارم و قصدم کمک به مستضعفین است ایشان می‌گوید گریس بند کوه است و شما آن را گروه بین المللی می‌خوانید. برداشت من از گریس بند که معنی فیض می‌دهد یعنی خیریه‌ای که خانم هاشمی باز کرده است. من امروز چه کرده‌ام باید یک ردیف عقب‌تر می‌نشستم.
قاضی خطاب به متهم گفت شما از بی نظمی شرکت سوءاستفاده کردی؟ که متهم گفت: من از تیرماه سال ۹۵ داد زدم چرا پول مرا نمی‌دهید؟ از آن تاریخ بی نظمی را در شرکت دیدم و سپرده‌ای نکردم‌. گفتند پولت را ۲۵ روز دیگر می‌دهیم و به آینده موکول کردند. من خار شدم و حیثیتم رفته و ناموسم را برده‌اند. دو بار زندان اوین رفتم. از روی کارشناسی و از روی سند می‌توانم بگویم که عیناً سپرده‌ها به حساب خانم هاشمی رفته است.

قاضی به متهم ثابت قدم راسخ گفت که درباره ادعای خانم هاشمی مبنی بر ارتباط شما با آقای محمودی خیالی توضیح بده که متهم، گفت: من فکر می‌کنم پول کلاه به کلاه شده است. وقتی آقای محمودی وجود ندارد چه بگویم. اوین و زندان ما دانشگاه‌اند نه ندامتگاه. آیا می‌توانیم اسم این کلاهبرداری را محمودی بگذاریم‌؟ من در کیفرخواست الهی سر پل صراط می‌ترسم. من با آقای محمودی معامله‌ای نداشتم.
محسن ثابت قدم در آخرین دفاع از خود از دادگاه درخواست برائت کرد.
در ادامه جلسه دادگاه ابراهیم مختاری یکی از متهمان دیگر پرونده با حضور در جایگاه گفت: من دو سال مدیرعامل شرکت بودم. اگر مطالبات خود و خانواده‌ام را از خانم هاشمی دریافت کنم خودم را از باتلاق نجات دادم و زندگی‌ام را باید از نو شروع کنم. تا آخرین روز شرکت من از مشکلات خبر نداشتم. من سال‌ها خانم هاشمی را می‌شناسم. نمی‌دانستم سرمایه گذار است ولی می‌دانستم در امور خیر است. امروز زندگی‌ام از بین رفته است. شعورم را زیر سوال می‌برند.
این متهم افزود: همه گرفتاری‌هایم را به خانم هاشمی می‌بخشم زیرا در سال ۹۳ یک آسایشگاه معلولین ذهنی در ورامین است که این بچه‌ها یک هفته توسط خیری به مشهد برده شدند و بعدها فهمیدم که خانم هاشمی، آن خیر بوده است. من همه بدبختی‌هایم را به لبخند بچه‌های معلول ذهنی می‌بخشم. کارهای خیر خانم هاشمی را دیدم ولی نمی دانم پولش از کجا می‌آید. ۴۱۶ میلیون تومانی که پرداخت کردم از اموال خودم بوده است ولی تا خرخره زیر قرضم. من مرتکب جرم اعلامی در کیفرخواست نشده‌ام.
وی افزود: تحت عنوان گندم طلا قرارداد فیمابین سپرده گذاران و من بسته شد. شاکی ندارم و به سپرده گذاران چک ندادم. خانم هاشمی گفته بود که فعالیت شرکت با مجوز بانک مرکزی است‌. من برای کشت گندم قزاقستان تیم جمع می‌کردم‌. عمدتاً ارتباطم با خانم هاشمی پیامکی بود ولی در قزاقستان ایشان را حضوری دیدم.
نماینده دادستان خطاب به متهم گفت: بزه اتهامی شما از جمله جرایمی است که جنبه عمومی دارد و نیاز به شاکی خصوصی ندارد.
این متهم گفت: درخواست صدور رأی برائت را دارم.
در ادامه بهرام شازده احمدی متهم دیگر پرونده گفت: اتهامی که به من وارده شده را قبول ندارم. من ۴۵ سال است که خانواده مریم هاشمی را می‌شناسم و کوچک‌ترین خطایی از ایشان ندیدم و همه به او اعتماد داشتیم. خانم هاشمی گفته بود سپرده گذاری بیمه شده و جای نگرانی وجود ندارد و حتی از این مبالغ سهم مالیات هم کم می‌شد که سپرده گذاران خیالشان راحت باشد. بنده شاکی هم ندارم. وقتی شرکت دایر شد شروع به کار کردن کردیم و من ۱۷ میلیارد چک دارم و همه چک‌ها را به سپرده گذاران دادم.
قاضی گفت که شما گفتید نماینده خانم هاشمی بودید که متهم پاسخ داد: من نماینده خانم هاشمی نبودم اما اقوامم مرا به عنوان نماینده در شرکت انتخاب کرده بودند. من مبالغ پایین را سود نگرفتم اما مبالغ زیاد که پرداخت نشد ۲۰ الی ۳۰ درصد سودش بود.
وکیل مدافع ۶ نفر از متهمان گفت: در موارد اتهامی مشارکت در اخلال در نظام اقتصادی مطرح شده در حالی که موکلین من مشارکت نداشتند و تنها در جذب سرمایه دخالت داشتند و در خواست برائت موکلینم را دارم.
در ادامه جلسه دادگاه مریم هاشمی متهم ردیف اول پرونده در آخرین دفاع خود گفت: من مبلغ ۶۹ میلیارد تومان در کیفرخواست را قبول ندارم و با توجه به بررسی‌های انجام شده عدد ۵۲ میلیارد را قبول داریم که در این عدد هم باید بررسی‌های لازم انجام شود که به ۴۰ میلیارد تومان می‌رسد.
در ادامه محمد هاشمی دیگر متهم پرونده در آخرین دفاع با قرائت آیه‌ای از قرآن گفت: من نیازی به سپرده اشخاص برای تأمین مالی خودم نداشتم و واریز مبالغ با میل افراد شکل گرفته است. اگر قصد حیف و میل را داشتم می‌توانستم سرمایه بیشتری جذب کنم. عده‌ای با چماق به درب خانه‌ام می‌آمدند. لرزش دست من تا الان ده برابر شده است و امیدوارم اگر برائت نمی‌دهید حداقل مجازات حداقلی را در نظر بگیرید.
در ادامه علی هاشمی دیگر متهم پرونده در آخرین دفاع خود از دادگاه درخواست برائت کرد.
در ادامه مصطفی هاشمی گفت: ما پول‌ها را با چک می‌دادیم و ما فکر می‌کردیم خانم هاشمی مجوز دارد ولی انگار در حال گرفتن مجوز بوده است.
محمدرضا هاشمی و ابوالفضل هاشمی نیز آخرین دفاعیات خود را انجام دادند و درخواست برائت را کردند.
در ادامه وکیل تعدادی از شاکیانی که در جلسه حضور نداشتند، گفت: جماعتی که از متهمان شکایت دارند اکثراً از بیرجند هستند و موکلینم افرادی با درآمد پایین هستند.
در ادامه قاضی صلواتی با اشاره به اظهارات وکیل برخی از شکات، گفت: همه تلاش دادگاه و مأموران سازمان اطلاعات این است که اموال خارج از کشور زودتر برگردد.
در ادامه نماینده دادستان خطاب به مردم گفت: سرمایه گذاری نه حرام است و نه ممنوع ولی در وضعیت نامطلوب اقتصادی اگر قصد سرمایه گذاری دارید، سرمایه گذاری که شرعی و قانونی باشد را انجام دهید نه سرمایه گذاری که در قالب مضاربه است و پیش شرطش کسب اطمینان حقوقی است نه اطمینان عرفی و حتماً قبلش از لحاظ حقوقی آن را بررسی کنید.
در این هنگام قاضی صلواتی ختم دادرسی را اعلام کرد و گفت دادگاه در مهلت قانونی رأی پرونده را صادر می‌کند.
انتهای پیام
