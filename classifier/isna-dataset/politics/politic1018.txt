لزوم توجه بیشتر به اجرای قوانین اقتصادی
نماینده مردم سمنان در مجلس شورای اسلامی گفت: اگر به قوانین مرتبط با مباحث اقتصادی توجه و اجرایی شود معضلات کشور حل می‌شود. 
به گزارش ایسنا، احمد همتی در جلسه علنی امروز مجلس ضمن تبریک به مناسب فرارسیدن هفته قوه قضائیه بیان کرد: از اقدامات ضد جاسوسی وزارت اطلاعات علیه جاسوسان آمریکایی و از عملیات علیه تجاوز پهپاد آمریکایی توسط سپاه قدردانی می‌کنم و امیدوارم این امور با قدرت ادامه داشته باشد.
وی ادامه داد: به هیأت رئیسه و رئیس مجلس شورای اسلامی پیشنهاد می‌کنم نشست خبری قوه مقننه را مانند سایر قوا اجرایی کنند. روز نظارت بر اجرای قوانین با امضای بسیاری از نمایندگان پیشنهاد داده شده بود. اگر به قوانین مرتبط با مباحث اقتصادی توجه و اجرایی شود معضلات کشور حل می‌شود و فشار مضاعف که بر دوش مردم است برطرف خواهد شد پس لازم است به اجرای قوانین اقتصادی بیشتر توجه شود.
نماینده مردم سمنان در مجلس شورای اسلامی بیان کرد: سمنان برای توسعه پایدار به منابع پایدار آب نیاز دارد. معیار ما باید در این خصوص قانون و کار کارشناسی باشد نه بحث‌های شخصی و منطقه‌ای. وزارت نیرو و مسئولان استانی به مصوبات قانونی در این خصوص و به ویژه در خصوص انتقال آب خزر هرچه سریع‌تر توجه کنند.
وی گفت: آقای وزیر علوم دانشگاه‌های تک‌جنسیتی که موضوع قانونی است مورد توجه باشد. از جمله دانشگاه فرزانگان سمنان که حدود ۱۰ ماه است بدون رئیس است همچنین کرسی‌های آزاداندیشی در دانشگاه‌ها مورد اهتمام قرار گیرد.
انتهای پیام
