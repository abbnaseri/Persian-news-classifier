انتقاد کارل بیلت از توقیف نفتکش حامل نفت ایران در جبل‌الطارق
رئیس اندیشکده شورای روابط خارجی اروپا با انتقاد از توقیف نفتکش حامل نفت ایران گفت که اتحادیه اروپا تحریم‌های خود را به دیگران تحمیل نمی‌کند. این رویه‌ای است که آمریکا دنبال می‌کند.
به گزارش ایسنا، کارل بیلت رئیس اندیشکده شورای روابط خارجی اروپا و نخست وزیر پیشین سوئد با انتشار پیام‌هایی در صفحه توئیتر خود به اقدام ایران برای افزایش سطح غنی‌سازی خود و توقیف یک نفتکش حامل نفت ایران توسط انگلیس واکنش نشان داد.
وی نوشت: ایران در اصل تلاش می‌کند تا اتحادیه اروپا را برای اجرای تعهدات خود ذیل برجام تحت فشار قرار دهد. این بازی پر خطر و نامعلوم است که در آن اتحادیه اروپا تحت فشارهای سخت آمریکا قرار دارد تا کل توافق را کنار بگذارد.
جمهوری اسلامی ایران روز یک‌شنبه اعلام کرد که از این پس اورانیوم خود را بالاتر از حد تعیین شده در برنامه جامع اقدام مشترک (برجام)، یعنی ۳.۶۷ درصد غنی‌سازی خواهد کرد و می‌تواند تا هر سطحی بخواهد این کار را انجام دهد اما در حال حاضر رسیدن به غنای ۲۰ درصد در دستور کار تهران نیست.
کارل بیلت همچنین در پیامی دیگر نوشت: مشروعیت اقدام بریتانیا برای توقیف نفتکشی که به سوریه می‌رفت و حامل نفت ایران بود جای سوال دارد. برخی آن را به دلیل تحریم‌های اتحادیه اروپا علیه سوریه می‌دانند اما ایران عضو اتحادیه اروپا نیست. اتحادیه اروپا تحریم‌های خود را به دیگران تحمیل نمی‌کند. این کاری است که آمریکا انجام می‌دهد.
پنج‌شنبه گذشته یک نفتکش حامل نفت ایران در منطقه جبل‌الطارق واقع در جنوب اسپانیا که در قلمرو انگلیس محسوب می‌شود توسط نیروهای انگلیسی توقیف شد. آنها ادعا کرده‌اند که مقصد این نفتکش سوریه بوده است.
ایران این اقدام انگلیس را غیرقانونی دانسته است و وزارت امورخارجه کشورمان نیز در واکنش، سفیر انگلیس در تهران را فراخواند.
همچنین وزارت امورخارجه روسیه در واکنش به خبر توقیف نفتکش حامل نفت ایران توسط انگلیس در بیانیه‌ای تاکید کرد: ما توقیف ابر نفتکش با پرچم پاناما توسط دولت جبل‌الطارق و نیروهای دریایی انگلیس در چهارم ژوئیه را محکوم می‌کنیم. توقیف این نفتکش و محموله‌اش تنها منجر به وخیم‌تر شدن شرایط حول محور ایران و سوریه می‌شود.
انتهای پیام
