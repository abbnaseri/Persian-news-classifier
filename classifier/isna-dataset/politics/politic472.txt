استاد دانشگاه پیربرگ آمریکا: جنگ آمریکا با ایران تنها هوچی گری است
یک استاد دانشگاه آمریکایی تاکید کرد: صحبت‌ها در مورد جنگ با ایران به عنوان یکی از سیاست‌های بالقوه آمریکا تنها هوچی گری است و حقیقت ندارد.
به گزارش ایسنا، دنیل کوالیک استاد حقوق بشر در دانشکده حقوق دانشگاه پیربرگ آمریکا طی سخنانی در ارتباط اینترنتی با همایش آمریکا و جنایت‌های قرن اظهار کرد: وقتی سیاست‌های دولت‌های مختلف آمریکا را بررسی کنیم به ویژه از زمان جورج بوش، آنها نگرش استثنایی بودن را در پیش گرفته‌اند و این نشان می‌دهد که آمریکا همواره سیاست‌های خودش را در کشورها اجرا می‌کند و به دنبال منافع خودش است. وی افزود: سیاست‌هایی که از آن‌ها صحبت می‌کنیم فقط خاص و علیه ایران نیست و اکنون هم می‌بینید که صحبت‌های زیادی در مورد جنگ با ایران مطرح می‌شود و به عنوان یکی از سیاست‌های بالقوه آن‌ها است در حالی که این موضوع بیشتر هوچی گری است. این استاد حقوق بشر دانشگاه پیربرگ آمریکا در ادامه گفت: به ظاهر این گونه توجیه می‌شود که اقدامات آمریکا به نوعی تلافی جویانه در برابر ایران است اما واقعیت این است که درک این نکات برای سیاست خارجی آمریکا مفهوم دیگری دارد. وی تصریح کرد: آمریکا به دروغ از اقدامات خود به عنوان حق دفاع یاد می‌کند و این را در نوع برخوردش می‌توانیم شاهد باشیم. همچنین این ایده که گفته می‌شود آمریکا می‌تواند دیگران را مورد حمله قرار دهد هیچ پایه و اساسی ندارد. کوالیک ادامه داد: در زمان جنگ عراق نیز وزارت دفاع آمریکا در آن زمان اسنادی را برای توجیه اقداماتشان ارائه کرد برای این که تهاجم به عراق توجیه شود، بنابراین با اتکا به اسنادی که خودشان ارائه می‌کنند در جهت توجیه اقدامات نظامی گام بر می‌دارند. این استاد دانشگاه آمریکایی با طرح این پرسش که ایالات متحده چه نگرشی برای سیاست‌های جنگی خودش دارد؟ گفت: در حال حاضر شاهد حضور شناورهای آمریکایی در آب‌های منطقه هستیم و حتی پهپادهایی را می‌بینیم که بر فراز حریم هوایی ایران می آیند طبیعتاً وقتی هواپیماها یا پهپادهای کشوری در قلمرو سرزمینی دیگر به پرواز در آیند کشور مقابل این حق را دارد که آن‌ها را مورد هدف قرار دهد. انتهای پیام
