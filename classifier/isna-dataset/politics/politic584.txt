ابررسانه‌ها بزرگترین همدست آمریکا در اعمال تحریم‌های یکجانبه هستند
«ایگناسیو رامونت»، نویسنده و استراتژیست امور بین‌الملل، با حضور در سمینار بین‌المللی اقدامات قهری یکجانبه و پیامدهای آن که توسط سه کشور ایران، کوبا و ونزوئلا که در هتل کوبورگ وین برگزار شد، ضمن سیاسی خواندن تحریم‌های اقتصادی آمریکا علیه کشورها، رسانه‌های بزرگ جهان را بزرگترین همدستان آمریکا بر تحمیل رنج و سختی بر مردم عادی دانست.
به گزارش ایسنا، رامونت در ابتدای سخنان خود با اشاره به اینکه ایالات متحده یک تهاجم واقعی و ظالمانه را با بی توجهی کامل به قوانین حقوق بین‌الملل، اجرا نموده تا قوانین داخلی خود را بر تمامی مبادلات مالی و تجاری بین‌المللی تحمیل کند، افزود: چه این تحریم‌ها علیه ایران، ونزوئلا و یا هر کشور دیگر باشد، ترامپ از تحریم‌های اقتصادی صرفاً برای اهداف سیاسی و تغییر رژیم در این کشورها بر اساس منافع واشنگتن بهره‌برداری می‌کند.
این نویسنده و استراتژیست امور بین‌الملل افزود: سالیان زیادی است که آمریکا از قوانین داخلی خود به عنوان سلاحی در راستای منافع واشنگتن استفاده کرده و در این میان، تحریم اقتصادی آمریکا علیه ایران یک رسوایی بود. آنها نه‌تنها نتوانستند به اهداف خود تحت این تحریم‌ها برسند، بلکه تنش‌های زیادی را در روابط خود با شرکای کلیدی‌شان در سراسر دنیا به وجود آوردند و صرفاً سبب تحمیل رنج و سختی بر مردم عادی ایران شدند.
این خبرنگار با اشاره به اینکه غذا و دارو جز استثنائات تحریم هستند، افزود: با این حال، تحریم‌های شدید اعمالی علیه بانک‌های ایرانی سبب ایجاد محدودیت‌های شدید در پرداخت برخی خریدهای دارویی و غذایی شده، به‌طوری که کمبود داروهای حیاتی سبب خسارت‌های زیادی به مردم شده است.
وی در ادامه با پرداختن به موضوع ونزوئلا، گفت: پیامدهای مرگبار تحریم‌ها همچنین در ونزوئلا بسیار شفاف است که بر اثر تحریم‌های اقتصادی آمریکا و توطئه برخی عوامل در بازار صنایع نفت این کشور بوده است. گزارش اتحادیه داروخانه‌های ونزوئلا حاکی از آن است که این کشور با کمبود ۸۵ درصدی داروهای حیاتی خود مواجه است. همچنین گزارش دیگری که در مراکز تحقیقاتی آمریکا تهیه شده، نشان می‌دهد تحریم‌های آمریکا سبب کاهش ٣٧.۴ درصدی تولید ناخالص ملی این کشور در دو سال گذشته شده است.
رامونت با تاکید بر اینکه یکی از بخش‌های به شدت خشمگین‌کننده تحریم‌های اقتصادی آمریکا، اثرات فراسرزمینی آن است، گفت: آمریکا طرف‌های ثالثی را نیز که با ایران تجارت می‌کنند، تحریم می‌کند و صرفاً در روز بعد از خروج از برجام، بیش از ۷۰۰ نهاد و شخص را به دلیل تجارت با ایران تحریم کرد.
وی در بخش دیگری از سخنان خود، با اشاره به کشور کوبا گفت: دیگر نمونه‌های بارز تحریم‌های قهری یکجانبه، که طولانی‌مدت‌ترین هم هست، تحریم کوبا به مدت بیش از شش دهه است که خسارت ۹۵۰ میلیارد دلاری را بر مردم این کشور وارد کرده است. این روش فشار به ملت‌ها و به قحطی و گرسنگی کشاندن مردم، مشابه روش‌های جنگ در قرون وسطی است.
این خبرنگار، رسانه‌های بزرگ آمریکایی را بزرگترین همدستان این کشور در این جنایت‌ها دانست و افزود: این رسانه‌ها مدام تبلیغ می‌کنند که تحریم‌ها ابزار غیر خشونت‌آمیزی هستند که به نوعی برای تغییر دموکراتیک در کشورها استفاده می‌شوند. دستکاری اطلاعات و تحریف اخبار توسط ابررسانه‌ها، سبب اغوای بیشتر کشورهای اعمال‌کننده تحریم‌ها می‌شود. حتی بیشتر این رسانه‌ها، پیامدهای وخیم اقتصادی بر زندگی مردم را خطای دولت تحریم‌شونده جلوه می‌دهند، تا دولت تحریم‌کننده.
انتهای پیام
