 آزمون ورودی دوره دکترای دانشگاه دفاع ملی برگزار شد
صبح امروز (پنجشنبه‌) آزمون ورودی دوره دکترای دانشگاه تهران داوطلبانی از مسئولان و مدیران ارشد لشگری و کشوری برگزار شد.
به‌ گزارش ‌ایسنا، این آزمون که از ساعت ۱۰:۰۰ شروع شده است و تا ۱۷:۰۰ امروز (پنجشنبه‌)  ادامه دارد در دو مرحله عمومی و تخصصی برگزار می‌شود.
مهدی باقری، معاون آموزشی دانشگاه  و پژوهشگاه عالی دفاع ملی و تحقیقات راهبردی در گفت‌وگو با ایسنا، در توضیح این آزمون، گفت‌: آزمون دکترا در ۱۵ رشته برگزار شد که صبح برای آزمون آزمون عمومی یعنی معارف و زبان و بعد از ظهر آزمون تخصصی مرتبط با رشته داوطلبان است که به صورت تشریحی برگزار می‌شود.
وی خاطر نشان کرد: در صورتی که داوطلبان بتوانند نمره قبولی را کسب کنند برای مصاحبه دعوت می‌شوند. پذیرش ما هم بر اساس ظرفیت اعلام شده از سوی وزارت علوم است که نهایتا هفت نفر در هر رشته به صورت آموزش و پژوهش محور و احتمالا یک نفر برای پژوهش محور جذب می‌شوند.
باقری با بیان این که  ۷۱۱ نفر داوطلب شرکت در این آزمون بودند، خاطر نشان کرد: از این تعداد ۷۰ تا ۸۰ نفر جذب دانشگاه می‌شوند، جواب آزمون تا یک ماه آینده مشخص خواهد شد و پذیرفته شدگان تا مرداد ماه برای مصاحبه دعوت شده و سپس روند بررسی رزومه‌های آموزشی و پژوهشی طی شده و نتیجه‌ نهایی اواسط شهریور ماه اعلام خواهد شد.
 معاون آموزشی دانشگاه  و پژوهشگاه عالی دفاع ملی و تحقیقات راهبردی در بخش دیگری از صحبت‌های خود با بیان این که  این دانشگاه متقاضی محور است، در این باره توضیح داد: ما در راستای تقویت مدیریت راهبردی کشور دوره‌های دکترا را برگزار خواهیم کرد. معمولا در کشورهای پیشرفته هم کسانی به دوره دکترا معرفی می‌شوند که زمینه و شغل داشته باشند. ما تنها دانشگاه در ایران هستیم که رویکرد تقاضا محور را در خدمات دکترا دنبال می‌کنیم.
انتهای پیام
