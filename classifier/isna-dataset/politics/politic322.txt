عارف: عملکرد گذشته خود به ویژه فراکسیون امید را ارزیابی خواهیم کرد
رئیس شورای عالی سیاستگذاری اصلاح‌طلبان گفت: قطعاً سند راهبردی خواهیم داشت که وعده ما به مردم است. ارزیابی عملکرد گذشته بویژه فراکسیون امید را هم خواهیم داشت. می‌خواهیم از نظر نخبگان و بزرگان در شورای عالی استفاده کنیم.
به گزارش ایسنا، محمدرضا عارف رئیس شورای عالی سیاستگذاری اصلاح‌طلبان در اولین نشست هم اندیشی کارگروه رسانه شورای عالی اصلاح طلبان با اصحاب رسانه با گرامیداشت یاد و خاطره شهید محراب، آیت الله صدوقی اظهار کرد: به دلیل اهمیت ارتباط با رسانه و نقش مؤثر رسانه‌های در ارتباط با افکار عمومی در دور سوم فعالیت شورای عالی اصلاح طلبان، کارگروه رسانه به‌عنوان یکی از کارگروه‌های اصلی تشکیل شد.
وی همچنین به فلسفه وجودی تشکیل شورای عالی اصلاح طلبان اشاره کرد و گفت: انتخابات سال ۱۳۹۲ چند دستاورد داشت که مهم‌ترین آن ایجاد وحدت و همبستگی میان اصلاح‌طلبان بوده است. این دستاورد در انتخابات گذشته نیز خودش را خوب نشان داد.  وی یادآور شد: دستاورد بعدی حضور جدی و یک پارچه اصلاح‌طلبان در رویدادهای سیاسی بوده است. در انتخابات سال ۹۰ اصلاح‌طلبان حضور حداقلی داشتند که حتی در همان هفته اول بعد از برگزاری انتخابات اعلام شد اشتباه کردیم که این حضور حداقلی بود.  عارف ایجاد انسجام در میان کاندیدها و ارائه لیست واحد را دیگر دستاورد جریان اصلاحات به تبع تشکیل شورای عالی اصلاح طلبان در سال‌های اخیر دانست و گفت: در انتخابات مجلس شورای اسلامی و خبرگان سال ۱۳۹۴ نتیجه این انسجام و هماهنگی دیده شد.  وی تاکید کرد: با این دستاوردها ما رویکرد سلبی را به ایجابی تبدیل کردیم. مردم کاری کارستان کردند و نگاه مثبت خود را نسبت به این ائتلاف نشان دادند. ما باور نمی‌کردیم هر ۳۰ نفر لیست رأی بیاورند.  در ادامه این نشست عارف به روند شکل‌گیری و تصحیح ساختار شورای عالی سیاستگذاری اصلاح‌طلبان اشاره کرد و گفت: ما برای بهبود کارایی شورای عالی در دور دوم، نقاط ضعف و قوت شورا در دور اول را بررسی کردیم و بر همان اساس و با در نظر گرفتن انتقادات و نظرات نخبگان تصمیمات جدید را در ساختار این شورا اعمال کردیم.  وی ابراز عقیده کرد: انتقادات رسانه‌ها در مورد اینکه شورای عالی چرا بر فراکسیون امید نظارت نداشت بسیار درست است.
رئیس فراکسیون امید بر ضرورت ارتباط مستمر با رسانه‌ها تاکید کرد و گفت: می‌دانم که رسانه‌های اصلاح طلب با محدودیت‌ها و کمبود امکانات مواجه هستند ولی هنر اصلاح طلبان این است که با کمترین امکانات دستاوردهای بزرگی را رقم زدند.
وی تاکید کرد: علی رغم ضرورت توجه به فضای مجازی اما معتقدم رسانه‌های ریشه دار باید مرجعیت خود را حفظ کنند و به مانند گذشته میدان دار در عرصه رسانه باشند.
عارف با بیان اینکه از انتقادات استقبال می‌کنیم، گفت: البته اشخاصی هم هستند به خاطر آنکه مثلاً در لیست انتخاباتی قرار نگرفتند به دلیل اینکه خود صاحب رسانه بوده و یا با رسانه‌ای ارتباط داشته در این چند سال تمام همت‌شان تخریب شورای عالی آن هم با استفاده از فضای رسانه‌ای بود. رسانه‌هایی که به گفتمان اصلاح طلبی نزدیک هستند علی رغم طرح نگاه‌های نقادانه خود اما به گونه‌ای رفتار نکنند که به خودزنی تعبیر شود.
وی تصریح کرد: اصرار داریم کارگروه رسانه شورای عالی اصلاح طلبان از تمامی صاحب نظران و فعال رسانه‌ای که خود را به گفتمان اصلاح طلبی نزدیک می‌دانند استفاده کند و نگاهی پروسه‌ای به این ارتباط داشته باشند.  عارف در ادامه توضیحاتی درباره پارلمان اصلاحات نیز ارائه داد.  وی همچنین خطاب به احزاب اصلاح‌طلب گفت: تا به حال گفته‌ایم هر حزبی که می‌توانند عضو شورای هماهنگی شود عضو شورای عالی هم می‌تواند باشد. شورای عالی جدا شده از شورای هماهنگی نیست. گاهی این دو را رو در روی هم قرار دادند که امری غلط است.  رئیس شورای عالی سیاستگذاری اصلاح‌طلبان خاطرنشان کرد: نقدی به ما وارد است مبنی بر اینکه در شورای عالی سخنگو فعال نداشتیم. شاید از چندین ماه قبل شورا با این ساختار فعلی ایجاد می‌شد خیلی بهتر بود.  وی ادامه داد: مهم‌ترین کار امروز ما برطرف کردن چالش در استان‌ها است. دو تجربه در برقراری ارتباط با استان‌ها داشتیم، اول میز استان‌ها بود که انتقاداتی به آن وارد شد. در دور بعد که طور دیگری رفتار کردیم که باز هم به مشکل خوردیم. در دور فعلی به حضور رابط شورای عالی با استان‌ها رسیده‌ایم.  عارف در پایان گفت: قطعاً سند راهبردی خواهیم داشت که وعده ما به مردم است. ارزیابی عملکرد گذشته بویژه فراکسیون امید را هم خواهیم داشت. می‌خواهیم از نظر نخبگان و بزرگان در شورای عالی استفاده کنیم.
در این نشست تعدادی از اصحاب رسانه به طرح دیدگاه‌های خود پرداختند. لزوم ارتباط مستمر رسانه‌ها با شورای عالی اصلاح طلبان، خروجی قابل ارزیابی شورای عالی، تجدیدنظر در برنامه‌های شورای عالی اصلاح طلبان، توجه جدی به شاخص پاک دست بودن افراد برای حضور در لیست انتخاباتی، لزوم مشخص شدن راهبرد اصلی جریان اصلاح طلب و پاسخگویی شورای عالی اصلاح طلبان به افکار عمومی، تغییر رویکرد جریان اصلاح طلب و هضم نشدن در دو قطبی اصلاح طلب و اصولگرا، لزوم اطلاع رسانی عملکرد فراکسیون امید به افکار عمومی و لزوم تقویت اعتماد مردم به جریانات سیاسی بخصوص به اصلاح طلبان از جمله محوری‌ترین مطالب مطرح شده از سوی اصحاب رسانه بود.
همچنین در این نشست، فاطمه راکعی، محمدرضا راه چمنی، پرستو سرمدی از اعضای کمیته رسانه شورای عالی سیاست‌گذاری اصلاح طلبان به ارائه گزارشی از فعالیت‌های این کمیته پرداختند و از تداوم جلسات هم اندیشی با دیگر اصحاب رسانه در هفته‌های آینده خبر دادند.
آذر منصوری، عضو هیأت رئیسه شورای عالی سیاست گذاری اصلاح طلبان نیز در این نشست فرایند تشکیل کارگروه‌های مختلف شورای عالی اصلاح طلبان را تشریح کرد.
انتهای پیام
