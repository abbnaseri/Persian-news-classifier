 قدرت بازدارندگی جمهوری اسلامی با مذاکره به دست نیامده است
معاون اول قوه قضاییه گفت: امروز جمهوری اسلامی یک قدرت بازدارندگی قوی دارد و این قدرت را با مذاکره به دست نیاورده بلکه با ایمان، استقامت و روحیه انقلابی به دست آورده است.
به گزارش ایسنا، حجت‌الاسلام والمسلمین غلامحسین اژه‌ای در مراسم معرفی رئیس کل جدید دادگستری البرز که امروز چهارشنبه ۱۲ تیرماه در کرج برگزار شد با اشاره به سالروز هدف قرار دادن هواپیمای مسافربری ایران توسط آمریکا، گفت: امروز یادآور شهادت ۲۹۹ هموطن عزیز گرامی ما به دست آمریکاست، سالگرد روزی که آمریکای جنایتکار به یک هواپیمای مسافربری شلیک کرد و تعداد زیادی از هموطنان ما را به شهادت رساند، این جنایتکاران به اقدام خود افتخار کرده و حتی مدال هم به فرمانده ناو دادند.
اژه‌ای ادامه داد: آمریکا طی ۴۰ سال گذشته در مقابل نظام اسلامی ایستاده و این ایستادگی تقابل اراده مؤمن در مقابل اراده ظالم است، آمریکا طی ۴۰ سال گذشته بعد از اقدامات نظامی متعدد وقتی نتیجه نگرفت و شکست خورد معیشت مردم را نشانه گرفته است تا از طریق فشار اقتصادی اراده مردم را ضعیف و مردم را از نظام و حکومت اسلامی ناامید کند.
وی خاطرنشان کرد: اما دشمنان به ویژه آمریکا باید بدانند که هیچ وقت نقشه‌های خود را نمی‎‌توانند عملیاتی کنند چون این مردم تربیت شده مکتب علوی هستند و با این اقدامات از نظام و انقلاب اسلامی ناامید نمی‌شوند.
معاون اول قوه قضائیه ادامه داد: آمریکا امروز نه تنها از راهبرد جدیدش شکست خورده است بلکه احساس می‌کند اگر روزی ۳۰۰ تن از هموطنان ما را شهید کرده و ما حتی نتوانستیم یک اقدام متقابل انجام دهیم امروز ایران به جایی رسیده که توانسته پهپاد آمریکا را با آن همه تجهیزات نشانه بگیرد و سریعاً تهدید دشمن را خنثی کند.
وی افزود: امروز جمهوری اسلامی یک قدرت بازدارندگی قوی دارد و این قدرت را با مذاکره به دست نیاورده بلکه با ایمان، استقامت و روحیه انقلابی به دست آورده است.
وی در ادامه با بیان اینکه راه برون رفت از این مشکلات اقتصادی و مقابله با تحریم‌های دشمنان تحقق اقتصاد مقاومتی است گفت: مقام معظم رهبری بارها بر ترویج اقتصاد مقاومتی و حمایت از تولید داخلی تاکید کرده‌اند؛ سرلوحه قرار دادن بیانات مقام معظم رهبری در حوزه اقتصادی یعنی باید به خداوند و داشته‌هایمان تکیه کنیم تا اقتصاد را که رمز ایستادگی در مقابل دشمنان است را رونق بخشیم.
محسن اژه‌ای تصریح کرد: برای تحقق این هدف امروز قوه قضائیه با تمام توان از سرمایه‌گذاری صحیح و فعالیت اقتصادی حمایت می‌کند تا اقتصاد کشور رونق پیدا کند، البته عده‌ای در این مسیر به خاطر منفعت دنیا در جهت شاد کردن دل دشمن گام بر می‌دارند، از کسی که در این شرایط مواد اولیه را با ارز ۴۲۰۰ وارد می‌کند اما دست به تولید نمی‌زند، جنس را احتکار می‌کند، از جایگاه اجتماعی و دولتی خود سوءاستفاده می‌کند نمی‌توان چشم پوشی کرد، قوه قضائیه با این افراد سخت مبارزه می‌کند، البته در کنار این مبارزه از فعالان اقتصادی که در مسیر درست گام بر می‌دارند نیز حمایت می‌کند.
وی در پایان گفت: برای رونق اقتصادی و پیشرفت نظام اسلامی باید با روحیه انقلابی و اعتماد به وعده‌های الهی در مسیر گام برداریم و از عملکرد دشمن ناامید نشویم و بدانیم وعده الهی پیروزی حق بر باطل همیشه به نتیجه رسید است.

انتهای پیام
