جاسمی: نشست شورای حکام درباره ایران به درخواست آمریکا خنده‌دار است
یک عضو هیات رییسه کمیسیون امنیت ملی و سیاست خارجی مجلس شورای اسلامی برگزاری نشست ویژه شورای حکام آژانس بین‌المللی انرژی اتمی به درخواست آمریکا را مضحک و خنده‌دار دانست و گفت: با توجه به خروج آمریکا از برجام برگزاری این نشست آن هم به درخواست آمریکا هیچ وجاهتی ندارد.
قاسم جاسمی در گفت‌وگو با ایسنا، با اشاره به نشست هفته جاری شورای حکام به درخواست آمریکا برای بررسی فعالیت‌های هسته‌ای ایران گفت: این نشست مضحک و خنده‌دار است چون آمریکا از برجام خارج شده و دیگر وجاهتی برای بررسی برنامه‌های هسته‌ای در برجام ندارد.
وی با اشاره به اجرای تعهدات ایران در برجام، اظهار کرد: آمریکا با سوء‌استفاده از قدرت و مجامع بین‌المللی برگزاری این نشست را درخواست کرده است که قابل قبول نیست و مطمئنا کشورها هم از این خواسته تمکین نمی‌کنند. ایران هم با توجه به پایان مهلت ۶۰ روزه به اروپا مسیر خود در غنی‌سازی اورانیوم را ادامه خواهد داد.
این عضو هیات رییسه کمیسیون امنیت ملی و سیاست خارجی مجلس شورای اسلامی با تاکید مجدد بر این‌که درخواست برای برگزاری نشست شورای حکام از سوی آمریکا در موضوع ایران هیچ وجاهتی ندارد، گفت: آمریکا با این کار تنها حیثیت خود و حامیانش را در مجامع بین‌المللی را از دست می‌دهد.
جاسمی درباره رویکرد اروپا در نشست شورای حکام نیز تصریح کرد: اروپایی‌ها اراده‌ای از خود نشان نداده و تنها گوش به فرمان آمریکا هستند؛ دیگر لازم است اروپایی‌ها تن به خواسته‌های نامشروع آمریکا نداده و جرات، جربزه و اراده سیاسی خود را به دنیا نشان دهند.
انتهای پیام
