ترامپ در صحنه بین‌المللی بی آبروست/ بازیچه دست کسی نمی‌شویم
رئیس مجلس شورای اسلامی با اشاره به شرایطی که تحریم‌های ظالمانه آمریکا برای اقتصاد کشور به وجود آورده است، گفت: این شرایط گذرا است. البته باید برای آن مقررات خاص در نظر بگیریم.
به گزارش ایسنا، علی لاریجانی در همایش بزرگداشت روز ملی صنعت و معدن گفت: این جلسه حتی از نظر شکلی نیز با شکوه است. در این جلسه همه صنعتگران، وزرای دفاع و علوم و رئیس بانک مرکزی حضور دارند و این نشان از یک همبستگی و مقاومت در شرایط امروز است. این نشان از این دارد که امروز ما تا کارگاه‌ها و دانشگاه‌ها همه با هم هستیم.
وی افزود: اوضاعی که آمریکا ایجاد کرده است یک به هم ریختگی در نظام بین‌المللی است و این موضوع فقط به ایران اختصاص ندارد. این فردی که در آمریکا حاکم است با رفتارهای غیر قابل پیش بینی شده در منطقه مشکلاتی را ایجاد کرده است. روزی یک توافق را با یک کشوری به هم می‌زند و یک روز دیگر با یک کشور دیگر یک رفتار دیگری دارد. شاید بتوان واژه تروریسم اقتصادی را برای این فرد علیه ایران به کار برد. این فرد رفتارهای رذیلانه‌ای دارد و در صحنه بین‌المللی فردی بی آبرو است. ما با این پدیده مواجه هستیم. البته این دوره گذرا است. نه تنها این وضع ادامه نخواهد داشت بلکه کشورهای دیگر هم این وضع را تحمل نمی‌کنند.
رئیس مجلس ادامه داد: در خصوص دولتهای دیگر که قصد دارند موضوع را حل کنند باید بگویم ما از هر پیشنهاد سازنده‌ای که منافع ملی را صیانت کند استقبال می‌کنیم، ولی بازیچه دست کسی نمی‌شویم. ما تشخیص می‌دهیم که این پیشنهادها کدام قابلیت اجرایی دارد و کدام ندارد.
وی افزود: رهبر معظم انقلاب شعار سال را رونق تولید نام نهادند. مسئله اصلی کشور موضوع رونق تولید است. تردیدی نیست که در یک شرایط متعارف تولید بدون معاملات بین‌المللی رونق پیدا نمی‌کند اما ما در شرایط متعارف قرار نداریم. پس باید توجه کنید برای این دوره خاص شرایط خاصی را در نظر قرار دهیم. زمانی بود که ما ممنوعیت واردات را در قانون برنامه در نظر قرار دادیم. وقتی تولید کشور می‌خواهد سبقه جهانی پیدا کند باید با همتاهای خود قابل رقابت باشد اما اکنون شرایط ما متعارف نیست باید برای این شرایط وضع مقررات خاص را در نظر داشته باشیم.
لاریجانی اظهار کرد: اخیراً شاهد بودیم اتاق بازرگانی در خصوص رونق تولید مجموعه‌ای را ارائه کرده است. ما این مجموعه را به مرکز پژوهش‌ها به کمیسیون‌های تخصصی و آقای نهاوندیان دادیم که در شورای هماهنگی سران قوا از آن بهره گرفته شود. ما از نظرات عزیزان بهره می‌جوییم. در مجلس آئین‌نامه داخلی را تغییر دادیم. به گونه‌ای که در کمیسیون‌ها نماینده اتاق بازرگانی حضور دارد. در صحن مجلس هم اینگونه است و نماینده اتاق بازرگانی می‌تواند در کنار نماینده دولت صحبت کند.
لاریجانی تصریح کرد: جدا از مشکلاتی که به دلیل تحریم‌های آمریکا به وجود آمده ما اشکالات ساختاری در نظام بودجه‌ریزی کشور را شاهد هستیم. در واقع همه مسئله، مربوط به تحریم‌ها نیست. قانون تسهیل فضای کسب و کار ظرفیت‌های زیادی برای بهبود شرایط دارد. البته همه بخش‌های این قانون اجرا نشده است. بر اساس گزارشی که در مجلس ارائه شد مشخص شد در این قانون در مجموع فقط ۹ حکم اجرا شد. ۱۹ حکم ناقص اجرا شده و ۲۵ حکم که ۴۷ درصد این قانون است اصلاً اجرا نشده است. این قانون با کمک صنعتگران تنظیم شد. تنقیح قوانین مربوط به بخش‌های تولیدی امسال توسط معاونت قوانین در اولویت قرار دارد. این کار توسط معاونت قوانین انجام شده، گزارشی به هیأت رئیسه داده‌اند. ما آن را به کمیسیون ارجاع دادیم که پس از بررسی‌ها در مجلس مطرح شود. این کار در بخش دولت هم باید انجام شود. دولت تولید را در آئین‌نامه‌های خود در اولویت قرار دهد.
رئیس مجلس اظهار کرد: برخی اصلاح مسائل ساختاری در کشور پیچیده است. سازمان برنامه گزارشی از اصلاح ساختار بودجه ارائه کرده که در دست بررسی است. این اصلاح ابعاد مختلفی دارد. برای مثال بخشی از آن مربوط به صندوق‌های بازنشستگی، بانک‌ها و بخشی مربوط به نظام مالیاتی است. برای مثال بخش‌های تولیدی، حقوق بگیران، کارمندان آموزش و پرورش و معلمان یک مالیات ثابت دارند اما آنهایی که در بخش‌های دیگر فعالیت می‌کنند و زد و بندهای تجاری انجام می‌دهند مالیات آنها به خوبی گرفته نمی‌شود و این موضوع پیش رفتن نقدینگی به سوی تولید را با مشکل روبرو می‌کند. این تغییر در ساختار کشور امری ضروری است. البته باید توجه کرد در بخش‌های دیگر تلاش‌ها خوب بوده است. در حوزه بانک مرکزی در موضوع بی ثباتی ارز به خوبی عمل شد. ما شاهد بودیم که در این بازار ارز بی ثباتی وجود دارد اما اکنون وضعیت ارز از نابسامانی گذشته بهتر است.
رئیس مجلس شورای اسلامی بیان کرد: توصیه من به وزیر صنعت این است که با توجه به شرایط امروز مقررات خاصی را برای تولید در نظر بگیرد. مخالف نوشتن استراتژی و سند نیستم ولی خیلی از مسائل روزمره باید در اولویت قرار گیرد. برای صیانت از تولید و زنده نگه داشتن ظرفیت تولید کشور به ساز و کارهای مناسب در این شرایط نیاز داریم. برای مثال در اخذ مالیات بر ارزش افزوده چرا پرونده‌های ۱۰ سال قبل را بررسی می‌کنید. این موضوع تولید را دچار مشکل می‌کند. شنیدم آقای جهانگیری طی بخشنامه‌ای مقرر کرده است که این موضوع فقط برای یک سال قبل بازنگری شود. اگر تولید محور توسعه و صنعت پیشران آن است همه بخش‌ها باید به آن کمک کنند. به آن میزان که وزیر صنعت به دنبال کمک به این حوزه است وزیر اقتصاد و رئیس بانک مرکزی هم باید به دنبال آن باشند. ما باید مالیات را به اندازه وسع مالیات دهنده‌ها اخذ کنیم. این موضوع نیاز به قانون ندارد بلکه نیاز به تدبیر دارد و این موضوع در خصوص تأمین اجتماعی نیز چنین است. درست است که دولت بدهی دارد ولی ما در قانون بودجه امتیازاتی را در نظر گرفتیم که می‌توان از ظرفیت‌ها استفاده کرد.
وی ادامه داد: بسیاری از بنگاه‌های تولیدی به سرمایه در گردش نیاز دارند. از آقای همتی می‌خواهیم که تسهیلاتی را برای زنجیره تولید در نظر بگیرند. در قانون مقرر شده سهم تسهیلات بخش‌های صنعتی در کشور ۴۰ درصد از تسهیلات است. اینکه می‌گویند ۲۷ درصد است اشتباه است. در اینجا بانک مرکزی باید سخت بگیرد. برخی از بخش‌های تولیدی معوقاتی دارند. برخی‌ها بدون دلیل این کار را کرده‌اند که باید به آنها سخت گرفته شود ولی برخی دیگر به دلیل شرایط روزگار و بی ثباتی ارز دچار این مشکل شده‌اند. وقتی امکانات از آنها گرفته شود آنها بیشتر در مشکل فرو می‌روند. باید به آنها کمک کرد.
لاریجانی اظهار کرد: در دوران محدودی که در این شرایط قرار داریم تلاش داریم که این سد را بشکنیم. خیلی از کشورها در این خصوص به ما کمک می‌کنند و کارهای خوبی هم انجام داده‌اند ولی لازم است برای این دوره ساز و کارهای خاصی در نظر باشد تا مشکلات تولید حل شود.
رئیس مجلس در پایان بیان کرد: گفتند حال و روز صنعت خوب نیست، درست است اما به گفته معصوم عیار انسان‌ها در شرایط سخت سنجیده می‌شود. ما می‌توانیم نشان دهیم که یک ایرانی با غیرت هستیم. ایرانی‌ها در مقابل ضربات سخت‌تر از این ایستاده‌اند. شنیدم چند روز پیش یکی از مسئولان کشورهای عجیب گفته بود در تمامی فشارهایی که به ایران وارد می‌کنیم ما شاهد همبستگی ملی آنها هستیم. باید بگویم این به تمدن ایران و ریشه دار بودن ایران باز می‌گردد اما شماها بی ریشه هستید. ما امروز همه با هم هستیم و برخی روزنامه‌ها و سایت‌ها مسائل فرعی را مطرح می‌کنند و مشاجرات بلاوجه ایجاد می‌کنند. باید به مسائل اصلی توجه کرد.
انتهای پیام
