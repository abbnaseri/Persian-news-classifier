گلایه از عدم همکاری دستگاه‌ها با سامانه جامع مالیاتی
رییس سازمان امور مالیاتی در جلسه امروز کمیسیون اقتصادی مجلس از دستگاه هایی که اطلاعات لازم را در اختیار سامانه جامع مالیاتی قرار نداده اند و به نوعی سبب عدم شفافیت و عدم وصول درآمدهای دولت از محل مالیات شده اند گلایه کرد.
سیدحسن حسینی شاهرودی، سخنگوی کمیسیون اقتصادی مجلس در گفت‌وگو با ایسنا با اشاره به نشست عصر امروز (یکشنبه) کمیسیون اقتصادی با حضور رییس سازمان امور مالیاتی گفت: در این جلسه آقای پارسا توضیحاتی درباره سیاست ها و برنامه های خود در حوزه مالیاتی که اهم آن اجرای نظام جامع مالیاتی و تکمیل سامانه مالیاتی بوده ارائه کرد.
 وی افزود: رییس سازمان امور مالیاتی از دستگاه هایی که اطلاعات لازم را در اختیار سامانه جامع مالیاتی قرار نداده اند و به نوعی سبب عدم شفافیت و عدم وصول درآمدهای دولت از محل مالیات شده اند گلایه و تاکید کرد که عدم کاهش فرار مالیاتی ناشی از همکاری نکردن دستگاه های مربوطه است.
 وی اضافه کرد: براساس برنامه ششم توسعه قرار بود که رقم وصول مالیات ۱۰ درصد باشد، اما براساس آمارها این وصول ۸ درصد بیشتر اتفاق نیفتاده و ۲ درصد نسبت به پیش بینی ها عقب تر است، البته آمار وصول درآمدهای مالیاتی در ایران نسبت به کشورهای همسایه به شدت کمتر است.
 حسینی شاهرودی ادامه داد: ما باید ضمن ثابت نگه داشتن درآمدهای مالیاتی به دنبال پایه های مالیاتی جدیدی باشیم، این موضوع محقق نمی شود، مگر اینکه نظام جامع مالیاتی و صندوق مکانیزه فروش به صورت دقیق و کامل اجراء شود. به گفته وی، مقرر شد امیدعلی پارسا رییس جدید سازمان امور مالیاتی برنامه زمان بندی کاملی درباره اجرای برنامه های خود در دو سال آینده به کمیسیون اقتصادی ارائه دهد.
 انتهای پیام
