در احیای حقوق عامه نگاه انقلابی و هم حرکت جهادی باید لحاظ شود
رئیس‌کل دادگستری استان زنجان گفت: در احیای حقوق عامه نگاه انقلابی و هم حرکت جهادی باید لحاظ شود
به گزارش ایسنا، حجت‌الاسلام اسماعیل صادقی‌ نیارکی ظهر امروز در جلسه تودیع و معارفه دادستان زنجان، اظهار کرد: وقتی اصول مختلف قانون اساسی را ورق می‌زنیم، به دو وظیفه خطیر در دستگاه قضائی برمی‌خوریم، نخست اجرای عدالت در جمهوری اسلامی و تضمین اجرای عدالت که بر عهده قوه قضائیه است و دوم ایجاد امنیت و نظم‌بخشی به جامعه هدف که در قانون اساسی مورد توجه قرار گرفته است.

وی افزود: در هر دو، مقامات دادسرایی به‌ویژه دادستان به عنوان مدعی‌العموم نقش مهمی در عمل به این دو وظیفه خطیر دارد، لیکن ایجاد امنیت نسبت به سایر وظایف برجسته‌تر است.

رئیس‌کل دادگستری استان زنجان تصریح کرد: اگر وظایف دادسرا ایجاد امنیت و نظم‌بخشی به امور است، باید به وظایف خود در همه بخش‌ها خوب عمل کنیم؛ چرا که انتظارات و توقعات از مقامات دادسرا و دادستان به عنوان مدعی‌العموم بیشتر است.

این مسئول با اشاره به اینکه امنیت را باید با گستره و پهنه‌ای که دارد دید، بیان کرد: امنیت باید برای همه افرادی که در یک گستره جغرافیایی با هر گرایشی که زندگی می‌کنند، ایجاد شود؛ در این میان تنها یک گروه از چتر حمایتی امنیت خارج است و آن مجرم در حین ارتکاب جرم یا در مسیر ارتکاب جرم است.

صادقی‌نیارکی با تاکید بر اینکه مقابله با فساد و احقاق حقوق عامه از وظایف و مأموریت‌های برجسته دادسرا است، اظهار کرد: در احیای حقوق عامه هم نگاه انقلابی و هم حرکت جهادی باید لحاظ شود.

به گزارش ایسنا، در پایان این مراسم، از حجت‌الاسلام حسن مظفری دادستان پیشین زنجان تقدیر به‌عمل آمد و محسن کرمی به عنوان دادستان جدید زنجان معرفی شد.
 انتهای پیام
