۱۲ کتاب در حوزه تنقیح قوانین در آستانه انتشار
معاون حقوقی قوه قضائیه گفت: با اهتمام محققان و پژوهشگران معاونت حقوقی، ۱۲ عنوان کتاب در حوزه تنقیح قوانین و مقررات قضائی در آستانه انتشار قرار گرفته است و به زودی برای بهره‌مندی مخاطبان و جامعه حقوقی قضائی کشور عرضه می‌شود.
به گزارش ایسنا، حجت الاسلام و المسلمین دکتر محمد مصدق ضمن اعلام این خبر اظهار کرد: تنقیح قوانین و مقررات قضائی از حیطه‌های مهم فعالیت این معاونت بوده و نتایج حاصل از فعالیت در این حوزه از اثر بخشی بالایی در جامعه حقوقی قضائی کشور برخوردار است.
دکتر مصدق با تبیین فرایندهای متعدد تنقیح قوانین و مقررات قضائی افزود: تهیه متن صحیح و شفاف از قوانین و مقررات مورد نظر، فراهم آوری قوانین و مقررات مرتبط از منابع و سامانه‌های معتبر قوانین در کشور، فراهم آوری نظریه‌های مشورتی و آرا وحدت رویه مرتبط، تشخیص و تفکیک قوانین معتبر از نامعتبر در قوانین گردآوری شده، تهیه جدول تنقیحی و تدوین لایحه اصلاحی، از جمله فرایندهای عملیات تنقیح قوانین و مقررات محسوب می‌شود که هر یک از این مراحل نظر به حجم زیاد قوانین و مقررات موجود، با دشواری و پیچیدگی‌های بسیاری روبرو است.
وی در ادامه خاطرنشان کرد: به طور قطع بهره‌مندی از نیروهای متخصص و توانمند به خصوص قضات مجرب و پژوهشگران و اساتید دانشگاهی علاوه بر تسهیل در انجام فرآیندهای یادشده، نتایج و دستاوردهای برجسته و چشمگیری را نصیب جامعه حقوقی و قضائی کشور می‌سازد، بر همین اساس کارگروه‌های متعددی با حضور اساتید و صاحب‌نظران این عرصه تشکیل شده که در راستای انجام بهینه هر یک از مراحل مذکور مشغول به فعالیت هستند.
معاون دستگاه قضا به دستاوردهای اخیر معاونت در این بخش اشاره و اظهار کرد: نتایج حاصل از فعالیت‌های اخیر در این حوزه به زودی در قالب ۱۲ عنوان کتاب با همکاری روزنامه رسمی کشور چاپ و منتشر می‌شود.
مصدق در پایان با یادآوری اینکه مراحل انتشار این کتاب‌ها در حال انجام است و طی ماه‌های آینده به بازار عرضه خواهد شد، افزود: آثار مورد اشاره با این عنوان‌ها منتشر می‌شود: تنقیح قوانین و مقررات مربوط به امور حسبی، تنقیح قوانین و مقررات مربوط به آئین دادرسی مدنی، تنقیح قوانین و مقررات مربوط به موجر و مستأجر، تنقیح قوانین و مقررات مربوط به ثبت اسناد و املاک، تنقیح قوانین و مقررات مربوط به اقلیت‌های مذهبی، تنقیح قوانین و مقررات مربوط به اجرای احکام مدنی، تنقیح قوانین و مقررات مربوط به قانون خانواده، تنقیح قوانین و مقررات مربوط به جرایم مواد مخدر و روانگردان، تنقیح قوانین و مقررات مربوط به اطفال و نوجوانان، تنقیح قوانین و مقررات مربوط به اتباع بیگانه، تنقیح قوانین و مقررات مربوط به احوال شخصیه ایرانیان غیر شیعه، تنقیح قوانین و مقررات مربوط به قانون مجازات اسلامی، تنقیح آئین نامه‌ها، دستورالعمل‌ها و بخشنامه‌های مربوط به قوه قضائیه.
انتهای پیام
