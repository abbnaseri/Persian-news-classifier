سرنگونی پهپاد آمریکایی حیرت دنیا از توان نظامی ایران را برانگیخت
عضو مجمع تشخیص مصلحت نظام ، گفت: سرنگونی پهپاد متجاوز آمریکایی حیرت دنیا از توان نظامی ایران را برانگیخت.
به گزارش ایسنا، محمدباقر قالیباف در آئین بزرگداشت سالروز شهادت شهید دکتر مصطفی چمران که در ساوه برگزار شد، با گرامیداشت یاد و خاطره این شهید بزرگوار اظهار کرد: نام و یاد شهید چمران یادآور ویژگی‌هایی نظیر شکستن محاصره و مقاومت و مردانگی است.
وی با اشاره به اینکه از شهید چمران به عنوان یک فرد انقلابی یاد می‌شود، اظهار کرد: دکتر چمران به عنوان شاگرد ممتازی در عرصه‌های گوناگون درخشید و یک فرد انقلابی در قلب آمریکا بود. او یک عارف و در عین حال یک جنگجو بود، اما در عین حال فردی رئوف و مهربان بود.
وی تصریح کرد: شهید چمران انسانی بزرگ و مردی الهی بود و با همه وجود باور و اعتقاد داشت که اراده و قدرت الهی دست خدا و قدرت الهی بالاتر از همه است و وقتی که در پاوه و در محاصره کامل بود هیچگاه احساس تنهایی نکرد، چرا که اراده و قدرت الهی را بر همه چیز غالب می‌دانست، از این جهت می‌توان گفت که شهید چمران جمع اضداد نبود بلکه مرد خدا بود.
قالیباف در ادامه با تاکید بر پیروی از سیره شهدایی نظیر شهید چمران اظهار کرد: امروز نیز در گام دوم انقلاب نیازمند برخورداری از روحیه‌ها و باورهایی نظیر روحیه و باور دکتر چمران هستیم.
وی با تاکید بر اینکه امروز چالش کشور ما چالش امنیتی نیست، افزود: امروز چالش پیش روی کشور چالش اقتصادی است. البته با وجود تغییر نسل اما همچنان سنت‌های الهی پابرجا هستند و هیچ تفاوتی بین محاصره اقتصادی با محاصره نظامی و نیز فشارهای زورگویان و جنایتکاران در عرصه تاریخ وجود ندارد و تا زمانی که حق و باطل وجود دارد همواره شاهد ظالمان و مظلومان هستیم.
وی تاکید کرد: اگر امروز هم بر همان باورها و اعتقادات استوار باشیم و بر همان شیوه و روشی که شهدای ما نظیر شهید چمران پیش گرفته بودند عمل کنیم و با اعتماد به جوانان و مبتنی بر سنت‌های الهی گام برداریم قطعاً بر چالش‌های اقتصادی هم غلبه پیدا خواهیم کرد.
عضو مجمع تشخیص مصلحت نظام با تاکید بر اینکه نباید به جای اعتماد به مردم و نیروی جوان کشور چشم به خارج از کشور دوخت، تصریح کرد: امروز دنیا نتیجه اعتماد به جوان ایرانی را در ردیابی و سرنگونی پهپاد آمریکایی به نظاره نشست.
وی تصریح کرد: در تجاوز آشکاری که پهپاد آمریکایی به حریم جمهوری اسلامی ایران انجام داد اقدام به موقع جوانان این کشور، دنیا را متحیر کرد. قدرت‌های بزرگ دنیا پس از سرنگونی پهپاد اعلام کردند که این پهپاد با تکنولوژی‌های امروزی قابل ردیابی نبود و اگر قابل ردیابی بود امکان هدف قراردادن صحیح و سرنگونی آن وجود نداشت، اما امروز ایران اسلامی در اوج اقتدار و عظمت نشان داد که پهپاد آمریکایی هم قابل ردیابی است و هم می‌توان آن را با موشک سرنگون کرد و چشمان دشمن را خیره و حیرت جهانیان را برانگیخت.
وی با تاکید مجدد بر لزوم اعتماد به نسل جوان و نیروی جوان در کشور اظهار کرد: افتخار نظامی ایران در سرنگونی پهپاد دشمن به دست نسل جوانی صورت گرفت که پس از جنگ پا به عرصه مبارزه با دشمن گذاشتند.
قالیباف در ادامه با تاکید بر اینکه ایران هرگز دنبال جنگ و جنگجویی نبوده و جنگ را یک روش عاقلانه نمی‌داند، افزود: شرط عقل برخورداری از دفاع خوب و تقویت قدرت بازدارندگی است.
وی به چالش اقتصادی به عنوان مهمترین چالش در کشور اشاره کرد و افزود: اعتقاد به اراده الهی و اعتماد به جوانان در جنگ نظامی ملت ایران را پیروز کرد و همین مهم در جنگ اقتصادی نیز این کشور را به سر منزل مقصود خواهد رساند.
قالیباف با تاکید بر اینکه در جنگ اقتصادی، سربازان جبهه مقابله با دشمن تغییر پیدا کرده اند افزود: امروز سربازان و مجاهدان جنگ اقتصادی، تولیدکنندگان، کارآفرینان، کارفرمایان، کارگران، سرمایه گذاران، فعالان اقتصادی و تجار و بازاریان متدینی هستند که نیازهای کشور را تأمین می‌کنند و برعکس، خائنین و ستون پنجم دشمن در این جنگ نابرابر، محتکران و اختلاس‌گران هستند، افرادی که با دزدی و غارت سرمایه کشور را به یغما می‌برند و به دلالی و قاچاق روی آورده اند.
وی تصریح کرد: به فضل الهی و با اتکاء به قدرت خداوند متعال و نیز اعتماد به جوانان می‌توان در یک برنامه پنج ساله آرامش را به حوزه اقتصاد برگرداند و مطمئن باشید این کشور و جوانان خلاق، فکور و باعزت ایران اسلامی می‌توانند کشور را به درستی اداره کنند و نباید در برخورداری از این ظرفیت ذره‌ای تردید کرد.
قالیباف با تاکید بر لزوم فراهم کردن فرصت و زیرساخت برای فعالیت جوانان در کشور تصریح کرد: خدمت صادقانه و خالصانه به محرومین و مستضعفین که اساس انقلاب متعلق به آنان است نیز از ضروریات است.
انتهای پیام
