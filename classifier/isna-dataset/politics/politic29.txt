می‌توانیم مسائل امنیتی دیاله را با همکاری با یکدیگر حل کنیم
وزیر کشور گفت: تعداد زوار، نظم کار، تدارکات درست و همکاری‌های بین دولت‌ها در برگزاری مراسم اربعین می‌تواند الگوی مناسبی از همکاری‌ها در سطح وسیعی در دنیا باشد.
به گزارش ایسنا، عبدالرضا رحمانی فضلی وزیر کشور در دیدار با محمد بدر ناصر معاون وزیر کشور عراق در محل وزارت کشور، اظهار کرد: در روند ارتقای روابط ایران و عراق، علاوه بر بهبود مستمر خدمت رسانی به زوار خاندان عصمت و طهارت، باید تجارت و فعالیت‌های اقتصادی دو کشور بیش از پیش مدنظر قرار گیرد.
وزیر کشور با قدردانی از روند همکاری دو کشور گفت: اقدامات خوبی میان ایران و عراق انجام شده و خصوصاً بعد از سفر رئیس جمهوری ایران به عراق توافقات و تصمیمات خوبی میان دو کشور انجام شده است. تعاملات وزارت کشور دو طرف، در موضوع اربعین بیش از سایر بخش‌ها بوده و در چندسال اخیر که مراسم اربعین باشکوه‌تر و گسترده‌تر انجام می‌شود، روند همکاری‌ها و پیشرفت کارها بسیار خوب بوده است.
وی با اشاره به سفر سال گذشته خود به عراق، توافقات سفر یاد شده را بسیار خوب ارزیابی کرد تصریح کرد: دولت عراق این توافقات را اجرا و به خوبی در این زمینه همکاری کرد.
وزیر کشور همچنین به موضوع مرز خسروی و بازگشایی آن اشاره کرد و گفت: به هرحال امسال با رایگان شدن روادید عراق پیش بینی‌ها بر این است که تعداد زوار بسیار بیشتر از سال گذشته خواهد بود که البته به دنبال مدیریت حداکثر تعداد زائرین خواهیم بود ولی به هرحال باید آمادگی کافی از سوی هردو کشور ایجاد شود. شرایط اسکان، برقراری امنیت، وسایل حمل و نقل مناسب و همچنین مسیرهای تردد باید برای تعداد بیشتری از زائرانی که امسال راهی این مراسم خواهند شد، مهیا شود. باید پیش بینی‌ها درست باشد که بتوانیم در بخش‌های مختلف تدارک ببینیم تاکنون سه میلیون نفر مدنظر گرفته ایم ولی در صورت پیش بینی قطعی برنامه ریزی ها بر این اساس انجام می‌شود. تعداد زوار، نظم کار، تدارکات درست و همکاری‌های بین دولتها می‌تواند برای دنیا الگوی مناسبی از همکاری‌ها در سطح وسیعی باشد.
وزیر کشور با پیشنهاد بازگشایی مرز خسروی گفت: در این مسیر مسائل امنیتی دیاله را با همکاری یکدیگر می‌توانیم حل کنیم. می‌توانیم از امکانات این مرزهای سومار و چیلات نیز برای رفت و آمد زائران فراهم کنیم.
رحمانی‌فضلی به ترددهای مرزی دو کشور اشاره کرد و تسریع روند تجارت و مبادلات میان دو کشور را خواستار شد.
وزیر کشور در پایان با اشاره به اینکه دشمن مشترک ما آمریکا و اسرائیل به دنبال به حداکثر رساندن فشارها و ممانعت از همکاری کشورهای مسلمان و منطقه است، خاطرنشان کرد: افزایش تعاملات و همکاری‌ها و گسترش مبادلات، سفرها و روابط قوی و گسترده میان کشورها می‌تواند این فشارها را بی اثر کند.
در ادامه این دیدار محمد بدر ناصر معاون وزیر کشور عراق، با اشاره به وجه مشترک دو کشور در مبارزه با تروریسم و تاکید بر اینکه تمام تلاش‌ها در مسیر اربعین و برای سربلندی پرچم امام حسین (ع) و تعظیم شعائر اسلامی است، بیان کرد: پیگیری‌ها برای برقراری و تأمین امنیت زائران ادامه دارد و اقدامات مؤثری در جاده بغداد به سامره برای برقراری امنیت انجام شده است. در مرز منظریه (خسروی) نیز شبانه روز تلاش می‌کنیم تا امنیت کامل برقرار شود و ان شاءالله تلاش می‌کنیم تا این مرز بازگشایی شود.
بدر ناصر در ادامه با اشاره به اینکه امسال باید دو نکته بیش از پیش در خدمات رسانی به زائران اربعین مورد توجه قرار گیرد، گفت: باید پیش بینی دقیقی در خصوص تعداد زوار داشته باشیم تا امکانات کافی برای تمامی زائرین در نظر گرفته شود چرا که هرگونه کمبود احتمالی و اختلال در کارها موجب سوءاستفاده دشمنان می‌شود.
وی افزود: با توجه به گرمای هوای امسال باید زمینه حمل و نقل خصوصاً برای کودکان و افراد مسن فراهم شود. سال گذشته بیش از دو میلیون زائر داشتیم که سیستم حمل و نقل ما جوابگوی آنها نبود، امسال با افزایش میزان زائران اربعین نیازمند بهبود کیفیت و کمیت سیستم‌های حمل و نقلی هستیم.
پس از این دیدار، تفاهم نامه دوجانبه اربعین با حضور معاونین وزرای کشور ایران و عراق امضا شد.
انتهای پیام
