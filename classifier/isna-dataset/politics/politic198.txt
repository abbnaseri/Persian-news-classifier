ضرورت نظارت ویژه بر شرایط زنان زندانی

دو نماینده زن مجلس شورای اسلامی در دیدار با رییس قوه قضاییه نظارت ویژه بر شرایط زنان زندانی به ویژه در قرچک و اوین را خواستار شدند.
به گزارش ایسنا، در اطلاعیه مشترک طیبه سیاوشی و فاطمه سعیدی با اشاره به دیدار آنها با رییس قوه قضاییه آمده است: «اوایل امسال بود که در دیدار مشترک نمایندگان مجلس و رییس دستگاه قضا از ایشان تقاضای ملاقات داشتیم. روز پنج شنبه این مهم انجام و با حجت الاسلام رییسی دیدار داشتیم. بخشی از مراجعینِ مردمی ما به‌ عنوان نمایندگان و موکلان مردم، مسائل و مشکلاتی مرتبط با حوزه‌ی قضائی دارند. بنابراین نیاز بود تا این مشکلات را بدون واسطه به سمع و نظر ریاست قوه‌ قضائیه برسانیم و خواسته‌های مراجعین خود را با ایشان در میان بگذاریم. آنچه به عنوان گزارش این ملاقات باید به اطلاع موکلان خویش برسانیم در دو بخش قابل ارائه است. ابتدا موضوعاتی که خود مطرح کردیم و سپس نقطه نظرات ایشان را به اطلاع می‌رسانیم. موضوعات و درخواست‌هایی که ما در این دیدار مطرح کردیم بر پایه محورهای زیر بود: -اجرای دقیق قانون موجود به ویژه در مواردی مانند: برخورد قاطع و غیر سیاسی با فساد درون و بیرون از قوه قضاییه، ارائه سریعتر لایحه تامین امنیت زنان، احیای اختیار بازپرس‌ها و جلوگیری از اعمال نفوذ ضابطین بر روند قضایی دادگاه، دسترسی متهمان به وکیل، تفکیک مجرمان، احیای دادگاه‌های سیاسی، کاهش زمان رسیدگی به پرونده‌ها، نظارت جدی بر حفظ حقوق متهمین و محکومین اعم از دسترسی به تلفن، ملاقات و نظارت ویژه بر شرایط زنان زندانی به ویژه در قرچک و اوین. ایشان نیز در سخنان خود اعلام کرد لایحه تامین امنیت زنان طی هفته‌های آتی ارائه می‌شود، برخورد با فساد آغاز شده و تعلیق قضاتی که دچار آلودگی فساد شده‌اند بدون مماشات در دستور کار است. همچنین ایشان اعلام کرد در اصلاح فرایند‌ها و روند‌های غیر قضایی که احیانا بر پرونده‌ها تاثیر می‌گذارد اهتمام دارد. ما در این دیدار گفتیم که امروز ایشان را به عنوان رییس دستگاه قضا و نه یک چهره سیاسی می‌شناسیم و امیدواریم با بی‌طرفی و عدالت همه شهروندان را فارغ از دیدگاه سیاسی به عملکرد قوه قضاییه دلگرم کنند. از نکات قابل ذکر دیگر این دیدار، پیگیری مطالبات و درخواست‌های مردمی بود. درخصوص پرونده‌های مفتوح قضایی بعضا کیفری، جهت اطلاع رییس دستگاه قضا از دغدغه های اصلی خانواده‌هایی که به نحوی درگیر در این دعاوی هستند نمونه‌هایی ذکر کردیم و خواستار توجه به خواست این عزیزان شدیم. به عنوان اصلی‌ترین پیشنهاد از حجت الاسلام رییسی خواستیم تا دیدارهای منظم و مسیر‌های ارتباطی معتمد دو طرف را برقرار نموده تا در آینده نیز بتوانیم تعاملی که پدید آمده را حفظ و ارتقا بخشیم. مجموعه عملکرد ایشان در این مدت کوتاه و آنچه در دیدار روز پنج شنبه گذشت ما را امیدوار کرد تا قوه قضاییه بتواند اعتماد عموم مردم را جلب کند. در این راه همه باید کمک کنیم و دست به دست هم دهیم. تلاش ما این است که در حوزه محدود اختیار خود تعاملی با قوه قضاییه داشته باشیم و بتوانیم در راه احقاق حقوق ملت و گسترش عدالت کوشش موثری داشته باشیم. والسلام علی من اتبع الهدی فاطمه سعیدی، طیبه سیاوشی نمایندگان تهران، ری، شمیرانات، اسلامشهر و پردیس» انتهای پیام
