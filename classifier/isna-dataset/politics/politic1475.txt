مرکل: اگر ایران به توافق هسته‌ای پایبند نباشد، عواقبی به دنبال خواهد داشت! 
صدر اعظم آلمان در تازه‌ترین اظهاراتش بر لزوم پایبندی ایران به برجام تاکید کرد و در اتهام‌زنی به ایران درباره حمله رخ داده به دو نفت‌کش دریای عمان از موضع آمریکا و انگلیس پیروی کرد.
به گزارش ایسنا به نقل از رویترز، آنگلا مرکل، صدراعظم آلمان در اظهارات روز گذشته‌اش گفت که آلمان آن‌چه در توان دارد برای کاهش تنش‌های بالاگرفته با ایران به نحوی صلح‌آمیز انجام می‌دهد.
مرکل همچنین گفت: ایران باید به توافق هسته‌ای پایبند باشد.
وی که کشورش به همراه دیگر اعضای عضو برجام هیچ تلاشی برای انجام تعهداتشان نکرده اند، تصریح کرد: ما در تلاشیم تا ایران به توافق هسته‌ای پایبند باشد اما اگر چنین نباشد، عواقبی به دنبال خواهد داشت.
بهروز کمالوندی، سخنگوی سازمان انرژی اتمی کشورمان روز دوشنبه در جریان بازدید نمایندگان رسانه‌ها از مجتمع آب سنگین اراک گفت: از امروز شمارش معکوس برای عبور از ذخیره ۳۰۰ کیلو اورانیوم غنی شده آغاز می‌شود و تا ۱۰ روز دیگر یعنی ۲۷ ژوئن (۶ تیرماه) از این سقف عبور می‌کنیم. این تصمیم ایران در راستای کاهش سطح تعهدات برجامی آن به دنبال خروج آمریکا از برجام، بازگردانده شدن تحریم‌های ایران و تعلل اروپا در انجام دادن تعهداتشان اتخاذ شده است.
به گزارش ایسنا، همچنین نشریه واشنگتن اگزمینر گزارش داد: آنگلا مرکل روز سه‌شنبه گفت که آلمان «شواهدی مجاب‌کننده» مبنی بر مسئولیت ایران برای حمله به دو نفت‌کش در هفته گذشته در دریای عمان دیده است.
طبق گزارش این روزنامه، مرکل در یک کنفراسن خبری مشترک با رئیس جمهور اوکراین در این باره گفت: ما این اقدامات را بسیار جدی می‌گیریم. وضعیتی بسیار جدی است. تنش در این وضعیت نباید گسترش یابد.
به گزارش ایسنا، این ادعاها در حالی مطرح می‌شود که تاکنون هیچ مرجع بین‌المللی معتبری دست داشتن ایران در حادثه حمله به دو نفتکش در دریای عمان را تأیید نکرده است.
مایک پمپئو وزیر امورخارجه آمریکا ساعاتی پس از وقوع این حمله مدعی شد که ایران عامل این حادثه بوده است. همچنین وزارت دفاع آمریکا ویدئویی نامعتبر منتشر کرد و مدعی شد که در این ویدئو قایق‌های متعلق به ایران دیده می‌شود که به نفتکش‌ها در دریای عمان نزدیک شده‌اند.
جرمی هانت، وزیر امور خارجه انگلیس بلافاصله از موضع آمریکا حمایت کرد و گفت: دلیلی وجود ندارد که در ارزیابی آمریکا در مورد دست داشتن جمهوری اسلامی ایران در این حملات تردید کنیم.
اما هایکو ماس، وزیر امورخارجه آلمان معتقد است که ویدئوی منتشرشده برای مقصر شناختن ایران کافی نیست.
با این حال، منابع آگاه در دولت ژاپن گفته‌اند که توکیو از آمریکا خواسته تا مدارک معتبر درباره ادعای خود مبنی بر دخالت ایران در این حمله ارائه دهد و تنها ارزیابی‌های آمریکا موجب نمی‌شود که آنها باور داشته باشند ایران عامل حمله بوده است.
سخنگوی وزارت امور خارجه جمهوری اسلامی ایران در واکنش به اتهام زنی‌های بی‌اساس آمریکا اظهار داشت: مسئولیت تأمین امنیت تنگه هرمز، بر عهده جمهوری اسلامی ایران است و نشان دادیم که در سریع‌ترین زمان ممکن به کمک ملوانان کشتی‌های دچار سانحه رفتیم و آنها را نجات دادیم.
وی افزود: ظاهراً برای آقای پمپئو و سایر دولتمردان آمریکایی متهم کردن ایران در حادثه مشکوک و تأسف بار برای نفتکش‌ها راحت‌ترین و ساده‌انگارانه‌ترین کار است. در حالی که نخست وزیر ژاپن برای کاهش تنش‌ها، با نفر اول جمهوری اسلامی ایران در حال دیدار است کدام دست‌های پنهان به دنبال اثرگذاری بر این تلاش‌ها در منطقه است و چه کسانی از آن سود می‌برند؟!
انتهایی پیام
