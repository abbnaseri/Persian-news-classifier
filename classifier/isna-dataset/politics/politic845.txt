درخواست «حاجی‌دلیگانی» برای پیش‌بینی اعتبارات به منظور ورزش بانوان در بودجه ۹۹
نماینده مردم شاهین شهر در مجلس خطاب به رئیس جمهور گفت: انتظار می‌رود که در امر ورزش و تفریحات سالم لایحه بودجه سال ۹۹، اعتباراتی برای ساخت و تکمیل فضاهای اختصاصی برای بانوان پیش‌بینی کنید. 
به گزارش ایسنا، حسینعلی حاجی دلیگانی در جلسه علنی امروز (سه‌شنبه) در تذکری شفاهی به رئیس جمهور اظهار داشت: چرا علی رغم تکلیف قانونی در برنامه ششم، مطالبه به حق کارگران بازنشسته را پرداخت نمی‌کنید؟ چرا مستمری آنها را متناسب‌سازی نمی‌کنید؟ آیا می‌دانید که حقوق بخشی از آنها تنها ۷۰ هزار تومان اضافه شده است؟ آقای رئیس جمهور! آیا فکر می‌کنید که افزایش ۴۰۰ هزار تومانی امکان انجام وظایف یک فرد ۶۵ ساله را امکان‌پذیر کرده است؟
نماینده مردم شاهین شهر در مجلس افزود: انتظار می‌رود که در  لایحه بودجه سال ۹۹، اعتباراتی برای ساخت و تکمیل فضاهای اختصاصی برای بانوان پیش‌بینی کنید و به سازمان برنامه و بودجه ابلاغ کنید.
وی خطاب به رئیس جمهور ادامه داد: چرا با توزیع عادلانه ۱۴ میلیارد دلار به نفع مردم در جلسه سران سه قوه برای مسائل اقتصادی مخالفت می‌کنید؟ بیایید و به نفع مردم تصمیم‌گیری کنید. بگذارید که این ۱۴ میلیارد دلار به نفع معیشت مردم توزیع شود.
حاجی دلیگانی در پایان در مورد تعطیلات دو هفته‌ای مجلس گفت: در این شرایط فعلی بهتر بود که این دو هفته تعطیلات را لغو می‌کردید.
انتهای پیام
