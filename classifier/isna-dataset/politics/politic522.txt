پارسایی: گزارش کارشنایی حادثه تصادف خرامه شیراز سریعاً اعلام می‌شود
نماینده مردم شیراز در مجلس شورای اسلامی با اشاره به کشته شدن یک دختر جوان در حادثه محور خرامه به شیراز با بیان این که انتشار ویدئوی پدر متوفی توانست تلنگری به مسؤولان درباره سوانح رانندگی بزند گفت که نظر کارشناسی درباره علت وقوع این حادثه سریعاً اعلام می‌شود.
 بهرام پارسایی در گفت و گو با ایسنا با اشاره به بازدید خود و جمعی از مسؤولان از محل حادثه تصادف جاده خرامه به شیراز گفت: امروز به همراه مدیر کل راه استان فارس، معاون عمرانی استاندار، افسر راهنمایی حادثه تصادف منجر به فوت دختر جوان و پدر متوفی در محل حادثه حاضر شدیم.
وی افزود: محور شیراز به خرامه یک کمربندی در شمال شرقی شیراز است که چند سال است روی آن کار می‌کنند ولی به علت نبود بودجه روند کار کند است. محل تصادف هم تقریباً پر تردد بوده و همانطور که در ویدئوی منتشر شده مشخص است جاده از حالت اتوبانی به جاده دو طرفه تبدیل می‌شود.
این نماینده مجلس با بیان این که بعد از وقوع این حادثه یک سری تابلوی جدید در محل حادثه نصب شده اظهار کرد: یک سری تابلوها نیز پیش از تصادف وجود داشت؛ یکی از این تابلوها حدود ۲۰۰ متر قبل از محل حادثه حداکثر سرعت ۶۰ کیلومتر را اعلام می‌کند؛ بلافاصله بعد از آن تابلوی دیگری سرعت ۵۰ کیلومتر را اعلام کند و بعد از آن تابلوی فسفری رنگ هشدار می‌دهد جاده دو طرفه می‌شود و همچنین یک تابلو سرعت‌گیر نشان می‌دهد البته سرعت‌گیرها کنده شده بود.
وی ادامه داد: بعد از این تابلوها اتوبان به جاده دوطرفه تبدیل می‌شود؛ به نحوی که راننده برای رفتن به جاده دو طرفه به یک انحراف به چپ نیازمند است. بلوک‌های سیمانی معروف به بلوک نیوجرسی راه مقابل را مسدود کرده و این همان جایی است که تصادف رخ داده است. در واقع به علت همین مسیر انحرافی و این که ناگهان جاده دو طرفه می‌شود راننده دچار سردرگمی می‌شود.
وی با تاکید بر این که کارشناسان باید علت این حادثه را اعلام کنند اظهار کرد: به نظر می‌رسد باید علائم بیشتری در این محل نصب می‌شد؛ گرچه تابلوهای هشداردهنده پیش از این نیز وجود داشت اما هنوز نمی‌توان گفت صد درصد چه کسی مقصر است. کارشناسان پلیس راه هم نظراتی دارند که خودشان اعلام می‌کنند. آقای صادقی پدر متوفی که در این بازدید حضور داشت تاکید داشت نمی‌خواهد خون دخترش پایمال شود و البته گفت نظر کارشناسی مستقل را قبول دارد.
پارسایی اظهار کرد: کارشناسان پلیس راه در این استان بسیار خبره هستند و احتمال خطا در گزارشات آنها بسیار کم است. من مطمئنم که کارشناسان سعی خواهند کرد عین واقعیت را بگویند زیرا کسی در این ماجرا ذی‌نفع نیست.
سخنگوی کمیسیون اصل ۹۰ مجلس با بیان این که طبق آمار پزشکی قانونی سالانه ۱7 هزار نفر و روزانه ۵۰ نفر به علت تصادف جان خود را از دست می‌دهند گفت: من به خانواده آقای صادقی تسلیت می‌گویم. این اتفاق که منجر به از دست دادن دختر جوان آنها شد برایشان جبران ناپذیر است؛ البته آقای صادقی کار بزرگی کرد و با انتشار ویدئوی مربوط به راه خرامه به شیراز توانست تلنگری به مسؤولان بزند و این چیزی است که همه از آن غافل هستند.
وی همچنین گفت: اگر خودروی ۲۰۶ متوفی در ستون بغل خود طبق استاندارد جهانی ایربگ داشت ما شاهد نجات این دختر ۲۰ ساله بودیم. یک روز قبل از این حادثه، در نقطه‌ای دیگری از شیراز حادثه‌ای رخ داده که باعث شد سه نفر در دم جان باختند. در این حوادث همه به دنبال این هستند که راننده مقصر است یا جاده؛ در حالی که صنعت خودروی دنیا به سمت صنعت بدون مرگ پیش می‌رود و اگر این خودرو ایمن بود حتی اگر راننده و جاده مقصر بودند سرنشین از بین نمی‌رفت.
پارسایی در پایان گفت: با توجه به این که موضوع مبهمی در این تصادف وجود ندارد گزارش کارشناسی درباره علت تصادف سریعاً اعلام خواهد شد.
انتهای پیام


