موسوی: روایت" گاندو" از وزارت خارجه واقعی نیست/ انگلیس با قید فوریت نفتکش را رفع توقیف کند
سخنگوی وزارت خارجه اعلام کرد : ایران در اجلاس غیرمتعهدها شرکت می‌کند.
به گزارش ایسنا، سید عباس موسوی در نشست خبری با خبرنگاران همچنین گفت: طی روزهای آینده بار دیگر مشاور دیپلماتیک امانوئل مکرون، رییس‌جمهور فرانسه به تهران سفر می‌کند.
سخنگوی وزارت خارجه در پاسخ به سوالی در ارتباط با سریال گاندو که این روزها از شبکه سوم سیما پخش می‌شود و تصویری که در این سریال از شخص وزیر خارجه و وزارت خارجه به نمایش گذاشته شده چنانکه وزیر خارجه به عنوان شخصیتی غرب زده به تصویر کشیده شده است، گفت: مانده‌ام که چه بگویم و عجیب است آنچه که در این سریال از وزارت خارجه، شخص وزیر و همکاران ما در این سریال نشان داده می‌شود با واقعیت منطبق نیست.
موسوی ادامه داد: اسناد مذاکرات و مکاتبات وزارت خارجه در داخل و خارج موجود است و اگر می‌گفتند ما این اسناد را در اختیارشان قرار می‌دادیم که سریال واقعی‌تر باشد.
سخنگوی وزارت خارجه افزود: این سریال از نظر جلوه‌های هنری بد نیست و من آن را نگاه می‌کنم ولی اگر رعایت تقوا در آن پررنگ‌تر بود سریال بهتری می‌شد.
وی در مورد این اظهار نظر وزیر امور خارجه مبنی بر اینکه تلویزیون نگاه نمی‌کند توضیح داد: آقای ظریف کلاً وقت نگاه کردن به تلویزیون ندارند. ایشان عموماً صبح خیلی زود بیدار می‌شوند و بعد از نماز و عبادت اخبار روز و مقالات منتشر شده در این زمینه را مطالعه می‌کنند و حدود ساعت ۷ صبح سر کار حاضر می‌شوند. بنابراین وقت نگاه کردن به تلویزیون را ندارند.
موسوی با خنده ادامه داد: نه آنچه را که تلویزیون خانه همسایه نشان می‌دهد نه آنچه که تلویزیون خانه خودشان نشان می‌دهد.
سخنگوی وزارت خارجه همچنین در پاسخ به سوال دیگری در مورد اینکه در صورتیکه اقدامات حقوقی و سیاسی ایران در ارتباط با نفتکش حامل نفت ایران که از سوی انگلیسی‌ها در تنگه جبل الطارق متوقف شده به نتیجه نرسد ایران چه اقدام جبرانی در این ارتباط انجام خواهد داد، تصریح کرد: ما این موضوع را همانطور که گفتم از طریق اقدامات سیاسی، دیپلماتیک و حقوقی دنبال می‌کنیم و در واقع به دنبال راهکارهایی بر اساس مبانی دیپلماتیک، حقوقی و سیاسی برای حل این موضوع هستیم و امیدواریم که از این طریق به نتیجه برسیم.
سخنگوی وزارت خارجه همچنین در مورد اظهار نظر حجت الاسلام والمسلمین ذوالنور رئیس کمیسیون امنیت ملی و سیاست خارجی مجلس مبنی بر اینکه در صورتیکه طرف‌های مقابل در برجام به تعهدات‌شان عمل نکنند ایران می‌تواند از NPT و برجام خارج شود و این موضوع در دستور کار قرار بگیرد و آیا چنین دیدگاهی مورد قبول دولت نیز هست، اظهار کرد: ایشان نکته درستی را گفته‌اند. همه گزینه‌ها می‌تواند در گام‌های بعدی مطرح باشد البته ما تصمیمی در این مورد اتخاذ نکرده‌ایم. آنچه که در مورد آن تصمیم گرفته شده در قالب دو گام است که آن را اعلام کرده‌ایم و ما متناسب با شرایط تصمیم می‌گیریم.
سخنگوی وزارت خارجه همچنین در پاسخ به سوالی در ارتباط با برخی از اظهار نظرها مبنی بر اینکه ایران اقدامات خود را در راستای کاهش تعهدات با آژانس هماهنگ می‌کند، اظهار کرد: نمایندگان آژانس در کشور ما حضور دارند و شرایط را رصد می‌کنند، در جریان اقدامات و گام‌هایی که ایران برداشته هستند و مسائل را رصد می‌کنند و بحث هماهنگی مطرح نیست.
این دیپلمات کشورمان در پاسخ به سوال دیگری در ارتباط با تصمیم ایران جهت لغو روادید برای سفر اتباع چین به ایران و هدف ایران از چنین تصمیمی اظهار کرد: روابط ایران و چین یک روابط چند وجهی و چند جانبه است. در واقع این روابط مهم و راهبردی است.
وی ادامه داد: گسترش روابط فرهنگی میان ملت‌ها قطعاً به فهم بیشتر دو ملت ایران و چین از یکدیگر کمک خواهد کرد. رفت و آمدهای مردمی دو کشور ایران و چین در دستور کار ماست. مردم چین با عنوان پرجمعیت‌ترین کشور جهان به نقاط مختلف دنیا سفر می‌کنند و ایران نیز می‌تواند به عنوان یکی از مقاصد توریستی آنها قملداد شود و مورد توجه قرار بگیرد.
سخنگوی وزارت خارجه خاطرنشان کرد: ما روابط اقتصادی گسترده‌ای با چین داریم و این تصمیم می‌تواند به حضور تجار و بازرگانان چینی در کنار توریست‌های این کشور در ایران کمک کند.
وی همچنین به آثار و منافع اقتصادی این تصمیم اشاره کرد و گفت: در کنار این موضوع این تصمیم به ارتقای روابط دو کشور نیز کمک می‌کند. این تصمیم در سطح عالی کشور اتخاذ شده است و وزارت خارجه از این تصمیم استقبال و آن را اجرایی می‌کند.
سخنگوی وزارت خارجه در ادامه گفت‌وگوی خود با خبرنگاران در پاسخ به این سوال که با توجه به اینکه ایران روز گذشته گام دوم کاهش تعهدات برجامی خود را آغاز کرد و اگر اروپایی‌ها به تعهدات خود عمل نکنند گام سوم اجرایی خواهد شد. حال سوال این است که این گام سوم چگونه خواهد بود و آیا فراتر از برجام است، اظهار کرد: گام‌های ما در راستای کاهش تعهدات برجام در چارچوب حقوقی است که در بندهای ۲۶ و ۳۶ برجام به ما داده شده است مگر اینکه در این بین برخی از کشورها بخواهند اقدامات عجیب و غریبی انجام دهند. در این صورت ما منتظر گام سوم نخواهیم بود و گام نهایی خود را برمی‌داریم. ما سناریوهای لازم را طراحی کرده‌ایم و بر اساس این سناریوها عمل خواهیم کرد مگر اینکه تلاش‌هایی در راستای تحقق خواسته‌های ایران صورت بگیرد و خواسته‌های ایران محقق شود.
وی در پاسخ به این سوال که دو گام اول ایران در راستای کاهش تعهدات برجامی قابل بازگشت است آیا گام سوم نیز به مانند دو گام قبلی به سرعت قابل بازگشت خواهد بود یا نه؟ تصریح کرد: ما گامی بر نمی‌داریم که تناسب نداشته باشد. این گام‌ها تناسب دارد.
سخنگوی وزارت خارجه همچنین با بیان اینکه در طی روزها و هفته‌های آتی انجام سفرهایی از سوی مقامات ایران به دیگر کشورها انجام خواهد شد و همچنین از سوی کشورهای دیگر نیز سفرهایی به ایران صورت می‌گیرد و هر موقع این سفرها نهایی شد آن را اعلام می‌کنیم در پاسخ به سوالی در ارتباط با نشست کمیسیون مشترک برجام خاطرنشان کرد: نشست بعدی در اواخر  ژوئیه برگزار خواهد شد و زمان و مکان آن متعاقباً اعلام می‌شود.
سخنگوی وزارت خارجه همچنین در پاسخ به سوال دیگری در خصوص برگزاری نشست ویژه شورای حکام به خاطر تصمیم ایران جهت اجرای گام دوم کاهش تعهدات برجامی‌اش و افزایش سطح غنی‌سازی خود اظهار کرد: ما اعلام کردیم که این اقدام، اقدام عجیبی است. درخواست آمریکا برای برگزاری چنین جلسه‌ای به عنوان کشوری که برجام را نقض کرده و قطعنامه شورای امنیت را زیر پا گذاشته جالب نیست و اگر چنین اتفاقی بیفتد ایران مدعی خواهد بود و از چنین فرصتی استفاده می‌کند تا تمام بد عهدی‌های طرف مقابل را مطرح کند. ما در این جلسه مدعی اتحادیه اروپا، آمریکا و کسانی که به تعهدات خود در برجام عمل نکردند خواهیم شد.
این دیپلمات کشورمان در پاسخ به سوال دیگری در ارتباط با تصمیم نخست وزیر عراق مبنی بر ادغام حشد العشبی در نیروهای مسلح عراق و اینکه گفته می‌شود این تصمیم یک ضربه به ایران است، اظهار کرد: آنچه که مطرح شده بحث سازماندهی مجدد است و بحث ادغام به آن معنا نیست. در واقع این یک تصمیم داخلی عراق است و ایران به دولت عراق، نیروهای مردمی عراق و نیروهای مسلح عراق که در این مدت شجاعانه در برابر تروریسم ایستادند و آنها را شکست دادند احترام می‌گذارد. ما به تصمیماتی که در عراق توسط مقامات این کشور اتخاذ می‌شود احترام می‌گذاریم، آن را مسئله داخلی می‌دانیم و احترام ویژه‌ای برای نیروهای مردمی عراق در کنار نیروهای مسلح این کشور قائل هستیم. چرا که نقش آنها در مبارزه با تروریسم را نمی‌توان نادیده گرفت یا کمرنگ دانست.
وی همچنین در این نشست در پاسخ به این سوال که با توجه به اتفاقات رخ داده مبنی بر خروج آمریکا از برجام و عدم اجرای تعهدات از سوی کشورهای عضو این توافق بین‌المللی می‌توان گفت که برجام از همان ابتدا ضعیف بوده است و دغدغه‌ای که منتقدان در این زمینه مطرح می‌کردند درست بوده است، گفت: ما معتقدیم که برجام یک توافقی است که دارای ابعاد مختلف سیاسی، اقتصادی و امنیتی است، توافقی است که بعد از مذاکراتی نفس گیر و حدود دو سال با بک گراندی که از قبل داشت به نتیجه رسید آثار و تبعات آن غیر قابل انکار است و اینکه اعلام کنیم چون آمریکا از برجام خارج شده و دیگران به تعهدات خود عمل نکرده‌اند برجام ضعف داشته است نتیجه گیری درستی نیست.
سخنگوی وزارت خارجه با تاکید بر اینکه برجام یک دستاورد مهم و بزرگ برای ملت ایران و صلح و ثبات در منطقه و جهان است، اظهار کرد: ما معتقدیم که برجام می‌تواند پاسخگوی خیلی از نیازها باشد و خیلی کسانی که نمی‌خواهند برجام زنده بماند به خاطر اهمیت سیاسی و حقوقی این توافق بین‌المللی است. این توافق حاصل یک دیپلماسی چند جانبه است و اگر شکست بخورد باعث تأسف همگان خواهد بود.
موسوی در پاسخ به سوال دیگری در ارتباط با اظهارات مقامات اسرائیلی و آمریکایی مبنی بر اینکه ایران با کاهش تعهدات خود برجام را نقض کرده است، تصریح کرد: از کی تا حالا افرادی مثل نتانیاهو و ترامپ نگران نقض برجام شده‌اند.
سخنگوی وزارت خارجه در ادامه گفت‌وگوی خود با خبرنگاران در ارتباط با حضور ایران در مذاکرات صلح افغانستان و برخی از اظهارنظرها مبنی بر اینکه این حضور کمرنگ است، اظهار کرد: جمهوری اسلامی ایران یک بازیگر فعال در منطقه است و به دنبال تحقق صلح و ثبات در این منطقه است. یکی از کانون‌های بی‌ثباتی در منطقه می‌تواند افغانستان باشد چرا که در همین راستا مشاهده کرده‌ایم که گروه تروریستی داعش به این منطقه کوچ داده شده است و این یک خطر منطقه‌ای و بین‌المللی است.
سخنگوی وزارت خارجه اظهار کرد: ایران با دولت افغانستان و با گروه‌هایی که می‌توانند به ایجاد صلح و ثبات در افغانستان کمک کنند، صحبت می‌کند و در این زمینه فعال است.
وی همچنین در این زمینه با اشاره ضمنی به نقش‌ آمریکایی‌ها در موضوع افغانستان اظهار کرد: هر کس که فعال است، الزاماً حسن نیت ندارد و کشورهایی در این روند فعال هستند که سابقه خوبی در راستای تحقق صلح و امنیت در افغانستان نداشته‌اند و حتی به این موضوع ضربه زده‌اند.
موسوی تاکید کرد: ولی ایران به عنوان یک کشور همسایه و دوست در کنار دولت و ملت افغانستان است و از تحقق صلح و امنیت در این کشور حمایت می‌کند.
سخنگوی وزارت خارجه همچنین در پاسخ به سوال دیگری در ارتباط با برداشتن گام سوم از سوی ایران برای کاهش تعهدات برجامی گفت: ما گام سوم را بعد از اتمام ۶۰ روز گام دوم برمی‌داریم در حال حاضر در حال بررسی امور هستیم واگر طرف‌های مقابل به تعهدات خود عمل نکنند و همچون گذشته به گفتار درمانی اکتفا کنند، ایران گام سوم را محکم‌تر و قاطع‌تر برخواهد داشت.
این دیپلمات کشورمان همچنین در پاسخ به این سوال که آمریکایی‌ها مدعی هستند ایران در بحث کشتیرانی در خلیج فارس و تنگه هرمز اختلالاتی را با بازرسی‌های خود ایجاد کرده است و در همین راستا آمریکا در تلاش است که برای تامین امنیت کشتی‌ها در این منطقه حضور پررنگ‌تری داشته باشد، تصریح کرد: مسئول حفظ امنیت کشتیرانی در خلیج فارس و تنگه هرمز ایران است چرا که این منطقه و خلیج ماست. ما بر اساس وظایف ذاتی و قانونی خود امنیت منطقه را تامین می‌کنیم و اینکه کشورهایی که هزاران کیلومتر از این منطقه دورترند ادعا کنند که می‌خواهند امنیت کشتیرانی در این منطقه را تامین کنند، حرف گزافی را مطرح کرده‌اند.
موسوی همچنین در ارتباط با آخرین وضعیت شیخ الزکزاکی و مشکلاتی که برای وی در زندان نیجریه پیش آمده است، تصریح کرد: چندی پیش کاردار سفارت نیجریه به وزارت خارجه آمد. مراتب نگرانی ایران از وضعیت آقای زکزاکی به وی اعلام شد و آنها نیز توضیحاتی دادند. آقای زکزاکی دارای شخصیتی برجسته و دارای نفوذ هستند و حفظ جایگاه ایشان برای همه از جمله دولت نیجریه لازم و ضروری است. طبق اخبار منتشر شده گشایشی در وضعیت پزشکی ایشان حاصل شده است امیدواریم که به زودی ایشان سلامتی خود را کسب کنند و زمینه آزادی ایشان نیز از بند فراهم شود.
این دیپلمات کشورمان همچنین در پاسخ به سوالی در ارتباط با بازگشت آمریکایی‌ها به روند مذاکرات بین ایران و گروه ۱+۴ در ارتباط با روند اجرایی برجام گفت: این موضوع بستگی به خودشان دارد. ما فرش قرمز برای آنها پهن نمی‌کنیم البته گفته‌ایم به شرطی آنها می‌توانند در این روند حضور داشته باشند که به تعهدات خود عمل کنند و ما به شرایط قبل از تحریم‌ها برگردیم.
وی ادامه داد: آنها اگر در این صورت برگردند و به تعهدات خود عمل کنند، این موضوع می‌تواند گام مثبتی تلقی شود.
سخنگوی وزارت خارجه در ادامه صحبت‌های خود در مورد موضوع برجام تصریح کرد: ما پیش از این نیز گفته‌ایم که در حال حاضر با خروج آمریکا از برجام و بدعهدی‌های طرف‌های مقابل در اجرای تعهداتشان بین حقوق و تکالیف ایران در برجام تناسبی وجود ندارد ما تصمیمی که می‌گیریم گام به گام است. تصمیمات اتخاذ شده در زمینه برجام و کاهش تعهدات برجام تصمیم کلیت نظام است. این تصمیم در چارچوب منافع ملی است و وزارت خارجه نیز تابع نظرات نظام است.
سخنگوی وزارت خارجه همچنین در ادامه این نشست در ارتباط با آخرین وضعیت نفتکش ایرانی که در عربستان توقیف شده است، اظهار کرد: برای این نفتکش مشکل فنی ایجاد شده در همین چارچوب درخواست کمک کرده بود و به دنبال این درخواست به بندری در نزدیکی عربستان انتقال داده شد مباحث مربوط به این نفتکش کار فنی و حقوقی است و وزارت نفت پیگیر این موضوع است و امیدواریم این نفتکش بعد از تعمیر و انجام کارهای روتین به مسیر خود ادامه دهد.
این دیپلمات همچنین در مورد وضعیت نفتکشی که حامل نفت ایران است و از هفته گذشته در منطقه جبل الطارق توسط انگلیسی‌ها توقیف شده است، خاطر نشان کرد: اقدامات حقوقی، سیاسی و دیپلماتیک ما برای حل مشکل این نفتکش ادامه دارد. تاکنون دو بار سفیر انگلیس در این ارتباط به وزارت خارجه آمده است با برخی از دیپلمات‌های اروپایی صحبت‌ها و مشورت‌های در این زمینه کرده‌ایم. اسناد و مدارک لازم را به افرادی که در این زمینه کار حقوقی انجام می‌دهند ارائه دادیم و وکیلی در این زمینه گرفته شده است کارها در حال انجام است و امیدواریم که هر چه زودتر مسئله به وجود آمده حل شود.
موسوی با بیان اینکه مقصد سفر این نفتکش را در حال حاضر نمی‌دانم و برخی از اظهارنظرها مبنی بر اینکه این نفتکش به سمت بندری در سوریه در حال حرکت بوده درست نیست تصریح کرد: این نفتکش سوپر تانکر است و هیچ‌کدام از بنادر در سوریه گنجایش این سوپر تانکر را ندارند.
سخنگوی وزارت خارجه با بیان اینکه از دولت انگلیس می‌خواهیم با قید فوریت و با توجه به اسناد و مدارک ارائه شده این نفتکش را رفع توقیف کنند ادامه داد: این دزدی دریایی را که منجر به افزایش تنش می‌شود را نمی‌پذیریم و هشدارهای لازم در این زمینه ارائه کرده بودیم.
سخنگوی وزارت خارجه در پاسخ به این سوال که چین و روسیه از ایران خواستند که از برجام خارج نشود و آیا ایران امیدی به وعده‌های این دو کشور بسته است اظهار کرد: همانطور که پیش از این اعلام کرده‌ایم ما به هیچ کشوری امید نبسته‌ایم آنچه که برای ما مهم است این است که کشورهای عضو برجام از جمله روسیه و چین به تعهدات خود در برجام عمل کنند نامه‌ای که رئیس جمهور چندی پیش به سران کشورهای باقی مانده در برجام نوشت شامل سران روسیه و چین نیز بود.
وی ادامه داد: ایران به هیچ کشوری دل نبسته است و اجازه نمی‌دهد که کارت بازی کشوری نیز شود. ما براساس منافع ملی و امنیت ملی کشورمان تصمیماتی را به صورت مستقل اتخاذ می‌کنیم و در این تصمیمات توجه به حقوق ملت ایران از اهمیت ویژه‌ای برخوردار است.
سخنگوی وزارت خارجه همچنین در مورد گفت‌وگوی تلفنی اخیر بین رئیس‌جمهور ایران و فرانسه و مباحث منتشر شده در مورد انجام مذاکره بین ایران و طرف‌های برجام و احتمال حضور آمریکا در این مذاکرات اظهار کرد: بحث مذاکره به آن معنا که مطرح می‌شود مدنظر نیست. مذاکرات ما با گروه چهار به علاوه یک در قالب‌هایی مثل کمیسیون مشترک برجام صورت گرفته و انجام می‌شود و موضوع جدیدی نیست همانطور که آقای عراقچی روز گذشته گفتند برجام پرونده‌ای است که به نتیجه ر سیده ما آن را خاتمه یافته می‌دانیم و نه کلمه‌ای از آن کم و نه کلمه‌ای به آن زیاد می‌شود.
موسوی افزود: برخی از دولت‌ها با حسن نیت تلاش می‌کنند که ایران به تعهدات خود در برجام عمل کند ما از آنها قدردانی می‌کنیم ولی به آنها می‌گوییم که این کار را باید زودتر انجام می‌دانند زمانی که آمریکا از برجام خارج شد آنها می‌توانستند به این موضوع به عنوان نمونه بارز نقض برجام اعتراض کنند و جلوی این اقدام را بگیرند. پس از خروج آمریکا از برجام ایران اعلام کرد که می‌خواهد از حق خود در برجام استفاده کنند ولی آنها با بیانیه و برگزاری جلسات از ایران خواهش کردند که در برجام بماند و تعهداتی را نیز ارائه کردند ولی تاکنون یه این تعهدات عمل نکردند.
وی افزود: اگر مذاکره‌ای انجام می‌شود در خصوص اجرای تعهدات از سوی آنها است و اگر آمریکایی‌ها خواهان بازگشت به این روند هستند باید از جنگ اقتصادی علیه ایران دست بردارند به تعهدات خود در برجام عمل کنند و می‌توانند در قالب کمیسیون مشترک برجام در گوشه‌ای باشند و حضور داشته باشند.
وی در پاسخ به این سوال که گفته می‌شود این مذاکرات در ۲۴ تیرماه برگزار خواهد شد اظهار کرد: هنوز چیزی در این زمینه ذکر نشده است.
سخنگوی وزارت خارجه همچنین در مورد نگرانی کشورهایی همچون فرانسه از اقدام ایران در اجرای گام دوم کاهش تعهدات برجامی‌اش اظهار کرد: ایران اعلام کرده که ما حق داریم که بی عملی اروپایی‌ها و کسانی که در مورد برجام تعهد داشتند و به تعهدات خود عمل نکردند واکنش نشان دهد و این یک بحث منطقی و حقوقی است با توجه به این که آنها در این مدت به تعهدات‌شان عمل نکردند آنها جایگاهی برای نگرانی ندارند. آنها اگر می‌خواستند نگران باشند باید زودتر از این نگران می‌شدند زمانی که آمریکا از برجام خارج شد در آن زمان جلوی خروج آمریکا را می‌گرفتند و همچنین خودشان به تعهداتشان عمل می‌کردند. ولی با توجه به این بی عملی نگرانی‌های آنها از نظر ما و از بعد حقوقی، اخلاقی و قانونی وجهی ندارد.
موسوی همچنین در پاسخ به سوالی مبنی بر اینکه یکی از فرماندهان نظامی کشور اعلام کرده که  طی مدت اخیر از ابتدای اردیبهشت تا پایان خرداد ماه بیش از ۶۰ تیم دیپلماتیک به عنوان واسطه به ایران سفر کرده‌اند اظهار کرد: ما پنجره دیپلماسی را باز گذاشتیم اینکه سفرهایی به کشور از سوی کشورهای مختلف صورت گرفته تأیید می‌کنیم البته به این میزان نبوده است که به نقل از سردار گفته می‌شود. هیئت‌های که آمدند به اندازه انگشت یک دست هم نبودند این سفرها با حسن نیت صورت می‌گیرد. کشورهای مختلف می‌خواهند با حسن نیت در کاهش تنش‌ها نقش ایفا کنند. ما در گفت و گو با آنها نظرات سیاسی آنها را می‌شنویم و نظرات خود را منتقل می‌کنیم و شرایط را ترسیم می‌کنیم.
موسوی تاکید کرد: جمهوری اسلامی ایران قاطعانه به مردم و حقوق آنها متعهد است و از این موضوع کوتاه نمی‌آید و اگر رفت و آمدی از سوی کشورهای مختلف صورت می‌گیرد این کشورها باید این موضوع را مورد توجه قرار دهند که علت تنش‌ها چه بوده که البته آن نیز مشخص است.
سخنگوی وزارت خارجه همچنین بار دیگر در این نشست  مطبوعاتی در پاسخ به سوال دیگری در ارتباط با بحث مذاکرات مجدد گفت: همانطور که اشاره کردم مذاکره‌ای قرار نیست صورت گیرد و اگر گفت و گویی نیز صورت گیرد در مورد برجام و اجرای تعهدات از سوی کشورهای عضو برجام است و مذاکره به این معنا که ما بخواهیم تعهدی را بپذیریم، نیست. ما تاکید بر آن داریم که طرف‌های مقابل باید به تعهدات‌شان عمل کنند و در صورتی که این اقدام انجام شود ایران در مورد اینکه به قبل بازگردد تصمیم‌گیری می‌کند.
سخنگوی وزارت خارجه همچنین در پاسخ به سوالی مبنی بر اینکه گفته شده که ارامنه ایران قرار است در بازی‌هایی در قره باغ حضور پیدا کنند اظهار کرد: من در این زمینه اطلاعی ندارم و نمی‌توانم در مورد آن صحبت کنم.
وی ادامه داد: ایران با کل کشورهای منطقه از جمله ارمنستان و آذربایجان روابط حسنه دارد مواضع ما در باره قره باغ بارها اعلام شده و این مواضع مشخص است.
انتهای پیام

