بروجردی: ایران در سوریه با کارت روسیه بازی کرد
عضو کمیسیون امنیت ملی و سیاست خارجه مجلس گفت: با وجود نزدیکی روابط روسیه و رژیم صهیونیستی، ایران با انگیزه منافع ملی حداکثر استفاده را از کارت روسیه برد و این یعنی شکست آمریکا در سوریه.
به گزارش ایسنا، علاءالدین بروجردی با حضور در موسسه مطالعات و تحقیقات بین المللی ابرار معاصر ایران، گفت: معامله قرن موجب اتحاد بیشتر نیروهای فلسطینی و زمینه ساز سربازگیری جدید در منطقه خواهد بود.
نماینده مردم بروجرد در مجلس ادامه داد: البته این طرح دارای آثار منفی از جمله چالش بین قدرت‌های بزرگ و شکاف در جهان اسلام می‌شود اما منافع اقتصادی زیادی برای ترامپ و آمریکا دارد.
وی ادامه داد: تبلیغات گسترده دشمن درباره معامله قرن موجب انفصال ما شد و کمتر به این جمله مقام معظم رهبری توجه شد که گفتند «اسرائیل ۲۵ سال آینده را نخواهد دید» در حالی که این سخنان آقا باید محور بررسی‌ها و مطالعات مرکز شما و سایر مراکز مطالعاتی سایر مراکز مطالعاتی قرار گیرد.
عضو کمیسیون امنیت ملی و سیاست خارجی مجلس با اشاره به پیشینه تاریخی و روانی  برخی  روحانیون یهود در خصوص نابودی رژیم صهیونیستی، گفت: بخشی از روحانیون یهودی معتقدند رژیم صهیونیستی در آینده نابود خواهد شد و این در میان متفکران اسرائیلی به یک باور مبدل شده است؛ بنابراین مراکز مطالعاتی، سیاستمداران و دیپلمات‌های ما می توانند از این باور استفاده کنند و این حقیقت را بین خودی‌ها و اسرائیلی ها برجسته کنند.
بروجردی خاطرنشان کرد: ترامپ، تاجر مسلک است و طرح معامله قرن نیز استفاده از احکام اقتصادی برای تکمیل توانمندی‌های رژیم صهیونیستی و تضعیف مقاومت فلسطینیان است. بر اساس اظهارات طراحان طرح مذکور مردم فلسطین در جایی در صحرای سینا و کشور اردن سکنا خواهند گزید اما قدرتمند شدن جبهه مقاومت به هیچ وجه اجازه برقراری آرامش و امنیت در اراضی اشغالی را نخواهد داد.
وی ادامه داد: سیاست جمهوری اسلامی ایران در دفاع از منافع فلسطینیان بسیار شفاف است ما از جبهه مقاومت حمایت تسلیحاتی و مالی می‌کنیم و این مسئله پوشیده نیست. عالی ترین مقامات ایرانی و مقاومت نیز بارها این موضوع را در سخنان خود به صورت شفاف و صریح بیان کرده‌اند.
عضو کمیسیون امنیت ملی و سیاست خارجی مجلس خاطرنشان کرد: جنگ ۳۳ روزه خط مقدم حمله رژیم صهیونیستی و حامیان غربی این رژیم به جمهوری اسلامی ایران بود که به برکت حماسه و مقاومت ابتر ماند.
بروجردی خاطرنشان کرد: معامله قرن می تواند به عنوان برگ برنده ترامپ در انتخابات آینده آمریکا مورد استفاده قرار گیرد. اجلاس بحرین حلقه اقتصادی زنجیره‌ای است که ترامپ دنبال می‌کند. اهداف معامله قرن در جهت تامین نیازهای رژیم صهیونیستی است که البته تندروهای این رژیم به دلیل تشکیل دولت مستقل فلسطینی مخالف آن خواهند بود و تلاش‌هایی در جهت اجرا نشدن آن خواهند داشت.
وی علت برگزاری اجلاس منامه در بحرین را  اینگونه شرح داد: کشورهای غربی به ویژه انگلیس و آمریکا با برگزاری اجلاس منامه با این طراحی پیش می‌روند  که بافت جمعیتی و اکثریت جمعیت این کشور را شیعیان که نماد جمهوری اسلامی ایران است تلقی می‌کنند، به همین دلیل تلاش دارند برگزاری این اجلاس در بحرین را نوعی پیروزی بر جمهوری اسلامی جلوه دهند.
عضو کمیسیون امنیت ملی و سیاست خارجی مجلس هزینه شدن ۵۰ میلیارد دلار بودجه اختصاص یافته به طرح معامله قرن صحبت کرد و افزود: آمریکا برای تحصیل در مصر و سایر کشورهای عربی ۵۰ میلیارد دلار پیش بینی شده در طرح مذکور را از هم اکنون بین کشورهای عربی توزیع کرده است.
بروجردی در پاسخ به این پرسش که نقش روسیه در مناسبات منطقه و هوشمندی ایران در استفاده از کارت روسیه در پیشبرد اهداف منطقه ای چیست، گفت: کشورهای جهان پیرو منافع خودشان هستند و نمی توان به پشتیبانی هیچ کشوری امید داشت‌. در مورد روسیه باید گفت با وجود نزدیکی این کشور به رژیم صهیونیستی اما ایران توانست  با انگیزه حفظ منافع منطقه‌ای و ملی روسیه، حداکثر استفاده را از کارت روسیه ببرد. حمایت و پشتیبانی پوتین از تداوم کار بشار اسد به معنای شکست آمریکا و غرب در موضوع سوریه است.
عضو کمیسیون امنیت ملی و سیاست خارجی مجلس یادآور شد: سیاست جمهوری اسلامی ایران در مرحله پسا داعش تداوم حضور ایران در سوریه و عراق را نشان خواهد داد.
وی ادامه داد: آمریکا و اروپا تحولات راهبردی بزرگی را به دست جمهوری اسلامی ایران در منطقه و جهان مشاهده می‌کنند. این قدرت نوظهور در شمار مولفه‌های قدرت در منطقه و جهان محاسبه می شود. با وجود ضعف اقتصادی توانستیم معادلات منطقه را به نفع کشورمان تغییر دهیم.
انتهای پیام
