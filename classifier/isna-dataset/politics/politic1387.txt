پاسخ عزتمندانه رهبر انقلاب به نخست‌وزیر ژاپن، مسیر آینده دیپلماسی کشور را روشن کرد
مجمع تشخیص مصلحت نظام عصر روز چهارشنبه با حضور اکثریت اعضا و به ریاست آیت‌الله آملی لاریجانی تشکیل جلسه داد.
به گزارش ایسنا در ابتدای این جلسه، آیت‌الله صادق آملی لاریجانی ، رییس مجمع تشخیص مصلحت نظام ، پاسخ رهبر معظم انقلاب در دیدار نخست وزیر ژاپن را عزتمندانه، هوشمندانه، بر اساس مبانی استدلالی و حاصل از تجربیات چهل ساله انقلاب اسلامی از عناد آمریکا با حکومت مردم و نظام جمهوری اسلامی خواند  و این پاسخ عزتمندانه را ارزشی اصیل و اسلامی و مستوجب شکر دانست.
وی  با اشاره به این آیه شریفه «وَلِلَّهِ العِزَّةُ وَلِرَسولِهِ وَلِلمُؤمِنینَ»، معدن عزت حقیقی را متعلق به خداوند متعال دانست که در عزت رسول (ص) و مؤمنان تجلی می‌یابد.
 آملی لاریجانی افزود:  با مشاهده این عزت در آینه کلام رهبری امیدواریم سخن ایشان برای همه مسئولان کشور فصل الخطاب بوده و به ویژه مسیر برای کسانی که مذاکره با آمریکا را کارساز و ثمربخش می‌پنداشتند روشن شده باشد تا بدانند که  با این روش خیری برای مردم حاصل نخواهد شد و به جای آن به منابع و استعدادهای داخلی کشور و  ظرفیت‌های اصیل خود تکیه کنند.    آملی لاریجانی در پایان سخن خود گفت:  ما به مواضع  رهبر انقلاب افتخار و از ایشان مجددا تشکر می کنیم و بر این باوریم که  سخنان و عمل عزتمندانه ایشان، مسیر آینده دیپلماسی کشور را روشن کرده است و امیدواریم همه در این مسیر گام بردارند.   بر اساس این گزارش در جلسه مجمع تشخیص مصلحت نظام بحث در مورد مصوبات گذشته مجمع و نحوه بازنگری در آن ها در دستور قرار گرفت و پس از طرح پیشنهاد کمیسیون مربوطه دیدگاهها و استدلال های موافقان و مخالفان به تفصیل ارائه گردید که مصوبه نهایی مجمع در این مورد اعلام خواهد شد.
انتهای پیام
