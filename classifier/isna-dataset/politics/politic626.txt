توضیحات سخنگوی دولت درباره شایعه نفوذ یک زن در وزارت نفت
سخنگوی دولت درباره برخی شایعات پیرامون نفوذ یک زن در وزارت نفت توضیحاتی ارایه کرد.
به گزارش ایسنا در یادداشت توئیتری علی ربیعی آمده است: چندی پیش اطلاع‌رسانی‌غیرمسئولانه ای از رابطه یک زن جاسوس با برخی مدیران نفتی دیدیم.دیروز نام یکی از زنان میهنمان را در همین راستا به شکل زشتی منتشر کردند. مطلعم دستگیر شده این خانم نیست و او هم اصلاً معلوم نیست جاسوس باشد. به کجا رسیده ایم؟ چه راحت آبروی مردم را میبریم!
ربیعی همچنین در صفحه شخصی خود در اینستاگرام نوشت: «اصل رسانه برای اطلاع‌رسانی ناب است که با هدف آگاهی‌بخشی به جامعه و فراهم آوردن زندگی بهتر به کار گرفته می‌شود. از رسانه در راه درست آن برای روشنگری، شفاف‌سازی و نظیر این‌ها استفاده می‌شود. اهالی رسانه در طول تاریخ ایران زندگی سخت و آرمانی داشته‌اند و کسی از این راه به نان و نوایی نرسیده است. اما دو نوع استفاده از رسانه، که در سالیان اخیر در ایران رو به رشد است، حرمت رسانه را خدشه دار کرده است. عده‌ای که از رسانه با مقاصد سیاسی سوءاستفاده می‌کنند یا در داخل و خارج دکان رسانه زده‌اند و شغلشان بردن آبروی دیگران و تجاوز به حریم خصوصی افراد است.
چندی پیش یک اطلاع‌رسانی غیر مسئولانه از رابطه یک زن با برخی از مسئولان حوزه نفت شنیدیم. دیروز و امروز نام یکی از زنان کشورمان را که با آب و تاب به ده‌ها نفر متصل کرده بودند منتشر شد. اولاً مطلعم که فرد دستگیر شده این فردی که رسانه‌ها می‌گویند، نیست. دوماً اصلاً معلوم نیست که آن دستگیر شده جاسوس باشد. به کجا رسیده‌ایم؟ چه راحت آبروی آدم‌ها ریخته می‌شود؟ مگر خدا را نمی‌بینیم؟»
انتهای پیام
