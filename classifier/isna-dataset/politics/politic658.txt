متهم پرونده آزار و اذیت دانش آموزان در اصفهان به ۸۰ سال حبس محکوم شد
حکم متهم پرونده آزار و اذیت ۴ دانش آموز یک مدرسه ابتدایی در اصفهان صادر شد.
به گزارش ایسنا، محمدرضا حبیبی رئیس کل دادگستری استان اصفهان با اعلام خبر صدور حکم متهم پرونده آزار و اذیت ۴ دانش آموز مدرسه ابتدایی در اصفهان از سوی شعبه سوم دادگاه کیفری یک اصفهان، اظهار کرد: پس از تکمیل تحقیقات مقدماتی، این پرونده با صدور کیفرخواست به شعبه سوم دادگاه کیفری یک دادگستری استان ارسال و قضات این شعبه پس از سیر مراحل دادرسی مبادرت به صدور رأی کردند.
وی افزود: بر اساس حکم صادره این متهم با اتهامات وارده در پرونده به تحمل ۴ بار حبس تعزیری ۲۰ سال که صرفاً یکبار آن قابل اجراست و یکصد ضربه شلاق حدی محکوم شد.
رئیس کل دادگستری استان اصفهان تصریح کرد: این حکم غیرقطعی بوده که پس از طی مراحل قانونی آن در دیوانعالی کشور و قطعیت آن به اجرا درخواهد آمد.
به گزارش ایسنا، دی ماه سال ۱۳۹۷، علی اصفهانی دادستان اصفهان، از صدور کیفرخواست پرونده متهم اذیت و آزار تعدادی از دانش آموزان یکی از مدارس ابتدایی اصفهان خبر داد و گفت: پرونده برای رسیدگی به اتهامات فوق به دادگاه ارسال شده است.
دادستان اصفهان پیش از این گفته بود: در پی وصول گزارشی مبنی بر آزار و اذیت چند دانش آموز در یکی از مدارس مقطع ابتدایی اصفهان دستور ویژه قضائی صادر و متهم این پرونده که یکی از اعضای انجمن اولیا و مربیان مدرسه بوده است بازداشت شد.
انتهای پیام
