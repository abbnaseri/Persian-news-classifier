باهنر: جمنا دیگر نام تشکیلات انتخاباتی اصولگرایان نخواهد بود
دبیرکل جبهه پیروان خط امام و رهبری گفت: در حال تلاش برای ایجاد تشکیلاتی فراتر از جمنا برای انتخابات پیش‌رو هستیم.
به گزارش ایسنا، محمدرضا باهنر در نشست خبری امروز خود در پاسخ به پرسشی درباره روند کاری شورای وحدت اصولگرایان، اظهار کرد: شورای ائتلاف اصولگرایی تلاشی است برای انتخابات مجلس شورای اسلامی. مشکل همیشه ما اینجاست که چند حزب فراگیر نداریم و بنابراین  فعالیت انتخاباتی توسط جبهه ها شکل می گیرد.
وی افزود: زمانی که سال انتخابات فرا می رسد، توان‌مان باید صرف وحدت درون تشکیلاتی شود. این دوره هم هدف ما ائتلاف صد در صدی همه نیروهای اصولگراست که میزان موفقیت ما بستگی به گفت و گوها و شرایط محیطی دارد. به هر حال هشتاد درصد توان صرف ایجاد تشکیلات داخلی می شود و بیست درصد صرف رقابت با رقیب، البته طرف مقابل هم همین‌گونه است.
این نماینده پیشین مجلس شورای اسلامی در ادامه با بیان اینکه محتوا و جنس فعالیت مشخص است و مجموعه نیروهای اصولگرا تلاش می‌کنند با هم کار کنند، خاطرنشان کرد: ولی هر مقطعی می‌تواند نام این تشکیلات تغییر کند. تشکیلات می‌خواهد بزرگتر شود و بنابراین نام جمنا نخواهد داشت. مجموعه جمنا هم در این تشکیلات حضور دارند ولی مجموعه فراتر از جمناست نه اینکه شعبه‌ای از جمنا زده شود.
وی در آسیب شناسی جریان اصولگرا و اصلاح طلب تصریح کرد: دو جریان سیاسی دارای اشکالاتی هستند. دولت مسئول فعلی مشکلات کشور است که مورد حمایت اصلاح طلبان است. مجلس دهم هم ضعیف است اما این بدان معنا نیست که همه نمایندگان ضعیف هستند. اشکال مجلس فعلی وجود سه فراکسیون اقلیت است. مجالس ائتلافی اصولا ضعیف هستند و نمی توانند تصمیم قاطعی بگیرند. مجلس بعدی فراکسیون اکثریت خواهد داشت و امیدوارم  این فراکسیون اصولگرا باشد.
باهنر گفت: البته همه عملکرد اصولگراها و اصلاح طلبان مورد رضایت مردم نیست. تحریم ها برای کشور مشکل درست کرده است اما بیشتر مشکلات ناشی از بد کار کردن یا تنبلی یا مسیر اشتباه است.
باهنر در پاسخ به این پرسش که چقدر احتمال می‌دهید اصولگریان در انتخابات پیروز شوند؟ اظهار کرد: در رقابت سالم رجزخوانی خوانده می‌شود. تحلیل ما این است که همه رای دهندگان سیاسی و جناحی نیستند. 15 درصد علاقمند هستند به کسی رای دهند که پیروز انتخابات است؛ بنابراین اگر جناح ها بقبولانند که پیروز هستند، می‌توانند این رای را بدست آورند.
وی افزود: بالاخره الان مسول شرایط کشور اصولگراها نبوده و آنها پاسخگوی مسائل کشور نیستند. نه مجلس کاملا اصولگراست و نه دولت. مسئولیت وضعیت کشور بر عهده اصلاح طلبان است و بنابراین اصولگراها معتقدند رای مردم به سوی اصولگراهاست. فضای عمومی کشور به نفع اصولگراهاست، البته ما گاهی به خودمان می بازیم نه به رقیب مثل سال 92. ما نباید به خودمان ببازیم. من معتقدم فضا برای اصولگرایان فراهم است و پیروزی ما به نحوه گفت و گوی ما با مردم بازمی‌گردد.
این فعال سیاسی اصولگرا در پاسخ به این پرسش که آیا اصولگرایان در انتخابات لیست واحد معرفی می‌کنند؟ بیان کرد: هرچه تعداد نماینده‌ها در یک حوزه بیشتر باشد، مردم بیشتر به سمت لیست گرایش دارند و هرچه تعداد نماینده‌ها کمتر باشد، مردم بیشتر به اشخاص حقیقی رجوع می‌کنند. ما ۱۸۰ حوزه تک نماینده‌ای و حدود ۴۰ یا ۵۰ حوزه دو نماینده‌ای داریم؛ بنابراین در تهران حتماً لیست می‌دهیم ولی در شهرستان‌ها دخالت نمی‌کنیم. ما توصیه‌های خود را ارائه می‌کنیم ولی برای شهرستان‌ها تعیین تکلیف نمی‌کنیم.
وی درباره اظهارات اخیر آیت‌الله مصباح‌یزدی مبنی بر انتخاب اصلح حتی از بین اصلاح‌طلبان در انتخابات، گفت: من این جمله آیت‌الله مصباح را نشنیده‌ام اما وی معتقد است که باید از اصلح حمایت شود حتی اگر رأی نیاورد که ما موافق این موضع نیستیم؛ زیرا فعالیت سیاسی باید به نتیجه ختم شود. ما در انتخابات صالح مقبول را بر اصلح غیر مقبول ترجیح می‌دهیم.
باهنر در پاسخ به پرسشی مبنی بر اینکه شورای نگهبان با رد صلاحیت‌های خود چه نقشی در تضعیف مجلس دهم داشته است؟ خاطرنشان کرد: ما وقتی حزب قوی در کشور نداریم، ۱۲ هزار نفر در انتخابات ثبت‌نام می‌کنند که شورای نگهبان یک ماه فرصت بررسی آنها را دارد،‌ بنابراین ممکن است اشتباه هم بشود، در ردصلاحیت‌های انتخابات اخیر، احتمالاً به ۲۰۰ یا ۳۰۰ نفر ظلم شده و به صلاحیت آنها درست رسیدگی نشده است. تأیید عده‌ای هم ظلم به مردم است. این ساختار اشکال دارد و باید اصلاح شود ولی این بدان معنا نیست که صلاحیت کسی که فتنه‌گر یا انحرافی است، تأیید شود.
دبیرکل جبهه پیروان خط امام و رهبری درباره مواضع اخیر بهزاد نبوی درباره حضور بدون شرط در انتخابات و مشارکت مشروط سعید حجاریان تصریح کرد: این بیشتر تقسیم کار است. حجاریان در انتخابات‌های اخیر بر لزوم مشارکت تاکید کرده بود. حضور مشروط یک موضع نخ‌نما شده و تکراری است و نمی دانم چرا حجاریان دوباره آن را مطرح کرده است. هیچکس از تحریم انتخابات سودی نبرده است.
وی در پاسخ به پرسشی درباره روند گفت‌وگوها میان جناح‌های سیاسی گفت: این گفت و گوها را لازم و مفید می دانم. درست است که ما با هم رقابت داریم ولی در بسیاری از موارد، مواضع مشترکی داریم. ۹۰ درصد مصوبات مجلس هم غیر سیاسی است و در این مسائل می‌توانیم کار مشترک کنیم.
باهنر در پایان با بیان اینکه دیدار من با آقای عارف در حال حاضر بدون ساختار و تشکیلات و سخنگو انجام می‌شود، افزود: ما داریم جرقه این گفت و گوها را می زنیم و در حال تلاش برای تعمیق گفت‌وگوهای ملی هستیم. این گفت و گوها به سعه صدر، تنازل و حسن خلق نیاز دارد، البته با کسانی که همچنان طرفدار فتنه هستند، گفت وگو معنایی ندارد.
انتهای پیام
