تاکید دادستان تهران بر حمایت از آمرین به معروف و ناهیان از منکر و برخورد با هنجار شکنان
دادستان تهران گفت: با کسانی که به صورت سازمان یافته به هنجارشکنی اقدام کرده و اهداف دشمن را در زمینه بی عفتی و بی حجابی ترویج می‌کنند، قاطعانه برخورد می‌شود.
به گزارش ایسنا به نقل از روابط عمومی دادسرای تهران، علی القاصی مهر در نشست بررسی وضعیت آسیب‌های اجتماعی با اشاره به پدیده‌های نوظهوری که امروزه جامعه با آن روبرو است به برنامه ریزی‌های دشمن در حوزه شبیخون فرهنگی و زمینه نفوذ در بین جوانان اشاره کرد و با انتقاد از بی مسئولیتی برخی از نهادهای متولی اظهار کرد: ادامه این وضع به نحوی است که امنیت عمومی جامعه را به خطر می‌اندازد خیلی از جرایم مهم نتیجه بی بند و باری‌های اخلاقی، بی نظمی‌های شهری و ناهنجاری‌های اجتماعی است.
وی بر لزوم اقدامات مقابله‌ای و ورود قاطعانه نسبت به این قبیل ناهنجاری‌ها و جرایم اخلاقی تاکید کرد و افزود: دادستانی و ضابطین در رابطه با جرایم مشهود در فضای مجازی و فضای حقیقی وفق قانون وظیفه ورود و پیگیری را دارد.
دادستان تهران با اشاره به مواد قانونی برخورد با جرایم منافی عفت عمومی، اجرای قانون حمایت از آمرین به معروف و ناهیان از منکر را در رابطه با مظاهر بی حجابی خواستار شد و تصریح کرد: با کسانی که به صورت سازمان یافته به هنجارشکنی اقدام کرده و اهداف دشمن را در زمینه بی عفتی و بی حجابی ترویج می‌کنند، قاطعانه برخورد خواهد شد.
القاصی با حمایت از اقدامات نیروی انتظامی در برخورد با مفاسد اخلاقی و مظاهر بی عفتی و بی حجابی در جامعه، رویکرد دستگاه قضائی را در دو بخش پیشگیری و ایجابی و اقدامات مقابله‌ای مورد توجه قرار داد.
وی با اشاره به دستگاه‌های مختلفی که در حوزه پیشگیری و اقدامات ایجابی مسئولیت دارند، از پیش نویس طرحی با موضوع ترویج فرهنگ عفاف و حجاب و برخورد با ناهنجاری‌های اخلاقی که در آن برای ۱۵ دستگاه حدود ۱۴۴ وظیفه تعیین شده، خبر داد.
دادستان تهران با اشاره به اقدامات فوری و مقابله‌ای برای برخورد با مظاهر علنی بدحجابی در جامعه، تاکید کرد: باید سازوکار اجرایی و تدابیر برخورد با این قبیل ناهنجاری اتخاذ شود.
القاصی با ابراز تأسف از سگ گردانی یا به همراه داشتن سگ در معابر عمومی و شوارع، مناطق مسکونی و زندگی شهری و خانوادگی، گفت: نمی‌توانیم نسبت به این مسائل بی تفاوت باشیم و باید مطابق قانون برای کنترل و برخورد مروجین این پدیده‌های ضد اخلاقی ورود کرد.
وی خواستار ورود جدی دستگاه‌های متولی در مقابله با پدیده‌های نوظهور شد و ادامه داد: اگر این ورود، ورود میدانی نباشد قطعاً باید شاهد گسترش این قبیل ناهنجاری‌ها باشیم.
دادستان تهران از فرماندهی پلیس پایتخت خواست در مقابله با قبح شکنی‌ها با قدرت و تمام قد در میدان عمل به کار خود ادامه دهند و تصریح کرد: مجموعه دستگاه قضائی از مامورینی که وظیفه قانونی خود را در مواجهه با این قبیل ناهنجاری‌ها و جرایم انجام می‌دهند، پشتیبانی می‌کند.
القاصی با اشاره به وظیفه مهم و نقش اساسی نهادهای امنیتی در شناسایی باندهای مفاسد اخلاقی، توزیع محصولات ضدفرهنگی و مراکز فساد و فحشاء، موفقیت در این امر را منوط به جهاد عمومی و همکاری همه دستگاه‌ها دانست.
دادستان تهران در ادامه افزود: شعب ویژه‌ای در دادسرا و دادگاه جهت رسیدگی و برخورد فوری، ویژه و خارج از نوبت با جرایم و مفاسد علنی در حوزه ناهنجاری‌های اخلاقی و اجتماعی اختصاص یافته است.
انتهای پیام
