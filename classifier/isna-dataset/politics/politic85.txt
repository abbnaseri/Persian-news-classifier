حسینی: برای قاعده‌مند کردن "بیت کوین" تصمیم حاکمیتی اتخاذ شود
یک عضو کمیسیون اقتصادی مجلس شورای اسلامی با ابراز امیدواری نسبت به تدوین لایحه جامع در دولت برای فعالیت در زمینه‌ ارزهای دیجیتال، خواستار اتخاذ تصمیم حاکمیتی برای قاعده‌مند کردن بیت کوین شد.
سیده فاطمه حسینی در گفت‌وگو با ایسنا اظهار کرد: در زمینه ارزهای دیجیتال ماینینگ به دلیل ارزش افزوده‌ای که دارد و پایین بودن هزینه‌های آن علی الخصوص هزینه‌های برق این حوزه، این کار بسیار به صرفه است و مواردی از بروز و ظهور آن را شاهد هستیم.
وی با بیان این‌که «خلاء قانونی درباره بیت‌کوین وجود دارد»، افزود: برای قاعده‌مند کردن این موضوع باید یک تصمیم حاکمیتی اتخاذ شود که در همین راستا شنیده‌ایم موضوع در هیأت دولت در دست بررسی است.
نماینده مردم تهران در مجلس شورای اسلامی اضافه کرد: مطالعه برخی کشورها نشان می‌دهد که برخی این نوع فعالیت را به طور کلی ممنوع کرده‌اند و رویکرد منفی نسبت به آن دارند در حالیکه برخی کشورهای دیگر هم با رویکردی مثبت چارچوبی برای نظم بخشی و تنظیم مقرراتی جهت فعالیت قانونی آن تعریف کردند. در کشور ما هم اگر این جمع‌بندی وجود داشته باشد که این فعالیت مجاز باشد ضمن رعایت ملاحظات آن به خصوص موضوع انرژی، با توجه به این‌که در فصل تابستان با مشکل تأمین برق مواجه هستیم باید به دقت در مورد آن بررسی صورت گیرد تا لحاظ شدن فرصتهای آن در کنار مدیریت چالشهایش باشد.
این عضو کمیسیون اقتصادی مجلس شورای اسلامی اضافه کرد: همچنین باید مشخص شود که متولی نظم بخشی در این حوزه چه دستگاهی است و در صورت تخلف و کارکرد خارج از ضابطه و بدون مجوز چه نهادی با آن برخورد خواهد کرد و چه پیامدی خواهد داشت.
حسینی با ابراز امیدواری نسبت به تدوین لایحه جامع و کاملی در دولت برای فعالیت در زمینه‌ ارزهای دیجیتال خاطرنشان کرد: باید توجه داشته باشیم چنین اقداماتی هم فرصت و هم تهدید است تهدید از این جهت که این کار غیررسمی و خارج از نظارت حاکمیت است و یا امکان فرار سرمایه و پولشویی وجود دارد اما از سوی دیگر همین تهدیدها در بازار ارز و سکه نیز وجود دارد. همچنین با توجه به شرایط فعلی کشور و اعمال تحریم‌های ظالمانه چنین اقداماتی می‌تواند نوعی فرصت نیز تلقی شود.
انتهای پیام
