وزیر دفاع: راهزنی دریایی توسط ما بی‌پاسخ نخواهد ماند
وزیر دفاع توقیف نفتکش حامل سوخت ایران در جبل‌الطارق توسط نیروی دریایی ارتش انگلیس را یک نوع راهزنی دریایی دانست و گفت: یقیناً این نوع راهزنی دریایی توسط ما بی‌پاسخ نخواهد ماند.
به گزارش ایسنا به نقل از وزارت دفاع، آیین الحاق شناورهای گشتی با قابلیت جستجو و نجات به ناوگان شناوری مرزبانی نیروی انتظامی جمهوری اسلامی ایران با حضور امیر سرتیپ حاتمی وزیر دفاع و سردار اشتری فرمانده نیروی انتظامی در بندر عباس برگزار شد.
امیر سرتیپ حاتمی در ابتدای این مراسم با اشاره به نقش خطیر و حساس نیروی انتظامی در برقراری  نظم و امنیت، اظهار کرد: ماموریت یگان مرزبانی دریایی جمهوری اسلامی به خصوص در حوزه مرزهای دریایی میهن اسلامی از اهمیت ویژه‌ای برخوردار است و تاکنون توانسته است با اقتدار، رسالت خود را در حراست از مرزهای نظام مقدس جمهوری اسلامی و همچنین تولید امنیت به مرحله اجرا گذاشته و هرگونه گزندی را با هوشمندی و هوشیاری دفع کند.
 وزیر دفاع با اشاره به موقعیت حساس جمهوری اسلامی ایران در منطقه غرب آسیا، تصریح کرد: ایران به دلیل موقعیت ژئوپلتیک خود با 12 کشور دارای  مرز آبی است و بر این اساس ضروری است تا یگان‌های مرزبانی جمهوری اسلامی ایران از قابلیت و توانمندی ویژه‌ای برای اجرای ماموریت‌های خطیر خود برخوردار باشد؛ بنابراین اساس سازمان صنایع دریایی وزارت دفاع با تمام توان آماده است تا در راستای افزایش توان رزم نیروی انتظامی در حوزه دریایی، حفاظت و صیانت از  آب‌های ایران اسلامی، یگان مرزبانی دریایی نیروی انتظامی را با بروزترین تجهیزات مجهز و تسلیح نماید.
وی با بیان تلاش متخصصین صنعت دفاعی در ساخت تجهیزات مورد نیاز نیروهای مسلح، گفت: شناورهای گشتی با قابلیت جستجو و نجات کلاس حیدر با رعایت کامل استانداردهای بین المللی و متناسب با ماموریت های ویژه نیروی انتظامی جمهوری اسلامی ایران در دفاع از مرزهای حیاتی آبی ساخته و در اختیار این یگان مقتدر قرار گرفته است.
امیر سرتیپ حاتمی در تشریح  قابلیت‌های این شناورهای، گفت: شناور کلاس حیدر ناوگان شناوری نیروی انتظامی جمهوری اسلامی ایران با قابلیت هیدرو دینامیکی بالا، دارای ویژگی‌های تعادل و تحرک در فورس‌های بالا و دریای مواج، متناسب با قابلیت‌های مورد انتظار از شناورهای SAR به ویژه قابلیت Self-righting جهت حفظ تعادل و غرق نشدن شناور حتی در زوایای رول بالا (180 درجه) ساخته شده و با مأموریت جستجو و نجات و نیز گشت و کنترل و بازرسی دریایی، مورد استفاده قرار گرفته است.
وی با بیان اینکه ساخت این شناور متناسب با  نیاز دریابانی نیروی انتظامی جمهوری اسلامی ایران به صورت کاملاً بومی طراحی و ساخته شده است، گفت: شناور کلاس حیدر از سرعت، برد دریانوردی، قابلیت حرکت در موج، قابلیت زیست و همچنین ارتقاء ویژگی های رقابتی در مقایسه با شناورهای SAR موجود در دنیا برخوردار است.
وی تصریح کرد: ساخت این شناورها از سال 1396 آغاز، تکمیل و پس از انجام آزمایشات ساحل و دریا، مراسم الحاق این شناورها به دریابانی نیروی انتظامی جمهوری اسلامی ایران در دستور کار قرار گرفته است.
امیر سرتیپ حاتمی در ادامه با اشاره به توانمندی صنعت دریایی وزارت دفاع در ساخت و تولید پیشران " واتر جت ملی" که سال گذشته در دانشگاه صنعتی شریف رونمایی شد، اظهار کرد: خدا را شاکریم که امروز متخصصان صنعت دریایی وزارت دفاع علی رغم تحریم‌های ظالمانه توانستند با تکیه بر دانش بومی و اتکا به سرمایه‌های انسانی متعهد و متخصص داخلی با بکارگیری "پیشران واتر جت ملی " در شناورهای کلاس حیدر، خودباوری، غرور ملی و عزم و اراده ایرانی را به معنای واقعی کلمه عینیت بخشند.  
 وزیر دفاع در ادامه با تشریح قابلیت‌های شناور کلاس حیدر  با اشاره به دریانوردی و قدرت مانور بالا در دریای مواج توسط این شناور، گفت: متخصصین صنایع دریایی وزارت دفاع با بهره‌گیری از دانش و ظرفیت ایجاده شده در مجموعه دریایی وزارت دفاع توانستند این فناوری را در شناورهای گشتی جستجو و نجات پیاده سازی کنند.
امیر سرتیپ حاتمی با بیان پیشرفت‌های دریایی علی رغم تحریم‌های دشمنان ایران اسلامی افزود: تجهیزات و سامانه‌های اصلی به کار رفته در این شناورها از قبیل سامانه رانش، بدست متخصصین داخلی و متناسب با استانداردهای روز دنیا طراحی و ساخته شده است.
وزیر دفاع با اشاره به پیشرفته بودن قطعات زیرسامانه ها و فناوری بکار رفته در شناور کلاس حیدر بیان کرد: از این فناوری می توان در توسعه طرح‌های مربوط به شناورهای آمبولانسی، آتشخوار، گشت، مبارزه با قاچاق، شناور گارد ساحلی وهمچنین شناورهای با ماموریت‌های نظامی و حمل تسلیحات بهره برد.
امیر سرتیپ حاتمی در بخش دیگری از سخنان خود با اشاره به توقیف نفتکش حامل سوخت ایران توسط نیروی دریایی ارتش انگلیس در جبل‌الطارق، اظهار کرد: این اقدام خلاف موازین بین‌المللی بوده و یک نوع راهزنی دریایی است.
وی با بیان اینکه جمهوری اسلامی همواره با راهزنی دریایی قاطعانه مبارزه کرده است، تاکید کرد: یقیناً این نوع راهزنی دریایی توسط ما تحمل و بی پاسخ نخواهد ماند.
انتهای پیام
