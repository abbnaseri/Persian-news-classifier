بختیار: غیر قانونی بودن اقدام دولت انگلیس در توقیف نفتکش حامل نفت ایران کاملاً محرز است
عضو ناظر مجلس در شورای عالی انرژی با اشاره به اقدام بریتانیا در توقیف نفتکش حامل نفت ایران گفت که ایران اقدامات دیپلماتیک را با جدیت در این زمینه دنبال خواهد کرد.
علی بختیار در گفت‌وگو با ایسنا ضمن محکومیت اقدام دولت بریتانیا در توقیف نفت کش حامل نفت ایران در تنگه جبل الطارق بیان کرد: غیر قانونی بودن اقدام دولت انگلیس در توقیف نفت کش حامل نفت ایران کاملاً محرز است. اروپایی‌ها در سخن به ما می‌گویند ما می‌توانیم در برابر آمریکا بایستیم و اینستکس را به عنوان درگاه مالی به ما پیشنهاد می‌دهند تا در برجام بمانیم اما جلوی انتقال نفت ایران می‌ایستند.
وی در ادامه اظهار کرد: ایران این امکان را دارد که نفت خود را به اقصی نقاط دنیا صادر کند و اما این اقدام انگلیس کاملاً غیر قانونی بوده است. امروز از آنجا که انگلیس نمی‌تواند در برابر آمریکا بایستد به بهانه گیری روی آورده است. با همه این تلاش‌ها ما کشور را اداره می‌کنیم و حتی خود را برای شرایط سخت‌تر از امروز آماده کرده ایم.
این عضو فراکسیون امید در ادامه تصریح کرد: اروپاییان بعد از خروج آمریکا از برجام نه تنها نتوانستند جبران مافات کنند بلکه امروز دست به چنین اقداماتی می‌زنند. وابستگی اروپاییان به آمریکا یک نقطه ضعف برای آنان است. در نهایت روسیاهی برای اروپاییان خواهد ماند.
بختیار در ادامه تاکید کرد: ایران اقدامات دیپلماتیک را به جد در این زمینه دنبال خواهد کرد و زمانی که منافع ما به خطر بیفتد ما نیز رفتار مقابله به مثل خواهیم داشت. همان گونه که به دنیا نشان دادیم که ما اهل گفت و گو هستیم در عین حال با اقتدار از منافع ملی خود دفاع خواهیم کرد.
انتهای پیام
