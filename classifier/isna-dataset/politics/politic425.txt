جواد امام: دیدار اصلاح‌طلبان با شورای نگهبان مفید است
یک فعال سیاسی اصلاح‌طلب با بیان اینکه دیدار اصلاح‌طلبان با شورای نگهبان مفید است، گفت: با این حال اصلاح‌طلبانی که در جلسات با اعضای شورای نگهبان حضور می‌یابند، نماینده جریان اصلاحات نبوده و از سوی شورای سیاستگذاری انتخاب نشده‌اند.
جواد امام در گفت وگو با ایسنا درباره دیدار برخی اصلاح‌طلبان با اعضای شورای نگهبان، اظهار کرد: این دیدارها به صورت سیستماتیک و با دعوت از همه اصلاح‌طلبان انجام نمی‌شود، بلکه از برخی اصلاح‌طلبان برای برگزاری دیدار دعوت می‌کنند و این گونه نیست که افراد دعوت شده، نماینده جریان اصلاحات باشند و توسط این شورا برای دیدار انتخاب شده باشند.
وی با بیان اینکه کمیته تعامل یکی از کمیته‌های شورای سیاستگذاری اصلاح‌طلبان است ولی این کمیته هیچ دیداری نداشته است، خاطرنشان کرد: افرادی که در دیدار با اعضای شورای نگهبان حضور داشته‌اند هم هیچ گزارشی از دیدار خود به کمیته تعامل ارائه نکرده‌اند، به همین دلیل من اطلاع دقیقی از جزئیات این دیدارها ندارم.
دبیرکل مجمع ایثارگران تاکید کرد: برگزاری این دیدارها می‌تواند مفید باشد، اما اینکه چه افرادی در جلسات حضور یابند و اینکه چه مطالبی مطرح می‌شود، بحث دیگری است؛ اما اصل برگزاری این دیدارها خوب است.
پیش از این عباسعلی کدخدایی سخنگوی شورای نگهبان در نشست خبری خود در پاسخ به سوالی درباره گفت‌وگو با چهره‌های سیاسی به‌ویژه اصلاح‌طلبان در رابطه با مسائل مربوط به انتخابات گفته است که ما با خیلی از دوستان گفتگو و دیدار داریم و توضیحاتی به آنها داده می‌شود و به سوالات و ابهاماتشان پاسخ می‌دهیم، اما قرار نیست همه این دیدارها رسانه‌ای شود.
انتهای پیام
