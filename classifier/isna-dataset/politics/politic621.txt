رییس قوه قضاییه مکاتبه کاغذی بین مراجع قضایی و سازمان ثبت را ممنوع کرد
رئیس قوه قضاییه در بخشنامه‌ای، مکاتبه کاغذی بین مراجع قضایی و سازمان ثبت را ممنوع کرد.
به گزارش ایسنا، بخشنامه‌ رییس قوه قضاییه به شماره ۱۰۰/ ۳۰۷۲۵/ ۹۰۰۰  به تاریخ سوم تیرماه سال ۹۸ به تمام مراجع قضایی و سازمان ثبت اسناد و املاک کشور در خصوص ممنوعیت  مکاتبه کاغذی بین مراجع  قضایی و سازمان ثبت بشرح زیر است:
" در اجرای مواد 651 و 652 و تبصره1 ماده 655 قانون آیین دادرسی کیفری مصوب 1392 و با توجه به ایجاد زیرساخت‌های لازم در سازمان ثبت اسناد و املاک کشور و مرکز آمار و فناوری اطلاعات قوه قضائیه جهت تبادل الکترونیک کلیه مکاتبات بین مراجع  قضایی و سازمان ثبت اسناد و املاک از جمله استعلامات مربوط به سوابق ثبتی و به منظور تسریع و تسهیل پاسخگویی به مراجعان و جلوگیری از سوءاستفاده و جعل احتمالی مکاتبات، مراجع قضایی اعم از دادسراها و دادگاه‌ها و نیز ادارات ثبت از تاریخ ابلاغ بخشنامه کلیه استعلامات، مکاتبات و پاسخ‌ها را به نحو الکترونیک و از طریق شبکه ملی عدالت انجام داده و از مکاتبه به صورت کاغذی خودداری نمایند."
انتهای پیام
