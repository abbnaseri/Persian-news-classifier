کمالی‌پور: بیشتر زندان‌ها غیر استاندارد هستند/ باید به قوه قضائیه برای حل مشکلات کمک کرد
نایب رئیس کمیسیون حقوقی و قضائی مجلس با تاکید بر اینکه «رئیس جدید قوه قضائیه باید در راستای برگرداندن اعتماد عمومی به عملکرد دستگاه قضائی گام‌های اساسی بردارد»، گفت: باید شرایط زندان‌ها بهتر شود. تعداد زندان‌های استاندارد حداکثر به ۱۸ زندان می‌رسد و بقیه غیر استاندارد هستند.
یحیی کمالی پور در گفت‌وگو با ایسنا، درباره مهمترین انتظارات مردم از دستگاه قضایی گفت: در گذر زمان یک سری بی اعتمادی‌ها در جامعه نسبت به عملکرد دستگاه قضائی آن هم به حق یا ناحق و یا خواسته و ناخواسته شکل گرفته است. لذا برگرداندن اعتماد عمومی به عملکرد دستگاه قضائی یکی از کارهای اساسی رئیس جدید قوه قضائیه است که این کار جز با پایش و پالایش کلی از چالش‌های فراروی دستگاه قضائی میسر نمی‌شود.
وی توضیح داد: مردم از اطاله دادرسی ناراضی هستند. اینکه رسیدگی به پرونده‌ها سال‌ها طول می‌کشد و افراد به حق‌شان نمی‌رسند این نارضایتی را به وجود آورده است. موضوع دیگر عدم شفاف سازی در رسیدگی به پرونده‌های مفاسد اقتصادی است و بعضاً برخورد برخی قضات در مسیر رسیدگی که اینها در کنار طولانی بودن فرآیند دادرسی نارضایتی را ایجاد کرده‌اند.
کمالی پور با تاکید بر لزوم حفظ سلامت دستگاه قضائی گفت: از آنجا که رئیس جدید قوه قضائیه از بدنه قوه قضائیه انتخاب شده است ما امیدواریم که چالش‌های فراروی این دستگاه رفع شود که در این راه هم گام‌هایی همچون آئین‌نامه اجرای اصل ۱۴۲ قانون اساسی، شفافیت و اعتماد سازی، ایجاد سامانه ثبت اموال مسئولان و موافقت با اعاده اموال نامشروع صورت گرفته است. اقداماتی که باعث امید در جامعه شده و به نظر می‌رسد که قوه قضائیه روند مثبتی را در پیش گرفته است. در نهایت هم با تعامل ایجاد شده بین دستگاه قضا، قوه مقننه و قوه مجریه امیدواریم که شاهد توفیقات بیشتری از حضور آقای رئیسی در رأس قوه قضائیه باشیم.
نایب رئیس کمیسیون حقوقی و قضائی مجلس با تاکید بر لزوم نظارت بیشتر بر وضعیت زندان‌ها گفت: در زندان‌ها افراد با جرایم، روحیات و فرهنگ‌های مختلف وجود دارند که طبیعتاً یک سری ناهنجاری‌ها را در حوزه زندان از ناحیه این افراد شاهد هستیم. از آن سو تعداد کل زندان‌های استاندارد در کشور به ۱۷ تا ۱۸ زندان می‌رسد و مابقی غیر استاندارد است. به طور مثال زندانی برای ۲۰۰ نفر ساخته شده اما ۱۰۰۰ نفر را جا داده است. این خود مشکلاتی را به وجود می‌آورد. لذا لازم است که مدیریت کنترل و نظارت بیشتری بر زندان‌ها شده تا شاهد بهتر شدن شرایط زندان باشیم. کما اینکه در این راه هم گام‌هایی برداشته شده، نمونه آن موافقت رئیس قوه قضائیه با کاهش جمعیت کیفری زندان‌ها است.
وی در عین حال گفت: نمی‌توان راه ۱۰۰ ساله را یک شبه رفت و همه مشکلات و گرفتاری‌ها در طول سال‌ها را یک شبه حل کرد. باید به قوه قضائیه برای حل مشکلات کمک کرد.
کمالی پور در مورد نگاه قوه قضائیه به فضای مجازی نیز گفت: اگر شبکه‌های اجتماعی مدیریت، کنترل و نظارت نشود از فرصت به تهدید تبدیل می‌شوند. بطوریکه در چند وقت اخیر پشت هر اتفاقی فضای مجازی بوده است. باید خارج از سیستم دستگاه قضائی دولت و مجلس هم پای کار آمده و به وضعیت فضای مجازی رسیدگی کنند که اگر این اتفاق رخ ندهد آسیب‌های زیان باری برای کشور به دنبال خواهد داشت.
انتهای پیام
