راهکارهای ساماندهی بازار مسکن از نگاه رئیس کمیسیون عمران مجلس
رئیس کمیسیون عمران مجلس شورای اسلامی با اشاره به ضرورت حرکت به سمت تولید مسکن در کشور، گفت: مادامی که بین عرضه و تقاضا در بازار مسکن تعادل ایجاد نشود نمی‌توان بازار را مدیریت کرد. 
محمدرضا رضایی کوچی در گفت‌وگو با ایسنا، درباره عمده دلایل نابسامانی در بازار مسکن، بیان کرد: عدم وجود تعادل بین عرضه و تقاضا در بازار مسکن یکی از عمده‌ترین دلایل افزایش قیمت مسکن است. زمانی که ما نیاز به ساخت پنج میلیون واحد مسکن در کشور داریم اما اقدام به ساخت و تولید نمی‌کنیم و هر ساله نیز ۷۰۰ هزار خانواده جدید در کشور شکل می‌گیرد که به مسکن نیاز دارند طبیعی است که تعادل بین عرضه و تقاضا برهم خورده و قیمت مسکن از کنترل خارج می‌شود.
وی در ادامه اظهار کرد: برای مدیریت و ساماندهی بازار مسکن، باید به سمت تولید مسکن برویم. برای ساخت مسکن نیز نیاز به تسهیلات ویژه داریم. زمانی که برای خرید مسکن به یک زوج در تهران ۱۶۰ میلیون تومان وام داده می‌شود این زوج می توانند تنها ۲۰ مترمربع واحد مسکونی خریداری کنند و پول مابقی را باید خودشان بپردازند که قادر نیستند.
رئیس کمیسیون عمران مجلس شورای اسلامی در ادامه درباره راهکارهای ساماندهی بازار مسکن، اظهار کرد: ما اگر بتوانیم تسهیلات بانک‌ها را افزایش دهیم و قانون مالیات بر خانه‌های خالی را تصویب کنیم و همچنین بافت فرسوده را احیاء کنیم، می‌توانیم گام موثری در مدیریت و تنظیم بازار مسکن برداریم.
رضایی در ادامه بیان کرد: همچنین قرار دادن زمین‌های بخش دولتی در اختیار قسمت‌هایی که تولید مسکن می‌کنند می‌تواند در تنظیم بازار مسکن موثر باشد. به طور کلی دولت دهم و یازدهم طرح اساسی برای ساماندهی بازار مسکن نداشته است و در حقیقت نداشتن سیاست از سوی دولت در حوزه مسکن باعث ایجاد نابسامانی شده است.
رئیس کمیسیون عمران مجلس در پایان گفت: کمیسیون عمران قرار است هفته‌ای یک جلسه در خصوص بررسی راهکارهای مدیریت بازار مسکن برگزار کند.
انتهای پیام
