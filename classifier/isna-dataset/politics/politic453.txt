«محسن افشانی» به فشافویه منتقل شد
محسن افشانی بازیگر سینما که هفته گذشته دستگیر شده بود، به ندامتگاه تهران بزرگ (فشافویه) منتقل شده است. 
به گزارش ایسنا، محسن افشانی بازیگر سینما به دلیل رفتارهای خارج از عرف و انتشار تصاویر حاوی مطالب ترویج کننده خشونت در فضای مجازی به دستور مقام قضائی در روز پنج شنبه ششم تیرماه دستگیر شد. او در ابتدا به زندان اوین و سپس به ندامتگاه بزرگ منتقل شده است.
خبری امروز منتشر شده بود که این بازیگر سینما امروز با تأمین قرار وثیقه از زندان آزاد شده است که بر اساس اطلاع ایسنا، این خبر صحت ندارد.
سرهنگ تورج کاظمی رئیس پلیس فتای تهران بزرگ ششم تیرماه اعلام کرده بود: پس از انتشار ویدئویی از سوی یکی از بازیگران مرد کشورمان و همسرش در صفحه شخصی که در آن از اسلحه و چاقو استفاده شده بود و اطلاع تیم‌های رصد پلیس فتا، کارآگاهان پلیس فتا برای رسیدگی به این موضوع وارد عمل شدند.
محسن افشانی و همسرش در ویدئویی منتشره در فضای مجازی از اسلحه و چاقو استفاده کرده بودند.
انتهای پیام
