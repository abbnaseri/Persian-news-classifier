برنامه اصلی دستگاه قضا مبارزه با فساد و اجرای عدالت است
رئیس سازمان قضایی نیروهای مسلح سیستان و بلوچستان با بیان اینکه برنامه اصلی دستگاه قضا مبارزه با فساد و اجرای عدالت است گفت: رفع اطاله دادرسی، کاهش ورودی پرونده به دستگاه قضایی، رسیدگی عادلانه و توجه حقوق عامه مردم از مسائل مورد تاکید دستگاه قضایی در دوره تحول است.
به گزارش ایسنا، امیر مرتضی تمیزی در نشست خبری با خبرنگاران افزود: برای جلوگیری از هر گونه تخلف در نیروهای مسلح سال گذشته ۱۸۵ دوره در قالب سه میلیون و ۸۳۳ هزار و ۲۰۰ نفر ساعت برای کارکنان نیروهای مسلح استان برگزار شد که ثمرات ارزنده‌ای نیز به همراه داشته است.
وی بیان کرد: نیروهای مسلح جمهوری اسلامی با دشمنان نظام و ملت و کشور قاطعانه و بدون اغماض برخورد می‌کنند اما در برخورد با متخلفان از قانون تمام سعی و تلاش شأن را می‌کنند که کسی آسیب نبیند و چنانچه در این رهگذر فردی به ناحق آسیب دیده است می‌تواند با مراجعه به دستگاه قضا حق و حقوق خود را مطالبه کند.
تمیزی گفت: دادسرای نظامی اکنون در شهرستان‌های زاهدان، ایرانشهر و چابهار فعال است و بزودی در سراوان و زابل راه اندازی می‌شود.
وی اظهار کرد: با برنامه‌ریزی انجام شده دادسرای نظامی سراوان تا هفته آینده افتتاح خواهد شد تا ضمن کاهش هزینه‌ها برای مردم رسیدگی به پرونده‌ها سریع‌تر انجام شود.
رئیس سازمان قضائی نیروهای مسلح سیستان و بلوچستان بیان کرد: سازمان قضائی نیروهای مسلح بخشی از وظایف مهم دستگاه قضائی در حوزه نیروهای مسلح را بر عهده دارد و تا کنون در این مسیر به خوبی عمل کرده است.
امیر تمیزی اظهار کرد: هر جا که قوه قضائیه با اقتدار و صلابت ورود کرده شاهد نتایج مثبت و ارزنده‌ای در آن بخش بودیم.
وی تاکید کرد: در سازمان قضائی نیروهای مسلح خودمان را موظف به نگه داشت سلامت دستگاه‌های مرتبط با این سازمان می‌دانیم.
رئیس سازمان قضائی نیروهای مسلح سیستان و بلوچستان با بیان اینکه اقتدار نظام مقدس جمهوری اسلامی ایران مدیون اقتدار و صلابت نیروهای مسلح است بیان کرد: اگر نبود این اقتدار و قدرت بازدارندگی نیروهای مسلح، دشمن به راحتی می‌توانست به اهداف شوم خود در رابطه با جمهوری اسلامی برسد.
وی با اشاره به اهمیت پیشگیری از وقوع جرم گفت: با اقدامات پیشگیرانه در قالب برنامه‌های چندین ساله شاهد کاهش جرایم در نیروهای مسلح هستیم به طوری که برخی جرایم به صفر رسیده است.
رئیس سازمان قضائی نیروهای مسلح سیستان و بلوچستان با اشاره به برخی شایعات درباره نسبت دادن برخی حوادث قاچاق سوخت به تیر اندازی مأموران نیروهای مسلح گفت: با بررسی‌ها و نظارت دقیق انجام شده این شایعات به هیچ عنوان صحت ندارد و مردم ما به خوبی می‌دانند که معاندان و دشمنان از هر فرصتی برای ضربه زدن به نظام استفاده می‌کنند و در همین زمینه هر حادثه‌ای را به مأموران انتظامی و نظامی نسبت می‌دهند، بسیاری از حوادث رانندگی ناشی از قاچاق سوخت به علت سرعت زیاد این قبیل خودروها و توجه نکردن به قوانین و مقررات رخ می‌دهد.
وی اضافه کرد: بیش از ۹۰ درصد حوادث مربوط به قاچاق سوخت در سیستان و بلوچستان به رعایت نکردن قوانین راهنمایی و رانندگی از سوی متخلفان بر می‌گردد.
رئیس سازمان قضائی نیروهای مسلح سیستان و بلوچستان ادامه داد: نیروهای مسلح همواره آموزش‌های لازم برای رعایت قانون بویژه قانون استفاده از سلاح را فرا می‌گیرند و نهایت سعی و تلاششان این است که از سلاح استفاده نکنند و بکارگیری سلاح را آخرین مرحله برخورد با متخلف می‌دانند آن هم در صورتی اتفاق می‌افتد که مطمئن شوند جان مردم عادی از سوی فرد متخلف در معرض خطر قرار می‌گیرد، از طرفی سازمان قضائی نیروهای مسلح رسیدگی به هرگونه برخورد خلاف قانون مأموران را مورد توجه قرار می‌دهد تا عدالت در جامعه محقق شود.
وی یکی از مشکلات در سیستان و بلوچستان را درگیری‌های طایفه‌ای عنوان کرد و افزود: از آنجایی که این مشکل به پیشرفت استان بسیار ضربه زده ضروری است رسیدگی به درگیری‌ها از طریق قانون پیگیری شود.
تمیزی در پاسخ به این سوال که برخی افراد و شبکه‌های اجتماعی بعضاً مدعی اخذ رشوه از سوی برخی مأموران می‌شوند، گفت: این ادعاها نیز بی اساس است زیرا اگر چنین موضوعی صحت داشت باید پرونده‌های زیادی در این سازمان و دادسراها تشکیل می‌شد اما شمار پرونده‌های وارده به دادسراهای نظامی به شدت کاهش یافته است و این نشان می‌دهد که مأموران ما شأن و منزلت شأن بالاتر از این گونه شایعات و تهمت زدن‌ها است و نیروهایی که جانشان را برای حفظ امنیت و آرامش جامعه در طبق اخلاص گذاشته و شبانه روز در سخت‌ترین شرایط خدمت می‌کنند هیچگاه اجازه نمی‌دهند که ارزش و جایگاهشان با اخذ پول در معرض خطر قرار گیرد.
وی تصریح کرد: افرادی که مدعی چنین مسائلی هستند چرا به دستگاه قضائی شکایت نمی‌کنند، شمار اندک پرونده‌های مربوط به تخلف قانونی نیروهای مسلح نشان دهنده رعایت قانون و حفظ شأن و منزلت از سوی این نیروها است.
 انتهای پیام
