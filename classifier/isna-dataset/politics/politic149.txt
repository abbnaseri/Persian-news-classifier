جزئیات مکالمه تلفنی مکرون و روحانی در آستانه گام دوم تهران
روسای جمهوری اسلامی ایران و فرانسه در تماسی تلفنی درباره مهم‌ترین مسایل دوجانبه، منطقه‌ای و بین‌المللی گفت‌وگو و تبادل نظر کردند.
به گزارش ایسنا، حجت‌الاسلام و المسلمین حسن روحانی روز شنبه در تماس تلفنی امانوئل مکرون با اشاره به تاکید همتای فرانسوی خود برای حفظ برجام گفت: ایران طی ۱۴ ماه گذشته و به رغم همه فشارها و تحریم‌های آمریکا کوشیده است در چارچوب یک صبر راهبردی، این توافق را حفظ کند.
رئیس جمهوری تحریم‌ها و فشارهای اقتصادی آمریکا علیه ملت ایران را یک حرکت تروریستی و جنگ اقتصادی تمام‌عیار دانست و تاکید کرد: تداوم این جنگ اقتصادی می‌تواند به تهدیدات دیگری در منطقه و جهان منجر شود.
وی اقدامات اخیر ایران را کاملاً در چارچوب برجام و برای حفظ آن برشمرد و از اتحادیه اروپا خواست تا به مسئولیت‌های خود در برابر معاهدات بین‌المللی و قطعنامه سازمان ملل متحد عمل کند و با دست زدن به اقداماتی، بیش از پیش برای حفظ برجام تلاش کند.
روحانی با اشاره به پیشنهاد همتای فرانسوی خود اظهار کرد: توقف کلیه تحریم‌ها می‌تواند آغازی برای یک حرکت بین ایران و ۱+۵ باشد.
رئیس جمهوری فرانسه نیز در این تماس تلفنی با بیان اینکه اتحادیه اروپا از ابتدای خروج آمریکا از برجام با این اقدام شدیداً مخالفت کرده است، گفت: اتحادیه اروپا خواهان حفظ برجام است و تمام تلاش خود را در این مسیر بکار گرفته است.
امانوئل مکرون تصریح کرد: می‌پذیریم که اقدامات اروپا برای جبران تحریم‌های آمریکا موفق و کارآمد نبوده است اما همه تلاش خود را برای جبران این موضوع بکار می‌گیریم.
وی با بیان اینکه باید اوضاع را تحت کنترل گرفته و برنامه و اقدامات جدیدی برای حفظ برجام انجام داد، خاطرنشان کرد: پایان برجام به معنای اقرار به شکست دسته‌جمعی و اقدامی تاسف‌بار خواهد بود و بنابراین مسیر دوم را باید انتخاب کرد تا برجام، حفظ و به تنش‌زدایی کمک شود. فرانسه نیز آماده است در این مسیر تلاش‌هایش را بویژه در مسیر خواست ایران که آتش‌بس در این جنگ اقتصادی است، دوچندان کند.
به گزارش ایسنا، ایران اعلام کرده است ۱۶ تیر دومین گام مقابله‌ای خود را در راستای کاهش تعهدات برجامی برمی‌دارد. ایران در نخستین گام، ذخیره اورانیوم غنی‌شده خود را که برمبنای برجام باید زیر ۳۰۰ کیلوگرم می‌بود، از این نصاب عبور داد. براساس اظهارات مقامات جمهوری اسلامی، ایران قرار است در گام دوم، درصد غنای اورانیوم تولیدی خود را از ۳.۶۷ درصد تا میزان مورد نیاز افزایش دهد.
انتهای پیام
