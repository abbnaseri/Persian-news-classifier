جواد امام: قوه قضاییه خیلی شفاف به افکار عمومی پاسخگو باشد
دبیرکل حزب مجمع ایثارگران با بیان اینکه قوه قضاییه باید خیلی شفاف به افکار عمومی پاسخگو باشد، گفت: کارشناسان باید روند فعالیت قوه قضائیه را آسیب‌شناسی کرده و راهکارهایی ارائه کنند تا فضای افکار عمومی نسبت به عملکرد قوه قضائیه اصلاح شود.
جواد امام در گفت‌وگو با ایسنا، با بیان اینکه اقناع افکار عمومی مهمترین اقدامی است که دستگاه قضا باید آن را انجام دهد، اظهار کرد: به دلیل روندی که تاکنون قوه قضائیه داشته است، وقتی که احکام به‌حق هم صادر می‌شود، افکار عمومی به گونه‌ای دیگر از آن احکام برداشت می‌کنند؛ بنابراین لازم است اعتماد افکار عمومی به دستگاه قضا بازگردد و این فضا بازسازی شود تا خدمات بخش عمده‌ای از دستگاه قضایی به جهت فضای منفی شکل گرفته زیر سوال نرود.
وی ادامه داد: نخبگان جامعه و کارشناسان حوزه حقوقی و اجتماعی باید طی فراخوانی پای کار آمده و روند فعالیت قوه قضائیه را آسیب شناسی کرده و راهکارهایی ارائه کنند تا فضای افکار عمومی نسبت به عملکرد قوه قضائیه اصلاح شود.
این فعال سیاسی با بیان اینکه رئیس جدید قوه قضائیه شعارهای خوبی می‌دهد ولی به لحاظ عملکردی هنوز روندها تغییری نکرده است تا بتوانیم قضاوت داشته باشم، چنین ابراز عقیده کرد: وقتی از فساد نهادینه در جامعه صحبت می‌کنیم، بخشی از این فساد نیز به قوه قضائیه سرریز می‌کند که موید آن هم مصاحبه‌ها و آمارهای معاون اول قوه قضائیه درباره تعداد قضات و کارکنان اخراج شده از این قوه است. این در حالیست که قوه قضائیه باید فساد را کنترل کند، اما اگر این قوه هم درگیر فساد شود، فساد همه جای کشور را می‌گیرد.
دبیرکل حزب مجمع ایثارگران درباره لزوم نظارت بیشتر بر زندان‌ها، خاطرنشان کرد: اخیراً یکی از زندانیان در زندان به قتل رسیده است. بنابراین لازم است خیلی شفاف در این باره اطلاع داده شود که در زندان چه اتفاقی افتاده است و با کسی که قصور کرده یا مرتکب جرم شده است، برخورد شود. جامعه ما سیاست زده است و خیلی از مسئولان نیز با این پدیده‌ها برخورد سیاسی می‌کنند. این در حالیست که اگر در این موارد شفاف سازی شده و با مقصر برخورد شود، این اتفاقات سیاسی نشده و دامن قوه قضائیه را نمی‌گیرد.
وی با بیان اینکه از این مسائل در خارج از کشور هم بهره‌برداری سیاسی می‌شود، خاطرنشان کرد: قوه قضائیه باید از مناقشات سیاسی دور بماند. برای رسیدن به این هدف باید این قوه شفاف سازی کرده و با پرسنل خود که کوتاهی یا تقصیر دارند برخورد کند. اگر این کار را انجام ندهد، اشتباه یا جرم یک نفر به کل سیستم قوه قضائیه نسبت داده می‌شود. درباره قتل اخیر مسائلی مطرح است که زندانی فوت شده نباید در آن زندان می‌بود یا چرا درِ سلول‌اش در شب باز بوده است؟ حتماً باید این مسائل روشن شود و به اطلاع افکار عمومی برسد؛ اگر این کار انجام شود کل دستگاه قضا به خاطر خطای احتمالی یک نفر یا توطئه او، زیر سوال نمی‌رود.
انتهای پیام
