نماینده مردم تهران خواستار رفع ابهام از ادعای برخی نمایندگان شد
نماینده مردم تهران در مجلس خواستار شفاف‌سازی هیات رییسه مجلس درباره مطرح شدن ادعایی مبنی بر «ابلاغ برخی مصوبات به دستگاه‌های اجرایی از در پشتی مجلس» شد و نایب رییس مجلس نیز قول پیگیری این مسئله را داد.
به گزارش ایسنا، سید فرید موسوی در جلسه علنی امروز (دوشنبه) مجلس با تبریک هفته قوه قضاییه به رییس و کارکنان این قوه، اظهار کرد: از آنجایی که پیش‌نیاز توسعه کشور در برقراری عدالت و تامین امنیت است برای دوستان قوه قضاییه در تامین سلامت اجتماعی و برقراری امنیت و عدالت آرزوی توفیق دارم.
عضو کمیسیون اقتصادی مجلس گفت: اخیرا برنامه ای از شبکه یک سیما پخش شد که ادعایی را مطرح کرد مبنی بر اینکه مصوباتی از  در پشتی مجلس به دستگاه‌های اجرای ابلاغ می‌شود. اگر این طور باشد که وای بر مجلس. از هیات رییسه مجلس می‌خواهم این مسئله را بررسی و به اطلاع نمایندگان برساند.
وی خواستار رفع ابهام و شفاف‌سازی درباره مسئله ادعایی برخی نمایندگان شد.
مسعود پزشکیان در پاسخ به این تذکر قول پیگیری موضوع را داد.
انتهای پیام
