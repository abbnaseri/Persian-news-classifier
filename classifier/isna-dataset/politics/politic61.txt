اکرمی: دادگاه‌ها نباید طوری برگزار شوند که آثار تنبیهی‌شان از دست برود
یک عضو جامعه روحانیت مبارز گفت: لازم است شرایط به سمتی حرکت کند که برگزاری دادگاه‌ها به وقت معین نزدیک به وقوع یک حادثه برگزار شود، نه این‌که مدتی از یک واقعه بگذرد و هنگامی که تاثیر مجازات و برخورد با آن واقعه از بین رفته است تازه دادگاه برگزار شود.
حجت الاسلام سید رضا اکرمی در گفت‌وگو با ایسنا، در پاسخ به این پرسش که برگزاری دادگاه‌های مبارزه با مفاسد اقتصادی تا چه اندازه سودمند بوده است و کیفیت این دادگاه‌ها را چه‌طور ارزیابی می‌کند، اظهار کرد: نظارت یک امر قطعی، حتمی، شرعی، قانونی و وجدانی است. باید در هر امری نظارت وجود داشته باشد تا معلوم شود کاری درست انجام می‌شود یا نه.
وی ادامه داد: باید توجه داشته باشیم لازم است یک سیستم تشویق و تنبیه وجود داشته باشد که اگر کسی عده‌ای درست عمل می‌کند تشویق و تکریم شود و اگر جمعی درست عمل نمی‌کنند با آنان برخورد جدی شود.
این عضو جامعه روحانیت مبارز با تاکید بر این‌که قانون بد بهتر از بی‌قانونی است، ادامه داد: اگر همین نظارت و تعزیرات و دادگاه‌ها نباشند تصور آنکه چه وضعیت و ناهنجاری‌هایی به وجود خواهند آمد ما را به این نتیجه می‌رساند که برگزاری چنین دادگاه‌هایی حتماً ضرورت دارد.
اکرمی اضافه کرد: اما در رابطه با این‌که این دادگاه‌ها چقدر درست عمل می‌کنند باید این نکته را مطرح کنیم که لازم است شرایط به سمتی حرکت کند که برگزاری دادگاه‌ها به وقت معین نزدیک به وقوع یک حادثه برگزار شود، نه این‌که مدتی از یک واقعه بگذرد و هنگامی که تأثیر مجازات و برخورد با آن واقعه از بین رفت، تازه دادگاه برگزار شود.
انتهای پیام
