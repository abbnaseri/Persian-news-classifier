آخرین اخبار انتخابات از زبان معاون وزیر کشور 
‌معاون سیاسی وزیر کشور گفت: در سال جاری دولت هیچ برنامه‌ای برای تأسیس استان جدید در دستور کار ندارد.
‌به گزارش ایسنا، جمال عرف در حاشیه سفر به شهرستان اصلاندوز در جمع خبرنگاران به شروع پروسه انتخابات در کشور اشاره کرد و افزود: وزارت کشور تاریخ دوم اسفند ماه را با نظر شورای نگهبان برای انتخابات در نظر گرفته است و ما با اتمام زمان استعفاها در ۱۶ خرداد عملاً وارد پروسه انتخابات در کشور شدیم.
عرف تصریح کرد: ستاد انتخابات در وزارت کشور و به تبع آن در استان‌ها تشکیل شده و در سفرهای استانی میزان آمادگی این ستادها ارزیابی می‌شود که امروز نیز در اردبیل با حضور استاندار و رئیس ستاد انتخابات این استان آمادگی اردبیل ارزیابی و زوایای آن بررسی خواهد شد.
وی ادامه داد: براساس تقویم اعلام شده در ۱۶ خرداد تمام افرادی که در دستگاه‌های حاکمیتی و مشمول ماده ۲۹ بودند استعفا دادند و ما بعد از آن درون تقویم انتخابات وزارت کشور قرار داریم به طوری که تعرفه‌ها در حال بررسی است و صندوق‌ها و عوامل انتخابات و بازرسان وزارت کشور در حال آماده‌سازی هستند.
عرف اظهار کرد: امیدواریم با برپایی یک انتخابات پرشور یک پیام جدی برای دشمنان مملکت صادر شود که دست از توطئه علیه نظام مقدس جمهوری اسلامی ایران بردارند.
معاون سیاسی وزیر کشور تعداد استعفاهای وزارت کشور برای حضور در انتخابات را قریب به ۵۰ نفر اعلام کرد و گفت: آمار نهایی از استعفاها در دست نیست و به نظر می‌رسد در زمان ثبت نام این آمار مشخص خواهد شد.
عرف در بخش دیگری از سخنان خود یکی از برنامه‌های دولت تدبیر و امید را ارتقای روابط دو جانبه با همسایگان اعلام و خاطرنشان کرد: قطعاً استان اردبیل و شهرستان اصلاندوز در پیشانی روابط ما با کشور دوست و همسایه جمهوری آذربایجان است و امیدواریم در آینده این شهرستان بارانداز این ارتباطات و مرکزی برای ایجاد روابط راهبردی و تجارت بین دو کشور باشد.
وی در ابتدای صحبت‌های خود بیان کرد: دولت تدبیر و امید علیرغم فشارهای یکی دو سال اخیر برنامه‌های توسعه‌ای خود را به ویژه در مناطق کمتر برخوردار ادامه می‌دهد چرا که دولت خود را متعهد به ادامه مسیر توسعه و ارتقای مناطق می‌داند.
وی با تبریک شهرستان شدن اصلاندوز به مردم این منطقه، اشتیاق و شعف مردم اصلاندوز را عاملی اساسی و مهم در طی این مسیر اعلام و خاطرنشان کرد: قطعاً همراهی و مشارکت مردم در ادامه راه یاریگر دولت تدبیر و امید خواهد بود.
معاون سیاسی وزیر کشور از برنامه‌های دولت در راستای ارتقای مناطق مختلف در سال جاری خبر داد و افزود: یکی از برنامه‌هایی که معاونت سیاسی وزارت کشور برعهده دارد بررسی تقاضاهای ارتقای مناطق مختلف است و ما در نظر داریم تا در مناطقی که زمینه‌های تاریخی و سیاسی آن مهیاست این ارتقاها را در دستور کار قرار دهیم.
عرف با بیان اینکه قاعدتاً در سطح کشور ایجاد استان جدید در دستور کار دولت نیست، تصریح کرد: در برخی از سایت‌ها و محافل بحث ایجاد استان جدید مطرح می‌شود اما به صراحت اعلام می‌کنم که حداقل در سال جاری دولت هیچ برنامه‌ای برای ایجاد استان جدید ندارد اما در درون استان‌ها بحث‌های ارتقا و انتزاع در دستور کار است چرا که مطالعات این مناطق در چند سال قبل انجام شده است و این اقدامات باید پشتوانه کارشناسی انجام شود.
انتهای پیام
