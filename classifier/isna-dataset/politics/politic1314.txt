حاج‌ علی‌اکبری: اگر جنگ را شروع کنید تمام کننده آن نخواهید بود/آمریکا از ملت ایران عذرخواهی کند
امام‌ جمعه تهران خطاب به ترامپ گفت: ملت و نیروهای مسلح ما اهل پنهان کاری نیستند، بر خلاف شما که اخیراً نفت‌کش‌ها را در منطقه زدید و خودتان را مخفی کردید اما ما این طور نیستیم اگر قرار باشد بزنیم به موقع می‌زنیم و به موقع هم آن را اعلام می‌کنیم.
به گزارش ایسنا، حجت‌الاسلام‌والمسلمین محمدجواد حاج‌علی اکبری در پیش خطبه‌های نماز جمعه این هفته تهران درباره مساله حجاب و عفاف گفت: این مساله یک حکم مترقی، بدیع، ریشه‌دار و فراتر از زمان و مکان و برای تأمین سلامت انسان و جامعه در همه ادیان جاری است و در سوره نور و احزاب و سایر آیات و صور قرآن مورد بررسی و تاکید قرار گرفته است. در قرآن موضوع حجاب و عفاف در مجموعه‌ای از تأکیدهای لفظی و معنوی پوشانده شده است و حکمت احکام در این باره نیز مورد اشاره قرار گرفته است. از مجموع این تأکیدات فهمیده می‌شود که جایگاه شگرف و تعیین‌کننده این موضوع در زیست جمعی جامعه بشری و به ویژه جامعه مسلمانان چیست.
وی ادامه داد: اگر به این حکم مترقی توجه کنیم می‌بینیم که در پی تأمین منزلت زنان در جامعه است. تأمین کننده حق حضور اجتماعی جامعه بانوان است و اساساً این مساله تجویزهای ویژه‌اش به زمینه‌سازی برای حضوری مفید و مؤثر برای جامعه زنان در زندگی اجتماعی تاکید دارد. از طرف دیگر به ویژه حجاب، محجوب کننده است برای این‌که جسم زن را با حقیقت انسانی و زیبایی‌های فکری و اخلاقی او متجلی کند. زن مؤمن با حجابش می‌گوید نه من طعمه هستم برای مردان هوس‌باز و نه مطاع هستم برای نگاه ابزاری که با من جیب سوداگران بخواهد پر شود.
حاج علی‌اکبری اظهار کرد: اگر حریم عمومی وارد زیست خصوصی انسان‌ها شود و بالعکس، آسیب‌زا است و حجاب و عفاف مرزهای حقوق خصوصی و عمومی را تأمین می‌کند. حجاب و عفاف از هوش معنوی بانوان و طهارت ملکوتی آنها صیانت می‌کند و سرمایه آنها را در اختیار ارتقا جامعه قرار می‌دهد و آتش هیجانات جنسی را مهار می‌کند تا انسان‌ها امکان رشد عقلانی و اجتماعی داشته باشند. حجاب و عفاف پشتوانه محکمی برای سالم‌سازی محیط اجتماعی است و برای حفظ سرمایه بزرگی به اسم خانواده است. ساخت، صیانت و تعالی خانواده به این موضوع گره خورده است. اگر بخواهیم خانواده‌های مان از مخاطرات حفظ شوند باید حجاب و عفاف نقش اساسی در این مساله بازی کنند. حجاب برای مردان محدود کننده آزادی‌های مخاطره آمیز آنهاست و برای زنان مصونیت بخش و حفظ کننده آنها در برابر انواع آزارهاست.
امام جمعه موقت تهران تاکید کرد: اجرای حکم الهی حجاب و عفاف در عصر و جامعه انقلابی ما و ایران که به چله دوم زیست مبارکش وارد شده است، یک تاکید مضاعفی پیدا می‌کند. دستگاه استکباری برای شکستن اراده راسخ ملت ایران که تصمیم گرفته به سوی حیات طیبه قدم بردارد، وارد یک نبرد هویتی با ملت ما شده است و برای به مخاطره انداختن هویت ملت ایران نمادهای هویتی ما را نشانه رفته است که سرمایه‌گذاری عظیمی را برای ترویج ولنگاری و بی‌عفتی در جامعه ما به راه انداخته است. در جنگ شناختی سیلی از شبهه‌ها را متوجه این حکم کرده و هم در جنگ رفتاری مروج رفتارهای مستهجن شده است. سرمایه ویژه هویتی ما حیا و نجابت ایرانی است. دنیا ملت ما را به ملتی نجیب و خانواده دوست می‌شناسند و دشمن می‌داند اگر حیا ایرانی را هدف قرار دهد خانواده را هدف قرار داده است، بنا بر این راهبرد همیشگی استکبار با قصد استحاله ایران این است که ولنگاری فرهنگی و هرزگی جنسی را در جامعه ما دامن زنند و شیاطین و شیطان بزرگ و اتاق فکرهای شیطانی در این زمینه فوق تخصص دارند.
وی ادامه داد: جامعه غربی و آمریکایی سال‌هاست با تمام پوست و خون‌شان از دست رفتن خانواده را به خاطر ولنگاری جنسی از دست داده‌اند چون حریم خصوصی و عمومی در هم آمیخته شد. در حالی که در قرن‌های گذشته این جوامع این همه آشفته و بهم ریخته نبودند. علاوه بر این جوامع غربی به خانواده ایرانی و هویتی که با خود دارد رشک می‌برند و حسادت می‌ورزند. جامعه استکباری و دشمنان ما تجربه تاریخی برای رویارویی با تمدن اسلامی را در اختیار دارند، از این رو است که رهبر حکیم ما سال‌ها پیش یادآوری کردند دشمن در پی آندولوسی کردن ایران است، پس در این میدان خطیر، حجاب و عفاف زنان و دختران و مردان و پسران ما به عنوان نماد اصلی برافراشته ملت ما را مورد هدف قرار داده‌اند.
حاج علی‌اکبری تصریح کرد: کسانی که مساله حجاب و عفاف را در حد یک مساله شخصی و زیست فردی تقلیل می‌دهند چه بخواهند چه نخواهند در خط سیر دشمن قرار دارند. باید به این مساله راهبردی نگاه کرد تا از شخصیت زن مسلمان و خانواده حفاظت شود. چهره جامعه ما با پوشش و حجاب و عفاف زنان و مردان به عنوان کشوری مسلمان شناخته می‌شود. حجاب سنگر هویت ملی ماست و ایرانی‌های باهوش برای این سنگر قرن‌ها سرمایه گذاری کردند.
وی تاکید کرد: ما نیازمند یک تعاون ملی برای شکل دادن یک مقاومت سراسری در مقابله با حرکت استکبار جهانی برای از بین بردن هویت ملی حجاب و عفاف در ایران هستیم. اولین خطاب ما متوجه وجدان زلال و مصفای جوان ایرانی است؛ هم پسران و هم دختران و مخصوصاً دختران جوان ما. آنهایی که در نگاه اول پوشش متفاوت دارند، آنها باید خودشان به میدان بیایند و جوانان ما که امید اسلام و قرآن و امام برای ساخت چله دوم گام ایرانی هستند. آنها که در شب قدر و مجالس حسینی حضور دارید و عاشق ایران و رهبرتان هستید ولو با پوشش متفاوت. حجاب را دوباره ببینید و از خودتان بپرسید چرا اسلام اینقدر به حجاب تاکید دارد و چرا دشمن قسم خورده ما برای از بین بردن حجاب و عفاف این‌قدر سرمایه‌گذاری می‌کند؟
امام جمعه موقت تهران با بیان این‌که به دلایل مختلف ممکن است جوانان نسبت به حجاب موضع داشته باشند از جمله دلایل خانوادگی، نسلی، اجتماعی و غیره گفت: اگر از من و امثال من دلخورید یا از دست فلان برخورد به اسم امر به معروف، دلیل نمی‌شود که یک راه خطرناک را ادامه دهید. ما به بانوان می‌گویم در این جهاد مقدس خودتان به میدان بیایید و به مردان می‌گوئیم با غیرتتان به این میدان بیایید.
وی خطاب به خانواده‌ها گفت: چرا این حکم محکم الهی را دست کم گرفتند؟ آنها هم باید دوباره این مساله را بخوانند. نخبگان ما هم کوتاهی می‌کنند چرا محصولات درجه یک دراین‌باره تولید نمی‌کنید. رسانه ملی چه می‌کند باید در این مورد دوباره بازنگری کند. هم‌چنین بخش‌های مسؤول در دولت و نهادهای مربوطه باید بازنگری کنند، ببینند به وظایف خود درست عمل کردند؟ آیا آموزش و پرورش این وظیفه را به خوبی پیش برده است؟
حاج علی‌اکبری تصریح کرد: البته بخش‌های تقنینی و قضائی وظایفی دارند و باید کارشان را درست انجام دهند. ما در برابر این چالش مهم به بیان رهبری بزرگ باید عالمانه، مجاهدانه، فعالانه و متحد و یک‌پارچه و با برنامه وارد شویم. خوشبختانه نقشه خوبی را دوستان در شورای عالی انقلاب فرهنگی در نظر گرفته‌اند و اخیراً با توجه به موج خطرناکی که در جامعه شیوع یافته در سازمان امور اجتماعی بسته خوبی را تهیه کردند و توقع ما این است که همه به سند تهیه شده در چارچوب برنامه‌های کوتاه مدت، فوری و بلندمدت عمل کنند. باید در این مسیر از ملت و جوانان کمک خواست.
به گزارش ایسنا، امام جمعه موقت تهران در ادامه در بخش دوم خطبه‌های نماز جمعه تهران با اشاره به ساقط شدن پهپاد آمریکایی اظهار کرد: اصل ماجرا این است که یک پهپاد پیشرفته غیرقابل ردیابی از نوع جاسوسی پیشرفته، مخفیانه در محدوده تنگه هرمز وارد سرزمین ما شده است. غیرت جوانان رشید و عزیز ما جوشیده و با سامانه تمام بومی "سوم خرداد" نیروی هوافضای سپاه این پهپاد را ساقط کرده است. کاخ سفید دست‌پاچه ابتدا تکذیب و بعد تأیید می‌کند و بعد ادعا می‌کند در آب‌های بین‌المللی بوده و ترامپ شروع به هزیان گویی می‌کند و می‌گوید ما در آب‌های بین‌المللی بودیم و ایران اشتباه کرده است.
وی خطاب به آمریکا گفت: آنها باید توجه کنند که تنگه هرمز بخش ویژه متعلق به سرزمین ماست و در صورت تجاوز به حریم ایران گورستان متجاوزان خواهد بود.
حاج علی‌اکبری ادامه داد: آمریکایی‌ها بعد از مدتی آمدند و گفتند، شاید هم ما اشتباه کردیم. بله شما اشتباه کردید و قبلاً هم از این اشتباهات انجام داده‌اید، مگر ملوانان شما نبودند که اشتباه کردند و آن افتضاح به وجود آمد.
خطیب نماز جمعه این هفته تهران تاکید کرد: مواظب رفتارهایتان (آمریکایی‌ها) باشید. ما اهل منطق و عقلانیت هستیم. هم قدرت منطق داریم و هم منطق قدرت را می‌شناسیم و جنگی را شروع نمی‌کنیم اما اگر جنگی را شروع کنید، تمام کننده آن نخواهید بود. ملت ما و نیروهای مسلح ما اهل پنهان کاری نیستند، بر خلاف شما که اخیراً هم نفت‌کش‌ها را زدید و خودتان را مخفی کردید اما ما این طور نیستیم اگر قرار باشد بزنیم به موقع می‌زنیم و به موقع هم اعلام می‌کنیم.
وی خطاب به کشورهای منطقه‌ای که از سیاست‌های آمریکا حمایت می‌کنند و به خرید تجهیزات نظامی از آن اقدام می‌کنند اظهار کرد: این کشورهای مفلوک منطقه‌ای که چشم‌شان به آمریکاست دیدند که سامانه‌هایی که این‌قدر به آن افتخار می‌کردید که در اختیار دارید توان مقابله با موشک‌های یمنی‌ها را هم ندارد. امروز شما شاهد دقت و قدرت تجهیزات دفاعی ایران هستید. ما به آنها می‌گویم بیایید از ما سلاح بخرید.
حاج علی‌اکبری تصریح کرد: بعد از ساقط شدن پهپاد آمریکایی جبهه مقاومت اسلامی هم پیام‌های خوبی دریافت کرده است. همان‌طور که ملت عزیز ایران نیز پیام اقتدار و امنیت را این موضوع دریافت کردند.
امام جمعه موقت تهران گفت: بچه‌های چمران و تهرانی مقدم زنده‌اند و دست قدرت و اقتدار ایران هستند. به آمریکایی‌ها می‌گویم خوب است به جای حرف‌های بی‌ربط از ملت ایران عذرخواهی کنند. البته مساله تجاوز این هواپیمای آمریکایی به خاک ایران باید از سوی مراجع ذی‌ربط پیگیری بین‌المللی شود و آمریکا باید پاسخگوی رفتار متجاوزانه خود به خاک ایران باشد.
انتهای پیام
