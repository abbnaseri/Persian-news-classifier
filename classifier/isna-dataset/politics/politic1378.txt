علل وقوع تغییر کاربری غیرمجاز اراضی از زبان رئیس کل دادگستری خراسان شمالی 
رئیس کل دادگستری خراسان شمالی گفت: ایرادات قانونی و عمل نکردن جهاد کشاورزی به وظایف خود از علل وقوع تغییرکاربری غیر مجاز اراضی کشاورزی است.
به گزارش ایسنا، حجت الاسلام جعفری در نشست خبری با اشاره به اینکه قانون حفظ اراضی از سال ۱۳۸۵ اصلاح شده است، افزود: در اجرای این قانون، اراضی کشاورزی و باغی باید صیانت شود و مالکان نباید به صورت غیرمجاز و غیرقانونی به خود اجازه دهند که آن را به هر شکلی که می‌خواهند تغییر دهند.
وی ادامه داد: طبق قانون جهاد کشاورزی متولی اجرای آن بوده است اما آن گونه‌ای که انتظار می رفته این دستگاه در این رابطه به وظایف خود عمل نکرده است.
وی اظهار کرد: البته نبود سازوکارهای لازم، مهیا نبودن امکانات مورد نیاز و کمبود نیروهای حفاظتی از علل بروز این مشکل است، چراکه برای ده‌ها هکتار از اراضی کشاورزی یک مأمور نیروی حفاظتی وجود دارد.
جعفری خاطرنشان کرد: علاوه بر آن در این ارتباط بخشی از قانون نیز مشکل دارد و باید اصلاح شود.
وی در ادامه در ارتباط به لغو کنسرت اخیر در بجنورد نیز با تاکید بر اینکه دستگاه قضائی با تبعیت از شرع، قانون و اخلاق با شادی مخالف نیست، گفت: نظر ما بر این است که اجرای برنامه‌های نیازهای مردم است. افرادی که کنسرت را برگزار می‌کنند مسئول مستقیم نظارت بر روند اجرای آن هستند.
این مقام مسئول افزود: رعایت نشدن عفت عمومی، شرع و قانون از علل لغو این کنسرت بوده است. برای شرکت در کنسرت هیچ فردی بازداشت نشده است و آن چهار نفری هم که بازداشت شدند به دلیل هتاکی و فحاشی به مأمور قانون بوده است.
وی همچنین به پرونده‌های ورودی به دادگستری خراسان شمالی اشاره کرد و توضیح داد: طی سال گذشته ۱۸۶ هزار و ۸۸۹ فقره پرونده وارد دستگاه قضائی این استان شده است که از این تعداد ۱۸۴ هزار و ۵۹۶ پرونده مخدومه شدند.
وی بیان کرد: ۳۰ درصد از پرونده‌های وارده به شوراهای حل اختلاف منجر به صلح و سازش شده اند.
رئیس کل دادگستری خراسان شمالی در ارتباط با پرونده‌های مسن نیز اظهار کرد: ۹۵۷ فقره پرونده مسن در دادگستری این استان وجود داشت که در سال گذشته به آن رسیدگی شد و فقط ۸۷ فقره باقی مانده است.
انتهای پیام
