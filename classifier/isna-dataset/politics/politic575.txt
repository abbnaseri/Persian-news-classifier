رحیم‌پور ازغدی: شهید بهشتی راه‌حل گرانی‌ها را اقتصادی می‌دانست، نه قضایی
یک عضو شورای عالی انقلاب فرهنگی گفت: یک بار به شهید بهشتی گفتند گرانی فراگیر شده است. شهید بهشتی در پاسخ به آنها گفته بود این خطر بزرگی است. بهشتی می‌گفت ما ستاد مبارزه با گران‌فروشی گذاشته‌ایم، اما بدانید که مهار قیمت‌ها به این شیوه، موقتی است. راه‌حل اصلی گرانی اقتصادی است، قضایی نیست.
به گزارش ایسنا، حسن رحیم‌پور ازغدی در مراسم یادمان شهدای هفتم تیر که با حضور سخنگوی قوه قضائیه برگزار شد، اظهار کرد: شهید بهشتی اعتقاد داشت که نباید برچسب «ناتوانی» به حکومت ما بخورد. او می‌گفت بروید نیروهای مؤمن و متعهد را کشف کنید. اگر چنین نیروهای وجود ندارد، آنها را تربیت کنید.
وی با اشاره به سخنان شهید بهشتی در مورد قوه قضائیه گفت: شهید بهشتی در آن زمان می‌گفت هنوز افراد فاسدی در دستگاه قضا حضور دارند. بهشتی اعتقاد داشت که هیچ اقدام انقلابی در اداره قوه قضائیه صورت نگرفته است. او می‌گفت باید نظام دادگستری را به طور کلی سر و ته کنیم.
ازغدی با بیان اینکه «نمی‌دانم اگر شهید بهشتی امروز زنده بود، چه قضاوتی درباره حکومت می‌کرد»، گفت: بهشتی در سال ۵۸ گفته بود انبوه پرونده‌ها در دادگستری نگران‌کننده است اما آیا علاج کار، اضافه کردن کارمندان است؟ بهشتی معتقد بود اصلاح ساختاری نیاز است. با فکر می‌شود بسیاری از این جرم‌ها را کم کرد. بسیاری از این پرونده‌ها به خاطر قانون‌های غلطی است که ما در مجلس می‌نویسیم؛ گویی کارخانه جرم‌سازی ساخته‌ایم.
این عضو شورای عالی انقلاب فرهنگی ادامه داد: بهشتی معتقد بود که دادگستری محل تجارت و کاسبی نیست. اصلاً بهشتی اعتقاد داشت دادگستری شغل نیست. افرادی را که در قوه قضائیه تجارت می‌کنند، باید دور بریزیم.
وی با اشاره به چالش‌های بنی‌صدر و حزب جمهوری اسلامی گفت: در آن زمان بنی‌صدر می‌گفت نمی‌گذارند کار کنم. شهید بهشتی در پاسخ به او گفته بود اگر بنی‌صدر بخواهد طبق قانون اساسی عمل کند، هیچ مانعی جلوی او نیست.
این عضو شورای عالی انقلاب فرهنگی در بخش دیگری از صحبت‌های خود به مواضع شهید بهشتی در مورد آمریکا اشاره کرد و ابراز عقیده کرد: ما هرچه عقب‌تر رفته‌ایم، آنها جلوتر آمدند. هر موقع که عقب‌نشینی از جانب ما بیشتر شده است، تحریم‌ها بیشتر شده است. در دهه ۱۳۷۰ که گفت‌وگوی تمدن‌ها راه انداختیم، جورج بوش تحریم‌ها علیه ما را افزایش داد. بیشترین عقب‌نشینی ما در دو سه سال گذشته بوده است. آمریکایی تاکنون به ۱۰ درصد تعهداتشان نیز عمل نکرده‌اند.
انتهای پیام
