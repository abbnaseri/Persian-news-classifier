میرزایی:  بدون فروش نفت ایران اینستکس معنایی نخواهد داشت
رئیس کمیته سیاسی فراکسیون امید مجلس با تاکید بر اینکه بدون فروش نفت ایران اینستکس معنایی نخواهد داشت گفت: بنظر می‌رسد توافقی برای خرید نفت ایران در نشست کمیسیون مشترک برجام صورت گرفته تا از طریق کانال اینستکس زمینه‌های لازم برای فروش نفت ایران و تأمین کالاهای اساسی فراهم شود.
جلال میرزایی در گفت و گو با ایسنا با اشاره به اعلام اروپایی‌ها مبنی بر انجام اولین تراکنش اینستکس بیان کرد: این روزها شاهد تحولات جدیدی در ارتباط با ایران خواهیم بود. این تحولات بخشی باز می‌گردد به اتفاقاتی که در دو هفته اخیر پیش آمد و خلیج فارس را تا آستانه درگیری نظامی پیش برد.
وی در ادامه اظهار کرد: ترامپ فکر می‌کرد با ادامه دادن روند قبلی می‌تواند حمایت بین المللی را برای فشار به ایران جلب کند اما با سفر پمپئو به کشورها منطقه به خصوص امارات و عربستان با مخالفت درگیری با ایران مواجه شد. ضمن اینکه در عرصه بین المللی نیز قدرت‌های تأثیر گذار نظیر فرانسه و آلمان و انگلستان و ژاپن و چین صراحتاً با هرگونه درگیری نظامی مخالفت کردند.
نماینده مردم ایلام در مجلس تصریح کرد: حتی در اجلاس جی ۲۰ موضع گیری رهبران کشورهای صنعتی دنیا بر دوری از درگیری نظامی بود و خواهان حل و فصل دیپلماتیک اختلافات آمریکا با ایران شدند.
میرزایی در ادامه تاکید کرد: از سوی دیگر کوتاهی اروپاییان در عمل به تعهداتشان و فشارهای آمریکا باعث شده تا ایران نیز مسیر دیگری را انتخاب کند و در برجام و تعهداتش بازنگری کند. اما پس از درگیری‌های منطقه و تصمیمات ایران اروپاییان پای کار آمدند و نتیجه آن اجلاس اخیر در اتریش بود. به نظر می‌رسد عزم کشورهای اروپایی و کشورهایی که بیشترین مراودات را با ایران داشتند بر این است که ایران بتواند از مزایای اقتصادی که در برجام وعده داده شده بود بهره‌مند شود.
وی در ادامه با اشاره به اهمیت فروش نفت برای ایران گفت: اروپاییان اعلام کرده اند که یک کانال مالی تحت عنوان اینستکس قصد دارد با ایران کار کند و برای فعال شدن این کانال به یک اعتبار نیاز است تا بتوان از طریق این کانال خرید و یا تسویه حساب انجام داد. اگر ایران نتواند نفت خود را بفروشد و به درآمدهای حاصل از فروش محصولات پتروشیمی خود دسترسی داشته باشد عملاً این کانال مالی معنایی ندارد.
وی در پایان افزود: به نظر می‌رسد توافقی برای خرید نفت ایران صورت گرفته تا این کانال زمینه‌های لازم برای فروش نفت ایران و تأمین کالاهای اساسی فراهم کند.
انتهای پیام
