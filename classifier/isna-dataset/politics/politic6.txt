توسعه امنیت در زندان‌ها مهمترین رکن برنامه‌های اصلاحی و تربیتی است
رئیس سازمان زندان‌ها گفت: امنیت پایدار و علمی، محور تمام برنامه‌ریزی‌ها در زندان‌ها است و نباید هیچ یک از خدمات زندانبانی موجب خدشه دار شدن موضوع امنیت در زندان‌ها شود.
به گزارش ایسنا، اصغر جهانگیر در مراسم تکریم و معارفه مدیرکل زندان‌های استان تهران، گفت: توسعه امنیت در زندان‌ها مهمترین رکن اجرای صحیح برنامه‌های اصلاحی و تربیتی است چرا که بدون امنیت هیچ یک از برنامه‌های اصلاحی و تربیتی به ثمر نخواهد نشست.

رئیس سازمان زندان‌ها در ادامه با اشاره به مطالبات رهبری معظم انقلاب از قوه قضائیه گفت: بخش‌هایی از این مطالبات با زندان‌های کشور در ارتباط است و همه ما باید تلاش کنیم تا مطالبات ایشان را با دقت اجرا نمائیم.
وی ادامه داد: اولین مطالبه ایشان تحول در دستگاه قضا است پس در زندان‌ها نیز به عنوان بخشی از دستگاه قضائی باید به دنبال تحول سازنده باشیم که این امر مستلزم برنامه‌ریزی کلان، اجرای دقیق و بدون تأخیر برنامه‌ها است که عین مطالبه ایشان است.
این مقام ارشد قضائی افزود: برنامه‌ریزی کلان و دقیق مستلزم آسیب شناسی فرآیندها و فعالیت‌هاست که به طور مرتب باید انجام شود و هر جا نقصی در عملکردها وجود دارد به شکل اصولی رفع شود.
وی همچنین تاکید کرد: امنیت پایدار و علمی، محور تمام برنامه‌ریزی‌ها در زندان‌ها است و نباید هیچ یک از خدمات زندانبانی موجب خدشه دار شدن موضوع امنیت در زندان‌ها شود.
جهانگیر در ادامه ضمن بر شمردن سایر مطالبات رهبری معظم انقلاب گفتند: تاکید بر پیشگیری از وقوع جرم یکی دیگر از مطالبات به حق ایشان از دستگاه قضا است.
وی تصریح کرد: در حوزه اقدامات پیشگیرانه توجه به خانواده‌های زندانیان، تلاش برای رفع مشکلات زندانیان، برنامه‌ریزی برای اقدامات بعد از خروج زندانیان، توسعه آموزش مهارت‌های اساسی برای زندانیان، از جمله اقداماتی است که می‌توان انجام داد.
این مقام ارشد قضائی ادامه داد: متأسفانه برخی از خانواده‌های زندانیان در هنگام ملاقات سعی در انتقال اقلام ممنوعه به داخل زندان دارند اما باید بدانند که تمامی این اقلام در بازرسی‌های دقیق و قبل از ورود به پوسته داخلی زندان‌ها کشف می‌شود و تنها ماحصل این کار آنها، اقدام بزهکارانه، تکرار چرخه جرم و از بین رفتن زمینه‌های لازم برای اصلاح و تربیت زندانی است.
وی از مسئولین زندان‌ها خواست به نحو شایسته اطلاع رسانی و آموزش لازم را در خصوص آسیب‌های اینگونه کارها به خانواده‌های زندانیان بدهند.
رئیس دفتر بازرسی ویژه قوه قضائیه در بخش دیگری از سخنان خود با تاکید بر ضرورت کاهش جمعیت کیفری در زندان‌ها گفت: رئیس محترم قوه قضائیه اخیراً دستور دادند پرونده تمامی زندانیان بدهکار مالی مورد بررسی قرار گیرد تا حداکثر مساعدت قضائی و قانونی در مورد آنان اعمال شود.
رئیس سازمان زندان‌ها اضافه کرد: حضرت آیت الله رئیسی همچنین بر عدم ضرورت حضور زنان در زندان‌ها نیز تاکید دارند لذا باید شرایط آزادی آن دسته از زنان را که بر اساس قوانین امکان آزادی آنها و یا استفاده از مجازات‌های غیر از حبس برایشان فراهم است را مهیا کنیم.
جهانگیر در جمع بندی سخنان خود با تاکید مجدد بر مطالبات رهبری معظم انقلاب و همچنین ریاست قوه قضائیه تاکید کرد: همه ما در قبال وظایف و جایگاه شغلی خود مسئول هستیم و نباید خدای ناکرده با عملکرد ضعیف موجب تضیع حقوق شهروندی افراد شویم و یا زمینه را برای سو استفاده دشمنان قسم خورده انقلاب فراهم نمائیم.
در ادامه این مراسم رئیس سازمان زندان‌ها با قدردانی از خدمات مصطفی محبی مدیرکل سابق زندان‌های استان تهران، سید حشمت الله حیات الغیب را به عنوان مدیرکل جدید این استان معرفی نمود.
در انتهای این مراسم حیات الغیب طی سخنانی به ارائه برنامه‌های خود پرداخت.
انتهای پیام
