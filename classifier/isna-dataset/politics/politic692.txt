حاجی‌بابایی: قانون مجلس درباره‌ سقف حقوق مدیران باید اصلاح شود
یک عضو کمیسیون برنامه و بودجه مجلس شورای اسلامی با اشاره به انتشار حقوق‌های دریافتی اعضای هیأت مدیره صندوق بازنشستگی بر ضرورت اصلاح قانون مجلس در رابطه با سقف حقوق مدیران تاکید کرد.
حمیدرضا حاجی بابایی در گفت‌وگو با ایسنا اظهار کرد: هر اتفاقی که می‌افتد یا قانون مجلس و یا سوء استفاده از آن است و این مجلس است که باید قانون خود را درست کند.
وی افزود: همین کسانی که حقوق‌های نجومی دریافت می‌کنند در سال جاری ۱۸ درصد به حقوق‌هایشان اضافه شد. مثلاً کسی که ۵۰ میلیون تومان حقوق می‌گیرد حقوقش ۹ میلیون تومان در سال جاری افزایش پیدا کرد.
رئیس کمیسیون تلفیق برنامه ششم خاطرنشان کرد: ما ماده ۳۸ را در برنامه ششم نوشتیم و آن را به مجمع تشخیص بردیم. آن زمان که اسفند ۹۵ بود دولت گفت دو ماه دیگر لایحه کاملی را در این باره به مجلس ارائه می‌کنیم تا حقوق‌های نجومی جمع شود مجمع هم بر این اساس گفت که حالا که دولت می‌خواهد لایحه بیاورد این ماده را از برنامه ششم حذف کنید تا همه موارد یک جا آورده شود اما از سال ۹۵ تاکنون چنین لایحه‌ای به مجلس ارائه نشده است.
حاجی بابایی با بیان اینکه «در زمینه پرداخت حقوق مدیران آزادی عمل وجود دارد» تاکید کرد: هر کاری که انجام می‌شود مستند به قانون مجلس است و این قانون است که مشکل دارد ما باید قانون را اصلاح کنیم اگرچه عده‌ای نمی‌خواهند این اصلاح انجام شود.
انتهای پیام
