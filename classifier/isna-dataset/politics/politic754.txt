جنتی: تحریم‌های آمریکا علیه مسئولان عالی نظام، تبلیغاتی است
دبیر شورای نگهبان به تحریم‌های اخیر آمریکا علیه مسئولان عالی نظام اشاره کرد و گفت: این تحریم‌ها صرفاً جنبه تبلیغاتی دارد.
به گزارش ایسنا به نقل از شورای نگهبان، آیت الله احمد جنتی دبیر شورای نگهبان صبح امروز (چهارشنبه، ۵ تیرماه ۱۳۹۸) در نطق پیش از دستور خود در جلسه این شورا با تسلیت ایام شهادت رئیس مکتب تشیع، امام جعفر صادق (ع) و شهدای هفتم تیر گفت: در حادثه ۷ تیر ۱۳۶۰ جمعی از نخبه ترین شخصیت‌های نظام اسلامی که در رأس آنها دکتر شهید بهشتی قرار داشت، به شهادت رسیدند که اگر امروز بودند هر کدام خدمات بزرگی به نظام انجام می‌دادند.

وی در ادامه به هفته قوه قضائیه اشاره کرد و با تبریک این هفته به رئیس، مسئولان، قضات و کارکنان شریف قوه قضائیه، از اقدامات این قوه تشکر و قدردانی کرد.

وی رسیدگی سریع و دقیق به پرونده‌های ورودی به دستگاه قضائی در سال‌های اخیر، «لغو همایش‌های غیرضروری در این قوه» و «برکناری و برخورد قاطع با اندک قضات متخلف» را از جمله اقدامات و تغییرات خوب دستگاه قضا برشمرد و ابراز امیدواری کرد که اینگونه اقدامات که مایه امیدواری هر چه بیشتر مردم به دستگاه قضا است، کماکان با جدیت دنبال شود.
رئیس مجلس خبرگان رهبری در بخش دیگری از سخنانش به تحریم‌های اخیر آمریکا علیه مسئولان عالی کشورمان اشاره کرد و اظهار داشت: جمهوری اسلامی ایران ۴۰ سال است مقابل زورگویی‌های آمریکا ایستاده است و این مسیر را با جدیت ادامه می‌دهد به همین خاطر است که رئیس جمهور نادان آمریکا هر روز تحریم جدیدی علیه ایران وضع می‌کند. البته این تحریم‌ها صرفاً جنبه تبلیغی دارد و اثری در عزم و اراده مردم و مسئولان در راه پیشرفت و عزت ایران ایجاد نخواهد کرد.

جنتی متذکر شد: تعجب می‌کنم بعضی از کشورهای اروپایی در مقابل اقدامات جاهلانه «ترامپ» سکوت می‌کنند در حالی که باید مقابل او بایستند و سیاست مستقلی داشته باشند.

وی از مسئولان اجرایی کشور خواست، با تدبیر و هم‌افزایی با کشورهای مستقلی همچون روسیه، چین و هند برای مقابله با یکجانبه گرایی و زورگویی آمریکا در سطح بین المللی اقدام کنند.

دبیر شورای نگهبان در خاتمه به پروژه «معامله قرن» آمریکا و رژیم صهیونیستی نیز اشاره و خاطر نشان کرد: قطعاً با هوشیاری جهان اسلام به ویژه محور مقاومت این توطئه نیز شکست خواهد خورد.
انتهای پیام
