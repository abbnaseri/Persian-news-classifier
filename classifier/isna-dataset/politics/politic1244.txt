قیمت خودرو کاهش پیدا کرده است/ قیمت گذاری باید زیر نظر شورای رقابت باشد
رئیس سازمان بازرسی کل کشور گفت: در رابطه با خودرو بررسی‌هایی کردیم و قیمت تمام شده را مشخص کردیم و در این رابطه اقداماتی انجام دادیم.
به گزارش ایسنا، ناصر سراج در حاشیه مراسم تجدید میثاق با آرمان‌های امام راحل در جمع خبرنگاران در خصوص ورود سازمان بازرسی به آشفته بازار خودرو، گفت: قیمت خودرو کاهش پیدا کرده است.
وی در پاسخ به سوالی در خصوص عدم ارائه خودرو از سوی کارخانه‌های خودروسازی به مردم گفت: در این رابطه وزیر و خودروسازان را خواستیم و جلسه نهایی برگزار خواهیم کرد. در رابطه با قطعات داخلی هم جلساتی در این رابطه با این اشخاص خواهیم داشت. در رابطه با خودرو بررسی‌هایی کردیم و قیمت تمام شده را مشخص کردیم و در این رابطه اقداماتی انجام دادیم. حتماً باید قیمت گذاری زیر نظر شورای رقابت باشد و اصرار ما بر این موضوع ادامه دارد.
وی در خصوص ارسال نامه به معاون اول رئیس جمهور گفت: علاوه بر این، مصوبه‌ای هم هست و اقداماتی انجام خواهیم داد تا یکجا قیمت گذاری شود. پاسخ آقای جهانگیری هم در این رابطه مثبت است تا ان‌شاءالله این موضوع یک کاسه شده و دلال‌ها حذف شوند و اگر دلال‌ها حذف شوند قیمت خودرو، قیمت‌های اعلام شده فعلی نخواهد بود.
سراج در خصوص تصویب آئین نامه سازمان بازرسی کل کشور گفت: آئین نامه را سال ۹۳ نوشتیم که متأسفانه اقدام نشده بود اما با آئین نامه جدید هر کسی نظر خود را نمی‌تواند بدهد و همه امور کارشناسی شده و کار ما بهتر خواهد شد.
وی در پاسخ به این سوال که قرار بود گزارشی از سوی بازرسی کل کشور در رابطه با تخلفات بازار خودرو به رئیس قوه قضائیه ارسال شود این گزارش‌ها در چه مرحله‌ای است؟ گفت:
گزارش را قبلاً داده بودیم و قرار است این هفته گزارش نهایی را بدهیم.
وی همچنین در خصوص اختصاص شعبی از دادگاه‌ها به پرونده‌های سازمان بازرسی کل کشور نیز، گفت: آیت‌الله رئیسی به معاون اول دستور داده و قرار است بستگی به استان‌ها و میزان پرونده‌ها شعب تخصصی اختصاص یابد.
انتهای پیام
