مدیرکل سابق اقتصاد و دارایی البرز به هفت سال و نیم حبس محکوم شد
رییس کل دادگستری البرز گفت: مدیرکل سابق اقتصاد و دارایی استان البرز به علت تخلف به هفت سال و شش ماه حبس تعزیری، ۲۱ ماه انفصال از خدمت، ۳۷ ضربه شلاق تعزیری و پرداخت یک میلیارد و نیم جزای نقدی محکوم شده است.
‌به گزارش خبرنگار ایسنا منطقه البرز، احمد فاضلیان در نشست مطبوعاتی امروز یکشنبه دوم تیرماه با اشاره به آخرین وضعیت مدیرکل سابق اقتصاد و داریی البرز، اظهار کرد: مدیر کل سابق اقتصاد و دارایی استان در طول سه سال خدمت خود با کمک تعدادی از همکاران خود اقدام به سو استفاده از اختیارات مدیریتی خود در قالب پرداخت پاداش، اضافه کاری و …کرده و ماهانه مبالغی به کارمندان، اطرافیان و افراد مورد اعتماد در اداره تحت تصدی خود واریز و بعد از مدتی این مبالغ را به حساب شخصی خود واریز یا به صورت نقدی دریافت می‌کرده است.
وی ادامه داد: علاوه بر این، این فرد نسبت به تصرف غیر قانونی در وجوه اموال دولتی، دریافت رشوه، تنظیم صورت حساب‌های غیر واقعی و سایر جرایم مالی نیز اقدام کرده بود.
این مسئول خاطر نشان کرد: متهم ردیف یک این پرونده پس از اثبات جرایم در دادگاه بدوی به هفت سال و شش ماه حبس تعزیری، ۲۱ ماه انفصال از خدمت، ۳۷ ضربه شلاق تعزیری و پرداخت یک میلیارد و نیم جزای نقدی محکوم شده است.
فاضلیان گفت: این حکم علی رغم تأیید اتهامات، در دادگاه تجدید نظر تعلیق شده که این تعلیق قابل پذیرش نیست و دادگاه تجدید نظر در تغییر حکم صادر شده اشتباه کرده است.
 انتهای پیام
