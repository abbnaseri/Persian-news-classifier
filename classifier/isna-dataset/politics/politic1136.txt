داداشی: آبروی بین‌المللی ایران در پروژه راه آهن آستارا در خطر است
 نماینده مردم آستارا در مجلس اظهار کرد: پروژه‌ی عظیم بین المللی آستارا که در زمان آقای واعظی به امضا رسیده بود و ۶۰ میلیون دلار اعتبار کشور جمهوری آذربایجان در آن است هم اکنون قفل شده است.
به گزارش ایسنا، ولی داداشی در جلسه علنی امروز (یکشنبه) مجلس شورای اسلامی در تذکری شفاهی خطاب به هیأت رئیسه مجلس گفت: پروژه عظیمی به اسم راه آهن آستارا در این شهرستان وجود دارد. حتماً در جریان این پروژه‌ی بین المللی هستید. ۶۰ میلیون دلار اعتبار از طرف کشور جمهوری آذربایجان دریافت شده است. هم اکنون این پروژه قفل شده است. این قرارداد در زمان آقای واعظی که رئیس کمیسیون مشترک ایران و آذربایجان بوده‌اند به امضا رسیده است.
نماینده مردم آستارا در مجلس با اشاره به اشکالات اساسی قرارداد گفت: این اشکالات باعث قفل شدن این پروژه شده است. هم اکنون شرکت ساخت توسعه کشور و شرکت راه آهن جمهوری اسلامی ایران پاسخگو نیستند. وزیر راه و شهرسازی هم این پروژه را رها کرده است.
داداشی ضمن انتقاد از محمود واعظی گفت: آقای واعظی برای من نامه فدایت شوم نوشته است. آقای واعظی! از این نامه‌ها برای من ننویسید شما که در رأس دولت و در کنار آقای رئیس جمهور هستید این پروژه را شخصاً پیگیری کنید. این پروژه‌ای است که شما به گردن مردم آستارا انداخته‌اید. هم اکنون آبروی بین‌المللی ما در کشور همجوار در خطر است.
انتهای پیام
