بازدید سرلشکر موسوی از پایگاه هوانیروز اصفهان
فرمانده کل ارتش در ادامه بازدید از یگان‌های ارتش در اصفهان، صبح امروز از پایگاه هوانیروز این استان، مرکز آموزش خلبانی شهید وطن‌پور، صنایع «یاعلی» و پایگاه چهارم رزمی، پشتیبانی عمومی اصفهان بازدید کرد.
به گزارش ایسنا، امیر سرلشکر سیدعبدالرحیم موسوی فرمانده کل ارتش (آجا) صبح امروز با حضور در یگان‌های؛ پایگاه هوانیروز اصفهان، مرکز آموزش خلبانی شهید وطن‌پور، صنایع «یاعلی» و پایگاه چهارم رزمی، پشتیبانی عمومی اصفهان بازدید و آمادگی رزمی، تاکتیکی و عملیاتی این یگان‌ها را مورد ارزیابی قرار داد.
برپایی نشست‌های تخصصی و صمیمانه با فرماندهان و مسئولان مرکز آموزش خلبانی شهید وطن‌پور، متخصصان و کارکنان صنایع «یا علی» و پایگاه چهارم رزمی، پشتیبانی عمومی اصفهان از برنامه‌های فرمانده کل ارتش در این بازدید بود.
فرمانده کل ارتش همچنین ضمن حضور در کلاس دانشجویان دوره خلبانی، از شبیه‌ساز مرکز آموزش خلبانی شهید وطن‌پور بازدید کرد.
همچنین به منظور رسیدگی به اراضی آجا در اصفهان، جلسه مشترکی با حضور فرمانده کل ارتش، فرمانده نیروی زمینی و مسئولان شهرداری اصفهان تشکیل شد.
امیر سرتیپ حیدری فرمانده نیروی زمینی ارتش، امیر سرلشکر موسوی را در این بازدید همراهی کرد.
انتهای پیام
