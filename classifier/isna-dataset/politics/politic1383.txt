شمخانی: دلیلی برای جنگ وجود ندارد
دبیر شورای امنیت ملی کشورمان با تاکید بر اینکه دلیلی برای جنگ وجود ندارد، گفت: مردم منطقه خواهان خروج آمریکا از منطقه هستند.
به گزارش ایسنا به نقل از خبرگزاری آناتولی، علی شمخانی دبیر شورای عالی امنیت ملی کشورمان که برای دیدار با مقامات بلندپایه امنیتی روسیه به شهر اوفا سفر کرده بود در گفت‌وگو با خبرگزاری تاس امکان وقوع جنگ با آمریکا را غیر محتمل دانست.
شمخانی در پاسخ به این سوال که آیا سناریویی برای وقوع یک درگیری میان ایران و آمریکا وجود دارد، اظهار داشت: خیر، هیچ دلیلی برای یک جنگ وجود ندارد اما اگر جنگی آغاز شود، به‌طور قطع مردم منطقه پیروز خواهند شد.
وی در ادامه خاطر نشان کرد: اما تحریک کنندگان و آتش افروزان این جنگ منتظر یک پایان غم‌انگیز هستند.
مایک پمپئو وزیر امورخارجه آمریکا به تازگی در یک مصاحبه گفت که در مواجهه با ایران تمام گزینه‌ها روی میز است، ازجمله اقدام نظامی.
دبیر شورای عالی امنیت ملی ایران همچنین با انتقاد از اظهارات ستیزه جویانه مقامات آمریکایی تاکید کرد که هدف آنها ایجاد ناآرامی و آشفتگی است.
وی افزود: مداخله آمریکایی‌ها در شرایط کنونی منطقه ما تنها به ایجاد تنش می‌انجامد. سیاست ایران اطمینان از امینت خاورمیانه به کمک تلاش‌های کشورهای منطقه است.
وی تصریح کرد: این آمریکایی‌ها بودند که در ژوئیه سال ۱۹۸۸ هواپیمای مسافربری ایرانی را در آسمان خلیج فارس با موشک هدف قرار دادند و منهدم کردند. آمریکایی‌ها با حضورشان در خلیج فارس تنها باعث وخامت اوضاع می‌شوند. اینکه هزار سرباز به منطقه اعزام شوند یا نشوند، تأثیری بر خواسته و عزم مردم منطقه ندارد؛ خواسته آنها این است که آمریکا باید (از منطقه) برود.
شمخانی درباره اقدامات تهران در مبارزه با تحریم‌های آمریکا با اشاره به اینکه این اقدامات (واشنگتن) در عرصه ژئوپلیتیکی به‌طور گسترده صورت می‌گیرد، گفت: امروزه دلار به یک گلوله متحرک تبدیل شده که می‌تواند به همه آسیب بزند. اگر اعتراضات علیه اقدامات دولت آمریکا از طریق منشور سازمان ملل انجام بگیرد و ابراز نارضایتی شود، مقابله همه جانبه‌ای با درخواست‌های اقتصادی آنها آغاز خواهد شد و در این‌صورت می‌شود که دلار هم از مبادلات بازرگانی خارج شود.
این مقام عالی رتبه کشورمان در پاسخ به سوالی درباره برنامه جامع اقدام مشترک (برجام) و اقدام بعدی ایران در رابطه با این توافق اظهار داشت: این، توافقی دوطرفه است. ایران به وظایف خود عمل کرده اما طرف‌های غربی این کار را نکرده‌اند. گزارشات آژانس بین‌المللی انرژی اتمی تأیید می‌کند که ایران به تمامی تعهدات خود ذیل برجام عمل کرده است و این آمریکاست که از آن خارج شده است. ما نمی‌توانیم به‌طور یک جانبه همچنان به اجرای تعهدات خود ادامه دهیم؛ با این حال ما در چارچوب توافق عمل می‌کنیم و از آن خارج نشده‌ایم.
انتهای پیام
