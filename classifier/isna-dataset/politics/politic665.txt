ایران از حد تعیین شده برای اورانیوم غنی شده فراتر نرفته است
خبرگزاری رویترز به نقل از دیپلمات‌ها گزارش داد که ایران هنوز از محدوده تعیین شده در برجام برای ذخیره اورانیوم غنی شده فراتر نرفته است.
به گزارش ایسنا به نقل از خبرگزاری رویترز، چند دیپلمات گفته‌اند که اطلاعات جدید بازرسان هسته‌ای سازمان ملل نشان می‌دهد که ذخیره اورانیوم غنی شده ایران هنوز از حداکثر حد تعیین شده در توافق هسته‌ای فراتر نرفته است اما در مسیری قرار دارد که به زودی (اوایل هفته آینده) به این محدوده می‌رسد.
به گزارش رویترز، «با توجه به این شرایط احتمال اینکه ایران روز پنج‌شنبه (امروز) به تهدید خود برای عبور از یکی از اصلی‌ترین محدودیت‌های هسته‌ای‌اش ذیل برجام عمل کند، بعید به نظر می‌آید؛ اقدامی که می‌تواند توافق هسته‌ای را به نابودی بکشاند».
همچنین کمیسیون مشترک برجام قرار روز جمعه تشکیل جلسه دهد تا طرف‌های توافق بار دیگر برای حفظ آن در شرایطی که تحت فشارهای آمریکا قرار دارد، رایزنی کنند.
یک دیپلمات که خواست نامش فاش نشود در این باره، گفت: آنها هنوز از حد تعیین شده خود عبور نکرده‌اند. اگر به همین روال ادامه دهند ممکن است آخر هفته (اوایل هفته آینده) به این حد برسند.
هدف از توافق هسته‌ای که در سال ۲۰۱۵ میان ایران و قدرت‌های جهانی حاصل شد، رفع تحریم‌های بین‌المللی ایران در ازای محدودیت برنامه هسته‌ای این کشور بوده است اما سال گذشته دولت آمریکا به‌طور یک‌جانبه از آن خارج شد و تحریم‌ها را نیز علیه تهران بازگرداند. این اقدامات واشنگتن سبب شد تا اختلافات میان دو کشور که بیش از چهل سال با یکدیگر روابط دیپلماتیک ندارند، تشدید شود.
جمهوری اسلامی ایران به تازگی اعلام کرده است که قصد دارد اجرای برخی تعهداتش در توافق هسته‌ای را کاهش دهد.
به گفته سه دیپلمات که فعالیت‌های آژانس بین‌المللی انرژی اتمی را دنبال می‌کنند، آژانس روز چهارشنبه تائید کرده که ایران ۲۰۰ کیلوگرم ذخیره اورانیوم با غنای پایین دارد که پایین‌تر از حد تعیین شده ۲۰۲.۸ کیلوگرم است.
همچنین دو نفر از این دیپلمات‌ها گفته‌اند که ایران روزانه در حال تولید حدود یک کیلوگرم است، به این معنی که می‌تواند به زودی پس از دیدار نمایندگان بلند پایه ایران، فرانسه، انگلیس، روسیه و چین روز جمعه در وین از محدوده تعیین شده خود فراتر رود.
آژانس بین‌المللی انرژی اتمی به‌طور معمول درباره جزئیات مربوط به بازرسان خود اظهار نظری نمی‌کند و در این مورد نیز برای کسب اطلاع در دسترس نبوده است.
یک مقام ارشد اروپایی اظهار داشت: ما به ایرانی‌ها به روشنی اعلام کرده‌ایم که درباره مسئله هسته‌ای هیچ صبری نداریم. آنها در آستانه عبور از حد خود هستند اما منتظر خواهیم ماند تا آژانس بین‌المللی انرژی اتمی طی روزهای آینده در این باره به ما گزارش دهد.
انتهای پیام
