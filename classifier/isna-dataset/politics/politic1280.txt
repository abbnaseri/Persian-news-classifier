وقت رسیدگی به پرونده نجفی هنوز تعیین نشده است/ ساختار جدید قوه قضائیه به تصویب رسید
سخنگوی قوه قضائیه گفت: برای رسیدگی به پرونده نجفی (شهردار پیشین تهران) هنوز تعیین وقت نشده است.
به گزارش ایسنا، غلامحسین اسماعیلی در حاشیه مراسم تجدید میثاق مسئولان عالی قضائی با آرمان‌های امام راحل در جمع خبرنگاران، گفت: رسیدگی به پرونده نجفی هنوز تعیین وقت نشده است.
وی افزود: ان‌شاءالله در هفته قوه قضائیه که امروز آغاز آن را با تجدید میثاق با آرمان‌های امام آغاز کردیم برنامه‌های متنوعی داریم. نشست عمومی قوه قضائیه را داریم که در صبح و بعدازظهر روز سه شنبه برگزار خواهد شد و نشست تخصصی و کاربردی قوه قضائیه خواهد بود.
سخنگوی قوه قضائیه در پاسخ سوالی مبنی بر این که در رسیدگی پرونده آقای عراقچی و فرستادن آن به دادسرا در مرحله اول علت عدم تحقیقات از آقای سیف علت نقص وارجاع پرونده به دادسرا اعلام شد، این بار نقص این پرونده چیست، گفت: چه در ارتباط با خود افراد مطروحه در پرونده و چه در ارتباط با سایر بخش‌ها از نظر دادگاه تحقیقات پرونده کامل نبوده و موارد را هم دادگاه احصا و به دادسرا اعلام کرده که این تحقیقات تکمیل شود.
وی در پاسخ به سوالی درباره رسیدگی به پرونده قتل علیرضا شیر محمدی گفت: ظرف ۴۸ ساعت به این پرونده قتل رسیدگی و به دادسرا فرستاده شد و باید بگوئیم رسیدگی به اتمام رسیده و کیفرخواست پرونده صادر و به دادگاه کیفری یک استان ارجاع شده است.
سخنگوی قوه قضائیه گفت: رسیدگی به این پرونده مانند سایر پرونده‌هایی که دارای بازتاب اجتماعی بوده است به صورت ویژه و فوق العاده رسیدگی خواهد شد و این پرونده در حداقل زمان مورد رسیدگی قرار خواهد گرفت.
اسماعیلی با بیان اینکه زمان رسیدگی به پرونده نجفی هنوز تعیین نشده است، گفت: آنچه تعیین شده بود (۱۰ تیر)، مهلت ۱۰ روزه‌ای بود که دادگاه به وکلای اولیای‌دم و متهم داده بود تا پرونده و کیفرخواست را مطالعه کنند و اگر نقص و ایرادی دارند اعلام کنند و پس از طی این مرحله، در صورتی که نقصی وجود نداشته باشد، دادگاه زمان محاکمه را مشخص می‌کند.
سخنگوی قوه‌قضاییه در پاسخ به سوالی درباره اینکه آیا دادگاه تاکنون نقصی در پرونده اعلام کرده یا خیر گفت: تا الان هیأت قضائی هیچ نقصی درباره این پرونده اعلام نکرده است.
ساختار جدید قوه قضائیه به تصویب رسید
اسماعیلی ادامه داد: از جمله اقدامات قوه قضائیه در هفته گرامی داشت این قوه چابک‌سازی و کوچک‌سازی ستاد قوه قضائیه بود و در این سه ماه مطالعات گسترده‌ای در این زمینه انجام شد و نهایتاً در پایان هفته قبل و در آغاز هفته قوه قضائیه ساختار جدید قوه قضائیه به تصویب ریاست محترم قوه قضائیه رسید.
سخنگوی قوه قضائیه تاکید کرد: در این ساختار برخی از معاونت‌ها در همدیگر ادغام می‌شوند، برخی از ادارات کل و مراکزی که تاکنون مستقیماً زیر نظر ریاست محترم قوه قضائیه اداره می‌شدند با همدیگر ادغام یا به معاونت‌هایی که تناسب داشتند واگذار شده‌اند.
اسماعیلی افزود: در ساختار جدید در حوزه ستادی قوه قضائیه تقریباً ۴۰ درصد از واحدهایی که مستقیماً با ریاست محترم قوه قضائیه ارتباط داشتند را ادغام و یا حذف کردیم و یا در زیر مجموعه‌ای دیگر قرار دادیم.
وی ادامه داد: مقرر شده است در ساختار تفصیلی قوه قضائیه متناسب با کوچک سازی ساختار اصلی حداقل ۲۰ درصد از پست‌های سازمانی ستادی حذف شوند و نیروهای شاغل در ستاد قوه قضائیه متناسب با ساختار جدید به مراجع قضائی منتقل شوند. این یک گام بسیار مؤثر در تحول ساختاری در قوه قضائیه خواهد بود.
سخنگوی قوه قضائیه ادامه داد: همچنین در هفته قوه قضائیه که امروز روز آغازین آن را با تجدید میثاق با آرمان‌های امام عظیم الشأن و شهید مظلوم آیت الله دکتر بهشتی و سایر شهدا آغاز کردیم برنامه‌های متنوعی خواهیم داشت و رویکرد برنامه‌های هفته قوه قضائیه متفاوت با رویکرد برنامه‌های سنوات قبل است و ما جلسات، همایش‌ها و نشست‌های قوه قضائیه را امسال به جای جلسات تشریفاتی به جلسات کاربردی بدل کردیم.
وی افزود: پیش‌بینی شده که در کنار سایر برنامه‌هایی که در این هفته داریم ان‌شاءالله به زودی نشست مشترک قوه قضائیه مسئولان عالی و قوه قضائیه و دولت محترم برگزار شود. اولین نشست کاربردی ما با قوه مقننه را در اردیبهشت ماه برگزار کردیم، ان‌شاءالله بر اساس هماهنگی‌های انجام شده قرار است به زودی نشست قوه قضائیه با دولت محترم برگزار شود.
اسماعیلی تاکید کرد: این نشست‌های کاربردی که حکایت از رویکرد همدلی و هماهنگی در بین قوای سه گانه مملکت است، برای مردم و جامعه ما آثار مثبتی را به دنبال داشته باشد که به زودی عملیاتی و اجرایی خواهد شد.
وی درباره تحولات در قوه قضائیه گفت: از شنبه هفته آینده ما ساختار جدیدی را در قوه قضائیه اجرا خواهیم کرد و همانطور که عرض کردم ما شاهد هم کوچک سازی ستاد و هم چابک‌سازی آن خواهیم بود، یعنی معاونت فرهنگی و امور اجتماعی در هم ادغام می‌شوند و تبدیل به معاونت پیشگیری فرهنگی و امور اجتماعی می‌شود.
سخنگوی قوه قضائیه ادامه داد: مرکز آمار و فناوری قوه قضائیه در معاونت راهبردی ادغام و معاونت راهبردی و فناوری قوه قضائیه، اداره کل حفظ حقوق شهروندی در بازرسی ویژه قوه قضائیه ادغام می‌شود. همچنین اداره کل امور بین‌الملل در معاونت امور بین‌الملل و ستاد حقوق بشر ادغام می‌شود و چند مرکز امور نمایندگان در معاونت حقوقی قوه قضائیه ادغام می‌شود.
وی افزود: مرکز سلامت قوه قضائیه در معاونت مالی و پشتیبانی قوه قضائیه ادغام خواهد شد و بسیاری از ادارات کل و مراکز دیگر در ساختار جدید به صورت ادغامی و کوچک‌سازی و چابک سازی ان‌شاءالله عملیاتی و اجرایی شود.
سخنگوی قوه قضائیه درباره در خواست نمایندگان در بازدید از زندان‌ها گفت: تا همین امروز نمایندگان متعددی از زندان‌های جمهوری اسلامی ایران بازدید داشتند و نمایندگان در استان‌ها و در تهران از زندان‌ها بازدید کردند. باید بگویم هم کمیسیون قضائی مجلس و هم نمایندگان کمیسیون امنیت مجلس از زندان‌های تهران بازدید داشتند و سایر تقاضای نمایندگان در ارتباط با بازدید از زندان‌ها هم مورد بررسی قرار خواهد گرفت و ان‌شاءالله زمینه بازدید فراهم خواهد شد.
وی در پاسخ به سوالی درباره تخلف یکی از مدیران قوه قضائیه گفت: من مکرر اعلام کردم که قرار نیست که قبل از آنکه موضوعی به اثبات برسد اسمی از کسی برده شود.
وی ادامه داد: تغییراتی در قوه قضائیه انجام شده و جابجایی‌هایی در بعد از انتصاب ریاست جدید قوه قضائیه در زیر مجموعه این قوه رخ داده و اگر چنانچه در این ارتباط کسی مرتکب جرم و تخلف شده باشد حتماً تحت تعقیب قضائی قرار خواهد گرفت. فعلاً جرایم اثبات شده در موضوع مطروحه نداریم و اگر اسناد و مدارکی به دست آمد، مورد رسیدگی قرار خواهد گرفت.
انتهای پیام
