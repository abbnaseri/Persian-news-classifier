الجزیره: عربستان و امارات از لغو حمله به ایران خشمگین هستند
شبکه الجزیره با اشاره به اینکه دولت آمریکا دچار سردرگمی شده است در تحلیلی نوشت که عربستان و امارات از تصمیم ترامپ در لغو حمله به ایران خشمگین هستند و سفر پمپئو به این کشورها در راستای دلجویی از آنها است.
به گزارش ایسنا، شبکه الجزیره در تحلیلی نوشت: در سایه تنش بوجود آمده میان تهران و واشنگتن که نزدیک بود به مواجهه نظامی منجر شود، مایک پمپئو، وزیر خارجه آمریکا اعلام کرد که برای گفت وگو در رابطه با مساله ایران به جده و ابوظبی سفر خواهد کرد.
داگلاس پاندو، پژوهشگر ارشد اندیشکده "کیتو" در این باره به شبکه قطری گفت: عربستان و امارات خواستار اتخاذ موضعی سخت از سوی واشنگتن علیه ایران بودند؛ آنها از آمریکا خواسته بودند که به نیابت از آنها با تهران وارد جنگ شود بنابراین از لغو عملیات نظامی علیه ایران ناراضی هستند. سفر پمپئو تلاشی برای دلجویی و جلب رضایت آنها است.
از سوی دیگر لقاء مکی، پژوهشگر مرکز پژوهش‌های الجزیره نیز معتقد است که سفر پمپئو در راستای سرو سامان دادن به اوضاع با ریاض و ابوظبی است زیرا عربستان و امارات از دولت ترامپ خشمگین و ناراحت هستند.
این پژوهشگر همچنین گفت که سفر احتمالی یک مسئول اطلاعاتی سعودی به اسرائیل نیز در راستای نشست سه جانبه امروز مسئولان امنیتی آمریکا-روسیه-اسرائیل و تلاش برای مشارکت در این نشست است که محور گفت وگوی آن مساله ایران خواهد بود.
وی مدعی شد: حاضران در این نشست سطح امنیتی منطقه را مشخص خواهند کرد و سناریوی احتمالی این است که به اسرائیل مناطق نفوذ امن در سوریه که ایران در آن حضور ندارد داده خواهد شد. در مقابل با حفظ منافع آمریکا، آنها از طرف خود به ایران هم امتیازاتی خواهند داد و پس از آن درباره یک توافق هسته‌ای جدید تصمیم می‌گیرند؛ توافقی که همه طرف‌ها از آن راضی شوند.
بر اساس تحلیل پژوهشگر الجزیره، در این میان هم پیمانان آمریکا بیشترین زیان را خواهند دید زیرا بدون هیچ دستاوردی از معادله خارج می‌شوند و ده‌ها میلیارد پولی که به آمریکا دادند را از دست می‌دهند، علاوه بر این اگر این توافق انجام شود با مشکلات ژئوپلتیک جدیدی نیز مواجه می‌شوند.
در رابطه با مساله آمریکا داگلاس پاندو معتقد است که دولت آمریکا دچار سردرگمی شده است زیرا درحالی که ترامپ بر مساله عدم دستیابی ایران به سلاح هسته‌ای تاکید می‌کند، نزدیکان آن خواهان تغییر نظام ایران هستند.
پژوهشگر اندیشکده کیتو می‌گوید: ایران برای مذاکره با آمریکا اعتماد نخواهد کرد مگر اینکه مواضع دولت آمریکا یکپارچه شود.
لقاء مکی هم ضمن تأیید سخنان پاندو در رابطه با سیاست دولت آمریکا گفت که دولت آمریکا بدون یک استراتژی مستحکم بحران خود با ایران را آغاز کرد.
انتهای پیام
