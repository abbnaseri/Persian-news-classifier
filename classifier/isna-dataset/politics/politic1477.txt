نظر کارشناسی کمیته حقیقت یاب سیل اعتبار قانونی ندارد
دادستان عمومی و انقلاب مرکز استان فارس در واکنش به انتشار گزارش کمیته حقیقت یاب شورای شیراز در خصوص سیل فروردین این شهر اعلام کرد که نظر کارشناسی این کمیته فاقد هرگونه اعتبار کارشناسی برای مرجع قضایی است .
به گزارش ایسنا به نقل از روابط عمومی دادگستری فارس، در پی انتشار خبری منتسب به کمیته حقیقت یاب حادثه سیل شیراز، دادستان عمومی و انقلاب مرکز استان فارس گفت: نظر کارشناسی کمیته حقیقت یاب شورای شهر فاقد هرگونه اعتبار کارشناسی برای مرجع قضائی است.
حیدر آسیابی گفت: با توجه به تشکیل پرونده قضائی نسبت به موضوع و رسیدگی در شعبه ۸ بازپرسی دادسرای عمومی و انقلاب شیراز طبق قانون مرجع تعیین هیأت کارشناسی تنها مرجع قضائی ذیصلاح بوده و مبنای تشخیص مقصرین نیز نظر هیأت کارشناسی منتخب مرجع قضائی است.
وی ضمن تأکید بر اینکه نظر کارشناسی کمیته حقیقت یاب فاقد هرگونه اعتبار کارشناسی برای مرجع قضائی بوده و انتشار آن فاقد هر گونه وجاهت قانونی است افزود: تذکر لازم از ناحیه دادستانی به کمیته مذکور داده خواهد شد.
دادستان شیراز همچنین خاطر نشان کرد: با توجه به وصول نظریه هیأت پنج نفره کارشناسی ۴ تن از شهرداران ادوار مختلف شیراز هر کدام به میزان ۲۵ درصد مقصر شناخته شده‌اند و نظریه هیأت کارشناسی در مرحله ابلاغ است.
وی افزود: در نظریه هیأت کارشناسی تعیین شده از سوی مرجع قضائی فقط شهرداری شیراز مقصر شناخته شده و در نظریه مذکور بجز شهرداری نامی از نهاد یا نهادهای دیگر به عنوان مقصر برده نشده است.
دادستان عمومی و انقلاب شیراز گفت: بر اساس نظر هیئت کارشناسی سه نفره قبلی سه نفر از شهرداران شیراز مقصر شناخته شده بودند که در نظریه هیئت ۵ نفره این افراد به ۴ نفر افزایش یافت.
 انتهای پیام
