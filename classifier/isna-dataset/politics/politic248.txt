روابط عمومی ها موظف به سامان دادن گفتگوی اجتماعی میان ذی نفعان اجتماعی هستند  
سخنگوی دولت با بیان اینکه وظیفه روابط عمومی های دولت بازنمایی تصویر دقیق و درست از دستگاههای اجرایی است گفت: در هیچ دوره ای پس از انقلاب، دولت اینگونه از سوی آمریکا، رسانه های متکی به پول برخی حاکمان منطقه و همزمان با هنجار شکنی رسانه های مخالف داخلی مواجه نبوده است. 
به گزارش ایسنا به نقل از پایگاه اطلاع رسانی دولت، علی  ربیعی در نشست شورای هماهنگی رؤسای مراکز روابط عمومی و اطلاع رسانی دستگاههای اجرایی کشور با بیان اینکه هدف اصلی تحریم های آمریکا علیه ایران و برنامه فشار حداکثری به کشور فروپاشی ذهنی در جامعه است گفت: متاسفانه در داخل نیز عده ای برای منفعت سیاسی کوتاه مدت خود در این دام افتاده اند.  
سخنگوی دولت با تبیین اینکه شرایط کنونی کشور از هر لحاظ استثنایی و منحصر بفرد است گفت: معلوم نیست اگر این دولت نبود  و اگر برجام نبود وضعیت کشور الان چگونه بود؟ اما متاسفانه چنان بازنمایی منفی از تصویر دولت توسط رسانه های مخالف صورت گرفته است که این نقاط مثبت همه به حاشیه رفته و صرف حمله به دولت به هدف اصلی تبدیل شده است. سیاه نشان دادن مسایل،  موجب موج سواری رسانه هایی است که با هزینه های کلان دستگاههای اطلاعاتی دولتهای بدخواه همسو هستند. 
ربیعی با اشاره به اینکه مشکلات و تنگناهای روابط عمومی ها در اقناع و اطلاع رسانی به جامعه و مواجهه با موج تخریب ها را به خوبی می داند گفت: همه رسانه هایی که در ظرفیت نظام تعریف می شوند، دلسوز برای ماندگاری آثار برجسته انقلاب مثل آزادی، جمهوریت، استقلال و اسلامیت و پیشرفت ایران هستند و باید مراقب این شرایط باشند. ما خوشحالیم که بیشترین نقدها متوجه دولت است و این نقدها را مفید می دانیم. برای ادامه راهمان اما در مواردی نقد به جای کنش سیاسی، تخریب گر تبدیل می شود. دولت به اصل آزادی رسانه معتقد است و بنا داریم با همگان برای پیشرفت ایران کار کنیم. مسئله دولت قدرت و ماندگاری و پیشرفت ایران است و در این زمینه دست همه رسانه ها را می فشاریم.  سخنگوی دولت گفت: برجام یک دستاورد بزرگ بود اما این دستاورد نادیده گرفته می شود. هرچیزی را باید در دوره تاریخی و در ظرف زمان خود سنجید و آثار فقدان آن را در دوره خود بررسی کرد. 
 ربیعی با بیان اینکه به هیچ وجه منکر وجود مشکلات نیستیم و دولت به خوبی از رنج و مشکلات مردم آگاه است گفت: وظیفه روابط عمومی ها انتقال مسائل و مشکلات مردم به روسای دستگاههای خود است. روابط عمومی ها وظایف دوسویه دارند و وظیفه انتقال دستاوردهای دولت به مردم و انتقال دیدگاههای مردم به دولت را دارند. اساسا معتقد نیستیم که روابط عمومی ها باید مشکلات را نفی کنند یا آنها را پنهان کنند اما با تلاش هایی که برای تحریف واقعیت و فریب مردم صورت می گیرد نیز باید مقابله کنند. اگر در این دولت ناکارآمدی یا خطایی بوده در عوض در همین دولت شفافیت در بالاترین حد نسبت به سایر دولت ها بوده است. اگر در دو سال اخیر به دلیل خروج آمریکا از برجام با گرانی و افزایش تورم مواجه هستیم، باید ضمن همدردی با مردم و پیدا کردن راهکار برای حل مشکلات، علل و ریشه مشکلات را به مردم توضیح دهیم. یادمان نرود که همین دولت یکی از درخشان ترین کارنامه ها در مهار تورم را در سالهای ۹۳ تا ۹۶ برجای گذاشته است. 
ربیعی یکی دیگ راز وظایف روابط عمومی ها را ارتباط با گروههای اجتماعی وابسته به هر دستگاه دانست و گفت: روابط عمومی ها وظیفه سامان دادن گفتگوی اجتماعی میان ذی نفع اجتماعی دستگاه با بالاترین مقام را برعهده خواهند داشت. 
سخنگوی دولت در ادامه با تاکید بر لزوم تقویت و ارتقا جایگاه روابط عمومی ها به عنوان دستگاه هایی که می توانند به خوبی عملکرد دولت را برای مردم تبیین کنند و با پروژه خارجی ـ داخلی ناامید سازی مردم و فروپاشی ذهنی جامعه مقابله کنند از تاکید رئیس جمهوری نسبت به حفظ جایگاه روابط عمومی ها اشاره کرد و گفت هیئت دولت نیز در خصوص تقویت این نهاد مصوبات خوبی داشته است. 
در ادامه این نشست نیز رؤسای مراکز روابط عمومی دستگاه های اجرایی مسایل و مشکلات مربوط به حوزه کاری خود را با دستیار ارتباطات اجتماعی و سخنگوی دولت مطرح کردند. یکی از عمده نگرانی های روابط عمومی های دستگاه های اجرایی محدودیت های ایجاد شده در فضای مجازی خصوصا در استفاده از تلگرام  برای اطلاع رسانی عمومی اعلام شد که همراه شدن این محدودیت ها با نبود حمایت مناسب از سوی رسانه ملی در بازتاب دستاوردها و خدمات دولت به مردم، کار اطلاع رسانی و اقناع افکار عمومی را بسیار سخت کرده است.
انتهای پیام
