لودریان: با انگلیس و آلمان برای کاهش تنش‌ها تلاش می‌کنیم
وزیر خارجه فرانسه که به همراه همپیمانان اروپایی خود تاکنون اقدام قابل توجهی برای حفظ برجام انجام نداده‌اند، گفت که اگر ایران توافق هسته‌ای را نقض کند، اشتباهی جدی مرتکب خواهد شد.
به گزارش ایسنا، ژان ایو لودریان وزیر امورخارجه فرانسه روز سه‌شنبه (امروز) در اظهاراتی گفت که ایران در صورت نقض توافق هسته‌ای اشتباهی جدی مرتکب خواهد شد.
وی ادامه داد: با شرکای خود در انگلیس و آلمان تلاش می‌کنیم تا سطح تنش در منطقه را کاهش دهیم.
لودریان همچنین خواستار مذاکره میان ایران و آمریکا شد.
این اظهارات در حالی از سوی وزیر خارجه فرانسه بیان شده است که پاریس و شرکای اروپایی آن که برای حفظ برجام بیش از یک سال است وعده می‌دهند، تاکنون اقدام قابل توجهی در راستای عمل به تعهدات خود انجام نداده‌اند.
احتمال از هم پاشیدن برجام به‌ویژه در یک سال گذشته در پی نقض توافق هسته‌ای از سوی آمریکا و خروج آن از توافق بسیار زیاد شده است. آمریکا همچنین بازگشت تحریم‌های ایران، قرار گرفتن نام سپاه پاسداران در فهرست واشنگتن از گروه‌های تروریستی و به‌علاوه اعمال تحریم‌های جدید در حوزه انرژی و صادرات فلزات ایران را بعد از خروج از برجام عملی کرده است.
جمهوری اسلامی ایران پس از گذشت یک سال از خروج آمریکا از توافق هسته‌ای اعلام کرده است که اجرای برخی از تعهدات هسته‌ای‌اش را به شکل مرحله‌ای کاهش می‌دهد.
انتهای پیام
