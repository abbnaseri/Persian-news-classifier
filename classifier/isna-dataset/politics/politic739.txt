تحول در دستگاه قضائی ضرورت دارد
رییس قوه قضاییه گفت: تحول در دستگاه قضائی که خواست رهبری، همه مردم و کارکنان دستگاه قضائی است، ضرورت دارد.
به گزارش ایسنا، هم‌زمان با فرارسیدن هفته قوه قضائیه، رئیس، مسئولان و کارکنان دستگاه قضائی صبح امروز (چهارشنبه) با حضرت آیت‌الله خامنه‌ای رهبر انقلاب اسلامی دیدار کردند.
پیش از سخنان رهبر انقلاب اسلامی، آیت الله رئیسی رئیس قوه قضائیه در گزارشی با گرامیداشت یاد و خاطره شهید آیت الله بهشتی، ضمن ارج نهادن به تلاش‌های صورت گرفته در قوه قضائیه در ادوار گذشته، خاطرنشان کرد: تحول در دستگاه قضائی که خواست رهبری، همه مردم و کارکنان دستگاه قضائی است، ضرورت دارد.
رئیس دستگاه قضائی با اشاره به آمادگی قضات و کارکنان قوه قضائیه برای تحول زمان‌بندی شده در این دستگاه، افزود: ما در دستگاه قضائی به دنبال کاهش جمعیت کیفری، کاهش ورودی پرونده، اصلاح نظام دادرسی و برطرف شدن موانع فرایند دادرسی هستیم.
رئیس قوه قضائیه «امیدآفرینی در همه لایه‌های اجتماعی» را لازمه تحول دانست و افزود: تلاش می‌کنیم دستگاه قضائی ملجأ و پناهگاه مردم شود. قوه قضائیه وظیفه نظارت بر اجرای صحیح قانون و نظارت بر حُسن اجرای امور را بر عهده دارد و این قوه در موضوع حقوق عامه به عنوان مطالبه‌گری جدی اقدام خواهد کرد.
رئیسی از فعال شدن بخش‌های مبارزه با فساد به ویژه فساد اقتصادی در چارچوب بیانیه گام دوم خبر داد و خاطرنشان کرد: خود را موظف می‌دانیم که با همه قوا و بخش‌های حاکمیتی همکاری و همیاری کنیم و با صدور حکم عادلانه، متجاوزان به قانون و حقوق مردم و بیت المال را سر جای خود بنشانیم.
انتهای پیام
