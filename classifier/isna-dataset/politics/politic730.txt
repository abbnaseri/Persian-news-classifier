خشونت و دعوا جایی در اسلام ندارد
دستیار ویژه رئیس جمهور در امور اقلیت‌های دینی با تاکید بر اینکه راه نفوذ اسلام دعوت است نه شمشیر، گفت: اسلام راهی جز دعوت نداشته، شمشیر برای متجاوز است و برای نفوذ اسلام راهی جز دعوت نیست.
به گزارش ایسنا، حجت‌الاسلام علی یونسی در نخستین کنفرانس بین‌المللی ظرفیت‌های راهبردی آموزه‌های اسلام در تحقق همزیستی مسالمت‌آمیز که امروز در کتابخانه مرکزی دانشگاه تهران برگزار شد، با بیان اینکه اساس همه ادیان اسلامی توحید است، افزود: توحید جلوه‌های مختلفی دارد، جلوه اجتماعی توحید برگزاری اینگونه همایش‌ها است.
وی گفت: توحید در بین انسان‌ها نماد زندگی اخلاقی و انسانی است، مظهر توحید در جامعه زندگی اخلاقی است که به آن زندگی مسالمت‌آمیز می‌گویند؛ جنگ، برخورد، افراط گری، توهین، مطلق‌پنداری و رد کردن دیگران و عدم بردباری آثار شرک است.
وی در ادامه تصریح کرد: اگر توحید در جامعه نماد پیدا کند یعنی در زندگی صلح، آشتی، بردباری و تحمل در جریان است، آن‌گونه که پیامبر(ص) در حیات پربرکت خود تمام گروه‌های مختلف را دعوت کرد که آن هم با کلمه توحید بود. همچنان که صلح حاصل تسامح، تمدن و مدارا است؛ باید علما را در هر جای دنیا جمع کرد تا صلح برقرار باشد.
یونسی خاطر نشان کرد: این اخلاق حسنه یک مسلمان است که می‌تواند فردی را به اسلام جذب کند و اسلام راهی جز دعوت نداشته است؛ شمشیر برای متجاوز است و برای نفوذ اسلام راهی جز دعوت نیست و خشونت، دعوا و غیره جایی در اسلام ندارد؛ ما مأمور هستیم کفاری که ما را قبول ندارند را به اسلام دعوت کنیم. ما اسیر تعصبات قومی، مذهبی، دینی و سیاسی هستیم که همه اینها آثار شرک هستند؛ گرفتاری‌هایی که داریم آثار شرک است، ما شاهد اجلاس‌های هستیم که علیه اسلام و به نفع اسرائیل برگزار می‌شود.
نماینده ویژه رئیس جمهور در امور اقلیت‌های دینی گفت: بر اساس آموزه‌های اسلامی جنگ، نزاع، افراطی‌گری، تندی، مطلق پنداری، عدم بردباری، عدم تحمل آثار دیگران و غیره از نشانه‌های شرک است و پیامبر اسلام (ص) طوایف، اقوام، نژادهای مختلف را در کنار هم گرد آورد و این امر یکی از ویژگی‌های اسلام است باید بر این اساس رفتار کنیم. ضمن اینکه تمدن اسلامی چیزی جز تسامح، بردباری، دگرپذیری و مدارا ندارد.
انتهای پیام
