بازتاب گسترده اعلام "افزایش سطح غنی‌سازی ایران " در رسانه‌های خارجی
در ادامه تصمیم جمهوری اسلامی ایران برای کاهش اجرای تعهدات برجامی خود مقامات کشورمان دقایقی پیش اعلام کردند که سطح غنی‌سازی را افزایش می‌دهند. این خبر بازتاب گسترده‌ای در رسانه‌های خارجی داشته است.
به گزارش ایسنا، بهروز کمالوندی سخنگوی سازمان انرژی اتمی کشورمان صبح امروز (یک‌شنبه) در نشست مطبوعاتی به پرسش خبرنگاران درباره مسائل فنی گام دوم کاهش تعهدات برجامی ایران پاسخ داد و از افزایش سطح غنی‌سازی ایران تا ساعاتی دیگر خبر داد.
وی در اظهارات خود تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
رسانه‌های متعددی همچون شبکه‌های بی‌بی‌سی، یورو نیوز، سی‌ان‌بی‌سی، الجزیره، راشا تودی، خبرگزاری‌های رویترز، آسوشیتدپرس، خبرگزاری فرانسه، اسپوتنیک، آرتی‌ای، یاهو فایننس، ان‌پی‌آر و روزنامه‌هایی از جمله آیریش تایمز، تایمز آو اسرائیل، وال استریت ژورنال، ژاپن تایمز، گاردین، ماینیچی، ایندیپندنت، واشنگتن پست و بسیاری رسانه بین‌المللی دیگر به‌طور گسترده به انتشار خبر افزایش سطح غنی‌سازی ایران پرداختند.
علی‌رغم اینکه ایران تاکید دارد از برجام خارج نشده و این اقدام بخشی از تلاش‌های جمهوری اسلامی برای حفظ این توافق است، برخی از این رسانه‌ها مدعی شدند که ایران در اقدامی دیگر توافق هسته‌ای را نقض کرده است.
رویترز با انتشار این خبر گزارش داد: مقامات ایران می‌گویند که تا ساعاتی بعد غنی سازی اورانیوم بالاتر از سطح تعیین شده در برجام، یعنی ۳.۶۷ درصد را آغاز خواهند کرد. آنها همچنین تاکید کردند که می‌توانند اورانیوم را در هر سطحی که بخواهند غنی‌سازی کنند اما فعلاً نیازی به آن وجود ندارد.
وال استریت ژورنال نیز با بیان این که ایران اعلام کرد که سطح غنی‌سازی خود را از محدوده برجام فراتر خواهد برد، مدعی شد که این دومین نقض عامدانه این سند بین‌المللی محسوب می‌شود که خطر نابودی آن را به همراه دارد.
اما بسیاری دیگر از این رسانه‌ها این‌طور گزارش دادند که ایران طبق اعلام قبلی خود برای کاهش اجرای تعهدات برجامی‌اش در واکنش به خروج آمریکا از توافق و بازگرداندن تحریم‌ها علیه این کشور، در دومین گام خود سطح غنی‌سازی‌اش را افزایش می‌دهد.
به گزارش ایسنا، عباس عراقچی معاون وزیر امورخارجه کشورمان نیز در نشست خبری روز یک‌شنبه گفت: روند کاهش تعهدات در راستای حفظ برجام است نه از بین بردن آن. ممکن است به خاتمه حضور ما در برجام منجر شود اما در این مقطع ۶۰ روزه به شکلی فرصت‌هاست که می‌تواند طرف‌های مقابل از آن استفاده کنند.
وی افزود: معتقدیم برجام سند معتبر و مهمی است و خواهان ادامه آن هستیم اما خواسته‌های ما از این سند هم باید محقق شود و چون این اتفاق نیفتاده ما در تعهدات مان تجدید نظر می‌کنیم.
عراقچی تاکید کرد: حرکت ما داخل برجام و مشروع است و این اقدامات از نظر ما نقض برجام نیست. همزمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
جمهوری اسلامی تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
