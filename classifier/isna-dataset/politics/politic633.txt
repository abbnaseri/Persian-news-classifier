تعلیق حقوق بشر در دادگاه «علی معتمد»
در سی و  هشتمین سالگرد فاجعه هفتم تیر، نشست «فرصت حقوقی دادگاه لیلی اِستاد، دردسترسی قربانیان ترور به عدالت» با همکاری مؤسسه حقوقی مطالعات دیوان بین المللی کیفری و مجموعه فرهنگی سرچشمه به منظور بررسی ابعاد حقوقی فاجعه هفتم تیر در محل یادمان این فاجعه با حضور نمایندگان مجلس، شخصیت‌های حقوقی و مقامات دیپلماتک و خانواده‌های شهدای ترور برگزار شد.
به گزارش ایسنا در این نشست اساتید، وکلا، قضات و فعالان حقوق بشر موضوع چگونگی دسترسی به عدالت قربانیان ترور را در دادگاه علی معتمد (محمدرضا کلاهی) در شهر "لِیلی اِستاد" را مورد بررسی و تبادل نظر قرار دادند.
همچنین در این نشست کارشناسان و وکلا و فعالان، حقوق بشر تعلیق حقوق بشر در دادگاه لیلی استاد را اشکالی اساسی در این دادرسی دانسته و خواستار پیگیری‌های حقوقی در جهت توجه مسئولین قضائی هلند به این موضوع شدند.
بر اساس اعلام روابط عمومی انجمن دفاع از قربانیان تروریسم، در این نشست مقرر شد مبانی حقوقی و راهکارهای پیشنهادی در این نشست طی بیانیه‌ای تدوین و برای مراجع قضائی و دادگاه‌های مربوطه هلند ارسال شود.
در حاشیه این نشست، به همت انجمن دفاع از قربانیان تروریسم، نمایشگاه عکسی با نام "علی معتمد کیست؟ " به منظور تبیین ابعاد حادثه و شناخت مجرم اصلی فاجعه هفتم تیر (علی معتمد یا همان محمدرضا کلاهی) در مجموعه سرچشمه برپا شده که تا روز جمعه هفتم تیرماه ۱۳۹۸ ادامه خواهد داشت.
انتهای پیام
