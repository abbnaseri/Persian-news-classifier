بیانیه مجمع جهانی صلح اسلامی به مناسبت حادثه تروریستی هفت تیر
مجمع جهانی صلح اسلامی در بیانیه‌ای به مناسبت سالروز هفت تیر، این روز را از وقایع "معنادار و ماندگاری" دانست که "همواره می‌تواند رسوایی مدعیان حقوق بشر و تهی بودن شعار گروه‌ها و دولت‌های وابسته به نظام سلطه در مبارزه دروغین با تروریسم را در معرض دید جهانیان قرار دهد."
به گزارش ایسنا، متن بیانیه مجمع جهانی صلح اسلامی به شرح زیر است:
در هفتم تیر ماه ۱۳۶۰ ایران شاهد فاجعه هولناک و غم انگیز شهادت جمعی از دولتمردان و نخبگان انقلابی خود بود که توسط گروه‌های تروریستی و حامیان آنها صورت گرفت. تردیدی نیست که قدرت‌های زورگو و سلطه گر دست‌یابی به اهداف و امیال استکباری خود را در هر شکلی و حتی در سایه حمایت از اعمال مجرمانه و جنایت‌آمیز جستجو می‌کنند. رد پای آنها در جای جای عالم و در مهندسی و ارتکاب حوادث و جنایت مختلفی علیه بشریت و ملت‌های آزاده و حق طلب بر جای مانده است.
 از سوی دیگر، نظام سلطه که داعیه مبارزه با تروریسم دارد، نه تنها به تعقیب و محاکمه عاملان این جنایت علیه بشریت کمک ننمود، بلکه با پناه دادن به گروه‌های تروریستی و حمایت از آنها، اصول اولیه حمایت از حقوق قربانیان تروریسم را نیز نادیده گرفته است.
مجمع جهانی صلح اسلامی معتقد است، یادآوری و انجام اقدامات مختلف درباره حوادثی همچون حادثه هفتم تیرماه، سند رسوایی مدعیان حقوق بشر به شمار می‌رود و نشان می‌دهد که سازمان‌ها و نهادهای بین المللی حقوق بشری چگونه در برابر حوادث تروریستی سکوت اختیار کرده‌اند. تردیدی نیست بازخوانی اینگونه حوادث، زمینه ساز هوشمندی و بیداری جامعه جهانی و آگاهی ملت‌ها در برابر تروریسم و دولت‌های حامی آنها را فراهم خواهد آورد.
بدون شک، صلح و امنیت جهانی در صورتی قابل تحقق است که نظام بین‏‬ المللی با آسیب شناسی صحیح و دقیق و تحلیل رفتار بعضی دولت‌ها، علاوه بر الزامی نمودن حذف تروریسم و حذف راهبرد تروریسم دولتی، زمینه‌های اتخاذ تدابیر و رفتارهای صادقانه نسبت به نفی و منع حمایت از گروه‌های تروریستی را سرلوحه هنجارهای بین‏المللی مبارزه با تروریسم قرار دهد.
به نظر ما، مادامی که این آسیب جدی صلح و عدالت جهانی پابرجا بماند، و مادامی که نظام سلطه از تروریسم به عنوان ابزاری برای حذف فیزیکی، روانی و اعتباری نخبگان و دولتمردان ملت‌های مستقل استفاده نماید، وقوع مواردی مشابه هفتم تیر در اقصی نقاط جهان دور از انتظار نخواهد بود. بنابراین بسیار مهم است که نخبگان و سازمان‌های مردم نهاد و بین المللی با محکوم کردن اقدامات تروریستی در سراسر جهان، به آسیب شناسی تروریسم و ضرورت مقابله با این پدیده شوم بپردازند.
در پایان، ضمن گرامی داشت یاد و خاطره شهدای هفتم تیر، اعلام می‌کنیم؛ این فاجعه و حوادثی مانند سقوط هواپیمای مسافری ایران توسط دولت آمریکا در ۱۲ تیرماه، همواره می‌تواند چهره واقعی مدعیان حقوق بشر و دولت‌های وابسته به نظام سلطه در مبارزه دروغین با تروریسم را به جهانیان نشان دهد. مجمع جهانی صلح اسلامی تیرماه ۱۳۹۸
انتهای پیام
