رحیم‌پور: کار کردن با چین و روسیه به معنای کنار گذاشتن اروپا نیست
معاون پیشین آسیا و اقیانوسیه وزارت امور خارجه می‌گوید، سه کشور ایران، روسیه و چین باید همکاری‌های بیش‌تری را برای مقابله با دشمن مشترک (آمریکا) انجام دهند. او در عین حال تاکید دارد که محدود کردن روابط خود به چین و روسیه هم اشتباه است.
ابراهیم رحیم‌پور در گفت‌وگو با ایسنا در ارزیابی خود از سیاست خارجی ایران در گسترش روابط با چین و روسیه در شرایطی که اروپایی‌ها در مساله برجام کوتاهی کرده‌اند، اظهار کرد: روابط ما با آمریکا بعد از انقلاب روال مشخصی داشته و تقریباً فراز و نشیب هم نداشته است به جز در دوره اوباما که تست دیگری زده شد، اما با اروپایی‌ها روابط‌مان بعد از انقلاب با فراز و نشیب‌های زیادی رو به رو بوده و چالش‌های زیادی هم ایجاد شده است.
وی افزود: ما با کشورهایی مانند آلمان، فرانسه، انگلیس و ایتالیا در بعد اقتصادی روابط نسبتاً گسترده‌ای داشتیم اما هیچ زمان این روابط راهبردی نشده و همیشه ما فروشنده نفت و خریدار کالا بودیم که در این مورد هم خودمان مقصر بودیم، متأسفانه یکسری رقابت‌های داخلی هم وجود داشت که برخی کالاهای آلمانی را می‌پسندیدند و برخی هم کالاهای سایر کشورها، در مورد فرانسه هم تلاش کردیم و شرکت‌های پژو و رنو وارد سرمایه گذاری با ایران شدند اما فکر نمی‌کنم ما از این همکاری ما به ازای مناسبی دریافت کرده باشیم.
معاون پیشین آسیا و اقیانوسیه وزارت خارجه همچنین اظهار کرد: بنابراین ما خودمان اشکالاتی داشته‌ایم که باید آنها را ارزیابی کنیم و نمی‌توانیم قصور را به گردن دیگری بیاندازیم، لذا اگر سوابق روابط‌مان با برخی از این کشورها را بررسی کنیم، متوجه می‌شویم که مقصر خیلی از مسائل خودمان بودیم به‌عنوان مثال گاهی در روابط‌مان با ژاپن در حوزه اقتصادی به اوج رسیده‌ایم و گاهی به زمین خورده‌ایم، اکنون هم چاره دیگری نداریم.
رحیم‌پور در ادامه اظهار کرد: در مساله برجام هم یک دوره مربوط به زمان آقای خاتمی، کمال خرازی و زمانی که حجت الاسلام حسن روحانی دبیر شورای عالی امنیت ملی بود با اروپایی‌ها همکاری‌هایی صورت گرفت. در کنار مساله هسته‌ای همزمان جنگ آمریکا علیه صدام هم شروع شده بود که اروپا را به دو بخش موافق و مخالف جنگ تقسیم کرده بود در واقع در آن زمان آمریکایی‌ها به طور مستقیم در مذاکرات هسته‌ای دخیل نبودند و بیرون نشسته و غُر می‌زدند.
وی تصریح کرد: با آمدن آقای احمدی‌نژاد مجدداً از صفر شروع کردیم. در آن زمان شعارهایی داده شده و مذاکرات خوبی که طی قراردادهای سعدآباد و پاریس انجام شده بود، به یکباره پوچ و صفر شد.
معاون پیشین آسیا و اقیانوسیه وزارت خارجه ادامه داد: اکنون هم به دوره‌ای رسیده‌ایم که در طرف مقابل آمریکا محوریت موضوع را در دست دارد و از زمانی که گفت‌وگوهای ما با ۱+۵ آغاز شد، گفت‌وگوهای جان کری و ظریف و ملاقات‌هایی که داشتند مورد توجه قرار گرفت اما نهایتاً اختلافات داخل آمریکا بر ما اثرگذار شد و آمریکایی‌ها هم قصد داشتند به اروپایی‌ها ثابت کنند که بدون آنها نمی‌شود تفاهمی صورت گیرد. بنابراین یکسری اتفاقات فراتر از موضوعات مطرح شکل گرفت.
رحیم‌پور همچنین با اشاره به نوع روابط‌مان با روسیه و چین گفت: این دو کشور اگرچه مخالف مسیر آمریکایی‌ها هستند، اما روابط خود را هم حفظ کرده‌اند، به ویژه چین که از نظر اقتصادی شریک اول تجاری ما است اما به بهانه بخش خصوصی و تحریم آمریکا روابط اقتصادی با ما را محدود کرده است، از طرفی تمام حرف آمریکا این است که به پنج کشور دیگر بگوید «بدون من نمی‌توانید کار اصولی کنید».
وی افزود: معتقدم هرچه روابط ما در سیاست خارجی با تعداد کسانی که با آنها کار می‌کنیم کمتر باشد، حتماً مشکلات بیشتری هم به وجود می‌آید، بنابراین محدود کردن خود به چین و روسیه اشتباه است. مانند کره شمالی که صرفاً با دو همسایه خود یعنی چین و روسیه دارای روابطی است و روابطش محدود به این دو شده و با هیچ کشور دیگری در دنیا روابط مناسب ندارد.
معاون پیشین آسیا و اقیانوسیه وزارت خارجه ادامه داد: اما مگر غیر از این است که روسیه با اسرائیل، عربستان سعودی و یمن روابط کاملی دارد و حتی مقامات آن در ماه آینده سفری به عربستان سعودی خواهند داشت. چین هم در اوج دعوایی که با آمریکا دارد، شعار می‌دهد و حرف می‌زند ولی اینگونه نیست که بخواهد در روابط خود تعریف جدیدی ایجاد کند. تصور کنید ما با آمریکایی‌ها مانند چین در ارتباط بودیم و کشور چین به‌عنوان کشور ثالث دشمن تلقی می‌شد. این صحنه را چطور تصور می‌کردید؟ طبیعتاً مشکلی در اقتصادمان و سایر مسائل پیدا نمی‌کردیم.
وی یاد آور شد: اخیراً مایک پمپئو، وزیر خارجه آمریکا در اظهاراتی مطرح کرده بود که آمریکا، با سه کشور بزرگ ایران، روسیه و چین مشکل دارد و به تحریم‌هایشان ادامه می‌دهند. بنابراین این سه کشور بزرگ باید همکاری‌های بیش‌تری را برای این دشمن مشترک انجام دهند.
رحیم‌پور همچنین بیان کرد: معتقدم در دوره برجام ما از چین و روسیه غفلت کردیم و شرایط به گونه‌ای نشان داده شد که ما با آمریکایی‌ها و اروپایی‌ها کار را تمام کرده و به این دو کشور توجه کمتری داشته‌ایم که نباید اینگونه می‌شد. اکنون هم در شرایطی هستیم که باید با اینها کار کنیم گرچه در شرایط گرفتاری و اضطرار سراغ آن‌ها را می‌گیریم، لذا نباید فراموش کنیم که در زمان برجام رفتار ما تا حدودی باعث دلخوری‌هایی از سوی این دو کشور شده بود.
وی در عین حال تاکید کرد: کار کردن با چین و روسیه به معنای کار نکردن با اروپا نیست، ما باید بدانیم که چگونه می‌خواهیم با آنها کار کنیم، لذا نباید سادگی کنیم، باید افکار عمومی خودمان را امانت‌دار بدانیم و وقتی حرف می‌زنیم حرف‌های شعاری و پوپولیستی نگوئیم. یک بخش از صحبت‌ها فنی است اما بخش دیگر امید ایجاد کردن است، لذا خیلی نباید دنبال شعار و حرکت‌های نمایشی باشیم باید با مردم روراست باشیم.
انتهای پیام
