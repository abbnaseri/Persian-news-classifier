دلایل استعفای «بطحایی» و ربط آن به مطالبات فرهنگیان و سند ۲۰۳۰
رئیس کمیسیون آموزش و تحقیقات مجلس، گفت: استعفای بطحایی بخاطر عدم پرداخت مطالبات فرهنگیان بود، نه نامزدی مجلس.
به گزارش ایسنا، محمدمهدی زاهدی با حضور در برنامه دست‌خط، درباره مسائل مختلفی از جمله دلایل استعفای بطحائی وزیر آموزش و پرورش و قصد وی بر حذف سند ۲۰۳۰ و ماجرای کتابی که یک هفته قبل از استعفا نشانش دادند، صحبت کرد.
بخشهایی از این گفتگو به شرح زیر است:
سوال: دو سال رئیس کمیسیون بودید، یک سال نبودید و امسال دوباره رئیس کمیسیون شدید؟
با امسال، ۷ سال رییس کمیسیون بودم. ۴ سال در مجلس قبل رییس بودم و ۳ سال در این مجلس.
سوال: فقط یک سال رییس نبودید؟
بله.
سوال: سال قبل  آقای رئیس عارف شدند؟
بله، جناب آقای دکتر عارف شدند.
سوال: چطور شد امسال آقای عارف کنار رفتند یا رای نیاورند؟
دیگه قسمت بود من شدم.
سوال: چه اشکالی دارد که بگویید؟
رای گیری است دیگر، در کمیسیون‌های مجلس رای گیری می‌شود.
سوال: یعنی نامزد شدند؟
قصد داشتند ولی در آخرین لحظات تشریف نیاورند و کس دیگری آمد.
سوال: سال آخر مجلس قدری مجلس بی‌حال می‌شود، چرا؟
امیدواریم این طور نشود. برنامه‌ای که هیات رئیسه مجلس تنظیم کرده، جلساتی را در روز یکشنبه و دوشنبه و سه‌شنبه گذاشته است و کمیسیون‌ها کمرنگ شده است، چیز خوبی نیست. امیدواریم این موجب کمرنگی مجلس در تصمیمات نشود.
سوال: در فضایی مجددا برای هفتمین بار رئیس کمیسیون آموزش و تحقیقات شدید که یکی از بزرگ‌ترین وزارت‌خانه‌های تحت نظر شما، یعنی وزارت آموزش و پرورش وزیر ندارد و این برای شما چیز مطلوبی نیست. برای کشور هم نیست. اصلا آقای بطحایی چه شد؟
ما به عنوان مجلس هم برای وزارت علوم و هم وزارت آموزش و پرورش ناراحت هستیم. از روز اولی که جناب آقای دکتر روحانی ریاست جمهوری را قبول کردند و رای آوردند و تنفیذ شد، ما شاهد هستیم افراد زیادی چه به عنوان سرپرست و وزیر آمدند و رفتند، در این دوره امیدواریم ثبات داشته باشد، ولی اینها ضربه زد به آنجا. شبیه این و شاید بدتر از این در وزارت آموزش و پرورش بود. حساب کنیم چند وزیر آمدند و رفتند.
سوال: در دو وزارت‌خانه‌ای که با جوانان و نسل درست و حسابی و آینده‌ساز ما سروکار دارد؟
احسنت. من می‌خواستم بگویم نسلی که آینده نظام و کشور به این دو نهاد و وزارتخانه بستگی دارد؛ نمی‌خواهم این را باز کنم.
سوال: اتفاقاً من می‌خواهم باز کنم. برای آقای بطحایی یک چیزی عنوان شد که در سطح وزیر است و تقریباً سطح وزیر و نماینده مجلس یکسان است.
هم‌تراز هستند. من هم باور نکردم؛ یعنی از نظر عقلانی باور نکردم. از نظر فهم و درک سیاسی که یقیناً این حرف را بی‌ربط می‌بینم که یک وزیر کنار برود و بخواهد نماینده بشود. وزیری که نقدا بوده و قدرت داشته است. وزیر اختیارات زیادی در مجلس دارد.
می‌دانید که بنا به قانون اساسی جایی که خلاء قانونی باشد وزیر بخش‌نامه کند به منزله قانون است. من یقین دارم آقای بطحایی به خاطر حضور در صحنه مجلس استعفا نداده است، بلکه مطالبات زیادی بود که فرهنگیان از دولت داشتند و آقای بطحایی اصرار داشت این مطالبات پرداخت شود، اما همکاری با ایشان نداشتند و این عدم همکاری باعث شد که ایشان استعفا بدهد.
سوال: مجلس به عنوان جایگاه نظارتی حداقل یک سوال نکرد که آقای دولت چه شده است؟
سوال باید از آقای رئیس‌جمهور بشود. ما انتظار نداشتیم آقای رئیس‌جمهور استعفا را بپذیرد. خود من حتی مصاحبه کردم و از آقای رئیس‌جمهور خواهش کردم با این استعفا مخالفت کند، اما بالاخره آن هم از اختیارات رئیس‌جمهور است.
سوال: درباره گزینه‌ای که سرپرستی آموزش و پرورش گذاشتند هم خیلی از نمایندگان مجلس و جاهای دیگر حرف دارند و اگر بخواهد این گزینه معرفی شود مجلس به ایشان رای می‌دهند؟
من الان اظهارنظر نمی‌کنم که رای می‌آورند یا خیر. منتظر هستیم ببینیم آقای رئیس جمهور چه می‌کند. آیا معرفی می‌کند یا خیر.
سوال: لابی‌هایی با مجلس شده است؟
لابی قطعاً در جهت رای اعتماد اگر ایشان معرفی بشود و هم در جهت عدم رای اعتماد، انجام می‌شود؛ یعنی دو طیف قوی وجود دارند و کار می‌کنند، هم برای اعتمادسازی و هم عدم اعتمادسازی کار می‌کنند. مهم این است که آموزش و پرورش نباید دچار این چالش‌ها شود. الان تابستان است ولی کمتر از سه ماه دیگر مدارس باز می‌شود و مطالبات زیاد فرهنگیان هست. هنوز پاداش پایان خدمت سال ۹۷ داده نشده است. با این وضع گرانی و کاهش ارزش پول ملی، یک معلم بازنشسته شده به این امید که پاداش پایان خدمت خود را خرج عروسی بچه‌اش کند یا جهیزیه بخرد یا خرج درمانش کند یا هر چیزی، بعد به او نمی‌دهند و این ناراحت کننده است.
در کنار آن بیمه تکمیلی‌شان آن طور که باید به آنها برسند نمی‌رسند. وضعیت حق‌التدریس‌ها و پیش دبستانی‌ها و خیلی‌ها که قانون تصویب کردیم هنوز مشخص نیست. ۶۰ هزار نفر معلم و فرهنگی بازنشسته می‌شوند. چه نیروهایی و چگونه و با چه مکانیزمی جایگزین می‌شوند؟ سوالات سختی است.
معلم بالاخره باید تامین بشود یا نشود؟ معلم باید بیاید. شما فرض کنید بودجه نباشد، آیا می‌توانیم دانش‌آموز را بگوییم، مدرسه نرو چون بودجه نیست؟ این حرف منطقی نیست.
سوال: یکی از مسائل مهمی که گفتید بحث کنکور است. یکی از چیزهایی که در صحبت‌های شما می‌خواندم این بود که کنکور تا زمانی که بر اساس امتیازات علمی در دوران متوسطه به معنای واقعی شکل نگیرد، کنکور دردسر می‌شود که استرس آن برای خانواده‌ها و دانش‌آموزان است و آنچنان مزیتی هم ندارد. الان که خیلی از ظرفیت‌های ما خالی است.
در این که کنکور باید حذف شود فکر می‌کنم همه کسانی که در حوزه سنجش کار می‌کنند متفق‌القول هستند. مشکل کار این است چه چیزی جایگزین کنکور شود؟ ما در قانونی که در مجلس تصویب کردیم، گفتیم باید آزمون‌های استاندارد وزارت آموزش و پرورش جایگزین آن شود. در قانون سال ۹۱ یا ۹۲ که عملیاتی شد، گفتیم تا پایان سال ۹۷ که می‌شود آزمونی که امسال خواهیم گرفت، باید ۸۵ درصد دانش‌آموزان بر اساس سابقه تحصیلی پذیرش شوند؛ این اتفاق امسال رخ می‌دهد. این ۸۵ درصد شامل دانشگاه آزاد، پیام نور، برخی از دانشگاه‌های دولتی در برخی رشته‌ها می‌شود، غیرانتفاعی‌ها هم شامل می‌شود و در مجموع ۸۵ درصد اتفاق می‌افتد.
مشکل عمده در بحث رشته‌های پرطرفدار است؛ مثلاً فرض کنید پزشکی تهران، پزشکی شهید بهشتی، برق تهران، برق امیرکبیر، برق شریف، حقوق تهران و غیره است. ممکن است کسانی که برای این رشته‌ها درخواست می‌کنند به میزان دو سه برابر ظرفیت آنجا، افراد با شرایط مساوی باشند. این به چه معنی است؟ مثلاً پزشکی تهران می‌گوید ظرفیت من ۱۰۰ نفر است. کسانی که داوطلب آن می‌شوند - بر اساس سابقه تحصیلی عرض می‌کنم - ممکن است ۳۰۰ نفر همه معدل ۲۰ داشته باشند.
اینجا یک مشکلی ایجاد می‌شود که باید یک مکانیزم دیگری انتخاب کرد که از بین ۳۰۰ نفر ۱۰۰ نفر بیرون بیایند که در اینجا قانون را اصلاح می‌کنیم که می‌خواهیم پیشنهاد بدهیم به دانشگاه مربوطه اختیار داده بشود و خودش آزمونی از بین اینها برگزار کند و با آن آزمونی که برگزار می‌کند و حتی اگر نیاز به مصاحبه باشد، برگزار کند؛ چون ممکن است برخی رشته‌ها نیاز به مصاحبه هم داشته باشد. از بین آن تعداد ۱۰۰ نفر مورد نیاز خودش را تامین کند.
سوال: به این مجلس که قطعاً نمی رسد و به مجلس بعدی است.
امیدواریم در همین مجلس انجام شود. مصمم هستیم در همین مجلس انجام شود.
سوال: اگر انجام شود که خیلی عالی است. آن مافیای ده هزار میلیارد تومانی که سود کلان کنکور است چقدر فشار خواهد آورد در این قضیه؟
مطمئناً از در نشد از پنجره می‌آیند، آنها ممکن است دست به کارهای دیگری بزنند مثلاً بگویند کلاس‌های فوق‌العاده برگزار می‌کنیم برای اینکه می‌خواهیم تست‌زنی را کنار بگذاریم و چیزهای دیگری بیاوریم. سال ۸۷ مجلس رفتیم و اولین بار قانون تصویب کردیم. قانون حذف کنکور را آن زمان تصویب کردیم. خود من هم مصر بودم. قرار بود آموزش و پرورش ظرف ۵ سال آزمون استاندارد را برگزار کند.
سوال: در مورد سند ۲۰۳۰ هم خیلی مطالب جالبی گفتید.
خیلی‌ چیزها می‌گوییم ولی معلوم نیست جالب باشد. (می‌خندد)
سوال: جالب از این جهت که قابل باز کردن است. این که جریان نفوذ در آموزش و پرورش در حال کار برای این ۲۰۳۰ است کما این که حضرت آقا گفتند و دولت تصویب کرد که ۲۰۳۰ باید متوقف شود ولی در برخی نقاط داریم می‌بینیم.
من به صورت نقطه‌ای این را تعبیر کردم. گفتم به صورت رسمی سند ۲۰۳۰ واقعاً اجر نمی‌شود، در پرانتز یک جمله‌ای بگویم، با توجه به اولین سوال شما که بیان کردید؛ استنباط من این است که یکی از دلایلی که آقای بطحایی کنار گذاشته شد، ایشان مصمم بود که ۲۰۳۰ را کامل حذف کند و برخی‌ها شاید این را برنمی‌تابیدند.
سوال: آقای دکتر، به صورت نقطه‌ای سهواً وجود دارد یا هدایت‌شده وجود دارد؟
یک جایی سهواً است و می‌توان گفت هر دو است. مثال بزنم؛ فرض کنید مدیر یک دبیرستان یک مراسم جشنی می‌خواهد برگزار کند. در مدرسه دخترانه رقص و آوازی را اجرا می‌کند، در مهد کودک‌ها که اصلاً مد شده و جشن‌ها همه اکثراً این طور است. به نظرم برداشت آنها اینطور باشد؛ این نیست که آنها مُصر باشد که ۲۰۳۰ اجرا شود. باید هدایت شود، باید نظارت شود و باید تذکر داده شود که این گونه درست نیست.
اما یک جاهایی به عقیده من هدایت شده است. اسم کتاب را نمی‌برم؛ یک کتابی اخیراً به من نشان دادند، کتاب درسی است، برای اول دبیرستان است. در این کتاب این طور مطلب بود که اگر می‌خواهید آرامش پیدا کنید موسیقی گوش کنید، دانشمندان تحقیق کردند که موسیقی می‌تواند ۶۸ درصد آرامش به شما بدهد، در حالی که دعا و نیایش این چنین نیست؛ آنها سی و اندی درصد است. در یک کتاب درسی این عنوان شده است. ترویج توجه به موسیقی و دوری از دعا و نیایش است.
سوال: در کتاب درسی خود ما است؟
بله. حالا من نمی‌گویم سال چندم و چطوری است. هفته قبل از استعفای آقای بطحایی بود. من این را نشان آقای بطحایی دادم؛ این برادر عزیز سرش را پایین انداخت و گفت آقای دکتر آبروی ما را نبر. خجالت می‌کشم چطور در سیستمی که من وزیر هستم این اتفاق افتاده است! ایشان قول داد با این برخورد کند و من یقین دارم حتماً دستوری داده ‌است. من این را اتفاقی نمی‌دانم.
سوال: در آن بحث ساسی مانکن هم که سه مدیر مدرسه برکنار شدند.
بله. جالب است که در یکی از شهرها که اسم نمی‌برم، در یک هنرستان دخترانه همین برنامه پیاده شد و گزارش به رئیس آموزش و پرورش منطقه رسید. رئیس منطقه برخورد کرد و رئیس هنرستان را عزل کرد. جالب است که مدیرکل استان رئیس منطقه را توبیخ می‌کند که چرا رئیس هنرستان را عزل کردی؟ او می‌گوید این کارها را کردند و خلاف شرع است، من توقع داشتم شما من را تشویق کنید.
سوال: توبیخ می‌شود؟!
بله. این چیزها بد است دیگر. من همین را عرض کردم که نباید نهادهای فرهنگی و علمی را واقعاً اسیر دست سیاست‌بازان کنیم.
سوال: وزارت علوم احساس می‌شود یک آرامش و نیمچه آرامشی دارد؛ درست است؟
تا آرامش را چه چیزی تعبیر کنیم. به عبارتی، بله و به عبارتی،‌ نه؛ اینکه بگوییم تحرک جدی وجود ندارد این طور می‌بینم.
سوال: تحرک به لحاظ علمی منظور است؟
به لحاظ علمی، فرهنگی، تاثیرگذاری در رفع نیازهای کشور، تاثیرگذاری در توسعه فناوری و صنعت و غیره منظور است؛ الان آرامشی داریم، اما ۱۰ سال دیگر که از دنیا عقب افتادیم دیگر به این راحتی جبران نمی‌شود. حتی هزینه‌های چند برابری آن زمان بدهیم به راحتی نمی‌توانیم به آن برسیم، چون دنیای الکترونیک و دنیای فضای مجازی آنچنان لحظه‌ای پیش می‌رود که جبران آن بسیار سخت خواهد بود.
سوال: که عقب افتادیم دیگر عقب افتادیم.
بله. در حالی که در بحث گام دوم انقلاب که مقام معظم رهبری ابلاغ فرمودند و در سیاست‌های کلان قبل از آنکه موضوع مرجعیت علمی مطرح شد، ما یک کشوری هستیم که بلندپروازی در حوزه علم و فناوری داریم و واقعاً رهبری بارها فرمودند تا پای جان هم باشد در حوزه علم و فناوری می‌ایستم؛ خیلی حرف محکمی است. توجه جدی را در سیستم آموزشی روی مقاله نوشتن متمرکز کرده‌ایم. چرا این کار را کنیم؟ چرا باید ارتقای ما حتماً با چند مقاله ISI یا JCR و فلان باشد؟ چرا اگر فردی یک مشکل کشور را حل کرد حتی یک مقاله هم نداشت، او را ارتقا ندهیم؟ چرا باید کسی که مثلا در دانشگاه صنعتی شریف است، برای ارتقایش همان راهی باشد که در دانشگاه فرهنگیان هم باشد؛ در حالی که در اینجا باید معلم تربیت کند؟ چرا دانشگاه فنی و حرفه‌ای ما که باید کاردان و تکنسین مهارتی بیاموزد شبیه استادی باشد که در دانشگاه تهران است ارزیابی شود؟ این نشان می‌دهد نظام ارتقای ما نظام ناکارآمدی است.
سوال: الان رشد علمی ما چقدر است؟
تا رشد علمی را چه چیزی تعبیر کنیم.
سوال: بر اساس آمارهایی که وجود دارد.
همین را باید باز کنم. یک بار مقصود از رشد علمی میزان تولید مقالاتی است که در جاهایی مثل  ISIو اسکوپوس نمایه می‌شود و یک زمانی رشد علمی را همراه با نوآوری می‌دانیم که تبدیل ایده به محصول و بازاریابی است. این دو تا است. اگر بحث مقاله باشد وضع ما خوب است؛ یعنی الان در منطقه واقعاً اول هستیم و بر اساس یکسری پایگاه‌های استنادی اول هستیم و بر اساس یکی، دوم هستیم که فکر می‌کنم امسال هر دو پایگاه اول هستیم.
سوال: رقیب اصلی ما در این حوزه کیست؟
ترکیه است. اگر به ۳۰ سال پیش برگردیم خیلی عقب بودیم، واقعاً خوب کار کردیم.
سوال: اگر از جهت دیگری نگاه کنیم چطور؟
اگر از جهت این که تولید علم همراه با فناوری و نوآوری در نظر بگیریم، خیلی عقب هستیم.
سوال:  به لحاظ نظارتی کمیسیون آموزش و تحقیقات در وزارت علوم حرکت‌هایی که کرده چطور بوده است؟
من یک واقعیت تلخی را بیان کنم. مجلس شورای اسلامی ...
سوال: خداوکیلی تفکری و جناحی نمی‌گویید؟
نه. کسانی که من را می‌شناسند می‌دانند من هیچگاه منافع ملی را فدای منافع گروهی و جناحی نمی‌کنم. این را خیانت به کشور می‌دانم. باور من این است که باید منافع ملی در اولویت باشد.
چیزی که می‌خواهم عرض کنم این است که گلایه از مجلس دارم و تنها این مجلس هم نیست، بلکه همه مجالس است؛ مجلس در بعد نظارتی ضعیف است. البته در همین مجلس قبل ما توانستیم کار بزرگی در بحث صندوق ذخیره فرهنگیان و بانک سرمایه انجام دهیم، چون یکی از افتخارات حقیر است که توانستیم این تحقیق و تفحص را انجام بدهیم و الان هم محاکمات را شاهد هستیم. اطلاعات اولیه را در زمینه وام‌ها و فلان ما به دست آوردیم.
سوال: چقدر از این برگشت؟
هنوز من خبر ندارم، ولی عددی که ما آن موقع به دست آوردیم ۱۳ هزار و ۶۰۰ میلیارد تومان فقط از بانک سرمایه رفته بود، غیر از برخی هلدینگ‌هایی که صندوق ذخیره داشت. به ما قول دادند پول را برگردانند، ولی یک مشکلی وجود دارد که برخی از اینها مشکوک‌الوصول هستند.
مشکوک الوصول که بیش از ۹ هزار میلیارد تومان هست، به این معنا هست که طرفی که این پول را گرفته است، آدم درست و حسابی از نظر وضعیت مالی نبوده است؛ مثلاً یک کارتون خواب را در خیابان پیدا کرده‌اند و آمده‌اند لباسی تن او کردند. ضرب المثلی را شنیده‌اید که گنجشک را رنگ می‌کنند جای قناری می‌فروشند. اصلاً فرد معتادی را گرفتند و بردند سلمانی، کت و شلوار شیکی تن او کرده‌اند و مدیرعامل یک شرکت کرده‌اند و خود او هم بنده خدا خبر نداشته مدیرعامل شده است. به او روز اول گفتند این کار را بکن ما ۱۰ میلیون تومان به شما می‌دهیم که سرحال شوید. آدم معتاد به ۵ هزار تومان هم خوشحال است و یکباره بگویند ۱۰ میلیون تومان می‌دهیم ببینید چه حالی می‌شود. تند تند امضا از او می‌گرفتند؛ یک امضا برای این که مدیر عامل بشود، یک امضا برای دسته چک بوده، یک امضا برای روی چک بوده، در نهایت وام بالای صد میلیارد تومان به او داده‌اند. حالا از این آدم چطور می‌توانید پول بگیرید؟ نه که وامی گرفته باشد، چون در امضایی که می‌گرفتند پول در حساب یکی دیگر رفته است.
سوال: که پیدا هم نمی‌شود.
اینها را مشکوک الوصول می‌گوییم. از اینها زیاد بوده است. حالا قوه قضائیه و سیستم اطلاعاتی به دنبال شناسایی این آدم‌ها هستند که برخی شناسایی شده‌اند که امیدواریم اینها محاکمه شوند و پول فرهنگیان بازگردد.
دل آدم می‌سوزد که فرهنگی عزیز به امیدی در این صندوق ذخیره پول گذاشته است. من گلایه از دولت‌ها دارم. بحث این دولت هم نیست، بحث خطی و جناحی نیست. چون دولت‌ها کار را خوب راه نمی‌اندازند، مردم به نماینده‌ها امید می‌بندند. برای کوچک‌ترین کار نزد نماینده می‌آیند و نماینده باید پیگیری کنند.
سوال: یعنی یک سوپاپ اطمینان در شهر است.
این چیز خوبی نیست که همه کارها به نماینده سپرده شود. کار اصلی نماینده تصویب قوانین، تقنین و نظارت است. واقع این است که اگر وزیر و وزرا خوب انتخاب شوند توسط ریاست محترم جمهور، مدیران جهادی و با انگیزه انتخاب شوند، خیلی مهم و موثر است.
سوال: آقای زاهدی در سال ۹۲ به چه کسی رای دادند؟
در سال ۹۲ فکر می‌کنید به چه کسی باید رای می‌دادم؟ من به خود آقای روحانی هم عرض کردم که من نه در ۹۲ و نه در ۹۶ به شما رای ندادم اما کسی هم نیستم که بخواهم خدای ناکرده شما زمین بخورید. الان هم از تلویزیون این را بیان می‌کنم. ما می‌خواهیم رئیس جمهور ما با قدرت و در جهت منافع مردم گام بردارد.
سوال: فکر می‌کنید انتخابات مجلس آینده چه خواهد شد؟ اصولگراها به جمع‌بندی می‌رسند؟
من با واژه اصولگرا خیلی موافق نیستم. من فکر می‌کنم رهنمودهای مقام معظم رهبری باید کار شود. جریان ولایی و انقلابی و دلسوز مردم بگوییم، شاید در این طیفی که من می گویم اصلاح‌طلبان هم حضور داشته باشند و طیفی که خارج از آن روحیه هستند. به عقیده من این جریان ولایی و انقلابی پیروز میدان هستند.
سوال: فکر می‌کنید مجلس یازدهم مجلس قوی‌تری از مجلس دهم خواهد شد؟
واقعاً دعا می‌کنم. این که هر کسی فوق لیسانس داشت نامزد شود، هر کسی سواد خواندن و نوشتن داشت، کاندیدای ریاست جمهوری شود، هیچ کشوری در دنیا اینطور انتخاب نمی‌کند.
برای هر کدام یک ویژگی‌هایی هست. در آنجا احزاب هستند و هر کدام مکانیزم‌سازی و کادرسازی می‌کنند و تشکیلات دارند. چون احزاب ما کارآمد نیستند و قدرت ندارند، در این خلاء قدرت احزاب ما ناچار هستیم ببینیم چه کسانی وارد انتخابات می‌شوند. چه ریاست جمهوری و چه مجلس این چنین است. فرقی نمی‌کند.
بحثی در مجلس شد می‌گوییم بین اینها فلانی‌ها بهتر هستند و به اینها رای بدهیم. در ریاست جمهوری هم همینطور است. اینطور نمی‌شود. مجلس حوزه سیاست‌گذاری و ریل‌گذاری است. ریل‌گذاری کار بسیار سختی است. چرا باید مجلس ما، حتی همین مجلس، قانونی را امسال تصویب کند و سال دیگر خلاف آن را تصویب کند؟ امسال تصویب کند و بعد به آن تبصره و الحاقیه بزند. این نشان می‌دهد بسیاری از تصمیمات مجلس تصمیماتی نبوده که از سر کارشناسی دقیق باشد. همین بحث اضافه حقوق امسال را نگاه کنید. تا الان هنوز نمی‌دانیم چه اتفاقی رخ می‌دهد. این به لحاظ این است که کار کارشناسی دقیق انجام نمی‌شود.
سوال: لابی‌ها حرف اول را می‌زند.
متاسفانه اینطور است و این بد است. باید نظام انتخاباتی اصلاح شود.
سوال: از دانشگاه آزاد کادر فعلی و مدیریت فعلی راضی هستید؟
امیدوارم بهتر عمل کنند، می‌شد بهتر از این عمل کنند.
سوال: یعنی آنچه مطلوب بوده درنیامده است.
هنوز به نقطه مطلوبی که من در ذهن داشتم نرسیدند. امیدوارم بتوانیم راهنمایی کنیم. مثالش هم ساده است؛ سال گذشته در بحث اعلام نتایج گروه پزشکی اشکالات جدی به وجود آمد و تلاطمی ایجاد شد.
سوال: مجلس هم ورود کرد.
بله. برخی نهادهای نظارتی ورود کردند. این به لحاظ این بود که نتوانستند آن طور خوب کار کنند.
سوال: و خودشان هم عذرخواهی کردند.
یا بحث آن اتوبوس هم بود که در جریان علوم و تحقیقات بود و این نشان می‌دهد ضعف‌هایی وجود داشته و باید بهتر مدیریت کرد. موارد دیگری هم هست.
سوال: مجلس اجازه دارد در دانشگاه آزاد ورود کند؟ از جنبه نظارتی.
دو دیدگاه وجود دارد. یکی دیدگاه این است که آنجا بخش غیردولتی است و حق ورود نداریم و یک نگاه دیگر است که می‌گوید چون اینها استفاده‌هایی کرده‌اند به عنوان مثال زمین و برخی امکانات را از دولت گرفته‌اند، پس می‌توان ورود کرد. ما در مجلس نهم یکی از کارهایی که کردیم، ورود به تحقیق و تفحص در دانشگاه آزاد اسلامی بود. این تحقیق و تفحص را اتفاقاً در صحن علنی خواندیم. اشکال قانونی هم به ما نگرفتند.
سوال: پس در این حد می‌توانید ورود کنید.
بله. همین الان هم حتما اطلاع دارید، سه بحث اعمال ماده ۲۳۴ صورت گرفته است. یکی در مورد حادثه اتوبوس بود که چپ شدن و کشته شدن تعدادی از دانشجویان عزیز بود. یکی در مورد همین آزمون پزشکی سال قبل بود که اتفاق افتاد و یک مورد دیگر هم هست؛ بنابراین مجلس ورود کرده است.
انتهای پیام
