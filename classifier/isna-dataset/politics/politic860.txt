پروژه گلاب و بهشت‌آباد فاقد هرگونه مجوز است
نماینده مردم بروجن در مجلس شورای اسلامی با بیان اینکه پروژه گلاب و بهشت آباد فاقد هرگونه مجوز و غیرقانونی است، در تذکری به وزیر نیرو گفت: ولی شما در سفر خود به استان اصفهان وعده تحقق آن را می‌دهید.
به گزارش ایسنا، خدیجه ربیعی نماینده مردم بروجن در مجلس شورای اسلامی در جلسه علنی امروز مجلس در تذکری به وزیر نیرو، گفت: چرا نیاز واقعی آب شرب استان اصفهان را شفاف نمی‌کنید تا به نام شرب ولی به کام صنعت و به کام کشاورزی‌های پر آب، آب مصرف نشود.
وی افزود: چرا پروژه غیر قانونی گلاب و بهشت آباد که فاقد هرگونه مجوز است و به معنای نابودی تمام استان شهید پرور چهارمحال و بختیاری است و شورای عالی آب، سازمان بازرسی کل کشور و کلیه پژوهش‌های علمی و تخصصی این پروژه غیر قانونی را ممنوع کرده، ولی شما در سفر خود به استان اصفهان وعده تحقق آن را می‌دهید. در حالی که پروژه آبرسانی بروجن که مصوبه دو دولت و پروژه‌ای ملی است و باعث سیراب شدن ۵۰ درصد استان تشنه چهارمحال و بختیاری می شود، ولی به خاطر اینکه ۲.۵ کیلومتر آن در خاک استان اصفهان است علی رغم تمام تذکرات آزاد سازی نمی‌شود.
نماینده مردم بروجن در مجلس شورای اسلامی در تذکری به وزیر کشور بیان کرد: اتفاقات اخیری که در استان اصفهان رخ داده است ناامنی را در استان چهارمحال و بختیاری پیش بینی می‌کند.
انتهای پیام
