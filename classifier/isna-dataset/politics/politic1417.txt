اظهارات ضد ایرانی پمپئو در مقر فرماندهی سنتکام
وزیر امور خارجه آمریکا ادعاهای دولت آمریکا علیه ایران را در مقر سنتکام تکرار کرد.
به گزارش ایسنا، به نقل از پایگاه اینترنتی وزارت امور خارجه آمریکا، مایک پمپئو وزیر امور خارجه آمریکا با حضور در مقر فرماندهی سنت کام و دیدار با کنث مک‌کنزی، رئیس سنت‌کام با اشاره به محورهای ایرانی این دیدار، گفت: ما درباره تنش‌های ایران صحبت کردیم و همچنین درباره تصمیم اعزام هزار نیروی نظامی بیشتر به صحنه گفت‌وگو کردیم که این تصمیم اتخاذ شد تا مطمئن شویم در موقعیتی هستیم که کار درست را انجام بدهیم و آن این است که ایران را مجاب کنیم برای بازداشتن آن‌ها از «تجاوز» بیشتر در منطقه جدی هستیم.
پمپئو در ادامه گفت: از ابتدای دولت آمریکا تا کنون این مأموریت ما بوده است تا ایران را قانع کنیم که برنامه هسته‌ای‌اش را پیش نبرد و در زمینه توسعه موشک‌هایشان فعالیت نکنند و همچنین سایر فعالیت‌های بدخواهانه دیگری که در سراسر جهان انجام می‌داده‌اند را متوقف کنند. به این دلیل است که ما کارزار فشار حداکثری را که به مدت یک سال و چند ماه در جریان است به کار بستیم. حالا هم لازم است مطمئن شویم که در نهایت، فرصتی به دست بیاوریم که ایران را مجاب کنیم این نوع رفتار به نفعشان نیست.
این دیپلمات ارشد آمریکایی در پاسخ به این سوال که آیا هیچ گفت‌وگویی با ایران حتی از طریق طرف سوم برای کاهش درگیری در وضعیت خلیج فارس انجام می‌گیرد یا نه، گفت: مطمئناً. رئیس جمهور ترامپ، نخست‌وزیر آبه را برای انتقال پیامش [به ایران] فرستاد. باید بدانید که این پیام‌ها برای رهبری هستند. من فکر می‌کنم که مقامات ایران به طرز اسفناکی به مردم خدمت‌رسانی می‌کنند.
وی در ادامه گفت: ما مشغول [ارسال] پیام‌های زیادی بوده‌ایم. حتی همین الان در اینجا هم این پیام را به ایران مخابره می‌کنیم که برای «جلوگیری از تجاوز» اینجا هستیم. رئیس جمهور ترامپ به دنبال جنگ نیست و ما در حین انجام‌دادن آن‌چه برای حمایت از منافع آمریکا در منطقه لازم است، به دادن این پیام ادامه خواهیم داد.
وزیر امور خارجه آمریکا همچنین در توضیح اینکه آمریکا چه وقت اطلاعات در خواست شده بیشتر درباره حمله به نفت‌کش‌های دریای عمان را ارائه خواهد کرد، گفت: بله ما به ارائه اطلاعات بیشتر در این باره ادامه خواهیم داد اما ما نباید فقط بر این دو حمله تمرکز کنیم.
وی در ادامه با مطرح کردن این ادعا که از آغاز ماه مه چند مورد حمله از سوی ایران در منطقه اتفاق افتاده است که برخی بی‌نتیجه مانده، برخی تقریباً بی‌نتیجه مانده و در واقع ضربه وارد کرده‌اند، گفت: دیدم که آنگلا مرکل، صدراعظم آلمان گفته است که فکر می‌کند شواهد مجاب‌کننده‌ای برای دست داشتن ایران در این اقدام وجود دارد. ما به همکاری با تمام شرکایمان در جهان ادامه خواهیم داد.
مایک پمپئو همچنین گفت: یکی از اهداف سفر امروزم به اینجا این بود که از هماهنگ بودنمان مطمئن شوم. مسئولیت اینکه دیپلماسی بتواند دستاوردی استراتژیک داشته باشد بر عهده تمامی ما است اما وزارت امور خارجه در این بین پیشگام است. اما ما نمی‌توانیم این کار را بدون مطمئن شدن از این موضوع انجام دهیم که اگر ایران تصمیم اشتباهی [از جمله] رفتن به سراغ یک آمریکایی یا منافع آمریکایی انجام دهد، بتوانیم پاسخ بدهیم. من می‌دانم سربازها، نیروهای دریایی و هوایی در سنتکام آماده هستند تا به هر تهدیدی که از سوی ایران متوجه آمریکا شود پاسخ دهند و ما درباره هر یک از این‌ها، چگونگی مطمئن شدن از هماهنگی‌مان و چگونگی آماده کردن این گزینه‌ها برای رئیس جمهور آمریکا صحبت کردیم.
به گزارش ایسنا، کاخ سفید اعلام کرد رئیس جمهور آمریکا دستور اعزام هزار نیروی جدید به خاورمیانه را صادر کرده است.
مقامات آمریکایی اعلام کرده‌اند این افزایش نیرو در خاورمیانه به دلیل افزایش تنش‌ها در خلیج فارس است. در تازه‌ترین مورد از این تنش‌ها پنجشنبه گذشته در اقدامی مشکوک دو نفتکش در دریای عمان هدف قرار گرفتند که آمریکا بلافاصله و بدون ارائه مدرک قابل استنادی ایران را مسئول آن دانست.
همزمان با موافقت ترامپ با اعزام نیروی جدید به خاورمیانه، پاتریک شاناهان، سرپرست مستعفی وزارت دفاع آمریکا، تاکید کرد که آمریکا به دنبال درگیری با ایران نیست و اقدام امروز "در جهت اطمینان یافتن از ایمنی نیروهای نظامی آمریکایی و برای حفاظت از منافع ملی آمریکا صورت می‌گیرد. "
او گفت: این تعداد نیرو بنا به درخواست «سنتکام» و توصیه رئیس ستاد مشترک ارتش آمریکا پس از مشورت با کاخ سفید اعزام می‌شوند.
ادعاهای پمپئو در حالی مطرح می‌شود که تاکنون هیچ مرجع بین‌المللی معتبری دست داشتن ایران در حادثه حمله به دو نفتکش در دریای عمان را تأیید نکرده است.
روز پنج‌شنبه گذشته دو نفتکش در دریای عمان که یکی متعلق به ژاپن و دیگری متعلق به نروژ است هدف حمله قرار گرفتند و دچار حریق شدند. مایک پمپئو وزیر امورخارجه آمریکا بلافاصله پس از این حادثه مدعی شد که ایران عامل حمله بوده است.
همچنین وزارت دفاع آمریکا ویدئوی نامعتبری منتشر کرد و مدعی شد که ویدئو مربوط به قایق‌های متعلق به ایران بوده که به نفتکش‌ها در دریای عمان نزدیک شده‌اند.
دولت آمریکا در چند وقت اخیر علیرغم تحمیل «جنگ اقتصادی» به ملت ایران که آخرین نمونه آن تحریم بخشی از صنایع پتروشیمی این کشور توسط وزارت خزانه‌داری آمریکا بوده است، تمایل خود را برای مذاکره با ایران آشکارا ابراز کرده است و از طرفی با اظهاراتی ضد و نقیض و اتهام‌زنی‌هایی بی‌اساس درباره نقش ایران در منطقه، این رویکرد دیپلماتیک را که مدت زیادی هم دوام نیاورد بی‌اعتبار ساخت.
انتهای پیام
