لاوروف: آمریکا تهدید ایران را متوقف کند/ بن زاید: درباره نفتکش‌ها نمی‌توانیم کشوری را متهم کنیم
وزیر خارجه امارات در نشست خبری مشترک با همتای روس خود با اشاره به اینکه نمی‌توانیم هیچ کشوری را در مساله حمله به نفتکش‌ها متهم کنیم گفت که پیوستن کشورهای منطقه به مذاکرات برجام ضروری است.
به گزارش ایسنا به نقل از شبکه الحدث، عبدالله بن زائد، وزیر خارجه امارات در نشست خبری مشترک با سرگئی لاوروف، همتای روس خود در مسکو با اشاره به اینکه اوضاع منطقه ملتهب است افزود: در رابطه با حادثه نفتکش‌ها هیچ کشوری را نمی‌توانیم متهم کنیم.
وی در رابطه با برجام گفت که برای تضمین موفقیت این توافق پیوستن کشورهای منطقه به آن ضروری است.
بن زائد با اشاره به اینکه حمله به نفتکش‌ها در دریای عمان یک عملیات "خرابکارانه" بود افزود: برای باز ماندن گذرگاه‌های آبی تلاش می‌کنیم.
وزیر خارجه امارات در ادامه گفت که ایران یکی از محورهای گفت وگوی مایک پمپئو، وزیر خارجه آمریکا در سفرش به امارات بوده است.
وی افزود: در رابطه با گسترش همکاری‌های بین المللی برای حمایت از کشتی‌رانی در گذرگاه‌های آبی نیز بحث و تبادل نظر کردیم.
از سوی دیگر، سرگئی لاوروف تاکید کرد که مسکو برای کاهش تنش در منطقه خلیج فارس تلاش می‌کند.
وزیر خارجه روسیه همچنین گفت که کشورهای منطقه خلیج فارس باید از گفت وگو حمایت کنند.
وی در رابطه با تنش‌های بوجود آمده میان تهران و واشنگتن نیز گفت که آمریکا باید لفاظی‌های تهدیدآمیز را متوقف کند و حل بحران ایران و آمریکا از طریق گفت وگو امکان پذیر است.
این مقام روسی گفت که در سایه تحریم‌ها و شروط آمریکا چگونه ایران می‌تواند گفت وگو را بپذیرد.
انتهای پیام
