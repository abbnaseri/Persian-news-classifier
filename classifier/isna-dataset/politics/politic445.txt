شمخانی اقدامات تروریستی کابل را محکوم کرد
نماینده مقام معظم رهبری و دبیر شورای عالی امنیت ملی در پیامی خطاب به مشاور امنیت ملی افغانستان اقدامات تروریستی در کابل را که منجر به کشته و زخمی شدن شماری از شهروندان این کشور شد، محکوم کرد.
به گزارش ایسنا، دریابان علی شمخانی ضمن محکومیت شدید حملات تروریستی به مردم و شهروندان بی دفاع، این حادثه را به ملت و دولت افغانستان تسلیت گفت و با خانواده قربانیان این جنایت غیرانسانی ابراز همدردی کرد.
شمخانی در این پیام خطاب به حمدلله محب، مشاور امنیت ملی افغانستان، با تأکید بر ضرورت گسترش همکاری‌ها و درک مشترک میان تمامی کشورها برای مقابله مؤثر با پدیده شوم تروریسم، افزود: تروریست‌ها و افراط‌گرایان همه مظاهر حیات و زندگی عادی جوامع انسانی را هدف گرفته‌اند.
وی افزود: بی‌شک پایان یافتن این اقدامات دردناک از سوی گروه‌های افراطی و وابسته به اندیشه‌های تکفیری تنها با عزم و اراده جدی، همکاری میان کشورهای همسایه و مبارزه واقعی با تروریسم میسر خواهد بود.
دبیر شورای عالی امنیت ملی تصریح کرد: جمهوری اسلامی ایران آمادگی کامل خود را برای کمک به بازگشت ثبات و امنیت و همچنین کمک رسانی به حادثه‌دیدگان اعلام می‌کند.
انتهای پیام
