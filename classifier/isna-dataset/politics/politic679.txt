تصویب قطعنامه تقویت همکاری میان اعضای مجمع مجالس آسیایی
رئیس مجمع هیئت بین المجالس ایران از تصویب پیشنهاد مجلس شورای اسلامی با عنوان «قطعنامه تقویت همکاری میان اعضای مجمع مجالس آسیایی به منظور حمایت و ارتقاء چندجانبه گرایی» توسط هیات های پارلمانی مجمع خبر داد.
به گزارش ایسنا، سیده فاطمه ذوالقدر در نشست اختتامیه کمیته سیاسی مجمع مجالس آسیایی که در اصفهان با حضور کشورهای عضو برگزار شد، اظهار کرد: این نشست فرصتی دیگر فراهم آورد تا بار دیگر ایده های جمعی و انرژی هیات های پارلمانی صرف معنی بخشیدن به نقش و مشارکت پارلمانها در تسهیل امور سیاسی در آسیا باشد.
وی افزود: بر این اساس، پیش نویس ٧ قطعنامه در این مجمع مطرح شد که از این میان پیش‌نویس‌های قطعنامه‌های مربوط به «حکمرانی خوب»، «حاکمیت قانون و توانمندسازی قضایی»، «شیوه‌های پارلمانی موثر»، «ایجاد رفاه در آسیا از طریق دوستی و همکاری»، «قطعنامه مجالس آسیایی و دولت با هم برای رفاه در آسیا»، «قطع‌نامه حمایت بی‌دریغ و قاطعانه پارلمان‌های آسیایی از مردم فلسطین» به تصویب اعضاء مجمع رسید.
به گفته وی، پیش‌نویس قطعنامه «به سوی پارلمان آسیایی» که توسط کشور پاکستان مطرح شد با مخالفت اکثر کشورها روبه‌رو شد و به تصویب مجمع نرسید.
ذوالقدر افزود: در این اجلاس علاوه بر تصویب ٦ قطعنامه فوق در کمیسیون سیاسی مجمع بین المجالس آسیا، مجلس شورای اسلامی ایران پیشنهادی با عنوان «قطعنامه تقویت همکاری میان اعضای مجمع مجالس آسیایی به منظور حمایت و ارتقاء چندجانبه گرایی» مطرح کرد که مورد استقبال هیات های پارلمانی مجمع قرار گرفت و به تصویب اعضاء مجمع رسید.
انتهای پیام
