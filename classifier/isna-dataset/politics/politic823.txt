خضری: دستگاه دیپلماسی موضوع فروشندگان سلاح شیمیایی به صدام را در دادگاه لاهه پیگیری کند
نماینده مردم سردشت در مجلس شورای اسلامی با بیان اینکه وزارت امور خارجه باید حادثه شیمیایی سردشت را در دادگاه لاهه پیگیری کند، تاکید کرد: این موضوع پیگیری شود تا در محکومیت فروشندگان اینگونه سلاح به صدام در دادگاه لاهه دیه جانبازان پرداخت شود.
به گزارش ایسنا، رسول خضری نماینده مردم سردشت و پیرانشهر در مجلس شورای اسلامی در تذکر شفاهی جلسه علنی امروز مجلس ضمن گرامیداشت خاطره شهدای هفتم تیر، گفت: در خصوص بمباران شیمیایی در شهر سردشت در سال امیدواریم ۶۶ بنیاد شهید و وزارت امور خارجه در دو حوزه اصلی درمان و احراز جانبازی و کمبود داروی این افراد اقدام کنند.
وی افزود: قرار بود شعبه‌ای از بیمارستان ساسان برای کلینیک جانبازان اختصاص یابد، هنوز این کار انجام نشده است و این کم‌کاری بنیاد شهید را نمی‌دانیم با چه روشی می‌خواهند توجیه کنند؟ وزارت امور خارجه باید حادثه شیمیایی سردشت را در دادگاه لاهه پیگیری کند تا در محکومیت فروشندگان اینگونه سلاح به صدام در دادگاه لاهه دیه جانبازان پرداخت شود.
نماینده مردم سردشت در تذکری به رئیس جمهور بیان کرد: با توجه به اینکه معاون اقتصادی و توسعه منطقه‌ای وزیر کشور و وزیر صنعت در دو هفته اخیر از معابر غیر رسمی و کولبری سردشت و پیرانشهر و بازارچه‌های مرزی بازدید داشته اند، می‌طلبد سریع‌تر معیشت مرزنشینان را پیگیری و بهبود بخشد. با توجه به اینکه بیش از ۸۰ هزار مرزنشین دچار مشکل هستند، این بحث بازگشایی معابر مرزی دارای اهمیت است.
خضری با انتقادی شدیدالحنی نسبت به محمد علی وکیلی در اعتراض به اینکه چرا میکروفن وی را برای ادامه بیان تذکر شفاهی خود قطع کرده است، گفت: آقای وکیلی شما که در مرکز با احساس امنیت می‌نشینید به برکت همین مرزنشین‌هایی است که سینه خود را در مقابل دشمن سپر کرده‌اند. با آقای وکیلی باید به صورت جدی برخورد شود. این انحصار طلبی را محکوم می‌کنم. ایشان صدای نماینده شهرستان را قطع می‌کند و به نمایندگان تهران که نامشان در لیست نبوده وقت می‌دهند.
مصری رئیس وقت جلسه بیان کرد: اینگونه نبوده است، آقای وکیلی این موضوع را رعایت می‌کنند.
وکیلی نیز خطاب به خضری پاسخ داد: در دوران نوجوانی که نمی‌دانم آقا شما کجا بوده‌اید، افتخار داشتم برای دفاع از سرزمین در شهر شما باشم.
انتهای پیام
