ابراز نگرانی آلمان از عبور ذخیره اورانیوم ایران از محدوده برجام
یک منبع در وزارت امورخارجه آلمان گفت که کشورش از اینکه ایران از حد تعیین شده خود در برجام برای ذخیره اورانیوم غنی‌شده عبور کرده است، به شدت احساس نگرانی می‌کند.
به گزارش ایسنا به نقل از خبرگزاری رویترز، یک منبع در وزارت امورخارجه آلمان پس از آنکه ایران اعلام کرد از حد تعیین شده برای ذخیره اورانیوم خود عبور کرده است، به این اتفاق واکنش نشان داد و نسبت به آن ابراز نگرانی کرد.
وی گفت: ما از ایران می‌خواهیم که از این اقدام خود بازگردد و بیش از این توافق هسته‌ای را تضعیف نکند. آلمان به شدت نسبت به این مسئله نگران است و به همراه دیگر طرف‌های توافق گام‌های بعدی را به دقت بررسی خواهد کرد.
توافق هسته‌ای که در ژوئیه ۲۰۱۵ میان ایران و قدرت‌های جهانی به دست آمد موجب رفع تحریم‌های ایران در ازای محدودیت برنامه هسته‌ای تهران شد اما دولت آمریکا پس از انتقادات شدید خود علیه این توافق در مه ۲۰۱۸ به‌طور یک‌جانبه از آن خارج شد و تحریم‌های ایران را نیز بازگرداند.
ایران پس از گذشت یک سال از خروج آمریکا به تازگی اعلام کرد که قصد دارد اجرای برخی تعهداتش در توافق هسته‌ای را متوقف کند مگر اینکه اروپا برای حفظ توافق و ادامه کانال‌های مالی و تجاری با ایران اقدامات عملیاتی و مؤثر انجام دهد.
دونالد ترامپ، رئیس جمهور آمریکا در واکنش به عبور ذخیره اورانیوم با غنای پایین ایران از مرز ۳۰۰ کیلوگرم و اینکه آیا پیامی برای ایران دارد یا نه، گفت: آن‌ها می‌دانند که چه کار می‌کنند، می‌دانند که با چه چیزی بازی می‌کنند و من فکر می‌کنم که آن‌ها با آتش بازی می‌کنند. بنابراین هیچ پیامی به هیچ وجه برای ایران ندارم.
همچنین کاخ سفید اعلام کرده است که ترامپ با امانوئل مکرون، رئیس جمهور فرانسه در تماسی تلفنی درباره این مسئله گفت‌وگو کرده است.
به گزارش ایسنا، در پی تعلل طرف‌های اروپایی برجام در عمل به تعهداتشان برای کاهش تأثیر تحریم‌ها ماه گذشته اعلام کرد که در دو گام تعیین شده سطح تعهدات برجامی‌اش را کاهش خواهد داد.
سخنگوی آژانس بین‌المللی انرژی اتمی روز دوشنبه در بیانیه‌ای اعلام کرد: یوکیا آمانو، مدیرکل آژانس به اطلاع شورای حکام رسانده است که آژانس بین‌المللی انرژی اتمی در یکم ژوئیه عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند.
محمد جواد ظریف، وزیر امور خارجه کشورمان نیز در پیامی حساب کاربری خود در توئیتر با تأکید بر اینکه ایران برجام را نقض نکرده است، در تبیین علت این امر به پاراگراف ۳۶ توافق اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی در ادامه تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
