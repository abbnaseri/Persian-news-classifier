ترامپ به دنبال تضعیف اقتدار ایران است
رئیس اداره عقیدتی سیاسی نیروی زمینی ارتش بابیان اینکه ترامپ در سیاست‌های خود به دنبال تضعیف اقتدار ایران اسلامی است، گفت: در این شرایط پذیرش ذلت در قبال آمریکا ممنوع است.
به گزارش ایسنا، حجت الاسلام شعبانعلی صالحی نسب صبح یک‌شنبه در مراسم تکریم و معارفه رئیس عقیدتی قرارگاه عملیاتی لشکر ۵۸ تکاور ذوالفقار و تیپ عملیاتی ۱۵۸ شهید کشاورزیان شاهرود با بیان اینکه دشمن به دنبال گرفتن عناصر قدرت ایران است ، گفت ؛یکی از ارکان عناصر قدرت انسجام ملی تحت حمایت ولایت‌فقیه است  و امروز شاهد آن هستیم که بیشترین حملات فضای مجازی منتسب به ایشان است زیرا انسجام موجود در ایران در هیچ کشوری وجود ندارد.
وی با تاکید بر اینکه امروز در ادبیات سیاسی عمق راهبردی و استراتژی ایران در منطقه نفوذ کرده است، افزود: استکبار جهانی  از وحدت کشورهای منطقه می‌هراسد و ازاین‌رو می‌خواهد تا ایران از مواضع حماس حمایت نکند و در خاورمیانه نقشی نداشته باشد، لذا دشمن به آرزوی خود نخواهد رسید و آرمان ملت ایران تحقق خواهد یافت.
رئیس اداره عقیدتی سیاسی نیروی زمینی ارتش بابیان اینکه قدرت منطقه‌ای ایران با اوایل انقلاب قابل قیاس نیست، خاطر نشان کرد: آمریکا نه‌تنها در قبال سیاست‌های خاورمیانه‌ای بلکه در مهار قدرت رقیبان و تشکیل ائتلاف منطقه‌ای خود نیز ناکام مانده و در مسائل راهبردی و استراتژیک خود تنها است.
صالحی نسب بابیان اینکه آمریکا و ترامپ می‌خواهند قدرت دفاعی و انرژی ایران را در دست گیرد، تصریح کرد: استکبار به دنبال این موضوع است تا ایران به‌عنوان قدرت منطقه‌ای نباشد و در چنین شرایطی نقش ما و راهبرد جمهوری اسلامی تکیه‌بر عناصر مقاومت است.
وی افزود: مقاومت ریشه‌دار در قرآن و استقامت رمز پیروزی نه در عصر حاضر بلکه از صدر اسلام تاکنون محسوب می‌شود، آمریکا در هیچ برهه‌ای از تاریخ به تعهد خود عمل‌نکرده بنابراین در چنین شرایطی پذیرش ذلت ممنوع است.
رئیس اداره عقیدتی سیاسی نیروی زمینی ارتش همچنین بابیان اینکه عزت ایران درگرو مقاومت و ذلت کشور درگرو تسلیم است، ابراز داشت: اگر به سرنوشت قذافی و صدام نگاه کنیم به‌روشنی درخواهیم یافت که آمریکا ابتدا با گرفتن تجهیزات و تضعیف قدرت دفاعی به دنبال پیاده‌سازی اهداف خود است.
صالحی نسب در ادامه تصریح کرد: سیاست آمریکا در قبال ایران نیز همین‌گونه است که به دنبال تضعیف قدرت دفاعی ما و به ثمر نشستن خواسته‌های خودشان هستند که بابرکت نیروهای نظامی و ارتش و سپاه این آرزوی خود را به گور خواهند برد.
وی افزود: برای عملیاتی کردن گام دوم انقلاب می‌بایست دشمن را شناخت و شیوه‌ها و دسیسه‌های آن‌ها را دانست تا بتوان بر این اساس تصمیم‌گیری درستی انجام داد که در سازمان عقیدتی سیاسی ارتش برای رسیدن به این خواسته اصل کار بر اقدامات فرهنگی، مخاطب محوری و برنامه‌ریزی است لذا تمامی برنامه‌ها در این سازمان با اثربخشی فوق‌العاده دیده می‌شود.
در این مراسم از حجت‌الاسلام هادی غلامی رئیس عقیدتی قرارگاه لشکر ۵۸ تکاور ذوالفقار شاهرود تکریم و حجت‌الاسلام سید کاظم موسوی‌فر به‌جای وی منصوب و معرفی شد.
 انتهای پیام
