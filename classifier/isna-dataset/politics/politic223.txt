راهبرد «مقاومت فعال»، پادزهر همه تهدیدات است
سخنگوی شورای عالی امنیت ملی در واکنش به تهدید اخیر ترامپ گفت: ‌«دیپلماسی و گَزِش» گزاره‌های متضادی است که تنها در مکتب ترامپیسم مفهوم پیدا می کند.
به گزارش ایسنا، کیوان خسروی گفت: آمریکا پیش از این با اتخاذ راهبرد یکجانبه گرایی و خروج از پیمان‌های بین المللی، منطق گفت‌وگو و دیپلماسی را «گَزیده» و امنیت جهانی را مجروح کرده است.
سخنگوی شورای عالی امنیت ملی افزود: ۴۰ سال است که آمریکا، ملت ایران را گزیده است اما پادزهر «مقاومت فعال» همچنان ایران اسلامی را استوار و امیدوار به پیش می‌برد.
خسروی خاطر نشان کرد: ۱۶ تیرماه گام دوم کاهش تعهدات برجامی بر اساس پاراگراف‌های۲۶ و ۳۶ و با چارچوبی که صرفا جمهوری اسلامی ایران در مورد آن تصمیم خواهد گرفت آغاز می‌شود.
بر اساس این گزارش، ترامپ در واکنش به اظهارات رییس جمهور ایران در خصوص آغاز گام دوم کاهش تعهدات برجامی از ۱۶ تیرماه، گفته است: ایران، مراقب تهدید کردن باش. ممکن است برگردند و تو را طوری بگزند که تا الان کسی اینطور گزیده نشده است.
انتهای پیام

