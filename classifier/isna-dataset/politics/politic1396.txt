رویترز از سفر مشاور رئیس‌جمهور فرانسه به ایران خبر داد
خبرگزاری رویترز به نقل از یک مقام فرانسوی گزارش داد، مشاور دیپلماتیک رئیس جمهور فرانسه به منظور کاهش اختلافات به تهران آمده است.
به گزارش ایسنا به نقل از خبرگزاری رویترز، یک مقام کاخ ریاست جمهوری فرانسه گفت که امانوئل بن، مشاور دیپلماتیک رئیس جمهور فرانسه به منظور گفت‌وگو با مقامات ایران روز چهارشنبه وارد تهران شده است. این اقدام بخشی از تلاش‌های اروپا برای کاهش تنش در منطقه خلیج فارس است.
این مقام فرانسوی افزود: این مشاور دیپلماتیک در واقع روز ۱۹ ژوئن (چهارشنبه ۲۹ خردادماه) به ایران رفته است تا گفت‌وگوهایی با مقامات بلند پایه داشته باشد که هدف آن کمک به کاهش تنش‌ها در منطقه است.
به گزارش رویترز، امانوئل بن در گذشته نیز در ایران حضور داشته و یک کارشناس مسائل خاورمیانه به شمار می‌آید.
انتهای پیام
