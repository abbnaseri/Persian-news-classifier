نوریان: ایران با سرنگونی پهپاد آمریکایی اقتدارش را نشان داد
رئیس کمیته دفاعی کمیسیون امنیت ملی و سیاست خارجی مجلس گفت که تهاجم پهپاد آمریکایی به مرز هوایی کشورمان در راستای سناریوی آمریکا برای جنگ روانی و فشار به ایران انجام شده است که ما با سرنگونی این پهپاد اقتدار کشور و شکست راهبرد آمریکا را رقم زدیم.
اردشیر نوریان در گفت‌وگو با ایسنا، در تحلیلی از اقدامات اخیر آمریکا در مقابل ایران به خصوص اعزام پهپاد جاسوسی به مرز هوایی کشورمان گفت: چارچوب کلی تحولات منطقه را می‌توان از چند بعد تحلیل کرد از جمله این که آنقدر که آمریکایی‌ها دنبال فشار به ایران هستند سعودی‌ها و اسرائیلی‌ها بیشتر از آن فشار را دنبال می‌کنند.
وی با بیان این که «شرایط فعلی منطقه خلاف سیاست‌های راهبردی ترسیم شده آمریکا است» گفت: آمریکا می‌خواهد معادلات قدرت در منطقه را برهم زند این همان هدف موازی است که کشورهای مرتجع عربی منطقه همچون سعودی، امارات و همپیمانان آنها مثل رژیم صهیونیستی دنبال می‌کند آنها می‌خواهند معادلات را برهم زنند و برای رسیدن به این هدف بحران‌های فلسطین، یمن، عراق و سوریه را دنبال کردند. آنها اصلی ترین قدرت و تاثیرگذارترین نیرو در معادلات فعلی منطقه را جمهوری اسلامی ایران دانسته که می‌خواهند ما را زمین‌گیر کنند چون شکست در یمن و فلسطین را از چشم ما و اقدامات پیشگیرانه جریان مقاومت به عنوان محصول انقلاب اسلامی می‌دانند به همین دلیل همه تلاش‌ها معطوف به زمین گیر کردن ایران است.
این عضو کمیسیون امنیت ملی و سیاست خارجی مجلس با بیان این که «آمریکا برای رسیدن به این هدف دست به جنگ روانی گسترده زده است» گفت: آنها با انجام اقداماتی به دنبال افزایش تنش بین ایران و کشورهای همسایه و برهم زدن نظم منطقه‌ای و تقویت بازیگردانان مقابل ایران همچون عربستان هستند. با در نظر گرفتن تمامی این شرایط می‌توان گفت که آمریکا می‌خواهد قدرت تأثیرگذاری ایران در منطقه را کاهش دهد که برای رسیدن به این هدف ضمن ایجاد جنگ روانی گسترده در حلقه دوم جنگ اقتصادی تمام عیار را با برگرداندن تحریم‌ها و خروج از برجام دنبال می‌کنند.
نوریان ادامه داد: آمریکا برای پیاده کردن این اهداف هزینه را از جیب برخی کشورهای منطقه می‌دهد نمونه آن عقد قراردادهای تسلیحاتی گسترده برای انجام اقدامات تهاجمی‌اش در منطقه به خصوص از جیب کشورهای عربستان و امارات است، می‌خواهد با تحت فشار قرار دادن ما ایران را به میز مذاکره برگرداند تا با تحمیل شرایط جمهوری اسلامی ایران از سپر امنیتی خود خارج شود به همین دلیل بحث تسلیحات موشکی ما را مطرح می‌کنند.
به گفته وی آمریکا می‌خواهد پایه اقتدار ما را ضعیف کند به همین دلیل روی پرونده هسته‌ای فشار می‌آورد وگرنه آمریکا بهتر از هر کشوری می‌داند که ما نه دنبال بمب اتمی هستیم و نه امکان ساخت آن را نداریم ما در چارچوب فتوای مقام معظم رهبری درباره ممنوعیت شرعی ساخت سلاح هسته‌ای این کار را قبول نداریم آنها می‌دانند در کشور ما حرف اول و آخر در موضوعات سیاست خارجی را رهبری می‌زنند.
این عضو کمیسیون امنیت ملی و سیاست خارجی مجلس خاطرنشان کرد: اتفاقاتی همچون تجاوز پهپاد آمریکایی به حریم هوایی کشورمان در این راستا قابل تفسیر است البته که به لطف خداوند و سلحشوری سربازان وطن شاهد اقدام توأم با غرور بچه‌های پدافند هوایی بودیم که پهپاد بعد از ورود به مرز هوایی کشور و بعد از رعایت سلسله قوانین و مقررات و عدم توجه به اخطار و تذکرها سرنگون شد آنها می‌خواستند اقتدار ما را از بین برده و تضعیف کنند اما با سرنگونی پهپاد آمریکایی ما اقتدارمان را نشان داده و راهبرد آمریکا را شکست دادیم.
انتهای پیام
