ارائه نامه آیت‌الله سبحانی به مفتی کل سلطنت عمان
حجت الاسلام و المسلمین محمدرضا نوری شاهرودی سفیر جمهوری اسلامی ایران با "شیخ احمد بن حمد الخلیلی" مفتی کل سلطنت عمان دیدار و گفتگو کرد.
به گزارش ایسنا، در این دیدار که با حضور سیدعلی موسوی‌زاده رایزن فرهنگی سفارت جمهوری اسلامی ایران در محل دفتر مفتی کل عمان انجام شد، دو طرف درباره روابط دوجانبه و آخرین تحولات جهان اسلام بحث و تبادل نظر کردند.
سفیر ایران در این ملاقات با تشریح آخرین مواضع کشورمان درباره مسایل منطقه‌ای و بین المللی، به پایداری و‌ مقاومت ملت ایران در برابر منطق زور استکبار پرداخت و تاکید کرد: جمهوری اسلامی ایران طرفدار صلح و ثبات در جهان است و براساس همکاری متقابل وارد روند طولانی مذاکرات هسته‌ای و سپس توافق برجام شد اما با روی کار آمدن رییس جمهوری جدید در آمریکا و خروج‌شان از توافق هسته‌ای زمینه برای برهم زدن توافق ایجاد شد.
حجت الاسلام نوری شاهرودی در ادامه این ملاقات، با اشاره به برگزاری کنفرانس وحدت در تهران در آینده نزدیک، از مفتی کل عمان و اندیشمندان مطرح این کشور برای حضور در این نشست دعوت کرد.
 سفیر جمهوری اسلامی ایران  همچنین نامه آیت الله العظمی سبحانی از مراجع عظام تقلید برای مفتی کل سلطنت عمان را به وی تحویل داد.
شیخ احمد الخلیلی، مفتی کل سلطنت عمان نیز در این دیدار با اشاره به اظهارات سفیر ایران درباره همکاری ایران با کشورهای جهان درباره توافق هسته‌ای، خروج آمریکا از توافق را در نتیجه سوءرفتار این کشور توصیف و تاکید کرد که این رفتار باعث شده اصلا به توافقات بین المللی پایبند نباشند. مفتی کل عمان به نقش مهم تقریب میان مذاهب اسلامی، گفت: این موضوع برای ما حائز اهمیت است  اما حال جسمی بنده توان تحرک را گرفته ولی اشتیاق داریم که در این نشست‌ها حضور داشته باشیم که خود یا نمایندگانی در ارتباط با این مورد  تعیین خواهم کرد. انتهای پیام
