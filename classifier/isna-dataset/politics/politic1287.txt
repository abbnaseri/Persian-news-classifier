اولتیماتوم مجلس به وزیر صنعت درباره تامین کالاهای اساسی
یک عضو کمیسیون اقتصادی مجلس از اولتیماتوم مجلس شورای اسلامی به وزیر صنعت، معدن و تجارت برای تامین کالاهای اساسی خبر داد.
سیده فاطمه حسینی در گفت‌وگو با ایسنا با اشاره به جلسه غیرعلنی هفته گذشته مجلس با رضا رحمانی وزیر صنعت، معدن و تجارت و گزارش وزیر، گفت: این گزارش برای نمایندگان مجلس قانع کننده نبود و نتوانست از اتخاذ رویکرد مناسب توسط این وزارتخانه در زمینه نحوه تامین کالاهای اساسی خبر دهد.
نماینده تهران در مجلس همچنین با بیان اینکه «علی لاریجانی رئیس مجلس در این جلسه از وزارت صنعت، معدن و تجارت خواست که ظرف یک ماه گزارش خود درباره شیوه ساماندهی کالاهای اساسی را به کمیسیون صنایع مجلس ارائه دهد»، تاکید کرد: امروز به دلیل شکاف تورمی شدیدی که در جامعه وجود دارد، اقشار آسیب پذیر و دهک‌های پائین درآمدی به شدت در مضیقه و تنگنا قرار دارند و ضرورت دارد دولت هرچه زودتر تصمیمی عاجل و درست در زمینه تامین کالاهای اساسی مردم اتخاذ و آن را اجرایی کند.
نماینده تهران در مجلس شورای اسلامی با اشاره به تصمیم دولت برای اختصاص ۱۴ میلیارد دلار یارانه برای تامین کالاهای اساسی، تاکید کرد: ضرورت دارد دولت هرچه زودتر نحوه تخصیص یافتن این رقم قابل توجه را تعیین و تبیین کند و به نظر می‌رسد از میان همه سناریوها، پرداخت بخشی از این رقم به شکل یارانه به اقشار آسیب پذیر و دهک‌های پائین جمعیتی تصمیمی به مراتب بهتر از اعطای یارانه به واردکنندگان کالاهای اساسی است.
حسینی با بیان اینکه «مجلس به وزیر صنعت درباره تامین کالاهای اساسی اولتیماتوم داده»، همچنین یادآوری کرد که سیاست فعلی دولت در این زمینه، نتیجه‌ای جز کاهش عدالت اجتماعی نداشته است.
انتهای پیام
