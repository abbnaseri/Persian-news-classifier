درخواست خصمانه بولتون برای افزایش فشار بر ایران
مشاور امنیت ملی آمریکا در اظهاراتی خصمانه با اشاره به برگزاری نشست ویژه آژانس بین‌المللی انرژی اتمی درباره کشورمان، خواستار افزایش فشار بر ایران شد.
به گزارش ایسنا، جان بولتون مشاور امنیت ملی کاخ سفید در پیامی در صفحه توئیتر خود با اشاره به درخواست آمریکا برای برگزاری نشست ویژه شورای حکام آژانس بین‌المللی انرژی اتمی برای بررسی تازه‌ترین گزارش آژانس درباره برنامه هسته‌ای ایران نوشت که آژانس نشست ویژه‌ای را برای بررسی فعالیت‌های هسته‌ای به ادعای وی غیرقانونی ایران برگزار می‌کند.
بولتون در ادامه ادعاهای خود افزود: باتوجه به آرشیو تسلیحات هسته‌ای مخفیانه ایران، این کشور باید برای کنار گذاشتن برنامه‌های هسته‌ای‌اش تحت فشار قرار گیرد.
به گزارش ایسنا، در پی تعلل طرف‌های اروپایی برجام در عمل به تعهداتشان برای کاهش تأثیر تحریم‌های آمریکا، ایران ماه گذشته اعلام کرد که در دو گام تعیین شده سطح تعهدات برجامی‌اش را کاهش خواهد داد.
آژانس بین‌المللی انرژی اتمی هفته گذشته در بیانیه‌ای اعلام کرد که یوکیا آمانو، مدیرکل آژانس به اطلاع شورای حکام رسانده است که آژانس بین‌المللی انرژی اتمی در یکم ژوئیه عبور ذخایر اورانیم غنی‌سازی شده ایران از محدوده توافق هسته‌ای را تأیید می‌کند.
محمد جواد ظریف، وزیر امور خارجه کشورمان در پیامی توئیتری با تأکید بر اینکه ایران برجام را نقض نکرده است، در تبیین علت این امر به پاراگراف ۳۶ این توافق اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته در نهایت دست به اقدام زدیم.
وی در ادامه تصریح کرد: به محض آنکه کشورهای اروپایی به تعهدات خود عمل کنند، ایران نیز به‌طور متقابل اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
این در حالی است که سخنگوی آژانس بین‌المللی انرژی اتمی روز جمعه اعلام کرد که به درخواست آمریکا، شورای حکام روز دهم ژوئیه (۱۹ تیرماه) نشست ویژه‌ای درباره برنامه هسته‌ای ایران برگزار خواهد کرد.
اما نمایندگی ایران در آژانس در بیانیه‌ای با اشاره به یادداشت مطبوعاتی نمایندگی دائم آمریکا در سازمان‌های بین‌المللی مستقر در وین در خصوص درخواست یک نشست ویژه شورای حکام آژانس بین‌المللی انرژی اتمی برای بحث درباره آخرین گزارش مدیر کل آژانس در مورد اجرای برجام این درخواست را «طنزی تلخ» خواند.
در این بیانیه آمده است: در واقع این یک طنز تلخ است که همان رژیمی که در عمل، برجام را به‌واسطه خروج غیر قانونی و یک‌جانبه از این توافق نقض و به دیگران فشار وارد کرده است تا همین کار را انجام دهند و در نتیجه، اجرای آن توسط جامعه بین‌المللی را از طریق اعمال همان ابزار قهرآمیز با مانع مواجه کرده است، حال نگرانی خود را در مورد اجرای همان توافق بیان می‌کند.
این حقیقت که آمریکا به عنوان نقض‌کننده نخستین و اصلی برجام، چنین درخواستی را مطرح کرده، حاکی از انزوای آن به علت مخالفت با چندجانبه‌گرایی و حاکمیت قانون در امور بین‌المللی است.
تصمیم اخیر ایران که در پاسخ به وضعیتی است که آمریکا مسبب آن بوده، به دنبال آن است تا توازن از بین رفته در این توافق را بازگرداند و کاملاً در انطباق با مقررات این توافق، به‌ویژه بندهای ۲۶ و ۳۶ آن است.
به علاوه، تحولات اخیر هیچ ارتباطی با مباحث مرتبط با پادمان‌های آژانس و همچنین وظایف شورای حکام آژانس ندارد. موضوعات مرتبط با برجام، در مکانیزم‌های تعیین شده مورد بحث و مشورت قرار خواهند گرفت.
انتهای پیام
