اگر جنایات آمریکا را به رخش بکشیم دیگر حرف از مذاکره نخواهد زد
رئیس شورای هماهنگی تبلیغات اسلامی استان تهران گفت: اگر جنایات آمریکا علیه ملت ایران را به رخ آنان بکشیم و به نسل حاضر و آینده منتقل کنیم آنان دیگر رویشان نمی‌شود سرشان را پیش ملت بلند کنند و دم از مذاکره بزنند.


حجت الاسلام والمسلمین سید محسن محمودی با حضور در ایسنا و تقدیر از مدیرعامل این مجموعه برای پوشش اخبار جشن ۴۰ سالگی انقلاب اسلامی با اشاره به جایگاه بیانیه گام دوم انقلاب در برنامه‌های شورای هماهنگی تبلیغات اسلامی تهران اظهار کرد: اگر بخواهیم درباره بیانیه گام دوم سخن بگوییم خلاصه کلام این است که رهبری می‌خواهند بگویند در گام دوم انقلاب باید روحیه و ارزش‌های انقلاب اسلامی حفظ شود. در تمام حوزه‌ها اولاً انقلاب را بشناسیم. سپس قدرش را بدانیم و نیز از ارزش‌هایش پاسداری کنیم و این خمیر مایه کاری است که ما باید برای بیانیه گام دوم انقلاب انجام دهیم.
وی تاکید کرد: ما در سازمان تبلیغات اسلامی دنبال تحقق این هدف هستیم و اگر شعاری می‌دهیم یا کار و حرکتی را عملی می‌کنیم چه در ظاهر و چه در باطن دنبال زنده نگهداشتن انقلاب و پیام‌های آن هستیم. قطعنامه‌های ما و شعارهایمان، تابلوی مراسم‌های ماست و محتوایش نیز همان است که خواست مردم است.
محمودی با اشاره به اینکه ممکن است برخی جریان‌های سیاسی از موضع‌گیری‌های ما در برخی مقاطع خشنود نباشند اظهار کرد: ما می‌خواهیم بگوییم که مراسم‌های ما برای تمام مردم است و تریبون‌های ما زبان آنهاست. حتی اگر جایی برخی از سلایق سیاسی موضع گیری ما را نپسندیدند اما همیشه توجه ما به خواسته‌های مردم و انتظاراتشان در چهارچوب اصول انقلاب اسلامی است.

رئیس شورای هماهنگی تبلیغات اسلامی استان تهران با تاکید بر اینکه برای تحقق بیانیه گام دوم انقلاب نیازمند جوانان هستیم اظهار کرد: مخاطب ما همانطور که از متن بیانیه گام دوم نیز بر می‌آید قطعاً جوانان هستند و آنان باید در امور مشارکت بیشتری کنند. در زمینه برگزاری مراسم‌های مختلف در طول سال نیز تا الان فضا را برای فعالیت همه جوانان باز گذاشته‌ایم و پس از این هم روال همین است. آنان باید به صحنه بیایند و تشکل‌های مختلف خود را با نگاه‌ها و دیدگاه‌های مختلف به میدان بیاورند.
محمودی با تاکید بر اینکه ما هیچ گاه در زمینه برگزاری مراسم‌هایمان نگاه تنگ نظرانه نداشته‌ایم، اظهار کرد: تمامی کسانی که می‌خواهند در برگزاری این مراسم‌ها که نوعی کمک به انقلاب اسلامی و حفظ آن است مشارکت کنند و ایفای نقش داشته باشند فضا برایشان فراهم است.
وی با اشاره به هفته حقوق بشر آمریکایی و آغاز آن از روز ششم تیر ماه اظهار کرد: نامگذاری این هفته ابتکاری بود که از سوی رهبری انقلاب مطرح شد. هر چند که ایشان روز نخست این هفته را ۷ تیر ماه که مصادف با شهادت آیت الله بهشتی و انفجار ساختمان حزب جمهوری اسلامی بود قرار دادند اما ما روز قبل آن یعنی ششم تیر ماه که مصادف با ترور ایشان در مسجد ابوذر بود را ابتدای این هفته قرار داده‌ایم و تا ۱۲ تیر ماه آن را ادامه خواهیم داد.

رئیس شورای هماهنگی تبلیغات اسلامی استان تهران افزود: هفته حقوق بشر آمریکایی فرصتی است که مخااطبان جوان همکارهایی را مربوط به بزرگداشت یاد شهدا داشته‌اند و نسبت به جنایات آمریکا و منافقینی که خودشان را بزک کرده‌اند و چهره صلح طلب از خود نشان می‌دهند آگاه شوند. ما نباید بگذاریم بعد از گذشت بیش از سه دهه جنایات آمریکایی‌ها فراموش شود.
محمودی با بیان اینکه ما از تریبون‌ها، رسانه‌ها و فضای مجازی برای نشان دادن جنایت آمریکا در هفته حقوق بشر آمریکایی استفاده کردیم، گفت: ما برای روشنگری و افشای چهره پلید آمریکا از همه ابزارهای هنری استفاده می‌کنیم. ن روز ششم تیرماه نیز ۱۵۰ شهید گمنام در تهران برای خاکسپاری بدرقه شدند و معتقدم اگر توان لازم را داشته باشیم می‌توانیم جنایات آمریکا را علیه ملت ایران به تصویر بکشیم و به نسل حاضر منتقل کنیم.
وی در پایان تاکید کرد: اگر چنین اتفاقی رخ دهد آمریکایی‌ها دیگر رویشان نمی‌شود سرشان را پیش ملت ایران بلند کنند و پیشنهاد مذاکره یا گفت‌وگو بدهند. ما امیدواریم تمامی دستگاه‌ها و سازمان‌ها در برگزاری این هفته و سایر مراسم‌های شورای هماهنگی تبلیغات اسلامی همکاری لازم را داشته باشند و نقش‌آفرینی برای حفظ ارزش‌های انقلاب و انتقال آن به نسل حاضر و آینده انجام دهند.




مرورگر شما از ویدئو پشتیبانی نمی‌کند.
     فایل آن‌را از اینجا دانلود کنید: 
    video/mp4



انتهای پیام

