زن هنجارشکن در گلسار رشت، بازداشت است
دادستان استان گیلان هنجارشکنی زن غیر گیلانی در گلسار رشت  رابه صورت سازمان یافته و باندی دانست وافزود تحقیقات در این زمینه ادامه دارد.
به گزارش ایسنا، حجت‌الاسلام علی مصطفوی نیا در نشست خبری با اصحاب رسانه رعایت و ملزم بودن به پاسداشت ارزشهای انقلاب در جامعه را یکی از دغدغه‌های قوه قضائیه عنوان کرد و گفت: قوانین و ارزشهای اسلامی باید در جامعه رعایت شود.
وی با بیان اینکه قانون حمایت از آمران به معروف در سال ۹۴ به تصویب رسید، تصریح کرد: در این قانون حمایت دستگاه قضا از آمران به معروف در ستاد امر به معروف و بسیج تکلیف شده است.
دادستان مرکز استان گیلان با اشاره ماجرای ضرب و شتم بانوی آمر به معروف خمامی، افزود: پرونده قضائی تشکیل و رسیدگی به آن ادامه دارد.
وی در ادامه با اشاره به موضوع هنجارشکنی زنی در گلسار رشت یادآور شد: این شخص که گیلانی نیست هم‌اکنون در بازداشت است.
مصطفوی نیا خاطرنشان کرد: هنجارشکنی زن غیر گیلانی در گلسار رشت به صورت سازمان یافته و باندی است و تحقیقات در این زمینه ادامه دارد.
وی با اشاره به اجرای طرح ناظر در راستای مقابله با پدیده بی حجابی و آن‌هایی که پوشش مناسب را در داخل خودروها رعایت نمی‌کنند یادآور شد: این طرح در قالب تذکر به رعایت حجاب از طریق ارسال پیامک به راننده اعلام می‌شود.
 انتهای پیام
