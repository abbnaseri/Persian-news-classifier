استفاده از وکیل به صحت و سلامتی دادرسی کمک می‌کند
رئیس مرکز وکلا، کارشناسان رسمی و مشاوران خانواده قوه قضائیه با بیان اینکه استفاده از وکیل به صحت و سلامتی دادرسی کمک می‌کند، افزود: بعضاً مشاهده می‌شود که استفاده از وکیل در محاکم معکوس عمل می‌کند و به جای کمک باعث می‌شود دادرسی عادلانه‌تر تحت الشعاع قرار گیرد و دادرسی از مدار حق خارج شود.
به گزارش ایسنا، علی بهادری جهرمی رئیس مرکز وکلا، کارشناسان رسمی و مشاوران خانواده قوه قضائیه در جلسه هم اندیشی نقش وکلا در دادرسی منصفانه که در سازمان قضائی نیروهای مسلح برگزار شد، ضمن تبریک هفته قوه قضائیه اظهار کرد: یکی از شاخص‌های اساسی دادرسی منصفانه حق استفاده از وکیل است و این امر به نوعی تنظیم کننده سایر گزینه‌های دادرسی منصفانه است.
وی با بیان اینکه استفاده از وکیل به صحت و سلامتی دادرسی کمک می‌کند، افزود: بعضاً مشاهده می‌شود که استفاده از وکیل در محاکم معکوس عمل می‌کند و به جای کمک باعث می‌شود دادرسی عادلانه‌تر تحت الشعاع قرار گیرد و دادرسی از مدار حق خارج شود.
بهادری جهرمی گفت: وظیفه وکیل دفاع است، هرچند برخی از مواقع وکیل به جای دفاع از حق به جهت کسب درآمد از موکل دفاع می‌کند، هرچند که موکلش مبنای حق نباشد.
رئیس مرکز وکلا، کارشناسان رسمی و مشاوران خانواده قوه قضائیه با بیان اینکه اگر وکیل به هر نحوی از موکل خود دفاع کند، ناوکیل است، بیان کرد: در دسترس بودن وکیل در سازمان قضائی نیروهای مسلح با سوال مواجه است اما به اعتقاد بنده وکیلی که در سازمان قضائی فعالیت می‌کند، نسبت به سایر وکلا کمک بیشتری می‌کند.
وی با بیان اینکه هدف کار وکیل دفاع از حق است و نه کسب درآمد، افزود: در این میان نحوه عمل وکلا باعث می‌شود که به وکالت به عنوان یک شغل صرف نگاه نشود.
 بهادری جهرمی با بیان اینکه درآمدزایی برای قاضی و وکیل موضوع فرعی است و اصل و اساس برای وکیل کسب درآمد نیست، گفت: با وجود رویه سازمان قضائی نیروهای مسلح ما مدعی هستیم وکلایی که در این سازمان فعال هستند، در سوابق کاری شأن انصاف و عدالت نمایان است.
وی افزود: مشاهده می‌شود بعضی وکلا به جای کمک کننده قاضی، منحرف کننده او هستند و غالباً در محاکم عمومی قاضی بین چهار نفر تصمیم می‌گیرد.
رئیس مرکز وکلا، کارشناسان رسمی و مشاوران خانواده قوه قضائیه با بیان اینکه شجاعت وکیل سازمان قضائی نیروهای مسلح نسبت به شجاعت وکیل خارج از این مجموعه بالاتر است، گفت: وکلای این سازمان وکلای سالمی هستند.
جهرمی، امانتداری و رازداری را از ویژگی‌های وکلای فعال در سازمان قضائی نیروهای مسلح برشمرد.
در ادامه این مراسم غلام‌عباس ترکی دادستان نظامی استان تهران ضمن تبریک هفته قوه قضائیه اظهار کرد: از محوری‌ترین ارزش‌های انسانی عدالت و برقراری حق است. عدل یکی از اهداف تشکیل حکومت اسلامی است و جمهوری اسلامی ایران بر اساس حق و عدالت بنا شده است. اکنون با گذشت ۴۰ سال از انقلاب همچنان نام‌های اسلامی در راستای برقراری حق و عدالت در تلاش است.
وی با بیان اینکه در بیانیه گام دوم انقلاب تأکید بر حق و عدالت مشاهده می‌شود، تاکید کرد: یکی از بندهای مورد تاکید مقام معظم رهبری مبارزه با فساد و برقراری عدالت است که این دو لازم و ملزوم یکدیگر شناخته شده‌اند. در این زمینه با آسیب‌هایی نیز مواجه بودیم که یکی از آسیب‌های نظام، کاهش سرمایه اجتماعی دستگاه قضاست.
 ترکی با بیان اینکه کاهش اعتماد و رضایت‌مندی مردم در مواجهه با دستگاه قضائی یکی از آسیب‌های اساسی است، افزود: هر چند دستگاه قضائی تاکنون خدمات شایانی داشته است، اما نارضایتی‌هایی نیز وجود دارد.
دادستان نظامی استان تهران تصریح کرد: برخی از این آسیب‌ها به موجب عوامل بیرونی از جمله فساد و تخریب‌ها است و برخی نیز به عوامل درونی همچون ساختارها و فرآیندها و عملکردها در برخورد با جرایم و مفاسد بر می‌گردد.
این مقام قضائی با بیان اینکه همه ما به عنوان بخش دستگاه قضا باید مراقب باشیم تا سرمایه اجتماعی دچار فرسایش نشود، تاکید کرد: در حکم ریاست آیت الله رئیسی بر دستگاه قضا، مقام معظم رهبری ۸ توصیه برای دستگاه قضائی داشتند که مردمی و انقلابی بودن دستگاه، ضد فساد، به کارگیری نیروی انسانی صالح، برخورد قاطع با فساد و همکاری با سایر دستگاه‌ها از اساسی‌ترین توصیه‌ها بود.
دادستان نظامی استان تهران اظهار کرد: نظام عدالت کیفری یک مجموعه به هم پیوسته مرتب و متقابل است که این نظام متشکل از مراجع قضائی، نهاد وکالت، پلیس، نهاد کارشناس و مجموعه اجرای دیگر است.
ترکی گفت: هر مجموعه دارای عناصر روابط و محیط است که ما به عنوان یک نظام در این حوزه‌ها سوابق‌های مختلف به عنوان یک مجموعه به هم پیوسته هدف داوری را دنبال می‌کنیم.
وی با بیان اینکه هدف ما اجرای عدالت و قسط در جامعه است ادامه داد: اگرچه بین عدالت قانون تفاوت وجود دارد، اما واقعیت این است که عدالت مفهومی سیال است و اگر شاخص قانون داشته باشیم شعار عدالت زمینه ظلم را فراهم می‌کند.
این مقام قضائی با بیان اینکه در کنار دستگاه قضائی مرجع اختصاصی به عنوان سازمان قضائی نیروهای مسلح وجود دارد، بیان کرد: فلسفه تشکیل سازمان قضائی نیروهای مسلح رسیدگی تخصصی به جرایم نیروهای مسلح، حفظ اسرار نیروهای مسلح، تحمیل نظم مأموریت‌های نیروهای مسلح و صیانت از امنیت شهروندان است.
ترکی خاطرنشان کرد: وکالت در مراجع قضائی با چالش‌ها و ابهامات نیز مواجه است، خاطرنشان کرد: یکی از این چالش‌ها حضور وکیل در مرحله تحقیقات مقدماتی در سازمان قضائی نیروهای مسلح است.
دادستان نظامی استان تهران با بیان اینکه جرایمی که علیه امنیت کشور هستند شامل اطلاعات سری اند، افزود: در این پرونده‌ها طرفین دعوا باید از وکلای مورد تأیید سازمان قضائی نیروهای مسلح وکیل خود را انتخاب کنند.
وی با بیان اینکه محرمانه بودن و حفظ اسرار، اقتضای رسیدگی در مراجع سازمان قضائی نیروهای مسلح است و ما در این مراجع با همه ملازمات، ملزم به اجرای مقررات مربوطه هستیم، ادامه داد: همه ما به عنوان یک منشور اخلاقی باید ملزم به اجرای قوانین باشیم.
دادستان نظامی استان تهران با بیان اینکه ما اعتقاد داریم حضور وکیل موجب اطمینان خاطر قضات است و قاضی و وکیل دو بال برای حق هستند، گفت: یک وکیل می‌تواند در اصلاح امور نقش داشته باشد همچنین نقش مؤثری در اقناع افکار عمومی دارد.
وی خاطرنشان کرد: وکیل علاوه بر دارا بودن جنبه‌های علمی باید دارای جنبه‌های هنری تکنیکی و فنی باشد همچنین نقش وکیل در ارائه اطلاعات صحیح به جامعه بسیار حائز اهمیت است.
در بخش دیگری از این نشست، چند تن از وکلا به طرح دیدگاه‌های خود پرداختند.
انتهای پیام
