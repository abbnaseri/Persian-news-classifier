جمالی: رژیم صهیونیستی در اعزام پهپاد جاسوسی آمریکا به ایران نقش داشته است
نائب رئیس کمیسیون امنیت ملی و سیاست خارجی مجلس با بیان اینکه «نقش رژیم صهیونیستی در ورود پهپاد جاسوسی آمریکا به مرزهای کشورمان مشهود است»، گفت که آمریکایی‌ها با این اقدام به دنبال آزمایش اراده و تجهیزات ما بودند.
محمدجواد جمالی در گفت‌وگو با ایسنا، اظهار کرد: نباید از نقش رژیم صهیونیستی در ورود پهپاد جاسوسی به مرز کشورمان غافل شد. اینکه اکنون سکوت کرده و حرفی نمی‌زند خود نشان می‌دهد که در پشت صحنه نقشی را ایفا می‌کند و در این بین برخی کشورهای منطقه همچون بحرین، امارات و عربستان را جلو می‌اندازد. کشورهایی که تنها از پولشان استفاده می‌کنند.
وی با بیان اینکه «آمریکا به هیچ یک از قراردادها و معاهدات بین‌المللی معتقد نیست» توضیح داد: دکترین آمریکا آن است که اگر هر کدام از سازمان‌های بین‌المللی در اختیار منافع این کشور نباشند از آن خارج می‌شوند. نمونه آن حمله به عراق بود که شورای امنیت آن را تصویب نکرد و آمریکا علی رغم نبود مصوبه‌ای به عراق حمله کرد. نمونه‌های دیگر را هم می‌توان در سایر قوانین بین‌المللی دید.
جمالی با این توضیح که «آمریکا در اعزام پهپاد جاسوسی به کشورمان به دنبال آزمایش اراده و تجهیزات ما بود»، گفت: شاید اگر ما پهپاد را سرنگون نمی‌کردیم آنها حمله نظامی می‌کردند. موضوع دیگر آن است که همانطور که سرپرست وزارت دفاع آمریکا هم اعلام کرد ممکن است سناریوی آنها بعد از فجیره و دریای عمان پررنگ کردن این موضوع و در نهایت تلاش برای اجماع جهانی علیه ما باشد تا کشورمان را ذیل فصل هفت قرار دهند.
انتهای پیام
