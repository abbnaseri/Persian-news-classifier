بیش از ۲ هزار خواسته و انتظار از بسیج
جانشین رئیس سازمان بسیج گفت: بیش از ۲ هزار خواسته، دستور و انتظار رهبر معظم انقلاب اسلامی از بسیج وجود دارد.
به گزارش ایسنا، سردار محمدحسین سپهر جانشین رئیس سازمان بسیج مستضعفین صبح پنجشنبه در آئین تکریم رئیس پیشین و معارفه رئیس جدید این سازمان یکی از ویژگی‌های بسیج را استفاده از فرصت‌ها دانست و گفت: ذکر دائمی بیانات امام خمینی (ره) و مقام معظم رهبری باید همواره توسط بسیجیان تکرار شود.
وی افزود: با انتصاب سردار سلامی به فرماندهی سپاه، چشم امید جوانان به این فرماندهی و نگاه راهبردی ایشان است؛ بسیج نیازمند حمایت‌های سپاه، ستاد کل نیروهای مسلح و دفتر نظامی فرماندهی معظم کل قوا است.
جانشین رئیس سازمان بسیج با اشاره به خواست و انتظار رهبر معظم انقلاب از بسیج، گفت: بیش از ۲ هزار خواسته، دستور و انتظار رهبر معظم انقلاب اسلامی از بسیج وجود دارد و امید داریم هر تغییری در بسیج رخ می‌دهد در راستای پیشبرد اهداف و اندیشه‌های راهبردی ایشان باشد و به اهداف راهبردی ایشان دست بیابیم.
انتهای پیام
