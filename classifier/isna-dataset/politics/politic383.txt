خلاءهای قانونی در رابطه با شاخص‌های ایثارگران باید مرتفع شود
نماینده مردم زنجان و طارم در مجلس شورای اسلامی گفت: باید خلاءهای قانونی در رابطه با شاخص‌های ایثارگران مرتفع شود.
به گزارش ایسنا، علی وقفچی در جلسه شورای عالی ترویج فرهنگ ایثار و شهادت شهرستان طارم، با بیان اینکه چالش‌های پیش روی کشور یک امر طبیعی است، اظهار کرد: با برنامه‌ریزی منسجم می‌توانستیم از این چالش‌ها عبور کنیم.
وی با بیان اینکه یکی از اصلی‌ترین عوامل در تسریع روند توسعه ایثار، فداکاری، گذشت و ترجیح منافع ملی و منافع مردم به منافع شخصی است، ادامه داد: کسانی‌که در جبهه‌های جنگ حضور یافتند نمونه بارز این افراد هستند.
نماینده مردم زنجان و طارم در مجلس شورای اسلامی تاکید کرد: هر جامعه‌ای که افراد ایثارگر و فداکار بیشتری داشته باشد، قطعا در دست‌یابی به توسعه موفق‌تر خواهد بود.
وقفچی یادآور شد: آنچه که امروز مهم به‌نظر می‌رسد، این است که باید به این سوال پاسخ دهیم که آیا امروز هم به شاخص‌های ایثارگری و ایثارگران در جامعه نیاز داریم؟ اگر پاسخ مثبت است باید این افراد را پیدا کرده و نسبت به شناسنامه‌دار کردن آنها اقدام و از ظرفیتشان در بحث برون رفت کشور از چالش‌های موجود استفاده کنیم.
نماینده زنجان با تاکید بر اینکه باید خلاءهای قانونی در رابطه با شاخص‌های افراد ایثارگر مرتفع شود، تصریح کرد: در عمل باید بتوانیم دین خود را به شهدا و کسانی که در راه اعتلای وطن جان خود را از دست دادن ادا کنیم.
انتهای پیام
