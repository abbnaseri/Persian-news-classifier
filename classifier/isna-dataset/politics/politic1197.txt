پمپئو: هروقت که زمانش برسد آماده تعامل با ایران هستیم
وزیر امور خارجه آمریکا در پی تنش‌های بالاگرفته میان واشنگتن و تهران پس از سرنگونی پهپاد جاسوسی آمریکا توسط سپاه پاسداران ایران، مواضع کشورش را با تکرار ادعاهایی علیه ایران مطرح کرد.
به گزارش ایسنا به نقل از پایگاه اینترنتی وزارت امور خارجه آمریکا، مایک پمپئو، وزیر امور خارجه این کشور در بیانیه‌ای نوشت: مقامات ایران می‌دانند که حقیقت چیز خطرناکی است. مهم است که اطلاعات موجود را اصلاح کنیم.
پمپئو در واکنش به خبر رویترز که مدعی شده بود آمریکا از طریق عمان پیامی را به ایران منتقل کرده بود گفت: اول از همه اینکه رئیس جمهور ترامپ پیامی از طریق عمان برای درخواست مذاکره به ایران نفرستاد. ما موضع خودمان را به طور ساده و قابل فهمی بیان کرده‌ایم.
وی با بیان این که ما هر وقت که زمانش برسد آماده تعامل هستیم. حکومت ایران دیپلماسی تاریخی اخیر آبه، نخست‌وزیر ژاپنی را رد کرد ، ادعا کرد که ایران به یک نفت‌کش ژاپنی در دریای عمان حمله و یک هواپیمای در حال عملیات در حریم هوایی بین‌المللیرا سرنگون کرد.
وی در ادامه با تاکید بر کاربرد دیپلماسی در تعامل با آمریکا که در عین ادعا و اقدامات متناقض آن‌ها علیه ایران مطرح می‌شود، گفت: وقتی که حکومت ایران تصمیم بگیرد از خشونت چشم بپوشد و با دیپلماسی ما از طریق دیپلماسی مواجه شود، می‌داند که چطور به ما دسترسی پیدا کند. تا آن موقع به انزوا کشیدن دیپلماتیک و کارزار فشار اقتصادی علیه این حکومت شدت خواهد یافت.
وزیر امور خارجه آمریکا با اشاره به سرنگونی پهپاد جاسوسی آمریکا توسط سپاه پاسداران ایران که به حریم هوایی ایران وارد شده بود مدعی شد: دوم اینکه آمریکا شکی ندارد که ایران یک هواپیمای بدون سرنشین را در حریم هوایی بین‌المللی سرنگون کرده است. نقشه دست‌کشیده محمدجواد ظریف، وزیر امور خارجه ایران که بر خلاف این است، معتبر نمی‌باشد.
وی همچنین در این باره مدعی شد: این دومین باری است که در هفته‌های اخیر ایران یک هواپیمای بدون سرنشین آمریکایی را مورد هدف قرار داده است.
پمپئو در ادامه این بیانیه اظهار کرد: سوم اینکه آمریکا در حال خارج کردن پرسنل از پایگاه هوایی بلاد در عراق نیست. آمریکا تحت رهبری دونالد ترامپ، بیش از پیش به حمایت از متحدان و شرکایش در منطقه متعهد است.
این دیپلمات ارشد آمریکایی در آخرین بخش بیانیه‌اش و با تکرار ادعاهایی علیه ایران افزود که آمریکا حامی صلح و ثبات در منطقه است. اتخاذ تصمیمات ما برای پاسخ به آن چه «حملات نابخردانه ایران» می‌خواند در جهت جلوگیری از ایران برای دستیابی به تسلیحات هسته‌ای، سامانه‌های ناقل این تسلیحات و همچنین برای جلوگیری از تهدید آمریکایی‌ها و منافع آمریکایی در سراسر جهان توسط بزرگ‌ترین کشور حامی تروریسم انجام شده است. مقامات ایران می‌دانند که این حقیقت است و به همین دلیل به خشونت و اکاذیب متوسل می‌شوند. ما به گفتن حقیقت ادامه خواهیم داد.
به گزارش ایسنا، ادعاهای وزیر امور خارجه آمریکا علیه ایران و تاکید وی بر دیپلماسی در حالی مطرح می‌شود که آمریکا در ماه مه سال ۲۰۱۸ طی اقدامی یک جانبه از توافق هسته‌ای ایران [برجام] که در بسیاری از مواقع از آن به عنوان یک دستاورد دیپلماتیک تاریخی و مهم یاد می‌شود خارج شد. دولت آمریکا پس از آن با اذعان به «جنگ اقتصادی» علیه ایران، تحریم‌های ایران را بازگرداند و در مواردی با تکیه بر ادعاهایی تحریم‌های جدیدی علیه ایران اعمال کرد.
این اقدامات آمریکا از دلایل ایجاد موقعیتی تنش‌زا در منطقه به شمار می‌رود. نمونه‌ای از این اقدامات تعرض یک پهپاد جاسوسی آمریکا به حریم هوایی ایران است که توسط سپاه پاسداران ایران سرنگون شد. آمریکا مدعی است که این پهپاد در حریم هوایی بین‌المللی بوده است.
در پی سرنگونی این پهپاد، گفته می‌شود که دونالد ترامپ پس از جلسه‌ای در کاخ سفید که با حضور مقامات امنیت ملی و رهبران کنگره برگزار شد، دستور حمله نظامی عیله ایران را داد که چند دقیقه پیش از وقوع حمله‌ای آن را متوقف کرد.
در این میان خبرگزاری رویترز مدعی شد که یک مقام ایرانی به آنها اطلاع داده است که دونالد ترامپ، رئیس جمهور آمریکا پیامی از طریق عمان به تهران فرستاده است و گفته است که آمریکا به دنبال جنگ نیست بلکه به دنبال مذاکره است.
رویترز بدون نام بردن از منبع ادعایی خود گفته بود که ترامپ در این پیام، ایران را تهدید به حمله کرده است.
در پی انتشار این خبر، شبکه الجزیره اعلام کرد که یک منبع از شورای عالی امنیت ملی ایران در گفت‌وگو با این شبکه تاکید کرده است که خبر ارسال پیام ترامپ به تهران از طریق مسقط و هشدار نسبت به حمله قریب‌الوقوع به ایران صحت ندارد.
این منبع افزود: خبر ارسال پیام ترامپ به مقامات عالی نظام کذب است و ما آن را به طور کامل رد می‌کنیم.
انتهای پیام
