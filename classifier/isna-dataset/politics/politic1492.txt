بازار پشتیبان و نقطه اتکا نظام و انقلاب است
یک عضو کمیسیون عمران مجلس شورای اسلامی گفت: در جنگ اقتصادی، که چند دهه است علیه انقلاب راه افتاده، بازار درواقع پشتیبان و نقطه اتکا نظام و انقلاب است.
به گزارش ایسنا، حسین هاشمی تختی در آئین تجلیل از برترین‌های اصناف هرمزگان که به مناسبت روز ملی اصناف برگزار شد، با بیان اینکه اصناف جایگاهی مهم در پیروزی و تثبیت انقلاب دارند، اظهار کرد: اصناف و بازاریان، افسران جنگ اقتصادی فعالان بازار هستند.
وی افزود: اقتدار فکری و عملکردی مقام معظم رهبری، به خیلی‌ها درس ایستادگی آموخته، کما اینکه رهبر انقلاب با دوراندیشی و تکیه‌ بر ذات اقدس الهی به‌درستی درس تعقل، تفکر، اقتدار و عزت را معنا کرده است.
این عضو کمیسیون عمران مجلس با بیان اینکه بازار و اصناف همواره پشتیبان دیدگاه‌های رهبری نظام بوده و هستند، گفت: جایگاه بازار و اصناف در پیروزی‌های صدر اسلام در برابر کفر بر هیچ‌کس پوشیده نیست، و از طرفی در انقلاب اسلامی نیز نقش بازاریان سبب سرنگونی رژیم ستم‌شاهی شد.
هاشمی تختی بیان کرد: فعالان بازار و اصناف، متدین و خیرخواه جامعه اسلامی هستند.
نماینده بندرعباس با بیان اینکه به دلیل مرزی بودن چندین شهر مهم استان، باید نگاه مقابله با قاچاق را در این شهرها تغییر دهیم، افزود: جابجایی اقلام خوراکی به تعداد انگشت‌شمار در مسیرهای بین‌شهری استان، نباید به‌منزله قاچاق اطلاق شود، چراکه این نوع جابجایی خرد کالا بخشی از زندگی روزمره مردم بوده و هست.
انتهای پیام
