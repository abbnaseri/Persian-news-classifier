فرجی راد: ایران نقش مهمی در اجلاس امنیتی کشورهای همسایه افغانستان بازی می‌کند
یک استاد ژئوپلیتیک دانشگاه با بیان این‌که کشورهایی که از تروریست‌ها حمایت می‌کنند هدف‌شان افغانستان نیست بلکه همسایگان آن را مورد هدف قرار داده‌اند،‌ گفت:‌ کشورهای حامی تروریست‌ها ایران را هدف قرار داده‌اند تا به این کشور ضربه بزنند.
عبدالرضا فرجی راد در گفت‌وگو با ایسنا در ارزیابی خود از برگزاری اجلاس مقامات عالی امنیتی شش کشور همسایه افغانستان و تببین محوری نقش ایران در معادلات منطقه‌ای اظهار کرد: محور این اجلاس کشور افغانستان است، زیرا کشورهای همسایه افغانستان معتقدند شرایط امنیتی آن به نحوی پیش می‌رود که نه تنها داخل این کشور را متزلزل می‌کند بلکه بر همسایگان هم اثر می‌گذارد، به ویژه آن‌که داعش در یکی دو سال اخیر بعد از شکست در عراق و سوریه نقش فعال‌تری را در افغانستان بازی می‌کند.
وی تصریح کرد:‌ بنابراین در درجه اول اگر کشورهای همسایه افغانستان را در نظر بگیریم، روسیه و کشورهای آسیای مرکزی،  ایران و چین در شرق از جمله کشورهایی هستند که از تلاش‌های گروه‌های تروریستی در افغانستان متاثر می شوند.
این استاد ژئوپلیتیک دانشگاه همچنین بیان کرد:‌ طبیعتا این نشست‌ها فقط  بر مساله افغانستان تمرکز ندارد، با توجه به این‌که تروریست و کشورهایی که کار حمایت از تروریست‌ها را در منطقه برعهده دارند، صرفا هدف اصلی‌شان افغانستان نیست، هدف دیگر آن‌ها همسایگان این کشور است به همین جهت در این اجلاس بر مساله امنیتی کشورهایی که عضو این نشست هستند، بحث‌ها و تبادل نظرهایی صورت می‌گیرد.
سفیر پیشین ایران در نروژ خاطرنشان کرد: جمهوری اسلامی ایران به‌عنوان کشور مهم که هم با تروریست‌های داعش و غیر داعش و بنیادگرا جنگیده و آن‌ها از شکست‌هایی که از نیروهای ما در عراق، سوریه یا لبنان خورده‌اند، عصبانی هستند،‌ نقش مهمی را بازی می‌کند و به این نشست‌ها توجه دارد.
فرجی‌راد افزود: تصور می‌کنم در درجه اول این نشست‌ که در مسکو برگزار می‌شود،  موجب اطلاع یا آگاهی یافتن سازمان‌های امنیتی اطلاعاتی این کشورها از یکدیگر می‌شود و آن‌ها می توانند نظرات و اطلاعات یکدیگر را رد و بدل کنند. در درجه دوم نیز نوعی همکاری مستمر و پایدار برای مبارزه با تروریست است و در درجه سوم هم یک نوع همکاری برای مقابله با کشورهایی که از این تروریست‌ها حمایت می‌کنند.
وی اظهار کرد: آن‌چه مشخص است فعالیت داعش به خودی خود در افغانستان بیش‌تر نشده، بلکه با یک سیاست و استراتژی خاصی بعضی از دولت‌ها، داعش را از کشورهای مناطق غربی ایران به منطقه شرقی با تمرکز بر افغانستان و آسیای مرکزی کوچ داده‌اند، طبیعتا از این جهت امنیت کشورهای همسایه از اهمیت خاصی برخوردار است .
این استاد ژئوپلیتیک دانشگاه در ادامه بیان کرد: بنابراین نشست نخست نوعی شناخت، آگاهی و برنامه‌ریزی است و قطعا در نشست بعدی در تهران عمیق‌تر به مساله می‌پ‍ردازند و این همکاری خوبی است که دستگاه‌های امنیتی با یکدیگر شروع کرده‌اند. از طرفی برخی از کشورهایی که با تروریست‌ها همکاری داشته و به آن‌ها کمک‌های مالی می‌دهند،  با یکدیگر همکاری امنیتی دارند چه در خلیج فارس، چه در کشورهایی که در شرق ایران قرار دارند، طبیعتا کشورهایی که مورد هدف هستند باید در برابر آن‌ها همکاری‌هایی داشته باشند.
فرجی‌راد همچنین با اشاره به اظهارات پمپئو در مورد ایران، روسیه و چین گفت:‌ قطعا تمرکز کار بر روی افغانستان صرفا نخواهد بود، همچنان که پمپئو این سه کشور را از تهدیدهای جهانی عنوان کرده که خطری برای آمریکا است و آن‌ها همواره در صحبت‌های‌شان می‌گویند که (آمریکا و متحدین منطقه) در منطقه با هم همکاری دارند و اجازه نمی دهند اتفاقی بیافتد.
وی اظهار داشت: کشورهایی که مورد هدف هستند باید سعی کنند گروهی را تشکیل دهند تا با این افکار و دیدگاه‌ها مقابله کنند، نقش ایران نقش مهمی است و شاید بتوان گفت فعلا در مقطع نخست ایران هدف اول است و در استراتژی بلندمدت روسیه و چین قرار دارند، لذا اکنون ایران را هدف قرار داده‌اند که هم به ایران ضربه بزنند و هم کشورهای دیگر را مورد هدف قرار دهند.
انتهای پیام
