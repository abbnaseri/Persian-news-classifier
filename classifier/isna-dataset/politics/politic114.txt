در نظام جمهوری اسلامی پست و مقام ذاتاً ارزشی ندارد
دادستان کل کشور گفت: تحول در دستگاه قضائی از تأکیدات مقام معظم رهبری بوده و نخستین مؤلفه اجرای آن نیروی انسانی است که باید صالح بوده و انگیزه تحول داشته باشد.
به گزارش ایسنا، حجت‌الاسلام و المسلمین محمدجعفر منتظری ظهر امروز در مراسم تودیع و معارفه دادستان زنجان با اشاره به اینکه هیچ پست و مقامی برای صاحب آن ماندگار نیست، اظهار کرد: خوشا به حال آن مسئولی که وقتی در حال انجام وظایف در حوزه تصدی خویش است، خدمت‌رسانی کرده و مراجعات مردمی را پاسخ‌گو باشد و زمانی که این پست را تحویل می‌دهد، مردم اندوهگین شده و غصه‌دار شوند.

وی با بیان اینکه در نظام جمهوری اسلامی پست و مقام ذاتاً ارزشی ندارد، گفت: حضرت علی (ع) پست و مقام را به آب دماغ بز و کفش پاره بی‌وصله شده بی‌ارزش تشبیه می‌کنند که این تشبیه برای ما نیز که بزرگ شده مکتب امیرالمومنین (ع) هستیم نیز مصداق دارد.

دادستان کل کشور تصریح کرد: در نظام جمهوری اسلامی هدف از حکومت، حکومت کردن نیست، بلکه خدمت در جهت اقامه قسط و عدل است. اگر کسی می‌تواند در راستای تحقق این هدف گام بردارد و در راه وصول به آن اهتمام بورزد، می‌بایست پست خویش را حفظ کند، در غیر این صورت جز وبال اندوخته‌ای نخواهد داشت.

منتظری با بیان اینکه همه افراد مشغول در قوای سه‌گانه باید با هدف قرب الهی انجام وظیفه کنند، ابراز کرد: برای این‌که کار در محضر و بارگاه الهی پذیرفته شود، لازمه این امر لزوم توجه به تقوا در انجام امور است؛ اگر خمیرمایه عمل، حتی آن عمل اگر نماز باشد ولی توأم با تقوا نباشد این نماز برمی‌گردد، با این حساب وضعیت سایر اعمال مشخص است.

وی با بیان اینکه در اجرای عدالت همه مسئولیم، تصریح کرد: در این میان دستگاه قضائی مسئولیتش بیش از سایر دستگاه‌ها است.

منتظری با اشاره به وظیفه کارکنان دستگاه قضائی، گفت: قضات در جایگاهی که اختصاص به پیامبر و وصی ایشان دارد، مشغول انجام وظیفه هستند و رئیس قوه قضائیه و سایر کارکنان به واسطه، منصوبان ولی‌فقیه هستند؛ این‌که چرا دستگاه قضائی به این نحو تقنین شده است، ریشه در این امر دارد که این دستگاه باید مجری عدالت بوده؛ چراکه با جان، مال و ناموس مردم سر و کار دارد.

وی با تاکید بر اینکه دستگاه قضائی ما با آنچه که مطلوب ما است فاصله دارد، تصریح کرد: تحول در دستگاه قضائی از تأکیدات مقام معظم رهبری بوده و نخستین مؤلفه اجرای آن نیروی انسانی است که باید صالح بوده و انگیزه تحول داشته باشد. تحول با ساختمان مرتفع دادگستری و دستگاه‌های مدرن ایجاد نمی‌شود، بلکه تحول با عمل من و شما ایجاد شده و ایجاد انگیزه، روحیه انقلابی، چارچوب قانون و تکریم ارباب رجوع، از دیگر عوامل مؤثر در این تغییر و تحول است.

دادستان کل کشور یادآور شد: ما باید بدانیم که خادم مردم هستیم، اگر حوصله قضاوت نداریم چرا پذیرفته‌ایم که قاضی باشیم. مگر نه اینکه حضرت علی (ع) یک قاضی را تنها به دلیل اینکه با ارباب‌رجوع بلند صحبت کرده بود بدون این‌که محاکمه کند از شغل قضاوت عزل کرد.

منتظری افزود: قاضی باید سعه‌صدر داشته باشد، اگر کسی مرتکب جرم شد باید در چارچوب قانون مجازات کند و حق ندارد تندی کند. البته مجرم باید از اقتدار دستگاه قضائی در بیم و هراس باشد؛ اقتدار قضائی به اجرای صحیح قانون است نه برخورد تند.

وی احیا، دفاع و صیانت از حقوق عامه را از جمله وظایف خطیر و مهم دادستان دانست و گفت: تجاوز به منابع ملی و طبیعی، مدیریت آب‌های زیرزمینی و حفر چاه‌های غیرمجاز، مصداق‌های عینی تجاوز به حقوق عامه است که به کشور آسیب می‌رساند و باید در مقابل این تجاوزات عمومی ایستادگی و مقابله کرد.

منتظری با تاکید بر مبارزه با فساد توسط دستگاه قضائی، گفت: متأسفانه شرایط به‌گونه‌ای است که ما شاهد رشد فساد هستیم و دشمنان نیز از آب گل‌آلود ماهی گرفته و تلاش می‌کنند که در بین افکار عمومی به این نحو القا کنند که فساد گسترده شده است، این در حالی است ما به قدری در نظام جمهوری اسلامی خدمات صادقانه داریم که فساد صورت گرفته در مقایسه با این خدمات ناچیز است. هرچند باید توجه داشت همین مقدار اندک از فساد نیز هرگز قابل قبول نیست. دستگاه قضائی در مبارزه با فساد باید از خودش شروع کند که عزم دستگاه قضائی در این حوزه نسبت به گذشته بیشتر شده است.

وی با بیان اینکه مبارزه با فساد در دستگاه‌های غیرقضایی نیز باید مورد توجه قرار گیرد، خاطرنشان کرد: در امر مبارزه با فساد همه نهادها در درون دستگاه‌های خود با قوه قضائیه همکاری و تعامل داشته باشند که در این میان مردم نیز می‌توانند یک عامل مؤثر در مبارزه با فساد باشند.
 انتهای پیام
