ظریف: آمریکا و برخی کشورهای غربی مسئول مستقیم عواقب اختلال در مبارزه با مواد مخدر هستند
وزیر امور خارجه کشورمان گفت: مواجهه با پدیده تولید مواد مخدر و قاچاق آن، اگر یکپارچه در سطح جهان انجام شود به برد همگان می‌انجامد اما اگر گروهی فکر کنند مشکل متعلق به منطقه خاصی است آن گروه از تبعات خطرناک این پدیده در امان نخواهد بود.
به گزارش ایسنا، محمد جواد ظریف در مراسم سالروز جهانی مبارزه با مواد مخدر که صبح روز دوشنبه برگزار شد، گفت: تاریخ ملل متحد روزهایی را در تقویم خودش دارد برای دستیابی به ایده آل های نوع بشر مثل جهان عاری از سلاح هسته‌ای، فقر، گرسنگی، بی‌سوادی و غیره. همه اینها بر مبنای اصول سه گانه صلح و امنیت، حقوق بشر و توسعه بنا شده است.
وی افزود: امروز ایران پرچم‌دار مبارزه با مواد مخدر است. اقدامات چشمگیر ایران در این عرصه و تحمل هزینه‌های بی شمار معنوی و مادی که یک شهید ما ارزش همه دنیا را دارد، پیشگام رسیدن به جهان عاری از مواد مخدر است. علاوه بر۳۸۸۲ شهید و ۱۲ هزار جانباز هزینه‌های غیر قابل جبرانی که کسی نمی‌تواند آن را جبران کند سالانه بیش از ۳۰۰ میلیون دلار در این زمینه در ایران هزینه می شود.
ظریف اظهار کرد: اقدامات ما دارای تاثیرات منطقه‌ای و بین‌المللی است. سال گذشته یک میلیارد دلار پروژه انسداد مرزی را در مرزهای شرقی اجرا کردیم و ایران الان نزدیک به ۸۰ درصد کشفیات تریاک دارد که بالغ بر ۸۰۰ تن بوده است.
وی گفت: حل مساله مواد مخدر بدون توجه به زیر ساخت‌ها و نیازها و توسعه پایدار تقریبا ناممکن است.
وزیر امور خارجه کشورمان تاکید کرد: اعمال تحریم‌ها و اقدامات یک جانبه آمریکا و ورود این کشور به عرصه جنگ و تروریسم اقتصادی علیه مردم ایران مانع اجرای همکاری‌های بین المللی به ویژه در عرصه مبارزه با مواد مخدر شده و آمریکا و برخی کشورهای غربی مسئول مستقیم عواقب اختلال در امر مبارزه با این پدیده هستند.
وی ادامه داد: در عین حال اراده ایران در مبارزه با مواد مخدر مبتنی بر پرهیز از سیاسی سازی، یک جانبه گرایی و توجه به همکاری های بین المللی در راستای اهداف تعیین شده برای ساختن فردای بهتر برای فرزندان مان و نسل های آینده متمرکز است.
وی ادامه داد: ایران به عنوان پرچم دار مبارزه جهانی علیه مواد مخدر از جایگاه ویژه ای در دفتر مقابله با مواد مخدر و جرم سازمان ملل برخوردار است و ضمن اعلام حمایت از این دفتر و تأکید بر مرجع بودن آن، نسبت به هر رویکردی که در تباین ماموریت این دفتر بوده یا به ایجاد مسئولیت های موازی منجر شود هشدار می‌دهیم.
رئیس دستگاه دیپلماسی با تاکید بر این که نمی‌توان نسخه مبارزه با قاچاق مواد مخدر در هیچ کشور و منطقه‌ای را برای مناطق دیگر به کار برد اظهار کرد: مواد مخدر ماهیتی متغیر دارد. معظل مواد مخدر در کشورهای غربی در سطح خرده فروشی خیابانی است در حالی که در منطقه ما مساله مواد مخدر همواره با ناامنی، شرارت، تحرکات خشونت آمیز، عبور کاروان های مسلح و شبکه‌های بزرگ مواد مخدر است.
ظریف در ادامه بر توجه کشورهای منادی حقوق بشر به حقوق خانواده‌های قربانیان در این عرصه تاکید کرد و گفت: ایران به عنوان یکی از شرکای اصلی دفتر مقابله با مواد مخدر و جرم سازمان ملل در آستانه به پایان رساندن چهارمین دوره برنامه خود با این دفتر است، متاسفانه با وجود اقدامات چشمگیر ایران در راستای پایبندی اش به تعهدات بین المللی خود، مدت مدیدی است که این برنامه به دلیل عدم مشارکت جدی کمک کنندگان اصلی از بخشی از اهداف خود بازمانده است. شرکای UNODC و در راس آنها کشورهای اروپایی که از کمک کنندگان سنتی به پروژه‌ای این دفتر در ایران به حساب می آیند با طرح گفت‌وگوهای انتقادی با ایران یا با عناوین مختلف همچون مجازات قاچاقچیان به تدریج از تامین پروژه‌ای این دفتر خودداری کرده‌اند.
وزیر امور خارجه کشورمان تصریح کرد: ضرورت دارد اعضای جامعه بین‌المللی به اصل مسئولیت مشترک نسبت به تجدید و تقویت کمک‌های فنی و تجهیزات اقدام کنند. این مساله می تواند آغاز فصل جدیدی در همکاری‌های چند جانبه و بین‌المللی در حوزه مواد مخدر باشد.
به گزارش ایسنا، آشنا، مشاور رئیس جمهور، تعدادی از نمایندگان مجلس، خانواده شهدا و جانبازان عرصه مبارزه با مواد مخدر و سفیران و وابسته های نظامی سفارت خانه های مختلف در این مراسم حضور داشتند.
انتهای پیام
