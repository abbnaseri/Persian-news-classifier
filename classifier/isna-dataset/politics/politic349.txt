تولید بیت کوین غیر قانونی است
یک عضو کمیسیون انرژی مجلس شورای اسلامی با تاکید بر اینکه بیت کوین هم می‌تواند یک فرصت باشد و هم یک تهدید محسوب شود گفت: بیت کوین با قرار گرفتن در چارچوب قانونی مخصوص خود می‌تواند به یک فرصت تبدیل شود. اما امروز متأسفانه با برق کشاورزی یا صنعتی با تعرفه ارزان قیمت این ارز مجازی تولید و صادر می‌شود و یک نوع سوء استفاده است.
اسدالله قره خانی در گفت و گو با ایسنا در توضیح بیت کوین و ضوابط و قوانین آن در ایران گفت: هر روز تکنولوژی پیشرفت کرده و یک یافته خاصی به ارمغان دارد. ما باید به تناسب فرصت‌هایی که ایجاد می‌شود ساز و کار لازم قانونی را ایجاد کنیم. اخیراً بحث بیت کوین در فضای کشور مطرح شده است. بیت کوین برق زیادی را مصرف می‌کند و یک بیت کوین تقریباً معادل برق ۲۴ خانه در طول سال مصرف برق دارد که مصرف بالایی است.
وی در ادامه اظهار کرد: برای تولید کنندگان ارز مجازی اگر چنانچه از برق یارانه‌ای استفاده شود قطعاً سود کلانی را به جیب خواهند زد. بیت کوین هم می‌تواند یک فرصت باشد و هم یک تهدید محسوب شود. تهدید آن از این بابت است که عده‌ای به صورت غیرقانونی با استفاده از تعرفه‌های برق کشاورزی یا صنعتی و یا خدماتی این ارز مجازی را تولید و سود کلانی می‌کنند و چیزی عاید کشور نیز نمی‌شود و در حقیقت به نوعی صادرات ارز مجازی است که فایده‌ای برای کشور ندارد.
نماینده مردم علی آباد کتول در مجلس تصریح کرد: بدون وجود قانون این افراد مالیات یا عوارضی را پرداخت نمی‌کنند و در حقیقت کاری خلاف قانون محسوب می‌شود. ولیکن می‌توان بیت کوین را قانونی کرد. بانک مرکزی مانند وزارت صنعت و معدن که به واحدهای تولیدی مجوز بهره برداری می‌دهد و در نهایت از آنها مالیات اخذ می‌شود و اشتغال‌زایی نیز دارد، باید به این سمت برود و افرادی که قصد تولید این ارز مجازی را دارند از بانک مرکزی مجوز بگیرند و تحت نظارت سازمان‌های رسمی فعالیت خود را آغاز کنند و باید تعرفه برق آنها که به نوعی با صادرات ارز مجازی صادرات برق مجازی نیز صورت می‌گیرد، صادراتی محاسبه شود.
وی در ادامه تاکید کرد: اینگونه برای کشور ما نیز درآمدی ایجاد می‌شود و اصلاً شاید در آینده عده‌ای نیروگاه برای تولید بیت کوین و صادرات ارز مجازی احداث کنند. بیت کوین با اتخاذ ساز و کار خاص، می‌تواند به یک فرصت تبدیل شود. اما امروز متأسفانه با برق کشاورزی یا صنعتی با تعرفه ارزان قیمت این ارز مجازی تولید و صادر می‌شود و یک نوع سو ء استفاده است که غیر قانونی است و باید ساز و کار قانونی آن دیده شود.
انتهای پیام
