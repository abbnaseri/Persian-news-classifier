ایران بر سر حقوق مسلم خود مذاکره‌ای انجام نخواهد داد
سخنگوی وزارت امور خارجه گفت: تحریم‌های جدید آمریکا علیه ایران، مانند تحریم‌های گذشته این کشور از روی استیصال است و مبنای حقوقی ندارد.
به گزارش ایسنا، سیدعباس موسوی سخنگوی وزارت امور خارجه در گفت و گوی ویژه خبری سیمای مرکز آذربایجان غربی تاکید کرد: تحریم‌های جدید آنان نیز نظیر تحریم‌های گذشته، بی تأثیر و از روی استیصال است، مبنای حقوقی ندارد و این تحریم‌ها پایه ساز و کارهای شناخته شده بین المللی را سست می‌کند.
وی با اشاره به اینکه آمریکایی‌ها از روی بدفهمی فکر می‌کردند که دست نیروهای مسلح ایران برای مقابله با توان نظامی آنان خالی است، بیان کرد: با سرنگون کردن پهپاد متجاوز آنان که دارای اهمیت استراتژیکی نیز بود، اقتدار و آمادگی نیروهای مسلح جمهوری اسلامی ایران به همگان اثبات شد که واکنش‌های متفاوت و متناقضی را از سوی آمریکایی‌ها در پی داشت. البته این تجاوز به حریم جمهوری اسلامی ایران را از طریق مکانیسم‌های بین المللی به ویژه شورای امنیت پیگیری کرده‌ایم.
این دیپلمات کشورمان، با تاکید بر اینکه در پشت چهره خندان و شعارهای پرطمطراق آمریکایی‌ها بسیاری از جنایت‌ها نهفته است، اظهار کرد: آنچه که غربی‌ها در خصوص حقوق بشر و مدارا و گفت‌وگو می‌گویند، مقطعی است و تا جایی برای آنان اهمیت دارد که امکان بهره برداری داشته باشد.
وی با اشاره به اینکه هفته موسوم به «افشای حقوق بشر آمریکایی» با هدف شناساندن چهره واقعی سردمداران این کشور در هفته دوم تیرماه نامگذاری شده است، ادامه داد: آنچه اهمیت دارد، نشان دادن ماهیت مرتکبان و حامیان آشکار و نهان تروریسم در ایران است و باید به همه دنیا نشان دهیم که دست جنایتکاران تروریست از جمله منافقان کوردل همواره در دست آمریکایی‌ها بوده است.
سخنگوی دستگاه دیپلماسی افزود: ایران بیشترین هزینه را برای مبارزه با تروریسم داده و همواره قربانی تروریسم بوده است که حوادث ابتدای تیرماه از جمله شهادت ۲۹۰ نفر سرنشین هواپیمای مسافربری بر اثر شلیک ناو آمریکایی «وینسنس» و همچنین شهادت صدها نفر بر اثر بمباران شیمیایی سردشت از جمله مظاهر آن به شمار می‌روند. آمریکایی‌ها مثل همیشه در خصوص تروریسم مغلطه می‌کنند زیرا آن کشورهایی که باعث تشدید تروریسم در منطقه هستند و آن را تأمین مالی می‌کنند، این کشور استکباری و متحدان آن است.
سخنگوی وزارت امور خارجه با تاکید بر اینکه مشکل اصلی ما با دنیای استکبار مشکل ماهوی و جنگ گفتمانی است، اضافه کرد: آنان تاکنون نتوانسته‌اند با جمهوری اسلامی ایران به عنوان واقعیت جدید کنار بیایند ولی بالاخره با گفتمان برتر این نظام مقدس و نفوذ کلام کشورمان کنار خواهند آمد.
موسوی با بیان اینکه برجام یک دستاورد چندجانبه بین المللی بوده است، بیان کرد: با وجود این امر، بدعهدی آمریکایی‌ها و اجرا نکردن تعهدات توسط آنان و دیگر اعضا، این دستاورد را به مخاطره انداخته است. آمریکایی‌ها با یک اشتباه راهبردی از برجام خارج شده‌اند و اعلام می‌کنند که برجام معاهده‌ای نبوده که آنان دنبالش بوده‌اند و دنبال "توافق جامع‌تر" به زعم خود هستند. جمهوری اسلامی ایران این خواسته آنان را هیچگاه نمی‌پذیرد و بر سر حقوق مسلم خود مذاکره‌ای انجام نخواهد داد. وی تاکید کرد: ایران عامل صلح و امنیت در منطقه است و با توجه به تجربه هشت سال دفاع مقدس، دست خود را در مقابل زیاده خواهی دشمنان خالی نمی‌کند.
موسوی در بخشی دیگر از سخنان خود با یادآوری برگزاری اجلاس موسوم به معامله قرن در منطقه طی روزهای گذشته، افزود: رژیم صهیونیستی و کشورهای غربی همواره سعی داشته‌اند که فلسطین را از کانون توجه مردم دنیا خارج کنند و این بار نیز در صدد هستند در مقابل راضی شدن مردم این کشور به صلح، پول پرداخت کنند که این طرح نیز با شکست مواجه خواهد شد.
انتهای پیام
