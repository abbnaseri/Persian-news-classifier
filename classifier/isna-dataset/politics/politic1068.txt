راهکارهای کمیسیون صنایع و معادن مجلس برای تامین واگن، ریل و کود شیمیایی بخش کشاورزی
سخنگوی کمیسیون صنایع و معادن مجلس از تشریح راهکارهای کمیسیون برای تأمین نیاز داخلی به واگن و ریل و همچنین کاهش هزینه بخش کشاورزی برای تأمین کود شیمیایی سخن گفت.
سعید باستانی به ایسنا گفت: تقاضای واردات ۴ هزار دستگاه واگن به وزارت صنعت، معدن و تجارت داده شده اما نظر کمیسیون مخالفت با واردات واگن و زنجیره ریل و استفاده از توان داخلی برای رونق تولید و اشتغال بود.
نماینده مردم تربت حیدریه در مجلس با اشاره به افزایش سه برابری قیمت کود شیمیایی توسط شرکت پتروشیمی گفت: عصر روز گذشته (شنبه) شرکت‌های پتروشیمی قیمت کود شیمیایی را سه برابر کردند که به عقیده کمیسیون متضرر نهایی کشاورزان هستند.
وی با انتقاد از بی توجهی دستگاه‌های دولتی و نمایندگان مجلس و مخالفت با پیش بینی اختصاص یارانه کود شیمیایی به کشاورزان در قانون بودجه ۹۸ گفت: کمیسیون صنایع و معادن مجلس با پیش‌بینی افزایش قیمت کود شیمیایی پیشنهاد داد تا یارانه کود شیمیایی در بودجه ۹۸ به تصویب برسد حتی منبع پرداخت و مبلغ دقیق این یارانه را نیز مشخص کرد اما به دلیل مخالفت دولت، اعضای کمیسیون تلفیق و صحن علنی نیز با این پیشنهاد مخالفت کردند و امروز شاهد شکل‌گیری بحران در بخش کشاورزی به دلیل افزایش سرسام آور قیمت کود شیمیایی هستیم.
سخنگوی کمیسیون صنایع و معادن مجلس با اشاره به راهکارهای کمیسیون متبوعش برای فائق آمدن بر بحران قیمت کود شیمیایی بخش کشاورزی گفت: پیشنهاد کمیسیون صنایع و معادن مجلس این است که یا قیمت خوراک پتروشیمی‌ها در حدی که برای تولید کود شیمیایی مورد نیاز شرکت پتروشیمی است با قیمت پایین در اختیار قرار گیرد یا یارانه کود شیمیایی به کشاورزان اختصاص یابد.
باستانی همچنین از بررسی آثار تحریم‌های جدید صنعت پتروشیمی کشور توسط آمریکا سخن گفت و افزود: بر اساس توضیحات مطرح شده ۸۰ درصد صنعت پتروشیمی کشور به ویژه هلدینگ خلیج فارس در فاز اول، تحریم شد که دست‌اندرکاران امر با یافتن راه‌های جایگزین نیاز خود به مواد اولیه را تأمین و تحریم را دور زدند و اکنون در فاز دوم تحریم‌ها نیز مشکلی برای این صنعت به وجود نخواهد آورد.
نماینده مردم تربت‌حیدریه در مجلس با اشاره به طرح‌های صنعت پتروشیمی گفت: ۱۰۶ طرح پتروشیمی در دستور کار است که ۷۰ طرح در دست اجراست و ۳۶ طرح در مرحله تأمین اولیه است که طی سال‌های ۱۳۹۸ تا ۱۴۰۰ طرح به مرحله بهره برداری می‌رسد که موجب افزایش درآمد ۱۵.۷ میلیارد دلاری می‌شود.
انتهای پیام
