سلیمی: قدرت٬ زبان امروز دنیاست
یک نماینده ولایی مجلس گفت: زبان امروز دنیا زبان قدرت است و با صاحبان زورمدار این زبان، نمی‌توان با گفت و گو صحبت کرد.
به گزارش ایسنا، حجت الاسلام و المسلمین علیرضا سلیمی در جلسه نوبت بعد از ظهر امروز (دوشنبه) مجلس گفت: برخی می‌گفتند ما زبان دنیا را بلدیم در حالی که زبان دنیا زبان قدرت است. قدرت نداشته باشی آقای ماس در تهران شما را به سخره می‌گیرد.
نماینده مردم محلات در مجلس ادامه داد: وی در تهران گفت اگر نمی توانید از میوه برجام استفاده کنید از سایه آن استفاده کنید. آقایانی که می‌گفتید زبان دنیا زبان گفت‌وگوست به ما بگویید تجاوز پهپاد آمریکایی را با کدام گفت‌وگو می‌خواستید دفع کنید؟ آقایانی که می‌گفتید ما زبان دنیا را می دانیم و سواد داریم به ما بگویید وقتی آمریکایی‌ها برجام را یک‌جانبه نقض کردند با کدام زبان می‌خواستید آنان را متوجه عهدشان کنید؟
وی ادامه داد: اگر در این دنیا قدرت نداشته باشید وزیر اسبق وزارت خارجه انگلیس در تماس تلفنی به نحوی با وزیر خارجه ایران رفتار می‌کند که لایق خودش است.
انتهای پیام
