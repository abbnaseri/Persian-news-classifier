انگلیس: نفتکش پاسیفیک وویاجر تنها برای کنترل مجوز تردد متوقف شده است
در پی انتشار شایعاتی مبنی بر توقف یک نفتکش متعلق به انگلیس در خلیج فارس مقامات انگلیسی تاکید کردند که این نفتکش تنها برای کنترل مجوز تردد خود متوقف شده است.
به گزارش ایسنا به نقل از دیلی استار، مقامات سازمان تجارت دریایی بریتانیا روز شنبه (امروز) درباره علت توقف نفتکش "پاسیفیک وویاجر" در آب‌های خلیج فارس گفتند که این کشتی تنها بنا به رویه‌های معمول دریایی و برای کنترل مجوز تردد الکترونیکی خود به عربستان سعودی متوقف شده است.
این مقامات همچنین تاکید کردند که نفتکش پاسیفیک وویاجر در ایمنی کامل به سر می‌برد و مشکلی ندارد.
صبح امروز در برخی رسانه‌ها شایعاتی مبنی بر این منتشر شد که قایق‌های ایرانی یک نفتکش انگلیس را در خلیج فارس متوقف کرده‌اند.
به گزارش ایسنا، روز پنج‌شنبه گذشته یک نفتکش حامل نفت ایران به شکل غیر قانونی توسط نیروی دریایی انگلیس در جبل‌الطارق، شبه‌جزیره‌ای کوچک واقع در جنوب اسپانیا که بخشی از قلمرو بریتانیا به شمار می‌آید، توقیف شد.
به دنبال توقیف این نفتکش، عباس موسوی سخنگوی وزارت خارجه ایران از احضار سفیر لندن در تهران به وزارت خارجه خبر داد و توقیف این نفتکش را غیر قانونی دانست.
رئیس دولت محلی جبل‌الطارق نیز گفت که تفنگداران نیروی دریایی انگلیس یک نفتکش حامل دو میلیون بشکه نفت ایران را که مدعی شد عازم سوریه بوده است، در سواحل این منطقه توقیف کرده‌اند.
همچنین اسدالله قره‌خانی، عضو کمیسیون انرژی مجلس شورای اسلامی با تاکید بر اینکه اقدام دولت انگلیس در توقیف نفتکش ایرانی غیر قانونی بوده است، گفت: اینکه تفنگداران با هلیکوپتر بر روی یک نفتکش بی دفاع بروند و آن را توقیف کنند مورد پذیرش هیچ کشوری نیست.
انتهای پیام
