نمی‌توان ابزار ارتباطی و فضای مجازی را از زندگی بشر حذف کرد
رئیس قوه قضاییه، اعتاب مقدسه را قطب های بی بدیل فرهنگی دانست و بر ضرورت بهره گیری از دهه کرامت برای افزایش نشاط اجتماعی تاکید کرد.
به گزارش ایسنا، به نقل از اداره کل روابط عمومی قوه قضاییه، آیت الله سیدابراهیم رئیسی در دیدار اعضای شورای هماهنگی بزرگداشت دهه کرامت، بر صبغه فرهنگی این حرکت معنوی تاکید کرد و گفت: از ظرف زمانی ایام با سعادت ولادت حضرت فاطمه معصومه (س) تا ولادت مولایمان حضرت علی ابن موسی الرضا (ع) می توان در جهت شناساندن هر چه بیشتر معارف اهل بیت (ع) بویژه به نوجوانان و جوانان استفاده کرد.
رئیس قوه قضاییه، معارف اهل بیت (ع) را موضوعی محوری و مهم برشمرد و ادامه داد: بسیاری اوقات، زیبایی کلام در نوع عمل است. به عنوان مثال، اصل انگیزه و اندیشه گره گشایی از کار بینوایان و مستمندان زیباست اما در پرتو آموزه های حضرت صدیقه طاهره (س) و ائمه معصومین (ع) زیباتر و موثرتر است.
رئیسی، اعتاب مقدسه امامزادگان و حضرات معصومین (ع) را قطب‌های بی بدیل فرهنگی از جهت اثرگذاری بر زائران و مجاوران دانست و افزود: قطعاً کسانی که پیشنهاد دهه کرامت به ذهنشان رسیده و آن را تبدیل به یک سازمان و ساز و کار کرده اند، مورد عنایت و هدایت اهل بیت (ع) بوده اند زیرا دهه کرامت از پدیده های نوظهوری است که بسیار در جامعه ما مورد استقبال قرار گرفته و حس و حال این ایام بسیار خاص است.
رئیس قوه قضاییه، هجرت امام رضا (ع) از مدینه به مرو را یکی از هجرت های مبتنی بر مهندسی الهی دانست و اظهار کرد: امام رضا (ع) با هجرت خود تمدن رضوی را در ایران و منطقه اطراف آن رقم زد و هجرت حضرت معصومه (س)، حضرت احمد ابن موسی (ع) مشهور به شاهچراغ و … نیز از پیوست های هجرت امام رضا (ع) هستند که در توسعه این تمدن نقش فراوانی داشته اند.
رئیسی با بیان اینکه تمدن رضوی، آموزه هایی را برای مردم، فرهیختگان و فرهنگسازان به ارمغان آورده است، دلدادگی به اهل بیت (ع)، دفاع از ولایت، ایستادگی پای آرمان های انقلاب اسلامی و نظام جمهوری اسلامی، دشمن شناسی و دشمن ستیزی را از جمله این آموزه ها برشمرد و خاطرنشان کرد: دهه کرامت و پرداختن به موضوع شخصیت امام رضا (ع)، حضرت معصومه (س) و امامزادگان می تواند نوعی مصونیت در مقابل انواع آسیب ها را برای آحاد جامعه فراهم کند.
رئیس قوه قضاییه تصریح کرد: تنها راه صیانت از نسل جوان، پناه بردن به اهل بیت (ع) و اولین گام آن نیز شناخت و معرفت است. امروز نمی توان ابزار ارتباطی و فضای مجازی را از زندگی بشر حذف کرد زیرا هیچ پدیده ای به این میزان بر لایه های گوناگون زندگی بشر در ابعاد فردی و اجتماعی اثر نداشته است بلکه تنها راه استفاده و آسیب ندیدن، صیانت‌بخشی است که آن هم جز با معرفت و پایبندی به دین امکان‌پذیر نیست.
 رئیسی با بیان اینکه صیانت بخشی موجب تاثیرگذاری به جای تاثیرپذیری می شود، یادآور شد: یکی از اصلی ترین راهکارها، بهره گیری از منابر است. یکی همین منبر اصطلاحی که ما طلبه ها به آن افتخار می کنیم و دیگری منبرهایی مانند شب‌های شعر، مجالس فرهنگی، محافل هنری یا هر جای دیگری که بتوان از طریق آن، مفاهیم عالی را منتقل کرد.
رئیس قوه قضاییه، دهه کرامت را یک نماد و نمود برای نهادینه سازی این فرهنگ در جامعه توصیف کرد و گفت: رابطه مردم با مردم، مردم با دولت، دولت با مردم و سایر روابط اجتماعی، اقتصادی و سیاسی ما در ابعاد مختلف باید براساس کرامت شکل بگیرند.
رئیسی ادامه داد: برخی کرامت را به معنای بخشش می دانند در حالی که بخشش، جلوه ای از کرامت است. بسیاری افراد بخشنده هستند اما لزوماً کریم نیستند. کرامت به معنی بزرگواری است و بزرگوار کسی است که روحی بلند و ملکوتی داشته باشد و در هر زمینه خود را در محضر خدا بداند. بر این مبنا، ائمه (ع) و انبیا (ع) برای کرامت بخشی به انسان آمده اند.
رئیس قوه قضاییه، شهدا را بارزترین مصادیق کرامت دانست و گفت: شهدا دارنده مقام کرامت هستند. آنان اول کریم بوده اند و بعد شهید شده اند. این نسخه را باید از کریمانی نظیر حضرت معصومه (س)، امام رضا (ع)، شاهچراغ، حضرت عبدالعظیم حسنی (ع) و … دریافت کرد.
رئیسی خاطرنشان کرد: امروز سخت نیازمند توجه و معرفت اهل بیت (ع) هستیم. ایام جشن و سرور نظیر دهه کرامت، فرصت بسیار مناسبی برای معرفت افزایی است و از ایامی نظیر این دهه باید در جهت افزایش نشاط اجتماعی استفاده کرد. هر چه چنین اقداماتی بیشتر جلوه کند، ماندگارتر است.
رئیس قوه قضاییه در پایان بر ضرورت تداوم برنامه های تدارک دیده شده برای دهه کرامت در سایر ایام سال تاکید کرد و گفت: نباید فراموش کنیم که تنها راه نجاتمان در برابر فشارها، تحریم ها، تهدیدها و وضعیت های دشمن ساخته، پناه بردن به اهل بیت (ع) و شناخت آن بزرگواران است.
براساس این گزارش، نمایندگان ۳۴ دستگاه اجرایی و فرهنگی، عضو شورای هماهنگی بزرگداشت دهه کرامت هستند که در این دیدار نمایندگان آستان‌های مقدس رضوی، حضرت معصومه (س)، حضرت احمدبن موسی شاهچراغ (ع) و عبدالعظیم حسنی (ع) و برخی دیگر از اعضا به ارائه گزارش پرداختند.
انتهای پیام
