کنفرانس بین المللی "حقوق بشر آمریکایی از دیدگاه مقام معظم رهبری" در قم برگزار شد
دومین و آخرین روز از کنفرانس بین المللی "حقوق بشر آمریکایی از دیدگاه مقام معظم رهبری" امروز در قم مصادف با روز حقوق بشر آمریکایی(12تیرماه) برگزار شد و به پایان رسید.
به گزارش خبرنگار ایسنا منطقه قم، دومین و آخرین روز از کنفرانس بین المللی حقوق بشر آمریکایی از دیدگاه مقام معظم رهبری با حضور آیت الله شیخ عیسی قاسم رهبر انقلابیون و شیعیان بحرین، آیت‌الله سید محمد حسینی شاهرودی نماینده ولی فقیه در کردستان، حجت الاسلام محمدحسن زمانی مسئول دفتر اجتماعی سیاسی حوزه‌های علمیه، حجت الاسلام محمدی عراقی مسئول دفتر رهبر معظم انقلاب در قم و جمعی از اساتید و فضلای حوزه علمیه قم در سالن همایش‌های حوزه علمیه دارالشفا برگزار شد.

در این همایش بین المللی پس از قرائت آیاتی از قرآن، آیت‌الله سید محمد حسینی شاهرودی امام جمعه سنندج در خصوص جنایاتی که آمریکا پس از انقلاب در ایران انجام داده‌است سخن گفت و عامل تمامی ترورها در ایران را به صورت مستقیم یا غیرمستقیم این کشور عنوان کرد.

وی همچنین با تاکید بر لزوم برگزاری هرچه تمام‌تر این قبیل نشست‌های روشنگرانه، در خصوص فلسفه شکل گیری هفته‌ی حقوق بشر آمریکایی در سال‌های اخیر صحبت کرد و گفت: بهتر بود شروع این هفته‌را از ۶ تیرماه بگیریم که ماجرای ترور ناموفق رهبری اتفاق افتاد.

پس از حسینی شاهرودی، حجت‌الاسلام محمدجواد ارسطا بحثی نظری در خصوص تطبیق میان حقوق بشر معاصر و حقوق بشر اسلامی داشت و به نقد عقلانی مبانی حقوق بشر معاصر و آسیب‌ها و تبعات اجتناب ناپذیر پذیرش آن پرداخت.

در بخش بعدی حجت‌الاسلام محمد حسن زمانی بحث مبسوطی در خصوص مبانی قرآنی صفت «شیطان بزرگ» که اولین بار توسط امام خمینی (ره) و در وصف امریکا به کار برده‌شد، داشت و سپس ۲۰ مورد از فهرست مفصلی از جنایات ۱۷۰ ساله‌ی پیش از انقلاب آمریکا علیه ایران که تا کنون به صورت عمومی و رسانه‌ای به آن‌ها پرداخته نشده‌بود، ارائه کرد و گفت: در سال ۵۴، بیش از ۵۰ هزار مستشار نظامی آمریکایی ایران را قبضه کرده‌بودند و اوضاع به حدی وخیم بوده که ما در ایران پیش از انقلاب، شهردار آمریکایی، فرمانده‌ی ژاندارمری آمریکایی و بسیاری از مناصب بلندپایه‌ی کشوری و لشکری‌را سراغ داریم که به دست آمریکایی‌ها اداره می‌شده است.

سخنران ویژه این کنفرانس آیت الله شیخ عیسی قاسم-رهبر شیعیان بحرین- نیز در خصوص تفاوت حقوق بشر اسلامی که انسانی است و تفاوت آن با حقوق بشر حیوانی غربی گفت و عنوان کرد: نگاه و تعریف غرب از انسان، ماتریالیستی است و در این تعریف، انسان حیوانی مانند سگ و گربه است که قدری پیچیده‌تر شده فلذا سخن گفتن از کرامت انسانی، با مبنای ماتریالیستی حقوق بشر غربی بی وجه است.
وی افزود: صرف بر شمردن جنایات آمریکا و گفتن «مرگ بر آمریکا» اگرچه لازم، اما کافی نیست و باید با ایجاد وحدت میان مسلمین زمینه‌ی تحقق عملی مرگ آمریکا را فراهم کنیم.

رهبر انقلابیون بحرین اظهار کرد: شعار «مرگ بر آمریکا» و «هیهات منا الذله» به تنهایی کافی نیست، البته که این شعارها باید وجود داشته باشد، اما آنچه مهم است این است که همه ما دست به دست هم دهیم تا راهکارهایی را برای تحقق عملی مرگ بر آمریکا پیدا کنیم و نتیجه باید به نابودی سلطه آمریکا در جهان منتهی شود.

در انتهای این کنفرانس، محمدجواد هاشمی نژاد فرزند شهید هاشمی نژاد-از شهدای ترور به عنوان رئیس مؤسسه هابیلیان و سعید حقانی فعال حقوق بشر نیز به بیان نکاتی درباره عداوت‌های آمریکا با ایران و لزوم روشنگری در خصوص جنایات و ترورهای منافقین در ایران پرداختند و بر اهمیت نشان دادن اینکه ایران خود قربانی تروریسم است، تاکید کردند.

در این نشست پیام ویدئویی شیخ عکرمه صبری خطیب مسجدالاقصی و مفتی قدس برای این کنفرانس پخش شد که وی ضمن تشکر و قدردانی از برگزار کنندگان آن خواستار تلاش جهانی برای حفظ کرامت و امنیت تمام انسان‌ها به ویژه مردم فلسطین شد.

 انتهای پیام
