دیدار رییس کمیسیون برنامه و بودجه مجلس با همتای گرجی خود در تفلیس
رییس کمیسیون برنامه و بودجه کشورمان در تفلیس با همتای گرجی خود دیدار کرد.
به گزارش ایسنا، غلامرضا تاجگردون که به همراه برخی از اعضای این کمیسیون و دبیرکل اتاق بازرگانی، صنایع، معادن و کشاورزی ایران به تفلیس سفر کرده بودند با همراهی سید جواد قوام شهیدی سفیر کشورمان در گرجستان با ایراکلی کوزانادزه رئیس کمیته برنامه ریزی بودجه پارلمان گرجستان و شالوا کیکناونیدزه رییس گروه دوستی پارلمانی گرجستان و ایران دیدار و گفت‌وگو کردند.
روند همکاری‌های پارلمانی و مناسبات اقتصادی، راهکارهای فعال کردن بخش خصوصی و رفع مشکلات و موانع موجود از اصلی‌ترین محورهای این گفت‌وگوها بود.
بازدید از خانه دادگستری و آشنایی با نحوه ارائه خدمات مختلف در سیستم پنجره واحد و ملاقات با مسئولان این حوزه از دیگر برنامه‌های این سفر بود.
به گزارش ایسنا، پنجره واحد تجارت سیستمی است که به تجار امکان می‌دهد تا اطلاعات را برای طی الزامات قانونی مرتبط به صادرات یا واردات به یک بدنة واحد ارائه کنند. از دیدگاه عملی پنجره واحد یک ورودی فیزیکی یا الکترونیکی برای ارائه و حفظ تمام داده‌ها فراهم می‌کند. این ورودی به وسیله یک واحد مدیریت می‌شود که پس از آن این اطلاعات را به تمام واحدهای مرتبط انتقال می‌دهد.
انتهای پیام
