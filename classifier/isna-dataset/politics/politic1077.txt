دولت با حذف واسطه‌ها بازار خودرو را مدیریت کند
یک عضو کمیسیون اقتصادی مجلس شورای اسلامی گفت که دولت با حذف واسطه‌ها می‌تواند مدیریت بهتری در بازار خودرو انجام دهد.
قرجه طیار در گفت‌وگو با ایسنا با اشاره به نابسامانی در بازار خودرو، اظهار کرد: قطعاً دولت می‌تواند با حذف واسطه‌ها مدیریت بهتری را در بازار خودرو انجام دهد. قطعاً افزایش سرسام‌آوری که در سال گذشته و ماه‌های گذشته در حوزه خودرو شاهد بودیم به هیچ وجه قابل قبول نبود.
وی ادامه داد: مدیریت بازار خودرو مستلزم این است که وزارت صنعت، معدن و تجارت با همکاری دولت و مجلس شورای اسلامی بتواند قیمت واقعی خودرو را برگرداند که بیش از این فشاری به مردم نشود.
این عضو کمیسیون اقتصادی مجلس شورای اسلامی با بیان این‌که خودروسازها هم در وضعیت بازار خودرو مقصر هستند، افزود: وزارت صنعت، معدن و تجارت باید مدیریت بهتری انجام دهد تا شاهد افزایش قیمت نباشیم و قیمت خودرو به مراتب کاهش یابد.
انتهای پیام
