رعایت نزاکت در رابطه با قضات و وکلا باید دو طرفه باشد
رییس دیوان عالی کشور گفت: رعایت نزاکت در رابطه با قضات و وکلا باید دو طرفه باشد و این موضوع هم از جانب وکیل و هم از جانب قضات رعایت شود.
به گزارش ایسنا به نقل از روابط عمومی دیوان عالی کشور، حجت الاسلام و المسلمین مرتضوی مقدم در دیدار با علی بهادری جهرمی رئیس مرکز وکلا، کارشناسان رسمی و مشاوران خانواده قوه قضائیه و تعدادی از وکلای این مرکز، گفت: از ابتدای خدمت قضائی خود در قوه قضائیه، از این جهت که در مراجع قضائی وکیل می‌تواند مدافع موکل خود از یک سو و کمک کننده به قاضی از سوی دیگر باشد، مدافع وکیل بودم.

وی با اشاره به اهمیت فعالیت وکلا در جریان رسیدگی به پرونده‌های قضائی گفت: چکیده تمام مطالب پرونده را می‌توان در لایحه دید و بنده بارها این مطلب را و همچنین اهمیت فعالیت وکلا را در استان‌های محل خدمت خود به همکاران قضائی اعلام کردم.

مرتضوی مقدم به فعالیت وکلای زن هم اشاره کرد و گفت: وکلای شایسته، وظیفه شناس و حق گرا در بین زنان وکیل و چه در بین مردان وکیل قابل انکار نیست. نمی‌توانیم این عزیزان را انکار کنیم. آیا می‌توان منکر فعالیت وکلا در پرونده‌ها شد قطعاً اینطور نیست.

وی با اشاره به حواشی پیش آمده از یک تذکر در رابطه با زنان وکیل گفت: اخیراً بنده در یک جلسه صنفی تذکری به همکاران دادم مبنی بر اینکه افرادی از جامعه‌ی قضائی و قضات سلب صلاحیت و معزول شدند. در آن جلسه مصادیقی هم در این رابطه گفته شد که یکی از این مصادیق مربوط به رفتار ناشایست یک وکیل زن بود. متناسب با این موضوع اعلام کردیم که مواظب این گونه رفتارها باشید اما مگر می‌شود یک رفتار را به کل جامعه وکالت تسری داد؟ دود این حرکت و حواشی پیش آمده از این موضوع به چشم چه کسانی رفت؟ قطعاً به چشم زنان وکیل حق گرا و شایسته می‌رود. البته متأسفانه در انتشار خبر فوق اخلاق رعایت نشد.
رئیس دیوان عالی کشور افزود: یک مصداقی در آن جلسه گفته شد، از این فرصت پیش آمده امروز
استفاده کرده و به همه جامعه وکلا در این سنگر عرض می‌کنم که همیشه ایده و هدف شما احقاق حق باشد.
وی با اشاره به ضرورت احقاق حق خطاب به وکلا یادآور شد: اینطور باشد که حقیقت را کشف کنید، حق الوکاله در پرونده‌ها مطرح است اما آنچه که مهم است حق و احقاق آن است.
مرتضوی مقدم بر ضرورت همکاری و همیاری دو جانبه بین قضات و وکلا اشاره و تصریح کرد: از همکاران قضائی تقاضا کردم محیط امنی برای وکیل فراهم کنند تا برای بیان حقیقت وحشتی نداشته باشد. محیط دادگاه برای وکیل باید یک محیط امن باشد.
مرتضوی مقدم ادامه داد: رعایت نزاکت در رابطه با قضات و وکلا باید دو طرفه باشد و این موضوع هم از جانب وکیل و هم از جانب قضات رعایت شود.

رئیس دیوان عالی کشور افزود: هیچ گاه در دوران خدمت قضائی خود، دید منفی به جامعه وکلا نداشتم‌و بارها اعلام کردم نباید انسان با دید منفی جلو برود. اگر وکیل خانمی رفتار ناشایستی انجام داد، همانطور که یک قاضی رفتار ناشایست انجام می‌دهد به او می‌گویند قاضی فاسد و آن را به کل جامعه قضاوت تسری نمی‌دهند، اگر یک وکیل فاسد باشد نمی‌توان گفت کل جامعه وکلا فاسد هستند.

وی اظهار داشت: در دستگاه قضائی، گاهی صاحب ثروت یا قدرت آمده و به دنبال تهدید و تطمیع هستند که در رابطه با این موارد قاضی باید در مقابل تطمیع کننده بایستید.

وی با اشاره به حضور زنان شایسته در بین جامعه وکالت، تصریح کرد: وجود وکلای شریف و زنان وکیل همچون زنانی که در این جمع حضور دارند مایه خیر است.

علی بهادری جهرمی، هم در این دیدار ضمن تبریک به مناسبت انتساب حجت الاسلام مرتضوی مقدم به عنوان رئیس دیوان عالی کشور، گفت: افتخار مجموع قضائی کشور است که فردی همچون شما در این دستگاه حضور دارد.

وی افزود: کار قضائی، کار سختی است و همه کسانی که در این عرصه حضور می‌یابند صلابت لازم برای بیان حقایق را ندارند. البته که خیلی از اوقات حقایق هم مخفی شده است.

وی ادامه داد: نگاه کلان جامعه وکالت و کارشناسی این است که در صورتی که نگاه جامعه قضائی مثبت باشد، می‌توان کمک کار قاضی بود.

بهادری با بیان اینکه جامعه وکالت در جریان رسیدگی به یک پرونده همچون چراغ راه است، گفت: جامعه وکالت برای ساده سازی حقایق، پرونده را برای صدور رأی آماده می‌کند. در جامعه وکالت هم همچون سایر صنوف امکان دارد ناسره‌هایی وجود داشته باشد.

رئیس مرکز وکلا، کارشناسان رسمی و مشاوران خانواده قوه قضائیه تصریح کرد: سعی کنیم نگاه قضات و وکلا را ترکیب کنیم و هر دو بدانند همکار هم هستند.

وی افزود: اگر ناسره‌ای وجود دارد، قضات و وکلا چه در مرکز و چه در دیوان عالی به کشف ناسره‌ها کمک کنند در این رابطه باید دست به دست هم دهیم. در نگاه وکالت هم باید نگاه مثبتی به قضات باشد.

وی با اشاره به بحث‌ها و شایعاتی که اخیراً در رابطه با وکلای زن مطرح شده، اظهار داشت: در رابطه با بحث‌هایی که اخیراً مطرح شده باید بگویم ما حقوق خوانده‌ایم و اینطور نیست که خبر را از منبع نادرستی بشنویم و به آن صحه بگذاریم. قریب به نیمی از جامعه وکالت را زنان تشکیل می‌دهند.
در پایان این دیدار تعدادی از وکلا، نکاتی را در رابطه با وکالت و جایگاه زنان در جامعه با رئیس دیوان عالی کشور در میان گذاشتند.

انتهای پیام
