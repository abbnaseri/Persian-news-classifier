واکنش رئیس دفتر رئیس‌جمهور به اظهارات اخیر دادستان کل درباره اینستکس
رئیس دفتر رئیس جمهور در واکنش به اظهارات اخیر دادستان کل کشور گفت: هرکس باید در چارچوب تخصص خود صحبت کند و به موضوعاتی که بر آنها اشراف دارد، بپردازد.
به گزارش ایسنا، محمود واعظی رئیس دفتر رئیس‌جمهور پیش از ظهر امروز در حاشیه جلسه هیأت دولت در جمع خبرنگاران در پاسخ به پرسشی درباره اظهارات اخیر دادستانی مبنی بر اینکه اینستکس فرزند معلول برجام است، گفت: هر کس باید در چارچوب تخصص خودش صحبت کند و به موضوعاتی که بر آنها اشراف دارد، بپردازد.
وی اظهار کرد: اینستکس یک روش کار است و زمانی که این روش را بررسی می‌کنیم، درمی‌یابیم که می‌تواند کاملاً عملیاتی شود و نسبت دادن صفات مختلف و تفسیرهای گوناگون از آن درست نیست.
رئیس دفتر رئیس جمهور با تاکید بر اینکه باید به اصل موضوع پرداخته شود، افزود: اصل موضوع این است که باید در اینستکس پول وارد شود تا معامله انجام گیرد. ما باید بتوانیم نفت بفروشیم و پول این نفت وارد ساز و کار اینستکس شود تا با آن پول خریدهای مورد نیاز خود را انجام دهیم.
واعظی با بیان اینکه سیاست دولت فراهم شدن امکان فروش نفت از طریق اینستکس است، خاطرنشان کرد: به همین جهت ما به اروپایی‌ها گفته‌ایم که تا جایی که شما به برجام متعهد باشید، جمهوری اسلامی ایران نیز به آن متعهد خواهد بود.
وی در ادامه در پاسخ به پرسشی درباره وضعیت اخیر بازار ارز و اینکه آیا سیاست‌های دولت منجر به کاهش نرخ ارز در بازار شده است، اظهار کرد: نظر دولت در ابتدا بر این بود که افزایش یک دفعه‌ای قیمت ارز، واقعی نیست و این قیمت دارای حباب بزرگی است. در سال گذشته ما شاهد بسیاری از التهابات در جامعه بودیم و به همین دلیل نیز قیمت ارز تحت تأثیر فضای تبلیغاتی و روانی قرار گرفت. همچنین پمپاژ یاس و ناامیدی از خارج به داخل کشور نیز مرتباً اتفاق می‌افتاد.
رئیس دفتر رئیس جمهور گفت: خوشبختانه در حال حاضر وضعیت نسبت به سال قبل تغییر یافته و مردم، تجار و تولید کنندگان به این نتیجه رسیده‌اند که تمام مطالبی که درباره ذخایر کشور و شرایط آینده مطرح می‌شود، درست نیست و دولت مسلط و در حال اداره امور است.
واعظی ادامه داد: این اطمینان که در داخل از سوی مردم، تجار و تولید کنندگان ایجاد شده، آرامشی را در بازار ارز به وجود آورده که منجر به کاهش نرخ ارز شده است.
رئیس دفتر رئیس جمهور با بیان اینکه دولت معتقد است قیمت کنونی ارز همچنان بالاست و باید کاهش یابد، اظهار کرد: تلاش دولت ادامه مسیر کاهش نرخ ارز است، اما ما در این مسیر نمی‌خواهیم دخالت مستقیمی داشته باشیم بلکه معتقدیم زمانی که عرضه و تقاضا را کنترل کنیم و آرامش را در جامعه ایجاد نماییم، قیمت ارز به سمت قیمت واقعی نزدیک می‌شود.
واعظی با تاکید بر اینکه دولت سیاستی را که برای کاهش قیمت ارز طی کرده، برای برخی کالاهای اساسی نیز پیگیری می‌کند، خاطرنشان کرد: به طور منظم قیمت ۱۰۰ قلم کالای مورد نیاز مردم به رئیس جمهوری گزارش داده می‌شود و خوشبختانه از چند هفته قبل قیمت اکثر این کالاها سیر کاهشی پیدا کرده است و ما باید تلاش کنیم که این مسیر را ادامه دهیم.
وی در ادامه در پاسخ به پرسش خبرنگاری درباره اینکه آیا انتشار تصاویری از مسیر دور زدن تحریم‌های نفتی از سوی رسانه ملی منطبق بر منافع ملی است، گفت: هم صدا و سیما و هم یکی دو روزنامه و سایت خبری به نقل از یک مقاله‌ای که در یکی از نشریات خارجی منتشر شده، گزارش‌هایی درباره مسیر دور زدن تحریم‌های نفتی منتشر کرده‌اند.
رئیس دفتر رئیس جمهور ادامه داد: در صحبت‌هایی که آقای علی عسگری رئیس رسانه ملی با من مطرح کردند، هدفشان از انتشار این مطالب آن بوده که به آمریکایی‌ها و دیگران بگویند که ما در ایران اجازه نخواهیم داد فروش نفت به صفر برسد؛ این در حالیست که باید مراقبت شود که اگر می‌خواهند چنین حرفی را بزنند، به روش‌های دیگر نیز می‌توانند این موضوع را مطرح کنند؛ ما نباید به نوعی حرف بزنیم که اطلاعات‌مان را در اختیار دشمن بگذاریم. بر اساس صحبت‌هایی که با رئیس رسانه ملی داشتم، قرار بر این شد که بیشتر رعایت شود.
واعظی در پاسخ به پرسش ایسنا درباره اینکه آیا رئیس جمهور در مجمع عمومی سال جاری سازمان ملل حضور خواهد داشت، گفت: در حال بررسی این موضوع هستیم؛ معمولاً تا حدوداً یک ماه مانده به برگزاری اجلاس مجمع عمومی درباره سفر به نیویورک تصمیم گیری می‌کنیم و در حال حاضر معاونت سیاسی ریاست جمهوری در حال بررسی موضوع است تا بتوانیم با گفت‌وگوهایی که با وزارت خارجه داریم در این باره زودتر تصمیم گیری کنیم.
وی همچنین در پاسخ به پرسشی درباره زمان سفر امانوئل مکرون رئیس جمهور فرانسه به تهران خاطرنشان کرد: موضوع سفر به تهران را خودشان در فرانسه مطرح کردند و هنوز تاریخی برای این سفر تعیین نکرده‌ایم.
رئیس دفتر رئیس جمهور در پاسخ به پرسش خبرنگاری مبنی بر اینکه آیا تا کنون تراکنش مالی از طریق ساز و کار اینستکس مطرح شده است، گفت: اینستکس مانند هر بانکی یک روش تبادل است؛ در یک مقطع با مقدار پولی که وارد شد، یک تبادل انجام شده تا نشان دهند این ساز و کار عملیاتی است اما این موضوع کافی نیست و ما به دنبال کار تبلیغاتی و ظاهری نیستیم بلکه بیشتر به دنبال انجام یک کار عملیاتی هستیم تا مشکل تجار و صنعتگران در خارج از کشور برطرف شود.
واعظی ادامه داد: برای اینکه نشان داده شود که اینستکس عمل می‌کند تا کنون یک تراکنش انجام شده است اما ما اینستکس را زمانی قبول می‌کنیم که نفت‌مان به فروش برسد و پول وارد اینستکس شود تا بتوانیم از آن طریق کار خود را انجام دهیم.
وی در پاسخ به پرسشی درباره افزایش قیمت لبنیات و برنامه‌های دولت در این زمینه تصریح کرد: قطعاً لبنیات از جمله محصولاتی است که باید سر سفره مردم قرار بگیرد؛ بر این اساس دیروز تذکرات لازم داده شد تا وزارت جهاد کشاورزی سریعاً به موضوع ورود و مسئله را کنترل کند.
رئیس دفتر رئیس جمهور در پایان گفت: باید مراقب باشیم که در هر بخشی از کالاهای مورد نیاز مردم به ویژه محصولات خوراکی اگر یک تولید مقطعی یا اتفاقات فصلی می‌افتد، حتماً نظارت‌های بیشتری را اعمال کنیم.
انتهای پیام
