آمریکایی‌ها حتی در محاسباتشان توان غلبه بر ما را ندارند
رئیس فراکسیون اقدامات پیش‌دستانه علیه تهدیدات آمریکا گفت: امروز به نقطه‌ای رسیده‌ایم که آمریکایی‌ها حتی در محاسباتشان توان غلبه بر ما را ندارند و در تمام سطوح به اوج بازدارندگی رسیده‌ایم.
به گزارش ایسنا، سیدامیرحسین قاضی‌زاده هاشمی صبح امروز در مراسم یادبود شهدای پرواز ۶۵۵ هواپیمای جمهوری اسلامی ایران، اظهار کرد: جنایات آمریکا برای مثال زدن بسیار است و کشوری وجود ندارد که مورد تهاجم آمریکا قرار نگرفته باشد یا آشوبی توسط این دولت منحوس به پا نشده باشد.
وی ادامه داد: امام راحل، آمریکا را شیطان بزرگ نامیدند و شیطان، مستکبر و زیاده‌خواه و ضدعدالت است و می‌خواهد برترین شخصیت عالم باشد چنانچه اگر جهانخواران تاریخ را مرور کنید یک خصوصیت فکری و علمی مشترک دارند که برتری‌خواهی و برتری‌طلبی است که آن‌ها را وادار می‌کند که سایر انسان‌ها را به یوغ خود در بیاورند.
رئیس فراکسیون اقدامات پیش‌دستانه علیه تهدیدات آمریکا تاکید کرد: انگلیس زمانی که بر هندوستان مسلط شد در آن ایام این منطقه ۳۵۰ میلیون نفر جمعیت داشت و با ۱۰۰ هزار نفر انگلیسی منطقه را به تصرف درآورند و در جنگ جهانی دوم انگلیسی‌ها با استفاده از سربازان هندی با دیگران جنگیدند.
قاضی زاده هاشمی بیان کرد: درحال حاضر نیز آمریکایی‌ها برای بقای حیات شیطانی خود نیازمندند تا به تمامی نقاط جهان و انرژی‌های موجود در آن دست بیندازد و چهره‌ها و سرمایه‌های انسانی کشورها را می‌برند تا همه کشورها را به آمریکا نیازمند کنند.
وی اظهار کرد: ایران یک سرزمین فوق‌العاده است که هر جهان‌گشایی قصد داشته ردپایی از خود در جهان بگذارد سری به ایران می‌زده و در جنگ جهانی دوم نیز زمانی که کار جنگ گره خورده بود متفقین برای پیروزی مجبور شدند از راه ایران خود را به پشت جبهه برسانند و این موقعیت ایران اسلامی است.
رئیس فراکسیون اقدامات پیش‌دستانه علیه تهدیدات آمریکا ادامه داد: آمریکایی‌ها در هر دوره‌ای با روش‌های مشابه با فرعونیان تاریخ به جنگ ما آمده است؛ زدن این هواپیمای مسافربری این پیام را به ملت ایران داشت که ما به فرزند و شیرخوار شما رحم نمی‌کنیم و این‌ها قصد نابودی ملت ایران را دارند؛ از مدرنیته فقط کت و شلوار و کراواتش به این‌ها رسیده است وگرنه خوی آمریکایی‌ها همان خوی مغول‌ها است.
قاضی زاده هاشمی بیان کرد: ما امروز به نقطه‌ای رسیده‌ایم که آمریکایی‌ها حتی در محاسباتشان توان غلبه بر ما را ندارند و در تمام سطوح به اوج بازدارندگی رسیده‌ایم؛ زدن پهپاد آمریکایی یک جنگ تکنولوژیک بود و ما با یک موشک چند ۱۰ هزار دلاری هواپیمای چند صد هزار دلاری را ساقط کردیم.
وی گفت: آمریکایی‌ها از پس فقیرترین کشور جهان یعنی یمن نتوانستند بر بیایند و ما می‌توانیم از عزت و شرف خودمان دفاع کنیم و گذشت آن زمانی که رژیم‌های دست‌نشانده بر روی این خاک حکومت می‌کردند و شما منابعش را به غارت می‌بردید.
رئیس فراکسیون اقدامات پیش‌دستانه علیه تهدیدات آمریکا عنوان کرد: ما امروز اینجا از طرف مجلس حاضر شدیم که از توانایی رزمندگان‌مان در جبهه جنوب تقدیر کنیم و بگوییم از طرف ملت ایران ما از این مسیر حمایت می‌کنیم.
قاضی زاده هاشمی در پایان گفت: باید به یک بازدارندگی در اقتصاد هم برسیم و استراتژی مدون و باثبات داشته باشیم و بدانیم خداوند متعال حتماً ما را یاری می‌کند.
در ادامه استاندار هرمزگان در این مراسم گفت: اگر به تاریخ نگاه کنیم خواهیم دید آمریکا جنایت‌های پی در پی علیه ملت ایران داشته و برای اینکه یک دست‌نشانده در این کشور داشته باشد از ۲۸ مرداد و دخالت مستقیم در کودتا تلاش کرده است.
فریدون همتی افزود: امروز همه جمع شده‌ایم یاد تمام شهدا و امام را گرامی برداریم و به فرامین رهبر معظم انقلاب برای حفظ و صیانت از ارزش‌های انقلاب اسلامی لبیک بگوییم که یکی از آن ارزش‌ها، شناخت دقیق خوی و خصلت‌های آمریکای جنایتکار است.
استاندار هرمزگان بیان کرد: همه مردم ایران و دنیا می‌دانند رژیم جنایتکار حاکم بر آمریکا در تمام دولت‌ها خون ملت‌ها را می‌مکند و ثروت کشورها را به چپاول می‌برد اما امروز تمام ملت‌ها آمریکا را شناختند.
همتی اظهار کرد: جنایات آمریکا در سوریه، عراق و یمن مشخص است اما هیچ خونریزی در اروپا نیست و بدون هیچ مجوز قانونی و با حضور نامیمون خود، آب‌های ایران و منطقه را نا امن می‌کنند.
استاندار هرمزگان افزود: متأسفانه امروز افسار سازمان‌های بین المللی در اختیار آمریکا است و خیلی دولت‌های اروپایی از خودشان اراده‌ای ندارند و برای هر کاری باید از آمریکا اجازه بگیرند.
همتی با اشاره به اهداف شوم آمریکا از حضور در منطقه خاورمیانه گفت: آمریکا دنبال این است که به بهانه‌های مختلف منابع کشورهای مسلمان را به چپاول ببرد.
استاندار هرمزگان خاطرنشان کرد: امروز ایستادگی ملت و رهبر ما امیدی است برای ملت‌های دیگر دنیا و مقاومت ایران به دنیا می‌فهماند که می‌شود مقابله کرد و نترسید.
همتی اضافه کرد: اگر آمریکا یک روزی، هواپیمای بی‌دفاع ما را ساقط کرد اما امروز فرزندان این ملت می‌توانند گران قیمت ترین پهپاد جاسوسی آمریکا را با اقتدار و با شلیک یک موشک ساقط کنند ما می‌توانستیم هواپیمای p ۸ آن‌ها را بزنیم اما نشان دادیم ما مثل آن‌ها جنایتکار نیستیم.
وی گفت: این اقدام خوشحالی ملت‌ها به ویژه ملت‌های انقلابی را به دنبال داشت و امید آفرید و آمریکا دید که اگر آمریکا در پاسخ اقدامی بکند در جبهه‌های مختلف منافعش به خطر خواهد افتاد. همچنین هر کشوری که خاک خود را در اختیار آمریکایی‌ها برای تجاوز به ایران قرار دهد پاسخ آن را خواهد دید.
استاندار هرمزگان عنوان کرد: پیام ما این است می‌توانیم در خلیج فارس امنیت ارزان تأمین کنیم و همه کشورها از آن بهره‌مند شوند و پولی هم نمی‌خواهیم و همانطور که پای فلسطین ایستادیم در کنار دیگر کشورهای مسلمان نیز می‌ایستیم.
همچنین معاون هماهنگ کننده نیروی دریایی سپاه در این مراسم با بیان اینکه این آمادگی را داریم که در سال آینده مراسم بزرگداشت شهدای پرواز ۶۵۵ را در سطح بین‌المللی برگزار کنیم، اظهار کرد: حمله به هواپیمای مسافربری ایران آخرین اقدام آمریکا بود در زمانی که مواضع آمریکا در منطقه متزلزل شده بود.
سردار مرتضی زارع خاطرنشان کرد: وی ضمن خیرمقدم به اعضای هیئت رئیسه مجلس و فراکسیون مقابله با آمریکا افزود: امیدواریم اعضای فراکسیون اقدامات پیش‌دستانه بتوانند حقوق از دست رفته خانواده‌های شهدای هواپیمایی را پس بگیرند.
معاون هماهنگ کننده نیروی دریایی سپاه با اشاره به شهدای پرواز ۶۵۵ تصریح کرد: بیش از ۷۰ درصد شهدای پرواز ۶۵۵ از اهل سنت بودند.
زارع تاکید کرد: این آمادگی را داریم که در سال‌های آینده برنامه‌ی یادبود شهدای ایرباس را به صورت بین‌المللی برگزار کنیم.
 انتهای پیام
