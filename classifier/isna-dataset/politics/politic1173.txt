رئیسی: پوشش متهمان زن نباید لزوما چادر باشد 
رئیس قوه قضاییه با تاکید بر لزوم دفاع تمام قد همه افراد و دستگاه ها در نظام جمهوری اسلامی از حقوق زنان، هر گونه بی عدالتی، تضییع حقوق و در مضیقه قرار دادن بانوان را مصداق بارز خشونت علیه زنان دانست و از نهایی شدن لایحه «تامین امنیت زنان در برابر خشونت» در آینده ای نزدیک خبر داد.
به گزارش ایسنا به نقل از اداره کل روابط عمومی قوه قضاییه، حجت الاسلام و المسلمین سیدابراهیم رئیسی در نشست هم اندیشی با فعالان و نخبگان حوزه حقوق زنان، این نشست را بسیار مغتنم توصیف کرد و ضمن تقدیر از بیان دیدگاه ها و نظرات حضار، تصریح کرد: لایحه تامین امنیت زنان در برابر خشونت، از ابعاد گوناگون حقوقی، اجتماعی و فرهنگی در دست بررسی است تا ان شاء الله یک لایحه جامع و واجد همه ابعاد و جهات مورد نیاز، تقدیم دولت و سپس مجلس شود.
رئیس قوه قضاییه با قدردانی از همه کسانی که مطالعاتی دقیق و کارشناسی برای تهیه این لایحه داشته اند، ابراز امیدواری کرد که در آینده ای نزدیک، این لایحه با غنای بالا نهایی و ارائه شود.
رئیسی در ادامه با بیان اینکه بی تردید امروز به برکت نظام جمهوری اسلامی، کارنامه درخشانی در دفاع از حقوق بانوان در کشور داریم، اظهار کرد: قطعا مشکلات و کاستیهایی وجود دارد اما در پرتو آموزه های انقلاب اسلامی، دیدگاه های امام راحل و تبیین دقیق این آموزه ها و دیدگاه ها از سوی مقام معظم رهبری به عنوان سیاستگذار عالی نظام، امروز جایگاه بانوان در نظام جمهوری اسلامی، جایگاهی درخشان است و در تعیین این جایگاه نیز مسائل سیاسی و جناحی نقشی ندارند.
رئیس قوه قضاییه با بیان اینکه جمهوری اسلامی مفتخر است به اینکه نگاهش به زن، یک نگاه ابزاری برای تامین امیال مردان نیست، خاطرنشان کرد: بانوان ما امروز دارای نقش های مهمی در عرصه های گوناگون سیاسی، اجتماعی، فرهنگی، علمی، آموزشی و دفاعی هستند و دوشادوش مردان در حوزه های مختلف به ایفای نقش می پردازند.
رئیسی با بیان اینکه در طول ۴۰ سال گذشته تلاش های بسیاری برای تحکیم نهاد خانواده با محوریت بانوان صورت گرفته است، تصریح کرد: در این حوزه، اقدامات نرم افزاری و تقنینی و همچنین بسترسازی هایی انجام شده اما همچنان کافی نیست و تا نقطه مطلوب در این زمینه فاصله داریم.
رئیس قوه قضاییه با بیان اینکه بر اساس نگاه قرآنی، اساس و بنیان خانواده بر مودت، رحمت، عشق و دلدادگی استوار است، ادامه داد: گرچه یک نظام حقوقی از این مولفه های مهم صیانت می کند اما اگر به این ارکان آسیبی وارد شد، راه اولیه رفع آسیب، لزوما مراجعه به دادگاه نیست؛ چنانکه در بسیاری از موارد شاهد هستیم دادگاه حکم به صلح و سازش می دهد اما هرگز سازشی اتفاق نمی افتد و بالعکس در بسیاری از موارد، دادگاه گواهی عدم سازش صادر می کند اما با حکمیت، داوری و ریش سفیدی، اختلافات یک زوج برطرف می شود و سال ها در کنار یکدیگر زندگی می کنند.
رئیسی در ادامه درباره ضرورت دفاع از حقوق زنان در جامعه، اظهار کرد: ما خود را بنا به تصریح شرع و قانون اساسی، مدافع حقوق همگان از جمله بانوان می دانیم زیرا معتقدیم این حقوق را ما به افراد نداده ایم بلکه این حقوق ذاتی از سوی خداوند متعال به انسان عطا شده و ما صرفا باید مراقب باشیم که این حقوق انسانی تهدید و تضییع نشود.
رئیس قوه قضاییه با بیان اینکه رشد و تعالی جامعه در گرو پاسداشت حقوق انسان هاست، زن و مرد را از نگاه قرآن و اهل بیت (ع) در اصول انسانی کاملا یکسان دانست و یادآور شد: ما باید مصادیق خشونت را به دقت شناسایی کنیم. قطعا وقتی به عنوان مثال یک شرکت هواپیمایی به مهمانداران خانم الزام می کند که حق بچه دار شدن ندارند، مصداقی از خشونت علیه زنان است. وقتی یک استاد دانشگاه برای آنکه خودش بتواند به کارهایش برسد، یک کلاس دانشگاه را دیروقت برگزار می کند، اقدام او خشونت علیه آن دختر دانشجویی است که مجبور می شود یک مسیر طولانی را دیروقت طی کند تا به منزل برسد. بر این اساس، ما انواع بی عدالتی ها، تضییع حقوق و هر آنچه را که یک خانم را در مضیقه قرار می دهد، مصداق خشونت علیه زنان می دانیم و این امر به هیچ وجه پذیرفته نیست.
رئیسی با تاکید بر لزوم ریشه یابی انواع خشونت در جامعه، تعلیم و تربیت را سرآغاز مقابله با خشونت دانست و خاطرنشان کرد: خانواده، آموزش و پرورش، دانشگاه و رسانه، مهمترین نهادهای الگوساز و فرهنگساز در جامعه هستند که می توانند از بروز خشونت در جامعه جلوگیری کنند.
رئیس قوه قضاییه، فقر، بیکاری و بسیاری از تصمیمات اشتباه اقتصادی را زمینه ساز بسیاری از جرایم و خشونت ها برشمرد و با بیان اینکه باید به لحاظ جرم شناختی به تحلیل جرایم و آسیب ها بپردازیم، اظهار کرد: در این زمینه، اعتقاد عمیق به ارتباط و تعامل مستمر دستگاه قضایی با دانشگاه، حوزه و پژوهشگاه ها دارم و معتقدم در دنیای امروز نمی توان به صورت تک ساحتی به مسائل ورود کرد بلکه نیازمند مطالعات بین رشته ای و تعامل علوم با یکدیگر هستیم تا بتوانیم راهکارهایی مبتنی بر واقعیات جامعه ارائه کنیم. بر همین اساس تاکید کرده ام که روانشناسی، جامعه شناسی و سایر علوم اجتماعی به عنوان لوازم کار قضاوت در زمره آموزش های قضات قرار گیرد.
رئیسی در بخش دیگری از سخنان خود با اشاره به ایجاد تمهیدات لازم برای تکریم ارباب رجوع، قاضی، شاکی، وکیل و متهم در دستگاه قضایی، به برخی انتقادات بانوان در خصوص عدم زندانی کردن افراد ناتوان از پرداخت مهریه پاسخ داد و گفت: نه تنها در مورد مهریه بلکه از نگاه قرآن کریم در مورد هر دینی که مدیون از بازپرداخت آن عاجز است، حبس افراد مجاز نیست. تنها در صورتی می توان یک بدهکار را زندانی کرد که فرد از توان پرداخت بدهی خود برخوردار باشد اما با وجود تمکن مالی، از پرداخت دین خود استنکاف کند. ما معتقدیم کسی که توانایی پرداخت ندارد، در زندان هم بماند نمی تواند طلب خود را بپردازد. در خصوص نفقه هم همینطور است. امروز تعداد پرونده های نفقه بسیار بیشتر از پرونده های مهریه است.
رئیس قوه قضاییه در پاسخ به انتقادی در مورد پوشاندن چادر به متهمان زن که موجب زیر سوال رفتن حجاب برتر می شود نیز اظهار کرد: بنده هم با شما هم‌نظر هستم و معتقدم متهمان زن لزوما نباید چادر بپوشند بلکه می توان ترتیباتی اتخاذ کرد که هر متهم زن با همان پوششی که به صورت عادی دارد منتها با رعایت شئونات، در دادگاه، دادسرا و زندان حضور یابد.
رئیسی در پایان تاکید کرد: بر خلاف آنچه که برخی اصرار به القای آن دارند، به هیچ عنوان مسائل اخلاقی و اجتماعی کشور در وضعیت بحرانی نیست؛ گرچه کاستیها و مشکلاتی وجود دارد. اما بدون شک با یک همکاری مشتمل بر جزمیت علمی، عزم عملی و هزم و دوراندیشی، آینده ای روشن در انتظار کشور است و امروز بیش از هر زمان دیگری احساس افتخار و اقتدار می کنیم. این یک حقیقت غیرقابل انکار است که امروز کشوری مانند آمریکا در مقابل نظام ما مستاصل است. منتها کافی است به ظرفیت های داخلی خود ایمان داشته باشیم و بدانیم که هیچ دستی جز دست خودمان گره گشای مشکلات نیست و بن بستی برایمان وجود ندارد.
براساس این گزارش، در این نشست که معصومه ابتکار معاون امور زنان و خانواده ریاست جمهوری نیز حضور داشت ، حدود ۲۰ تن از بانوان و آقایان در حوزه های گوناگون مسائل مربوط به زنان به مدت دو ساعت به بیان دیدگاه ها و نقطه نظرات خود پرداختند.
انتهای پیام

