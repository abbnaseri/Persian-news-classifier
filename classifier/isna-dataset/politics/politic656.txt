سامانه‌های دفاعی کشور بسیار خوب است
رئیس مرکز مطالعات راهبردی ارتش گفت: پهپاد آمریکایی توسط موشک‌های داخلی مورد هدف قرار گرفت که توسط نیروهای هوا فضای سپاه ساخته شده بود.
به گزارش ایسنا ، احمد رضا پوردستان در مراسم وداع با پیکر پاک شهید مدافع حرم مهدی ثامنی اظهار کرد: این مجلس معنوی با حضور شهید مدافع حرم مزین شده که در دفاع از حرم حضرت زینب(س) جان خود را تقدیم اسلام کرد.  ملت بزرگ و ولایتمدار ایران اسلامی نشان دادند که همیشه پشتیبان ولایت هستند و دشمن را در رسیدن به اهداف خود ناامید کردند.
وی یادآور شد: مردم کوفه طی ۱۸هزار نامه که به امام حسین(ع) ارسال و ایشان را به کوفه دعوت کردند، ولی در نهایت خود و ۷۲ تن از یارانش در روز عاشورا باقی ماند. حرکت امام حسین (ع) در کربلا الگوسازی بود؛ چر که جوانان ایران اسلامی با تمام وجود در خدمت ولایت و رهبری بوده و هستند و در مقابل تمام سختی‌ها ایستادگی کردند و با تمام وجود از مرزهای کشور، ولایت و رهبری دفاع کردند و در این مسیر موفق بودیم  و بیش از ۲۰۰ هزار شهید را تقدیم انقلاب کردند.
وی خاطرنشان کرد: مشکل اصلی استکبار جهانی با ایران دین اسلام است، انقلاب اسلامی استقلال، آزادی، مقاومت را با خود به ارمغان آورد. دشمن زمانی به خود آمد و دید که ایران در حال تبدیل شدن به  ابرقدرت در منطقه است که طرح خاورمیانه جدید را کلید زد.
رئیس مرکز مطالعات راهبردی ارتش تاکید کرد: داعش ویروس استکبار جهانی بود که روز به روز از طرف عربستان سعودی، آمریکا و اسرائیل در حال تقویت شدن بود، داعش مسوول اجرای خاورمیانه جدید بود ولی جوانان غیور مدافع حرم در مقابل داعش ایستادگی کردند و آن‌ها را از پا درآوردند.
وی خاطرنشان کرد: شهدای مدافع حرم از مسائل مادی و دنیوی گذاشتند تا نقشه‌های استکبار جهانی در خصوص خاورمیانه جدید  اجرایی نشود.
وی یاد اور شد: سامانه‌های دفاعی کشور بسیار خوب است، پهپاد امریکایی توسط موشک‌های داخلی مورد هدف قرار گرفت که توسط نیروهای هوا فضای سپاه ساخته شده بود.
انتهای پیام
