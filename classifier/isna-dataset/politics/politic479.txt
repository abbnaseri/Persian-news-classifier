مقاومت؛ عامل بازدارنده برای جنایت‌های آمریکا در منطقه
همایش «آمریکا و جنایت‌های قرن» به‌مناسبت "هفته حقوق بشر آمریکایی" به همت مجمع بین‌المللی اساتید دانشگاه‌ها، با همکاری مرکز تحقیقات سیاست خارجی و دیپلماسی عمومی، دانشگاه تهران و شورای هماهنگی تبلیغات اسلامی برگزار شد.
به گزارش ایسنا، دراین همایش که در ساختمان فارابی دانشگاه صنعتی امیرکبیر برگزار شد، سفیر فلسطین در تهران و تعدادی از کارشناسان و تحلیل گران حوزه سیاسی واقتصادی و مسائل بین الملل سخنرانی کردند.

مقاومت مهمترین عامل بازدارنده برای جنایت‌های آمریکا است
در این همایش سیدرضا صدرالحسینی، کارشناس مسائل بین الملل با تاکید بر اینکه امروز مقاومت به عنوان مهمترین عامل بازدارنده برای رژیم آمریکا و هم پیمانان آن توانسته جوابگو باشد، اظهار کرد: تجاوزهای گوناگونی را که آمریکایی‌ها طی سالهای گذشته داشته‌اند با مقاومتی که مردم عراق از خود نشان دادند شیوه برخورد آنها متفاوت شد. در شرایطی این موضوع را بررسی می‌کنیم که آمریکایی‌ها ادعا کردند در مدت کوتاهی حکومت صدام را سرنگون می‌کند. و در این ایام مخالفین جنگ نسبت به اقدامات آمریکا بسیار حساس شده بودند. آمریکایی‌ها تصور می‌کردند که بخش قابل توجهی از هزینه‌های جنگ را از چاه‌های نفت عراق به دست می‌آورند.
تروریسم اقتصادی آمریکا کاهش ارزش پول ملی را هدف گرفته است
همچنین ساسان شاه ویسی تحلیل‌گر مسائل اقتصادی گفت: آمریکا از طریق تروریسم اقتصادی می‌خواهد القا کند اگر ایران مسیر خود را ادامه دهد تبدیل به کشوری عقب مانده خواهد شد. وی ادامه داد: در جنگ اقتصادی و تروریسم اقتصادی، آمریکا ارزش پول ملی را هدف قرار داده است راهبردهای آنها فرسایش در نظام اقتصادی و ایجاد رعب در جامعه است. تروریسم اقتصادی در واقع بازار را تحریک می‌کند به طور مثال ما دیدیم در حالی که در انبارها گوشت به اندازه کافی وجود داشت اما در بازار صف گوشت ایجاد شده بود.

امیدوارم بعد از نابودی رژیم صهیونیستی به امامت مقام معظم رهبری نماز بخوانیم
در ادامه این همایش صلاح زواوی سفیر فلسطین در تهران نیز ضمن تاکید بر لزوم تحکیم وحدت امت اسلامی گفت: امیدوارم بعد از نابودی رژیم صهیونیستی به امامت مقام معظم رهبری نماز بخوانیم. وی اظهار کرد: ایران و فلسطین رابطه قدیمی با یکدیگر دارند و باید بگویم که بنده شیخ السفرا نیستم بلکه خادم کوچکی هستم و امیدوارم که بعد از نابودی رژیم صهیونیستی به امامت مقام معظم رهبری نماز بخوانیم.
همه پیروزی‌های مقاومت در منطقه مدیون راه امام خمینی (ره) است
جواد امین استاد دانشگاه فلسفه دمشق هم وی یادآور شد که مردم سوریه از ساقط شدن پهپاد آمریکایی توسط سپاه پاسداران انقلاب اسلامی روحیه زیادی گرفتند. ایران می‌توانست هواپیمایی که ٣٥سرنشین داشت را نیز سرنگون کند اما بخاطر احترام به حقوق بشر به آن هواپیمای متجاوز شلیک نکرد بلکه پهپاد را مورد اصابت قرار داد. این اقدام موجب سربلندی ایران شد. وی افزود: همه پیروزی‌های مقاومت در منطقه مدیون راهی است که امام خمینی راحل به ما نشان داد.
آمریکا با حیله بر امور اقتصادی، سیاسی و نظامی آفریقا مسلط شده است
همچنین شعیب موسی استاد دانشگاه نیجریه با اشاره به تلاش آمریکا برای تسلط بر امور اقتصادی و سیاسی و نظامی کشورهای آفریقایی اظهار کرد: آمریکا برای تسلط بر کشورهای آفریقایی به آنها وام می‌داد که این کشورها از بازپرداخت آن عاجز بوده و مجبور بودند وام دیگری از آنها بگیرند. ادامه این روند موجب تسلط آمریکا بر امور اقتصادی و سیاسی کشورهای آفریقایی از جمله نیجریه شد. وی ادامه داد: رژیم صهیونیستی نیز بر امور نظامی این کشورها مسلط شد و آموزش‌های نظامی افسران آفریقایی در این رژیم انجام می‌شد یا آنها به آفریقا آمده و افسران را آموزش می‌دادند. بنابراین ارتش کشورهای آفریقایی نیز به تسلط آمریکا و اسرائیل درآمد.
جنگ آمریکا با ایران تنها هوچی گری است
در ارتباط اینترنتی با همایش آمریکا و جنایت‌های قرن، دنیل کوالیک استاد حقوق بشر در دانشکده حقوق دانشگاه پیربرگ آمریکا تاکید کرد: صحبت‌ها در مورد جنگ با ایران به عنوان یکی از سیاست‌های بالقوه آمریکا تنها هوچی گری است و حقیقت ندارد. وی اظهار کرد: وقتی سیاست‌های دولت‌های مختلف آمریکا را بررسی کنیم به ویژه از زمان جورج بوش، آنها نگرش استثنایی بودن را در پیش گرفته‌اند و این نشان می‌دهد که آمریکا همواره سیاست‌های خودش را در کشورها اجرا می‌کند و به دنبال منافع خودش است.

روایت مرضیه هاشمی از حقوق بشر آمریکایی
مرضیه هاشمی هم در سخنانی در این همایشبه ارائه توضیحاتی از وضعیت آمریکا و حقوق بشر آن‌ها پرداخت و اظهار کرد: من حقوق بشر آمریکایی را دیده و حس کردم. دیدم چقدر راحت در آمریکا، افراد ناپدید می‌شوند. خوشبختانه فرزندم در سفر آمریکا همراهم بود و سروصدا زیاد شد اما افراد بسیاری بودند که بدون سروصدا ناپدید شدند. وی افزود: خیلی‌ها می‌ترسند زندانی شدن اقوام و خانواده‌هایشان را مطرح کنند و خیلی از زندانیان که ساکت هستند سیاه‌پوست یا لاتین‌تبار بودند.
معامله قرن براساس پول کشورهای عربی طراحی شده است
حسین رویوران هم عصر امروز در "همایش آمریکا و جنایت‌های قرن" با اشاره به اینکه جامعه فلسطینی تنها جامعه‌ای است که حق داشتن کشور را ندارد، به انتقاد از طرح معامله قرن ترامپ پرداخت و اظهار کرد: در معامله قرن، تغییر پایه گفت وگو از گفت و گوی حقوقی و طرح زمین در برابر صلح، به گفت‌وگو امنیت در مقابل امنیت و پول در مقابل به رسمیت شمردن اسرائیل تغییر یافته است.

ابزار قدرتمندی به نام محور مقاومت برای مقابله با طرح‌های آمریکایی-صهیونیستی وجود دارد
نماینده جنبش جهاد اسلامی فلسطین هم در این همایش تاکید کرد: تمام قدرت‌های بیدار و زنده منطقه باید برای مقابله بپاخیزند زیرا ما ابزار قدرتمندی به نام محور مقاومت داریم.

ناصر ابوشریف در "همایش آمریکا و جنایت‌های قرن" که در دانشگاه امیرکبیر برگزار شد طی سخنانی اظهار کرد: حقوق بشر در راستای مبارزات و طرح جهان‌بینی ما برای مبارزه موضوعی اساسی است، حقوق بشر یکی از اصول قرآنی است که بر پایه آیات قرآنی مربوط به آن می‌توانیم اصول مبارزات خود علیه استعمارگران را سامان دهیم.
انتهای پیام
