مهتدی: تمام فکر شهید چمران اتصال انقلاب اسلامی به جنوب لبنان بود
یک کارشناس مسائل منطقه‌ای گفت: تمام فکر دکتر چمران در شورای عالی انقلاب اتصال انقلاب به جنوب لبنان بود.
به گزارش ایسنا، محمدعلی مهتدی در همایش گرامیداشت شهادت دکتر مصطفی چمران و روز ملی بسیج اساتید در سالن اجتماعات دانشکده علوم پایه دانشگاه فردوسی مشهد در خصوص موضوع گام دوم انقلاب و نقش بین المللی اساتید در تمدنسازی اسلامی اظهار کرد: این توفیق را داشته‌ام که چند سالی در لبنان در خدمت شهید چمران و امام موسی صدر باشم و احساس می‌کنم توفیق بزرگی بود تا نمونه انسان‌های کامل را ببینم.
وی افزود: اینگونه انسان‌ها کم هستند. شهید چمران به حق اسوه است و در چنین شرایطی به چمران‌ها نیاز داریم. حضرت امام (ره) فرمودند «هنر مردان خدا این است».
مشاور ارشد مرکز مطالعات استراتژیک خاورمیانه در تهران خاطرنشان کرد: بعد از پیروزی انقلاب، صدها نفر از شاگردان دکتر چمران در لبنان که جوانان مؤمن و جنگ‌دیده بودند، در ستاد جنگ‌های نامنظم در اهواز حضور پیدا کردند و این جوانان هم به بسیجی‌های ما آموزش نظامی می‌دادند و هم خود در جبهه شرکت داشتند که چند نفر از آنها شهید شدند و در پایین پای مزار شهید چمران در قطعه شهدا دفن هستند.
منطقه در حال عوض شدن است
رئیس سابق مرکز خاورمیانه‌ای صدا و سیما در لبنان بیان کرد: بنده چهل سال مسائل منطقه را از نزدیک دنبال کردم، روابط ایران با جهان عرب و مسائل جهان اسلام را در این منطقه که قلب جهان اسلام است مشاهده کردم. در حال حاضر ما در نقطه عطف بسیار بزرگی قرار داریم، دنیا و منطقه در حال عوض شدن هستند و تمام معادلات در حال به هم‌ریختن هستند و بر عکس گذشته که قدرتمندان و استکبار برای منطقه و کشورهای عربی و اسلامی تصمیم می‌گرفتند، این بار مقاومت تصمیم‌گیرنده است.
مهتدی تصریح کرد: جبهه مقاومت و یا محور مقاومت از سواحل شرقی دریای مدیترانه، نوار غزه و جنوب لبنان تا سواحل خلیج فارس، این قوس استراتژیک مقاومت در حال حاضر در منطقه از چنان قدرتی برخوردار است که تأمین‌کننده معادله منطقه است و ما می‌بینیم که همه قدرت‌های استکباری و اتباع آن‌ها در حال عقب نشینی و دگرگونی هستند؛ این تحول بسیار مهمی است.
شهید محمد صدر، نابغه برنامه‌ریزی برای مقاومت بود
وی با طرح این پرسش که این مساله از کجا شروع شد، عنوان کرد: در سال ۱۹۸۲ که ارتش صهیونیستی لبنان را اشغال کرد، قرار بود پس از اشغال لبنان کل منطقه را اشغال کند و اسرائیل بزرگ را تشکیل دهد. از همان ساعات اولیه ورود ارتش صهیونیستی به جنوب لبنان شاگردان دکتر چمران مقاومت را شروع و شهید محمد صدر، نابغه برنامه‌ریزی برای مقاومت بود و اینها مقاومت عملیات را به صورت روزمره شروع کردند.
این کارشناس مسائل منطقه‌ای مطرح کرد: دکتر چمران در گذشته این افراد را آموزش داده بود، زمانی که فقر بود و هیچ امکاناتی نبود چند نفر از جوانان در مقابل ارتش صهیونیست در سنگر می‌ماندند و تنها یک اسلحه داشتند تا هر نفر که شهید شد فرد دیگر اسلحه را بردارد و مقاومت را ادامه دهد، در چنین وضعیتی مقاومت شروع شد و پس از ۱۸ سال در ۲۵ می سال ۲۰۰۰ برای اولین بار ارتش شکست ناپذیر اسرائیل را از لبنان فراری داد و بذر این کار را دکتر چمران کاشته بود.
به زودی شاهد آزادی قدس به دست جوانان مؤمن خواهیم بود
مهتدی اظهار کرد: در واقع ما در لبنان مقاومتی به نام مقاومت لبنان نداشتیم و تنها مقاومت فلسطین داشتیم که متأسفانه منحرف شده بودند و راه را گم کرده بودند و امام موسی صدر در مقابل یاسر عرفات مجبور شد که بگوید که شماها کسانی نیستید که قدس را آزاد کنند، شرافت قدس به گونه‌ای نیست که آزاد شود، مگر به دست مؤمنین نه به دست شما دنیاپرستان و ما به زودی شاهد آزادی قدس به دست جوانان مؤمن خواهیم بود.
وی اضافه کرد: در سال ۲۰۰۰ برنامه‌ریزی مهمی کردند و قرار بود حزب الله را ظرف ۴ الی ۵ روز از بین ببرند و حکومت سوریه را سرنگون کنند و سپس به بهانه تجهیزات هسته‌ای ایران را مورد هدف قرار دهند و بمباران کنند و ما را وادار به تسلیم کنند زیرا به این نتیجه رسیده بودند که امنیت استراتژیک و آینده اسرائیل در خطر است و برای تأمین این امنیت بایستی انقلاب اسلامی ایران که به نوعی مانعی بزرگ بر سر راه آنها به شمار می‌آمد برداشته شود.
مشاور ارشد مرکز مطالعات استراتژیک خاورمیانه در تهران بیان کرد: اشتباه آنها محاسباتی بود و فکر می‌کردند که در چند روز مقاومت را از بین خواهند برد، اما ۳۳ روز طول کشید و پس از این مدت به هیچ نتیجه‌ای نرسیدند و تسلیم شدند، سپس به سراغ سوریه آمدند و گمان می‌کردند که ارتش سوریه سرنگون می‌شود، هشت سال گذشته اما هنوز سوریه در حال مقاومت است.
رئیس سابق مرکز خاورمیانه‌ای صدا و سیما در لبنان خاظرنشان کرد: به سراغ یمن آمدند و تصور می‌کردند که انقلاب یمن را ظرف چند روز خاموش خواهند کرد و هادی عبدالرحمان را به صنعا باز خواهند گرداند اما الان پنج سال از این اتفاق می‌گذرد و یمنی‌ها در نقطه‌ای قرار گرفتند که رژیم تجاوزگر عربستان را در شرایطی قرار دادند که نمی‌دانند چه باید کرد.
مهتدی تصریح کرد: این مقاومت از جایی با صدها جوان که چمران آموزش داده بود آغاز شد تا به این نقطه رسیده است. بعد از برگشت شهید چمران پس از پیروزی انقلاب، تمام هدفش این بود انقلاب اسلامی را به شیعیان جنوب لبنان متصل کند. رژیم صهیونیستی و آمریکا و شوروی همه اینها مخالف این امر بودند که انقلاب به جنوب لبنان وصل شود و از همه امکانات خود استفاده می‌کردند تا این کار به سرانجام نرسد.
وی گفت: امام موسی صدر ربوده شد و شبانه روز به دکتر چمران حمله می‌کردند، اعلامیه‌هایی را منتشر و شایعه کردند که جاسوس CIA است.
این کارشناس مسائل منطقه‌ای عنوان کرد: روزی که چمران شهید شد، به یاد دارم که گروه‌های چپ گرا در ایران هزاران برگ اعلامیه آماده کرده بودند که علیه او پخش کنند اما پس از شنیدن خبر شهادت ایشان آن‌ها را تبدیل به خمیر کردند زیرا نیازی به پخش آن نبود. تمام فکر دکتر چمران در شورای عالی انقلاب اتصال انقلاب به جنوب لبنان بود، زیرا در آنجا می‌توانستیم با رژیم صهیونیستی هم مرز شویم و چون تمام مشکلات منطقه از رژیم صهیونیستی است در آنجا می‌توانستیم انقلاب اسلامی را منقطه‌ای کنیم.
مهتدی مطرح کرد: برخی قبول نمی‌کردند ولی او تاکید به این کار داشت، زیرا اسرائیل، آمریکا و دشمنان انقلاب نمی‌گذارند که یک جمهوری اسلامی بر اساس اصول اسلامی داشته باشیم و برای ما مشکلاتی را ایجاد می‌کردند و اینگونه جنگ تحمیلی آغاز شد. ایشان معتقد به هم‌مرزی با رژیم صهیونیستی بودند تا از آنجا از انقلاب اسلامی دفاع کنیم.
 انتهای پیام
