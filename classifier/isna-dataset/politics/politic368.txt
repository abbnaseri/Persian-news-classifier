اینستکس مولود معلول برجام است
دادستان کل کشور با بیان این که اینستکس فرزند و مولود معلول برجام است، از مسئولان سیاسی کشورمان خواست حواسشان به عدم تعهدات گذشته غرب باشد و این فرزند معلول را به دامن نگیرند.
به گزارش ایسنا – منطقه یزد، حجت السلام و المسلمین «محمدجعفر منتظری» در مراسم تودیع و معارفه دادستان عمومی و انقلاب مرکز استان یزد برجام را فریبی از سوی کشورهای طرف این معاهده برای به هیچ و پوچ مشغول کردن مسئولان کشورمان دانست و گفت: چه آنهایی که با زیر پاگذاشتن همه قواعد حقوقی و بین‌المللی و با وقاحت برجام را پاره کردند و چه دیگر اعضای این توافق به رغم متعهد بودن جمهوری اسلامی به مفاد برجام، به تعهدات خود عمل نکردند و بیش از یک سال به دنبال فریب دادن ایران بودند.
وی در ادامه اینستکس (کانال مالی اروپا) را فرزند و مولود معلول برجام خواند و اظهار کرد: از مسئولان سیاسی کشورمان می‌خواهیم که حواسشان به روابط و عدم تعهدات گذشته این کشورها باشد و این فرزند معلول را به دامن نگیرند تا دوباره فریب آنها را نخوریم.
داستان کشور اقدامات رئیس جمهور آمریکا در فروش اسلحه به کشورهای منطقه از جمله عربستان سعودی و ایجاد آشوب و ناامنی در خاورمیانه را در جهت دستیابی آنها به منافع نامشروع خودشان ذکر کرد و افزود: به تعبیر مقامات این کشورها، آنها با به جان هم انداختن ملت‌های مسلمان منطقه، در حال دوشیدن گاوهای شیرده منطقه هستند.
وی با اشاره به اقتدار امروز کشورمان که دنیا را به تفکر واداشته است، گفت: حوادث اخیر در کشورمان مانند موفقیت در کشف عوامل جاسوسی سیا در برخی کشورهای منطقه از جمله در داخل ایران، اقتدار کشورمان در ملاقات با نخست وزیر ژاپن و نابودی پهپاد آمریکایی متجاوز به خاک کشورمان، در واقع نصرت الهی در جهت حفظ این اقتدار بوده است.
منتظری در بخش دیگری از سخنانش با گرامیداشت یاد و خاطره سومین شهید محراب آیت الله صدوقی و فرزندشان حجت الاسلام و المسلمین محمدعلی صدوقی امام جمعه فقید یزد، عنوان کرد: هرچند فریب‌های دشمنان از بدو پیروزی انقلاب تاکنون خسارت‌ها و هزینه‌های زیادی نیز برای کشورمان داشته است ولی نثار خون شهیدانی مانند آیت الله شهید صدوقی، آیت الله شهید بهشتی، دیگر شهدای محراب و همچنین شهدای جنگ و انقلاب، جای جای این سرزمین را در برابر نفاق و تفرقه بیمه کره است.
وی در ادامه خطیرترین مسئولیت در نظام اسلامی را تصدی امر قضاوت به دلیل اختصاص دادن این جایگاه از سوی خداوند به پیامبران و اولیا الهی در زمان حیاتشان دانست و گفت: قضاوت از جمله مناصبی است که شرط تصدی آن در قانون اساسی کشورمان، عدل و عدالت ذکر شده است، هر چند که معتقدیم در نظام جمهوری اسلامی باید تمام اجزای حاکمیت عادل باشند و بر پایه عدل عمل کنند.
وی ضمن اشاره به شیوه‌های مختلفی که در جوامع مختلف برای اجرای قانون و برقراری عدالت وجود دارد، در اهمیت جایگاه دادستان در دستگاه قضائی، ماجرای حذف دادستان در قالب تشکیل دادگاه‌های عام در سال‌های گذشته را یادآور شد و گفت: دادستان یکی از ارکان مؤثر در اجرای عدالت، رفع خصومات و پیگیری دعاوی است لذا به دنبال نامناسب تشخیص دادن این شیوه برای قضاوت امروز در جامعه، مجدداً در دوره ریاست آیت الله شاهرودی، جایگاه دادستان احیا شد.
دادستان کل کشور برای دادستان‌ها علاوه بر مسئولیت‌های تعریف شده در قانون، دو وظیفه‌ی مهم در آئین دادرسی نیز اعلام و یکی از آنها را مردمی بودن دادستان‌ها اعلام کرد.
وی افزود: تظلم خواهی مردم نسبت به حقوق خودشان باید از دریچه دادستان انجام شود ولی این نکته مورد تاکید مقام معظم رهبری را نیز باید مدنظر داشت که در ابتدا و قبل از تشکیل پرونده، برای صلح و سازش بین طرفین دعوا تلاش شود که البته هیچ منافاتی نیز با وظایف شورهای حل اختلاف نخواهد داشت.
منتظری دفاع از حقوق عامه مردم را دومین وظیفه یک دادستان خواند و یکی از مهمترین نواقص موجود در این زمینه را نبود قانونی مصوبی تحت این عنوان در کشورمان ذکر کرد.
وی افزود: در حین حال متصدی صیانت از حقوق عامه کسی جز دادستان نیست و دادستان‌ها باید در تمام نقاط کشور این موضوع را جدی بگیرند چرا که صیانت از این مهم مانع بروز بسیاری از آسیب‌های اجتماعی در جامعه خواهد شد.
وی با اشاره به مصداق‌هایی از این آسیب‌ها که ناشی از تضییع حقوق عامه است، تاکید کرد: البته از دستگاه‌های اجرایی نیز می‌خواهیم تا قبل از ورود داستانی به مواد مربوط به صیانت از حقوق عامه مانع از بروز این مسائل شوند.
این مقام عالی قضائی به دفاع از حقوق مردم کشورمان در مسائل بین المللی نیز اشاره و بیان کرد: متأسفانه در این رابطه مشکلاتی وجود دارد که موارد را با مسئولان سیاسی کشورمان در میان گذاشته‌ایم و تا این مشکلات برطرف نشود همچنان در عرصه‌های بین المللی شاهد خواهیم بود و متحمل خسارت می‌شویم.
وی همچنین به تاکید دستگاه قضائی بر برخورد با فساد در جامعه تاکید کرد و گفت: این میزان فساد در شأن نظام جمهوری اسلامی نیست و معتقدیم که هر کسی مسئولیتی را در این نظام می‌پذیرد باید در وهله اول بر حلقوم فساد اخلاقی، مالی و غیره پا بگذارد.
وی مبارزه در این زمینه را نیازمند همراهی تمامی دستگاه‌ها و دلسوزان نظام دانست و گفت: دستگاه قضائی با شدت بیشتری در جهت گندزدایی فساد از درون دستگاه قضائی و هم بیرون از این دستگاه تلاش می‌کند.
دادستان کشورمان در پایان سخنانش نیز به اهمیت موضوع اقتدار و امنیت کنونی کشورمان در هیاهوی ناامنی منطقه اشاره و آن را حاصل تلاش نیروهای انتظامی، امنتی اطلاعاتی و قضائی خواند و اظهار کرد: قدر دانستن این نعمت با خوب عمل کردن به وظایفمان در هر سمتی که هستیم، محقق خواهد شد.
در این نشست «علی اکبر شمس» دادستان سابق به سمت قائم مقامی رئیس کل دادگستری استان یزد ارتقا یافت و «محمدرضا حدادزاده» معاون دادستان نیز به عنوان دادستان مرکز استان یزد منصوب شد.
 انتهای پیام
