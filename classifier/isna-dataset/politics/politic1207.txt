مرکل: ایران از موضوعات مورد بحث در نشست جی 20 است/ به دنبال راهکار سیاسی هستیم
صدر اعظم آلمان تاکید کرد که باید در رابطه با ایران به یک راه کاری سیاسی دست یافت.
به گزارش ایسنا، به نقل از روزنامه ینی شفق، آنگلا مرکل، صدراعظم آلمان در پی آنکه دونالد ترامپ، رئیس جمهور آمریکا گفته بود در شرف یک حمله نظامی به ایران بوده است، روز شنبه گفت که جامعه بین‌المللی باید به دنبال راهکاری سیاسی در رابطه با ایران باشد.
مرکل که در همایش سالانه کلیساهای پروتستان سخنرانی می‌کرد، همچنین عنوان کرد که مسئله ایران در نشست گروه ۲۰ کشور پیشگام اقتصاد جهان (G20) در ژاپن و حداقل در سطح دو جانبه مورد بحث قرار خواهد گرفت.
وی افزود: باید یک راهکار سیاسی در رابطه با ایران وجود داشته باشد و ما در حال کار کردن روی این موضوع هستیم.
به گزارش ایسنا، تاکید مرکل بر دستیابی به یک راهکار سیاسی در رابطه با ایران در حالی مطرح می‌شود که آمریکا تاکنون با اقداماتی از جمله خروج از توافق هسته‌ای ایران و اعمال تحریم‌هایی یکجانبه بر ایران، رویکردی قهری علیه ایران اتخاذ و راه دیپلماسی را ناهموار کرده است.
به دنبال خروج آمریکا از برجام تنش‌ها میان واشنگتن و تهران شدت گرفت و در این میان شرکای اروپایی برجام نیز در عمل به تعهدات برجامی‌شان تعلل کردند که این به تصمیم ایران برای کاهش سطح تعهدات برجامی خود منجر شد.
نمونه اخیر این تنش‌ها ورود یک پهپاد جاسوسی آمریکا به حریم هوایی ایران و سرنگونی آن توسط سپاه پاسداران ایران بود. گفته می‌شود به دنبال این اقدام، دونالد ترامپ، انجام گرفتن حملاتی علیه ایران را تأیید کرده و سپس پیش از وقوع حمله‌ای از تصمیمش عقب‌نشینی کرده و دستور توقف آن را داد.
آنگلا مرکل روز گذشته در واکنش به این اتفاق گفت که او و دیگر رهبران اتحادیه اروپا پس دریافت اخباری مبنی بر اینکه آمریکا به دنبال اجرای یک حمله نظامی علیه ایران بوده است، درباره وضعیت در خاورمیانه ابراز نگران کرد.
مرکل پس از نشست دور روزه اتحادیه اروپا در بروکسل در جمع خبرنگاران گفت: ما درباره این وضعیت نگران بوده و خواهان مذاکرات دیپلماتیک و حل‌وفصل سیاسی برای موقعیتی بسیار متشنج هستیم.
انتهای پیام
