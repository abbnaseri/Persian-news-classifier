مکرون: پهپاد آمریکایی در حریم هوایی ایران نبود/ از تهران خواسته‌ایم از برجام خارج نشود
رئیس جمهور فرانسه با بیان اینکه درباره نقض توافق هسته‌ای به ایران هشدار داده است، گفت که درباره تلاش‌ها برای جلوگیری از وقوع درگیری با ترامپ رایزنی می‌کند.
به گزارش ایسنا به نقل از خبرگزاری رویترز، امانوئل مکرون رئیس جمهور فرانسه روز پنج‌شنبه (امروز) خطاب به کشورمان تاکید کرد که از توافق هسته‌ای خارج نشود و تهدید به خروج از آن نیز نکند.
مکرون همچنین گفت که با دونالد ترامپ همتای آمریکایی خود درباره تلاش‌ها برای جلوگیری از درگیری نظامی رایزنی خواهد کرد.
توافق هسته‌ای که در سال ۲۰۱۵ میان ایران و قدرت‌های جهانی به دست آمد منجر به رفع تحریم‌های ایران در ازای محدودیت برنامه هسته‌ای این کشور شد اما سال گذشته دولت آمریکا به‌طور یک‌جانبه از آن خارج شد و تحریم‌ها را نیز علیه تهران بازگرداند. این اقدامات واشنگتن سبب شد تا اختلافات میان دو کشور که بیش از چهل سال با یکدیگر روابط دیپلماتیک ندارند، تشدید شود.
جمهوری اسلامی ایران به تازگی اعلام کرده است که قصد دارد اجرای برخی تعهداتش در توافق هسته‌ای را کاهش دهد.
در این میان، اروپایی‌ها که مخالف تصمیم دولت آمریکا برای خروج از توافق بودند و خواهان حفظ آن هستند نگران‌اند که هر رفتار اشتباهی از یکی از طرف‌ها می‌تواند به وقوع درگیری میان آنها منجر شود.
رئیس جمهور فرانسه در ادامه اظهارات خود تصریح کرد که دو اولویت دارد؛ نگه داشتن ایران در توافق هسته‌ای و جلوگیری از وقوع درگیری نظامی.
وی افزود: تنش‌ها در حال افزایش است و برای من اولین مسئله این است که هیچ خروجی از این چارچوب (توافق هسته‌ای) اتفاق نیفتد. دومین موضوع نیز این است که فردا در دیدار با رئیس جمهور ترامپ درباره این مسئله گفت‌وگو خواهم کرد که هر کاری برای جلوگیری از وقوع یک درگیری نظامی انجام بگیرد.
مکرون همچنین گفت: من چند روز پیش با رئیس جمهور روحانی گفت‌وگو و تاکید کردم که هر گونه عمل نکردن به توافق یک اشتباه است و هر پیامی مبنی بر این کار نیز یک اشتباه است.
وی در ادامه مدعی شد: فرانسه بر این باور است که پهپاد آمریکایی بر فراز آب‌های بین‌المللی در حال پرواز بوده که ساقط شده است. بنابراین، این یک اقدام تهاجمی محسوب می‌شود که گامی دیگر در تشدید این وضعیت است.
پنج‌شنبه گذشته یک پهپاد جاسوسی آمریکا که وارد حریم هوایی سرزمینی ایران شده بود توسط یک موشک ایرانی هدف قرار گرفت و سرنگون شد. این حادثه واکنش واشنگتن را در پی داشت که به اعمال تحریم‌های جدیدی علیه ایران انجامید.
دیپلمات‌های ارشد می‌گویند که قدرت‌های اروپایی قرار است روز پنج‌شنبه در پاریس با نماینده ویژه دولت آمریکا در امور ایران دیدار کنند. به گفته مکرون، مقامات در تلاش‌اند تا راه‌هایی برای ارتقا توافق هسته‌ای بیابند.
انتهای پیام
