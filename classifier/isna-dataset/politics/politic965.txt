نماینده زابل: واحدهای صنعتی در نقاط مختلف کشور حال خوشی ندارد
نماینده مردم زابل در مجلس شورای اسلامی با بیان این که برخی بنگاه‌های صنعتی در سیستان و بلوچستان در حال تعطیلی است، گفت: واحدهای صنعتی در سایر نقاط کشور نیز حال خوشی ندارد.
به گزارش ایسنا، حبیب الله دهمرده در جلسه علنی نوبت بعد از ظهر امروز دوشنبه و در جریان طرح سوال خود از وزیر صنعت در خصوص اقدام این وزارت خانه برای بنگاه‌های کوچک و متوسط گفت: واحدهای صنعتی کوچک و متوسط از عوامل مؤثر در رشد و توسعه یافتگی هستند و در کشورهای پیشرفته نیمی از نیروی انسانی شاغل در این طرح‌ها فعالیت دارند لذا این واحدها می‌تواند جایگاه مناسبی برای سرمایه گذاری بخش خصوصی باشد و در صادرات ایفای نقش کنند.
وی اضافه کرد: طبق گزارش بانک جهانی در سال ۲۰۱۹ ایران در زمینه واحدهای صنعتی کوچک و متوسط رتبه ۱۷۳ دارد آیا این معنا و مفهوم اقتصاد مقاومتی است؟
نماینده مردم زابل در مجلس با بیان این که سیستان به عنوان یک نقطه مهم و استراتژیک و به تعبیر رهبری تنگه احد ایران است از نظر بیکاری در رتبه اول قرار دارد، تصریح کرد: تنها شهرک صنعتی ما احمد آباد زابل است که همه بنگاه‌های آن تعطیل است در اسفند ۹۷ معاون وزیر از آن بازدید کرد و قول‌های فراوان داد اما اتفاقی نیفتاد این نمونه عملکرد وزارت صنعت در سیستان است درواقع صنعتی وجود ندارد و در سایر نقاط کشور هم صنایع حال خوشی ندارند و روز به روز به تعطیلی بنگاه‌ها اضافه می‌شود.
وی در ادامه با بیان این ادعا که تصویر سوءمدیریت داخلی بیش از مسائل خارجی و تحریم‌ها است، افزود: سیل بنیان کن نقدینگی می‌توانست مهار شود و به یک فرصت تبدیل شود اما متأسفانه این اتفاق نیفتاد.
این نماینده مجلس با طرح این سوال که چرا در شرایط تحریم دخانیات مصون از تحریم است، گفت: ۷۰ درصد تولید سیگار توسط سه کارخانه صورت می‌گیرد و ۱۶ میلیون ارز ۴۲۰۰ تومانی نیز برای واردات کاغذ سیگار دریافت شده در حالی که کالای آسیب رسان است.
وی با بیان این که وزارت صنعت متولی تنظیم بازار است، اما نظارت بر بازار را رها کرده، گفت: در واقع نظارتی وجود ندارد و عملاً اختصاص میلیاردها دلار ارز به کالاهای اساسی بدون نظارت رخ داده و ارز تخصیص یافته به این منظور به سفره مردم نیامده است.
دهمرده، از عدم انتشار لیست تولیدکنندگان فعال و میزان تولید آنها انتقاد کرد و گفت: یکی از مشکلات دیگر انفعال در برابر مافیای خودرو است وزارت صمت در هیچ یک از تصمیمات خودروسازان سیاست گذاری نکرده و از سویی شاهد بلاتکلیفی خودروهای وارداتی و فرسوده شدن آنها هستیم که نه امکان مرجوع کردنش هستند و نه می‌توان آنها را نگهداری کرد.
نماینده مردم زابل در واکنش به اظهارات مصری نایب رئیس مجلس برای اعلام نظر درباره پاسخ وزیر صنعت از وزیر خواست در یک ماه آینده به سیستان سر بزند و قول دهد اقدامی در این منطقه که عقب ماندگی تاریخی دارد انجام دهد.
انتهای پیام
