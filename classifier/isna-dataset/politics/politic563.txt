فرمانده کل ارتش: ثبت تاریخ شفاهی از زبان پیشکسوتان دفاع مقدس باید جدی گرفته شود
امیر سرلشکر سید عبدالرحیم موسوی در دیدار با جمعی از پیشکسوتان ارتش گفت: ثبت تاریخ شفاهی از زبان پیشکسوتان دوران دفاع مقدس و جنگ تحمیلی باید جدی گرفته شود و متولیان این امور باید در این باره  اهتمام بیشتری داشته باشند.
به گزارش ایسنا،  امیر سرلشکر سیدعبدالرحیم موسوی فرمانده کل ارتش جمهوری اسلامی ایران در دیدار با جمعی از پیشکسوتان ارتش، ضمن تجلیل از سال‌ها ایثار و فداکاری آنان افزود: کارکنان  ما به‌ویژه نسل جوان در ارتش باید بدانند پا جای چه بزرگانی گذاشته‌اند و پیشکسوتان در چه شرایطی این کشور، نظام و انقلاب را حفظ کرده‌اند و به ما به امانت سپرده‌اند.
وی در ادامه خاطر نشان کرد: برای اینکه نسل جوان، با فرهنگ ایثار و جوانمردی انس بگیرند باید این خاطرات ارزشمند هنرمندانه به آنان منتقل شود.
 فرمانده کل ارتش نشست با پیشکسوتان را خاطره انگیز، شیرین‌ و الهام‌بخش توصیف کرد و گفت: از اینکه در جمع شما هستم بسیار خوشحالم و امیدوارم مسیر عزت و سربلندی ایران عزیز  را که از شما به یادگار مانده همچنان مستحکم و پابرجا ادامه دهیم.
انتهای پیام
