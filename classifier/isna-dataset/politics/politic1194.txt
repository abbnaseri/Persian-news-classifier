ماهاتیر محمد: این آمریکاست که ایران را تحریک می‌کند/ تحریم ایران، اعمال تحریم علیه مالزی است
نخست‌وزیر مالزی با انتقاد از تحریم‌های یکجانبه و نامشروع آمریکا علیه ایران، اعلام کرد که تحریم جمهوری اسلامی همانند اعمال تحریم علیه مالزی است.
به گزارش ایسنا، ماهاتیر محمد، نخست‌وزیر مالزی در گفت‌وگویی اختصاصی با شبکه سی‌ان‌بی‌سی گفت: از قرار معلوم، این آمریکاست که ایران را تحریک می‌کند. آن‌ها ابتدا از پیمان (هسته‌ای) خارج شدند و حال ناو جنگی به خلیج فرستاده‌اند. اقدامات آن‌ها ایرانیان را تحریک می‌کند.
وی در ادامه درباره احتمال وقوع جنگ به دلیل این اقدامات گفت: اگر جنگی رخ دهد، تنها مصاف ایران و آمریکا نخواهد بود، بلکه جنگ جهانی رخ خواهد داد.
ماهاتیر محمد همچنین با طرح این مسئله که ایران یکی از بزرگترین تولیدکنندگان انرژی است، تصریح کرد: تحریم علیه ایران در واقع تحریم علیه مالزی است چراکه ما نمی‌توانیم با شریک تجاری خوب‌مان دادوستد کنیم.
وی همچنین با مخالفت با تحریم‌های یکجانبه آمریکا عنوان کرد: بازی اعمال تحریم‌ها و مجبور کردن سایر کشورها به همراهی با تصمیمات قدرت‌های بزرگ اصلاً دموکراتیک نیست. این کار زورگویی است.
نخست وزیر مالزی در انتها، دونالد ترامپ، رئیس‌جمهور آمریکا را فردی غیرقابل پیش‌بینی خواند و گفت: این مرد می‌تواند آسیبی اساسی به جهان وارد کند.
به گزارش ایسنا، در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک " آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
دونالد ترامپ، رئیس جمهور آمریکا در واکنش به این اقدام گفت: آمریکا قرار بود سه سایت را در ایران هدف بگیرد که باعث کشته شدن ۱۵۰ تن می‌شد. من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
انتهای پیام
