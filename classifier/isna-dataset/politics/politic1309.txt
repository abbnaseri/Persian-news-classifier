دبیرکل سازمان ملل خواهان خویشتن‌داری آمریکا و ایران شد
دبیرکل سازمان ملل در پی سرنگونی پهپاد جاسوسی آمریکا توسط ایران و بالا گرفتن تنش‌ها خواستار خویشتن‌داری همه طرف‌ها شد.
به گزارش ایسنا، به نقل از شبکه الجزیره، به دنبال متشنج شدن فضای منطقه آلساندرا ولوچی، سخنگوی سازمان ملل به نقل از آنتونیو گوترش، دبیرکل این سازمان گفت: دبیر کل تنها یک توصیه مهم دارد و آن حفظ آرامش است.
دبیرکل سازمان ملل همچنین گفت: تمام طرف‌ها باید «حداکثر خویشتن‌داری را به کار برند» و از گسترش بیشتر دامنه تنش‌ها در اثر حادثه پهپاد خودداری کنند؛ «جهان نخواهد توانست از پس یک درگیری بزرگ در آن منطقه بربیاید».
به گزارش ایسنا، دعوت دبیرکل سازمان ملل به خویشتن‌داری در شرایطی مطرح می‌شود که آمریکا در چند وقت اخیر اقدامات تنش‌زایی علیه ایران در منطقه انجام داده است که از جمله آن‌ها می‌توان به بزرگ‌نمایی اعزام ادوات جنگی به خاورمیانه، اتهام‌زنی‌های پی در پی به ایران درباره تلاش برای دستیابی به تسلیحات هسته‌ای و تحریم نهادها و اشخاص با تکیه بر این اتهامات اشاره کرد.
روز گذشته نیز تعرض یک فروند پهپاد متجاوز آمریکایی به فضای سرزمینی ایران و سرنگونی آن توسط پدافند هوافضای سپاه پاسدارن ایران موج جدیدی از تنش‌ها را میان واشنگتن و تهران ایجاد کرده که واکنش‌های متعددی را در پی داشته است.
رئیس جمهور آمریکا این اقدام را «اشتباهی بزرگ» از سوی ایران خواند و مطابق گزارش نیویورک تایمز با تشکیل جلسه‌ای در کاخ سفید با حضور مقامات ارشد امنیت ملی و رهبران کنگره آمریکا انجام شدن حملاتی به ایران را تأیید کرد اما سپس پیش از آنکه حمله‌ای رخ دهد از این تصمیم عقب‌نشینی کرده و دستور توقف آن را داد.
انتهای پیام
