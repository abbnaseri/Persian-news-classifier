اهدای ۴۰۰ بسته لوازم خانگی به سیل‌زدگان ایلام توسط ستاد اجرایی فرمان امام
آیین اهدای ۴۰۰ بسته لوازم خانگی و ۱۰۰۰ بسته لوازم‌التحریر به مردم سیل‌زده استان ایلام با حضور معاون ستاد اجرایی فرمان امام (ره)،استاندار، نماینده ولی فقیه و نمایندگان مجلس برگزار شد.
به گزارش ایسنا،‌ سیدهاشمی معاون هماهنگی ستاد اجرایی فرمان حضرت امام (ره) با اشاره به اهدای ۴۰۰ بسته لوازم خانگی به مردم سیل‌زده ایلام گفت: مصمم هستیم در سال ۹۸، ۲ هزار و ۴۰۰ شغل را در این استان ایجاد کنیم.
 وی با بیان اینکه این مجموعه با مشارکت مردم و بنیاد برکت، ۹ کارخانه را در ایلام راه‌اندازی کرده است، خاطرنشان کرد: ۳۵۶ کارخانه را به‌صورت مشارکتی در کشور راه‌اندازی کردیم.
سیدهاشمی گفت: طبق آخرین آمار در ستاد بحران، لوازم خانگی ۷۴ هزار خانواده در جریان سیل آسیب دیده است که ستاد اهدای ۳۰ هزار لوازم خانگی به سیل‌زدگان را برعهده گرفته است.
معاون هماهنگی ستاد اجرایی فرمان حضرت امام (ره) افزود: برای کمک به دامدارانی که در حادثه سیل دام خود را از دست داده‌اند، حداکثر تا ۱۵ راس دام سبک اهدا می‌شود.
سیدهاشمی ادامه داد: همچنین یک هزار بسته لوازم‌التحریر به دانش‌آموزان بی‌بضاعتی که در سیل نوشت‌افزار خود را از دست داده‌اند، اهدا می‌شود.
وی تاکید کرد: تمامی این فعالیت‌های معاون ستاد اجرایی فرمان حضرت امام (ره) یک پیام دارد و این است که ما در کنار سیل‌زدگان هستیم و کمک به آنها را افتخار خود می‌دانیم.
سیدهاشمی معظل کشور را بیکاری عنوان کرد و افزود: بزرگترین وظیفه خود را در کاهش نرخ بیکاری می‌دانیم و اولویت ستاد اجرایی فرمان حضرت امام (ره) اشتغال است.
وی با اشاره به اینکه در سه ماهه چهارم سال ۹۷، ۹۶۰ اشتغال را در ایلام ایجاد کردیم، تصریح کرد: مصمم هستیم در سال ۹۸، ۲ هزار و ۴۰۰ شغل را در استان ایلام ایجاد کنیم.

۳۰۰۰ شهید و ۱۲۰۰۰ جانباز؛ ماحصل مقاومت ایلام
همچنین در این مراسم سلیمانی؛ استاندار ایلام با تشکر از زحمات ستاد اجرایی فرمان حضرت امام (ره) در حادثه سیل اخیر افزود: ماحصل مقاومت مردم ایلام در هشت سال دفاع مقدس، ۳ هزار شهید و ۱۲ هزار جانباز است.
وی با تاکید بر فعالیت‌های ریشه‌ای در استان ایلام ادامه داد: از آقای مخبر؛ رئیس ستاد اجرایی فرمان حضرت امام (ره) درخواست داریم تا در پروژه‌های عمرانی استان به ما کمک کند.
ستاد اجرایی فرمان امام (ره) پیشگام در جبران خسارات سیل‌زدگان
در ادامه این مراسم حجت‌الاسلام والمسلمین کریمی‌تبار؛ نماینده ولی فقیه در استان ایلام یادآور شد: رهبر انقلاب پس از حادثه سیل بر بازسازی و جبران خسارات سیل‌زدگان تاکید داشتند؛ ستاد اجرایی فرمان حضرت امام (ره) یکی از نهادهای پیشگام در این زمینه بود.
وی با درخواست از رئیس ستاد اجرایی فرمان حضرت امام (ره) مبنی بر تلاش برای ایجاد زیرساخت‌های محرومیت‌زدایی و ایجاد اشتغال پایدار در استان ایلام گفت: در حادثه سیل اخیر، اگر مسئولین استان ایلام به‌خوبی پیشگیری نمی‌کردند، بالاترین آسیب در این استان به وقوع می‌پیوست.
بالندگی نظام با تبدیل تهدید به فرصت
در این مراسم کاظم‌زاده؛ نماینده مردم ایلام در مجلس شورای اسلامی تاکید کرد: این بالندگی نظام است که یک تهدید بزرگ مثل سیل در قالب انسجام مردمی به فرصت تبدیل می‌شود.
وی با اشاره به فعالیت‌های ستاد اجرایی فرمان حضرت امام (ره) چه در زمان وقوع سیل و چه پس از آن افزود: تمامی ارکان نظام در زمان وقوع سیل به کمک مردم شتافتند و از این اتحاد و همدلی بین مردم و ارکان نظام تشکر می‌کنیم.
انسجام در کشور به برکت سیل
همچنین امینی؛ دیگر نماینده مردم ایلام در مجلس شورای اسلامی خاطرنشان کرد: به برکت سیل، انسجامی در کشور ایجاد شد؛ تمامی مردم و مسئولان با ایجاد حس همدردی به‌صورت خودجوش به میدان آمدند.
لازم به ذکر است در این مراسم از خانواده شهید دفاع مقدس عبدالصادق رنجبری و شهید مدافع حرم حشمت سهرابی تجلیل بعمل آمد؛ همچنین به پنج خانواده که در سیل لوازم خانگی‌شان تخریب شده بود، حواله بسته لوازم خانگی اهدا شد.
انتهای پیام
