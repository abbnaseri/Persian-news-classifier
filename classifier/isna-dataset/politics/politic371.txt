حاجی دلیگانی: جایگاه مردم ایران، فراتر از اینستکس است
‌نماینده مردم شاهین‌شهر در مجلس شورای اسلامی گفت: ایران قدرت اول منطقه است و جایگاه و اعتبار ایران و ایرانی را بسیار فراتر از اینستکس می‌دانم.
حسینعلی حاجی دلیگانی در گفت‌وگو با ایسنا، اینستکس (ساز و کار ملی ایران و اروپا) را امید واهی دانست و اظهار کرد: اینستکس برای ایران منفعتی ندارد و ایران باید پرقدرت راه‌هایی که برای بی‌اثر کردن تحریم‌ها در نظر داشت را دنبال کند.  وی با یادآوری قرارداد نفت در مقابل غذای عراق در زمان صدام حسین، گفت: ارزش و جایگاه ایران و ایرانی بسیار فراتر از آن است که در نقطه ضعف باشد و سرمایه ملی کشور را در مقابل غذا مبادله کند، ایران قدرت اول نظامی در منطقه است و توانسته با توانمندی‌های خود آمریکا را در زمینه‌های مختلف مستاصل کند.  نماینده مردم شاهین‌شهر و میمه در مجلس با اشاره به عدم پرداخت وجوهات در اینستکس گفت: بر اساس اینستکس ایران ملزم است بدون دریافت وجه، نفت را به قیمت مشخص در اختیار شرکت‌های مورد تأیید آنان قرار دهد.  حاجی دلیگانی با بیان اینکه در ازای واگذاری نفت، ایران می‌تواند از شرکت‌هایی که مورد تأیید و مشخص شده اروپایی‌ها است سه نوع کالای مورد نیاز خود را تأمین کند،‌ تصریح کرد: سه نوع کالای مورد نظر در اینستکس شامل تجهیزات پزشکی، مواد غذایی و دارو است.
انتهای پیام
