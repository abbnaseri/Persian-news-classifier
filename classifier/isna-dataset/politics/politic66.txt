واکنش آلمان به اقدام جدید ایران درباره برجام: منتظر گزارش آژانس می‌مانیم
وزارت امورخارجه آلمان با ابراز نگرانی نسبت به بالا رفتن سطح غنی‌سازی اورانیوم در کشورمان اعلام کرد که آلمان منتظر تایید این موضوع از سوی آژانس بین‌المللی انرژی اتمی خواهد ماند.
به گزارش ایسنا به نقل از خبرگزاری اسپوتنیک، وزارت امورخارجه آلمان روز یک‌شنبه در یک بیانیه نسبت به اعلام افزایش سطح غنی‌سازی اورانیوم در ایران به بالاتر از حد تعیین شده در برجام ابراز نگرانی کرد.
در این بیانیه آمده است: آلمان همچون دیگر اعضای گروه E3 (انگلیس و فرانسه) و شرکای‌مان در اتحادیه اروپا به شدت از اینکه ایران از حد تعیین شده برای غنی‌سازی اورانیوم ذیل برجام، یعنی ۳.۶۷ درصد فراتر می‌رود، نگران است.
وزارت امورخارجه آلمان همچنین در بیانیه خود آورده است: ما منتظر تأیید این موضوع از سوی آژانس بین‌المللی انرژی اتمی خواهیم ماند.
در ادامه این بیانیه آمده است: ما به عنوان عضو E3 و اتحادیه اروپا بارها از ایران خواسته‌ایم تا دست به اقدامات بیشتر که توافق هسته‌ای را بیش از این تضعیف می‌کند، نزند. ما همچنین به‌طور قوی از ایران می‌خواهیم تا تمامی این گام‌ها را که مطابق با تعهداتش نیستند، متوقف کند و از آنها بازگردد.
وزارت امورخارجه آلمان اضافه کرد که این کشور با دیگر امضاءکنندگان توافق هسته‌ای ۲۰۱۵ درباره گام‌های بعدی رایزنی خواهد کرد که می‌تواند شامل برگزاری نشست کمیسیون مشترک برجام باشد.
به گزارش ایسنا، اعلام تصمیم جدید ایران در ارتباط با برجام با واکنش‌های بسیاری مواجه شده است.
امانوئل مکرون، رئیس جمهور فرانسه با محکوم کردن تصمیم ایران برای افزایش سطح غنی‌سازی خود مدعی شد که این اقدام خلاف برجام است.
همچنین آژانس بین‌المللی انرژی اتمی در واکنش به این خبر اعلام کرد که از تصمیم ایران مطلع است و به محض راستی‌آزمایی غنی‌سازی اورانیوم در ایران، آن را گزارش خواهد داد.
نماینده روسیه در سازمان‌های بین‌المللی نیز امروز تاکید کرد که مسکو دلایل ایران برای برداشتن گام‌های اخیر پیرامون برجام را درک می‌کند اما از تهران می‌خواهد که از پیچیده‌تر کردن اوضاع پرهیز کند.
عباس عراقچی معاون وزیر امورخارجه کشورمان با تاکید بر اینکه روند کاهش تعهدات در راستای حفظ برجام است نه از بین بردن آن، تصریح کرد: حرکت ما داخل برجام و مشروع است و این اقدامات از نظر ما نقض برجام نیست. همزمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
وی همچنین برجام را سندی معتبر و مهم توصیف کرد و گفت: آقای ظریف امروز نامه‌ای را به خانم موگرینی می‌نویسد و این نامه تهیه شده و موارد را به طور جزئی در آن بیان می‌کنیم.

انتهای پیام

