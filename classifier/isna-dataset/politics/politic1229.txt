آغاز مصاحبه آزمون جذب مترجم رسمی همزمان با هفته قوه قضاییه
معاون حقوقی قوه قضاییه از آغاز مرحله مصاحبه پذیرفته شدگان آزمون مترجمان رسمی قوه قضاییه همزمان با هفته گرامیداشت هفته قوه قضاییه خبر داد.
به گزارش ایسنا، حجت الاسلام و المسلمین دکتر محمد مصدق با اعلام این خبر اظهار کرد: پس از اعلام دو برابر ظرفیت پذیرفته شدگان آزمون کتبی جذب مترجمان رسمی، از داوطلبان پذیرفته شده برای انجام مصاحبه تخصصی در ۱۳ رشته زبان دعوت به عمل آمده و مرحله مصاحبه با آنها از امروز، اول تیرماه آغاز شده است.
وی خاطرنشان کرد: مرحله مصاحبه، بر اساس برنامه تا پایان تیر ماه در اداره کل اسناد و امور مترجمان رسمی قوه قضائیه ادامه خواهد داشت.
معاون حقوقی قوه قضائیه با بیان اینکه دانش مصاحبه شوندگان در دو حوزه تخصصی و عمومی ارزیابی می‌شود، افزود: در حوزه تخصصی، دانش پذیرفته شدگان در رشته زبان تخصصی مربوط با حضور اساتید مجرب مورد سنجش قرار خواهد گرفت.
مصدق دانش عمومی مورد نظر در مصاحبه را مبتنی بر مبانی و دستورالعمل‌های حوزه ترجمه، دانش حقوقی و دستور زبان فارسی عنوان کرد و گفت: در این حوزه، معاونت حقوقی از همکاری مترجمان رسمی، حقوقدانان و همچنین متخصصان در دانش ادبیات فارسی بهره‌مند است.
وی همچنین اعلام کرد: پذیرفته شدگان نهایی پس از انجام مراحل مختلف مصاحبه علمی، تأیید صلاحیت، کارآموزی و مراسم سوگند به جمع مترجمان رسمی قوه قضائیه در سراسر کشور می‌پیوندند.
معاون حقوقی قوه قضائیه از همکاری سازمان سنجش آموزش کشور در مراحل مختلف جذب مترجم رسمی یاد کرد و یادآور شد: این سازمان علاوه بر برگزاری آزمون سراسری جذب مترجم رسمی، در مرحله انجام مصاحبه نیز حضوری فعال دارد و نماینده این سازمان در کلیه جلسات انجام مصاحبه به عنوان ناظر فعالیت می‌کند.
انتهای پیام
