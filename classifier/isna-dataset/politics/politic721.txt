ادعای جدید وزیر خارجه بحرین علیه ایران و تمجید از کنفرانس منامه
وزیر خارجه بحرین با این ادعا که کنفرانس منامه یک طرح آمریکایی "برای ایجاد صلح در منطقه است"، اتهامات بی اساسی علیه جمهوری اسلامی ایران مطرح کرد.

به گزارش ایسنا، خالد بن احمد آل خلیفه، وزیر خارجه بحرین در گفت وگو با روسیاالیوم مدعی شد که ایران جنگ‌های نیابتی علیه کشورهای عربی انجام می‌دهد و امنیت منطقه را تهدید می‌کند.
وی در رابطه با واکنش آمریکا به اقدامات ایران گفت: من به حکمت آمریکایی‌ها در تعامل با دخالت ایران در منطقه اعتماد دارم.
وزیر خارجه بحرین درباره کنفرانس منامه نیز مدعی شد که این کنفرانس معامله نیست بلکه "یک برنامه اقتصادی است که می‌تواند اوضاع منطقه را تغییر دهد. " این کنفرانس، طرح آمریکا برای ایجاد صلح در منطقه است.
به گزارش ایسنا، این ادعاها درحالی مطرح می‌شود که مقامات کشورمان همواره تاکید می‌کنند جمهوری اسلامی ایران به دنبال ایجاد صلح، ثبات و امنیت در منطقه است و برای حل بحران‌های منطقه مانند بحران سوریه و یمن پیشنهادات فراوانی داده است. محمد جواد ظریف، وزیر خارجه کشورمان نیز اخیراً به منظور تضمین امنیت منطقه پیشنهاد امضای"معاهده عدم تعرض" به همسایگان را داد که متأسفانه کشورهای عربی هیچ واکنشی به این پیشنهاد نداشتند.
انتهای پیام

