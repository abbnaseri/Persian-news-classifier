دشمن اگر شیطنتی انجام دهد جان سالم بدر نخواهد برد
فرمانده نیروی دریایی ارتش گفت: دشمن می‌داند اگر شیطنتی انجام دهد جان سالم بدر نخواهد برد و دیگر شکست آن تنها آسیب تجهیزاتی نیست.
به گزارش ایسنا، امیر دریادار حسین خانزادی فرمانده نیروی دریایی ارتس در جریان سفر خود به استان فارس، از شرکت صنایع دفاع الکترونیکی «صاایران» بازدید و روند ساخت و تولید تجهیزات دریایی را مورد بررسی قرار داد.

فرمانده نیروی دریای ارتش در این بازدید با تاکید بر اینکه امروز صنایع دفاعی «صا ایران» یک جهش علمی بسیار بزرگی به گذشته داشته است، خاطرنشان کرد: با توجه به ظرفیت‌ها و قابلیت‌های موجود در این مجموعه و همچنین استفاده از نیروی انسانی متخصص و متعهد، با جرات می‌توان اذعان کرد که اکثر نمونه‌های داخلی با کیفیت تر از نمونه‌های خارجی آن است.

وی افزود: این توانایی و سربلندی باعث می‌شود که از یک سو ما در ساخت و تجهیزات دفاعی خودکفا و از طرف دیگر دشمن از توانمندی‌های ما در حوزه‌های مختلف دفاعی بی‌اطلاع باشد.

امیر دریادار خانزادی در بخش دیگری از سخنان خود تصریح کرد: عرصه دریا همواره یک صحنه رقابتی است که علاوه بر بهره گیری از نیروی انسانی متخصص باید با استفاده از فناوری‌های به روز دشمن را در دریا غافلگیر کرد که نتواند نگاه چپ به مرزها و منافع جمهوری اسلامی ایران داشته باشد.

فرمانده نیروی دریای ارتش با اشاره به آماج تهدیدات و تحریم‌های ظالمانه از سوی دشمن، گفت: دشمن می‌داند اگر شیطنتی در خلیج فارس انجام دهد جان سالم بدر نخواهد برد و دیگر شکست آن تنها آسیب تجهیزاتی نیست.

امیر سرتیپ شهرام رییس سازمان صنایع الکترونیک وزارت دفاع، فرمانده نیروی دریایی ارتش را در این بازدید همراهی می کرد.

انتهای پیام
