شمخانی: اگر حمله‌ای علیه ما انجام شود متجاوز پشیمان خواهد شد
دبیر شورای عالی امنیت ملی کشورمان در گفت‌وگو با یک رسانه روسی با اشاره به اینکه ایران اظهارات رئیس جمهور آمریکا را جدی نمی‌گیرد، گفت که سیاست های خصمانه ترامپ در نهایت با شکست مواجه خواهد شد.
به گزارش ایسنا، علی شمخانی دبیر شورای عالی امنیت ملی ایران در گفت‌وگو با روسیا الیوم گفت: سیاست تحریم و جنگ اقتصادی علیه ملت ایران که دونالد ترامپ، رئیس جمهور آمریکا آن را در پیش گرفته است اهداف خود را محقق نکرد. این سیاست ترامپ خصمانه است و در نهایت با شکست مواجه خواهد شد.
وی افزود: ایران نه ترامپ و نه اظهاراتش را جدی نمی‌گیرد.
علی شمخانی گفت: ما پانزده کشور همسایه داریم؛ با توجه به مرزهای جغرافیایی و محیط اقتصادی و همچنین حضور ملت ایران در صحنه، تحریم‌های آمریکا با شکست مواجه خواهد شد همانطور که در دو سال و نیم گذشته این اتفاق افتاد.
دبیر شورای عالی امنیت ملی کشورمان گفت: سیاست‌های ایران واضح و در راستای حمایت از ثبات و امنیت است. تهران به هیچ طرفی حمله نکرده و نخواهد کرد، اما اگر حمله‌ای علیه ما انجام شود متجاوز پشیمان خواهد شد.
وی همچنین گفت: حضور ناوگان‌های نظامی بیگانه و خصوصاً آمریکایی در خلیج فارس منجر به ایجاد تنش در منطقه شده است.
شمخانی افزود: حمله صدام به ایران و بکارگیری سلاح شمیایی علیه آن و همچنین حمله به کویت با چراغ سبز آمریکا و حمایت برخی کشورهای منطقه انجام شد.
انتهای پیام
