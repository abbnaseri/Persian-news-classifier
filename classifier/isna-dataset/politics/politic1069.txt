تصویب اعتبارات لازم برای جبران خسارات ناشی از سیل سال ۱۳۹۸ در جلسه هیأت دولت
هیأت وزیران به پیشنهاد سازمان برنامه و بودجه با اختصاص ۳۹ هزار و ۲۰۱ میلیارد ریال اعتبار تملک دارایی‌های سرمایه‌ای از محل منابع قانون تنظیم بخشی از مقررات مالی دولت برای بازسازی بخش‌های خسارت‌دیده ناشی از سیل سال ۱۳۹۸ در سطح ملی و استان‌های حادثه دیده کشور موافقت کرد.
به گزارش ایسنا، در جلسه عصر یکشنبه هیأت وزیران که به ریاست حجت الاسلام والمسلمین دکتر حسن روحانی، رئیس‌جمهوری برگزار شد، مبلغ ۱۵ هزار میلیارد ریال بابت خسارت‌های ناشی از سیل به زیرساخت‌های حوزه راه و ترابری، مبلغ ۱۰ هزار میلیارد ریال در خصوص آسیب‌های ناشی از سیل به تأسیسات و زیرساخت‌های شهری و روستایی و مبلغ ۱۴ هزار و ۲۱ میلیارد ریال برای جبران خسارت‌های ناشی از سیل به زیرساخت‌های وزارت نیرو تخصیص یافت.
اصلاح دو اساسنامه برای رفع ایراد شورای نگهبان
هیأت وزیران همچنین در راستای تأمین نظر شورای نگهبان، اساسنامه‌های صندوق توسعه حمل و نقل کشور و شرکت شهر فرودگاهی امام خمینی (ره) را اصلاح کرد.
انتهای پیام
