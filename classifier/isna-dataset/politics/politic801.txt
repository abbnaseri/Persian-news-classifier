لازمه اقتدار دستگاه قضایی، بداخلاقی نیست/ ضابطان حق دخالت در دستورات و امور قضائی را ندارند
 رئیس قوه قضائیه با بیان اینکه لازمه اقتدار دستگاه قضائی، بداخلاقی قضات یا کارکنان با مراجعان نیست، بر لزوم مدیریت روابط ناسالم وکلا، کارشناسان، ضابطان و اطراف پرونده‌های قضائی تاکید کرد و گفت: باید به گونه‌ای عمل کنیم که همه احساس کنند دستگاه قضائی، مردمی و ضد فساد است، انقلابی می‌اندیشد و انقلابی عمل می‌کند.
به گزارش ایسنا، آیت الله سید ابراهیم رئیسی در بخش پایانی همایش سراسری قوه قضائیه ضمن قدردانی از برگزارکنندگان این همایش گفت: خداوند برای تذکر لسانی برکاتی قرار داده که از بسیاری مسائل پیشگیری شود. از دست دادن هر کدام از نیروهای قوه قضائیه خسارت بزرگی است؛ لذا تذکر به قضات و کارکنان دستگاه قضائی بسیار اثربخش است.
رئیس قوه قضائیه افزود: حقیقت قضا متعلق به امیرالمومنین (ع) و ائمه اطهار (ع) است و ما باید از خود آن بزرگواران برای توفیق در کار مدد بگیریم تا ذکر و فکر ما را هدایت کنند زیرا اساس تحول، در سایه توسل به ساحت مقدس حق متعال است.
رئیسی با تاکید بر ضرورت فعال کردن دستگاه‌های مختلف و نقش آفرینی آنها از سوی مسئولان قضائی، اظهار کرد: در شوراها باید حضور فعال داشته باشیم و از کرسی که قانونگذار برای ما در کمیته‌ها و شوراهای مختلف قرار داده در جهت خدمت به مردم، نظارت بر حسن اجرای قوانین و بازدارندگی از تخلفات و جرایم استفاده کنیم.
رئیس قوه قضائیه درباره کاهش ورودی پرونده‌ها به دستگاه قضائی خاطرنشان کرد: تا می‌توان باید به نحوی دعاوی را حل و فصل کرد که پرونده به عدلیه وارد نشود.
رئیس قوه قضائیه با تاکید بر ضرورت برخورد مناسب با مردم تصریح کرد: اقتدار در قوه قضائیه در گرو رسیدگی سریع، صدور حکم به موقع و اجرای نفوذناپذیر قانون است و به هیچ عنوان لازمه این اقتدار، بداخلاقی نیست. البته قضات هم مشکلاتی دارند که قابل درک است و باید مدیران قضائی تا حد امکان، مشکلات شخصی آنان را رفع کنند.
رئیسی با اشاره به وضعیت اقتصادی موجود، ضمن تاکید بر آینده روشن کشور بر ضرورت صرفه جویی و کاهش هزینه‌ها تاکید کرد و گفت: اگر تاج گل چند میلیونی در مراسم مختلف در مقابل مسئولان نباشد هیچ اتفاقی نمی‌افتد.
رئیس قوه قضائیه در بخش دیگری از سخنان خود تصریح کرد: بساط ارتباطات ناسالم وکیل، کارشناس و اطراف پرونده باید جمع شود. روابط ناسالم مطلقاً ممنوع است و باید رؤسای دادگستری‌ها این موضوع را مدیریت کنند تا روابط، چارچوب دار باشد. همچنین ضابط مطلقاً حق ندارد در دستورات قضائی و امر قضائی دخالت کند و صرفاً باید در چارچوب قانون به انجام وظیفه بپردازد.
رئیسی در بخش پایانی سخنان خود تاکید کرد: امروز شرایط ما با وجود همه تهدیدها و فشارهای دشمنان بسیار خوب است. آنچه اراده کرده ایم، انجام داده ایم و همه اینها در پرتو عزت و اقتدار نظام اسلامی و توجه به منویات مقام معظم رهبری است. اگر کار جهادی با روحیه انقلابی انجام شود، این مملکت به برکت خون شهدا راه تعالی و پیشرفت را طی می‌کند. آینده این کشور بسیار روشن و امیدوارکننده است؛ ان شاءالله روز به روز بیشتر کشور در مسیر ارتقا خواهد بود. سهم قوه قضائیه در جهت اعتمادسازی و تجلی کارآمدی نظام نیز بسیار سهم بزرگی است و همه باید احساس کنند که دستگاه قضائی، مردمی است، ضد فساد است، انقلابی می‌اندیشد و انقلابی عمل می‌کند.
به نقل از اداره کل روابط عمومی قوه قضائیه، جمعی از مسئولان قضائی و رؤسای کل دادگستری نیز در این همایش به بیان دیدگاه‌ها و نقطه نظرات خود پرداختند و از قضات و کارمندان نمونه قوه قضائیه نیز تقدیر شد.
 انتهای پیام
