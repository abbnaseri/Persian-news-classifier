قره‌خانی: نمایندگان نسبت به بحران آب بی تفاوت نیستند
یک عضو کمیسیون انرژی مجلس شورای اسلامی با تاکید بر اینکه تاکنون درخواستی برای شرح وضعیت بحرانی آب تهران نشده است گفت: نمایندگان نسبت به وضعیت آب کشور بی تفاوت نیستند. مقصر وزارت نیرو است که اگر مشکل دارند انعکاس نمی‌دهند.
اسد الله قره خانی در گفت و گو با ایسنا با اشاره به اظهارات مدیرعامل شرکت آب منطقه‌ای تهران گفت: این اولین بار است که بنده می‌شنوم که بیش از پنج ماه است که از نمایندگان برای شرح وضعیت آب تهران درخواست دیدار شده و ما آن را نپذیرفته‌ایم. اگر قرار باشد در این زمینه نشستی برگزار شود وزارت خانه معاونت مجلس را دارد که طی مکاتباتی که انجام می‌دهند، اولویت بندی انجام شده و جلسه برگزار می‌شود.
وی در ادامه اظهار کرد: کمیسیون نیز برنامه‌ریزی‌های لازم را انجام می‌دهد و اگر نیاز باشد نسبت به بازدید اقدام می‌کند. مسئولان مربوطه اگر نیاز ببینند می‌توانند از طریق معاونت آب وزارت نیرو و یا مدیر کل آب و فاضلاب استان تهران یا وزیر نیرو در مجلس حضور پیدا کنند و مشکلات خود را بیان کنند.
این عضو کمیسیون انرژی مجلس در ادامه تصریح کرد: مسئولان مربوطه درخواست خود را ارائه می‌کنند و وزارت نیرو خود اولویت بندی انجام می‌دهد و بر اساس اهمیت مسائل مربوط به نیروگاه‌ها یا سدها یا فاضلاب‌ها یا مسائل مربوط به مناطق نفت خیز اولویت بندی کرده و برای بحث و بررسی ارائه می‌شود.
وی افزود: مگر اینکه موضوع بحرانی باشد که در چنین صورتی شرایط فرق می‌کند. اینکه گفته می‌شود نمایندگان و مجلس نسبت به بحران آب بی تفاوت هستند اشتباه است. نمایندگان وظایف خود را انجام می‌دهند. مقصر وزارت نیرو است که اگر مشکل دارند انعکاس نمی‌دهند. نه تنها تقاضای جلسه اضطراری در کمیسیون می‌توانند داشته باشند بلکه در صحن علنی مجلس هم می‌توانند ورود کنند و تقاضای جلسه برای بررسی این موضوع داشته باشند.
انتهای پیام
