ظریف: همانند شیوه اروپایی‌ها به برجام پایبند می‌مانیم
وزیر امور خارجه ایران اعلام کرد تا زمانی که اروپا به تعهدات اقتصادی خود عمل نکند، ایران نیز از برجام تبعیت نخواهد کرد.
به گزارش ایسنا، محمدجواد ظریف، وزیر امور خارجه ایران در توییتی در واکنش به صحبت‌های مقامات اروپایی در رابطه با پایبندی به تعهدات‌شان ذیل برجام نوشت: ایران تا زمانی که سه کشور اروپایی و اتحادیه اروپا به اجرای تعهدات اقتصادی‌شان پایبند باشند، به اجرای کامل برجام پایبند می‌ماند. پس از این لحظه، ایران به تعهداتش ذیل برجام همانطوری عمل خواهد کرد که سه کشور اروپایی و اتحادیه اروپا عمل کرده و می‌کنند. به اندازه کافی منصفانه است؟
به گزارش ایسنا، ایران یک سال پس از آنکه آمریکا توافق هسته‌ای را نقض کرد و به‌طور یک‌جانبه از این سند بین‌المللی خارج شد و در پی آن تحریم‌ها علیه کشورمان را بازگرداند، ماه گذشته اعلام کرد که در دو گام تعیین شده سطح تعهدات هسته‌ای‌اش در توافق را کاهش خواهد داد.
در همین راستا جمهوری اسلامی ایران روز دوشنبه تأیید کرد که ذخیره اورانیوم با غنای پایین این کشور از مرز ۳۰۰ کیلوگرم عبور کرده است.
ایران تاکید دارد، با توجه به نقض توافق از سوی آمریکا و تعلل طرف‌های اروپایی برای انجام اقدامات عملی و مؤثر برای حفظ برجام و طبق مفاد تعیین شده در توافق حق دارد اجرای تعهداتش را به‌طور جزئی یا کلی کاهش دهد.
طبق بند ۲۶ برجام، در صورت عدم پایبندی طرف مقابل به تعهداتش ایران حق دارد اجرای تعهدات خود را به شکل کلی یا جزئی متوقف کند.
همچنین بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش طبق برجام قلمداد کند و یا به شورای امنیت سازمان ملل ابلاغ کند که معتقد است موضوع، مصداق "عدم پایبندی اساسی" به شمار می‌آید.
ساعاتی پیش نیز، انگلیس، آلمان و فرانسه به همراه سرویس اقدامات خارجه اتحادیه اروپا در بیانیه‌ای اعلام کرده بودند که پایبندی اروپا به توافق هسته‌ای، به اجرای مفاد توافق توسط طرف ایران بستگی دارد.
انتهای پیام
