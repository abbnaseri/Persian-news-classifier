دریادار خانزادی: امروز فرماندهان جوان، سکان‌داران نیروی دریایی ارتش هستند
فرمانده نیروی دریایی ارتش جمهوری اسلامی ایران با حضور در منطقه دوم دریایی ولایت مستقر در جاسک، از قسمت‌های مختلف این یگان بازدید کرد.
به گزارش ایسنا، امیر دریادار خانزادی فرمانده نیروی دریایی ارتش (نداجا) در جمع فرماندهان منطقه دوم دریایی ولایت نداجا، با اشاره به اهمیت منطقه راهبردی جاسک و سواحل مکران، گفت: نیروی دریایی ارتش توانسته است با بهره‌گیری از نیروی انسانی متعهد و متخصص و همچنین با پشتکار و همت شبانه‌روزی، اقدامات خوب و قابل‌توجهی در حوزه‌های نظامی، فرهنگی، پزشکی و آموزشی در این منطقه انجام دهد.
دریادار خانزادی با تاکید بر این‌که در بیانیه گام دوم انقلاب، استفاده و بهره‌وری از نسل جوان به عنوان یک تکلیف محسوب می‌شود، خاطرنشان کرد: امروز فرماندهان جوان، سکان‌داران نیروی دریایی ارتش در مناطق و پایگاه‌های این نیرو هستند.
فرمانده نیروی دریایی ارتش همچنین با حضور در تیپ دوم تکاوران دریایی حضرت رسول اعظم (ص) ضمن بررسی و ارزیابی آمادگی‌ها و توانمندی‌های نیروی انسانی و تجهیزاتی، از نزدیک در جریان پیشرفت پروژه‌های در حال ساخت منطقه جدید دریایی ولایت در شهرستان جاسک قرار گرفت و تأکیدهای لازم را برای تسریع در انجام این پروژه‌ها با مدنظر قرار دادن حداکثر توان و دقت، عنوان کرد.
انتهای پیام
