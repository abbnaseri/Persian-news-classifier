وزیر انرژی روسیه: تحریم‌های ایران غیرقانونی است/ از ایران حمایت می‌کنیم
وزیر انرژی روسیه مواضع کشورش را درباره تحریم‌های ایران و اوضاع بی‌ثبات خاورمیانه اعلام کرد.
به گزارش ایسنا، به نقل از شبکه سی‌.ان. بی. سی، الساندر نوواک، وزیر انرژی روسیه در گفت‌وگو با این شبکه درباره تحریم‌های ایران گفت: با توجه به محدودیت‌ها در صادرات ایران، ما از ایران حمایت کرده و بر این باوریم که تحریم‌ها غیرقانونی هستند و از طرف سازمان ملل تأیید نشده‌اند.
نوواک افزود که او فکر نمی‌کند ایران دلیل وضعیت بی‌ثبات منطقه باشد.
وی تصریح کرد: این اقدامات نه تنها در ایران که مورد تحریم واقع شده است، بلکه همان طور که شاهدش هستیم در تمامی منطقه حاشیه خلیج فارس به طور جدی موجب ایجاد بی‌ثباتی در وضعیت موجود می‌شوند.
به گزارش ایسنا، اخیراً مواردی همچون اتهام زنی بی اساس دولت آمریکا و برخی متحدانش مانند انگلیس به ایران درباره حمله رخ داده به دو نفت‌کش دریای عمان و همچنین تعرض یک پهپاد جاسوسی آمریکا به حریم هوایی ایران و سرنگون شدن آن توسط این کشور به تنش‌ها در خاورمیانه افزوده است.
انتهای پیام
