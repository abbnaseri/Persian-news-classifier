ترامپ: ایران با آتش بازی می‌کند/ هیچ پیامی برای ایران ندارم

رئیس جمهور آمریکا به عبور ذخایر اورانیوم غنی‌سازی شده ایران از مرز ۳۰۰ کیلوگرم واکنش نشان داد.
به گزارش ایسنا، به نقل از شبکه ژاپنی ان. اچ. کی، دونالد ترامپ، رئیس جمهور آمریکا در واکنش به عبور ذخایر غنی‌سازی ایران از مرز ۳۰۰ کیلوگرم و اینکه آیا پیامی برای ایران دارد یا نه گفت: آن‌ها می‌دانند که چه کار می‌کنند، می‌دانند که با چه چیزی بازی می‌کنند و من فکر می‌کنم که آن‌ها با آتش بازی می‌کنند. بنابراین هیچ پیامی به هیچ وجه برای ایران ندارم.
کاخ سفید همچنین گفته است که ترامپ با امانوئل مکرون، رئیس جمهور فرانسه در تماسی تلفنی درباره این مسئله گفت‌وگو کرده است.
به گزارش ایسنا، ایران در پی تعلل شرکای اروپایی برجام در عمل به تعهداتشان برای کاهش تأثیر تحریم‌ها اخیراً اعلام کرد که در دو گام تعیین شده سطح تعهدات برجامی‌اش را کاهش خواهد داد.
روز گذشته سخنگوی آژانس بین‌المللی انرژی اتمی در بیانیه‌ای اعلام کرد: یوکیو آمانو، دبیرکل آژانس بین‌المللی انرژی اتمی به اطلاع شورای حکام رسانده است "آژانس در یکم ژوئیه، عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند"..
وزیر امور خارجه کشورمان روز گذشته در توئیتر خود با تأکید بر اینکه ایران توافق هسته‌ای برجام را نقض نکرده است، در تبیین علت این امر، به پاراگراف ۳۶ برجام اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر، نوشت: ما ضمن محفوظ بودن حقوقمان، به کشورهای E۳+۲ [سه کشور اروپایی، چین و روسیه] چند هفته فرصت دادیم. ما پس از ۶۰ هفته نهایتاً دست به اقدام زدیم.
وزیر امور خارجه کشورمان تصریح کرد، به محض آنکه کشورهای اروپایی به تعهدات خود عمل کنند، ایران متقابلاً اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهدات، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهدات اش وفق برجام قلمداد کرده و یا به شورای امنیت سازمان ملل متحد ابلاغ کند که معتقد است موضوع مصداق "عدم پایبندی اساسی" بشمار می‌آید.
انتهای پیام
