بختیار: دولت در زمینه بیت کوین لایحه‌ بدهد
یک عضو کمیسیون انرژی مجلس شورای اسلامی با تاکید بر اینکه مجلس اجازه قانونی برای تولید بیت کوین تاکنون نداده است گفت: دولت باید در زمینه تولید بیت کوین لایحه‌ای به مجلس ارائه دهد تا ساز و کار قانونی به خود گرفته و اینگونه تولید بیت کوین می‌تواند به طور اقتصادی انجام شود و مشکل تأمین ارز کشور را برطرف کند.
علی بختیار در گفت و گو با ایسنا با اشاره به قوانین و ضوابط موجود در کشور در خصوص بیت کوین بیان کرد: بیت کوین یک امکان جدید در تولید ارز مجازی است و مجلس تاکنون نه اجازه قانونی در این زمینه داده است و نه ممنوعیتی در این زمینه داشته است. اگر قیمت تمام شده برق را به طور واقعی در نظر بگیریم تولید ارز مجازی با توجه به مصرف برقی که دارد این سوال ایجاد می‌شود که آیا بیت کوین اقتصادی است و یا اقتصادی نیست.
وی در ادامه اظهار کرد: اقتصادی بودن تولید بیت کوین با توجه به مصرف برق آن جای تردید دارد. از سوی دیگر وزارت نیرو که مسئول تأمین برق واحدهای خانگی و تجاری است این امکان را ندارد که بتواند برای سودآوری برای افرادی که تولید ارز مجازی می‌کنند به آنها برق با تعرفه دولتی ارائه دهد.
نماینده مردم گلپایگان و خوانسار در مجلس تصریح کرد: تولید بیت کوین نیاز به یک کار کارشناسی دارد. دولت باید در زمینه بیت کوین لایحه‌ای را به مجلس ارائه دهد تا مجلس چارچوب معینی برای آن تعیین کند. اینگونه تولید بیت کوین می‌تواند به طور اقتصادی انجام شود و مشکل تأمین ارز کشور را برطرف کند.
وی در ادامه تاکید کرد: می‌توان بخشی از درآمد حاصل از بیت کوین را به افزایش تولید برق اختصاص داد و یا نیروگاه‌هایی را مختص این کار ایجاد کنیم. این موضوع نیاز به قانون گذاری دارد و ما انتظار داریم دولت در این زمینه لایحه ارائه دهد.
بختیار افزود: با توجه به اینکه اکنون در شرایط اوج مصرف تولید برق ما کم‌تر از نیاز کشور است و با کمبود مواجه هستیم و در برخی از واحدهای صنعتی با مشکل خاموشی مواجه هستیم تولید ارز مجازی با برق دولتی که مصرف برق آن بالا است توجیهی ندارد و باید سازو کار خاص خود را داشته باشد.
انتهای پیام
