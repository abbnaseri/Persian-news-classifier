ایران جانِ من است/ ملک و حتی حساب بانکی در خارج از کشور ندارم
وزیر امور خارجه کشورمان با اشاره با اینکه هیچ ملک و حتی حساب بانکی در خارج از کشور ندارد، تصریح کرد که مشکلی با تحریم‌های اعمالی آمریکا علیه وی نخواهد داشت.
به گزارش ایسنا، محمدجواد ظریف، در مصاحبه‌ای اختصاصی که از طریق ایمیل با نیویورک تایمز انجام داد، با اعلام اینکه برجام بهترین راه‌حل بر سر مسئله هسته‌ای بوده است، گفت: همه طرفین با همه مفاد این توافق موافق نبودند، اما ما این حقیقت را قبول کردیم که نمی‌توانیم در این توافق تمامی اختلافمان را رفع کنیم و تصمیم گرفتیم که آن‌ها را کنار بگذاریم.
وی در بخشی دیگر گفت: ما تا زمانی که دیگر طرفین برجام به تعهداتشان پایبند بمانند، از توافق هسته‌ای پیروی می‌کنیم. حفظ و یا از بین رفتن توافق به توانایی و تمایل تمامی طرفین بستگی دارد. یک توافق چندجانبه نمی‌تواند تنها به صورت یکجانبه اجرا شود.
وزیر امور خارجه کشورمان در واکنش به تحریم‌های آمریکا علیه وی عنوان کرد: همه می‌دانند که نه من و نه خانواده‌ام هیچ ملکی در خارج از ایران نداریم. من شخصاً در خارج ایران هیچ حساب بانکی ندارم. ایران تمام جان من و تنها تعهدم به ایران است. پس من هیچ مشکل شخصی با تحریم‌های احتمالی ندارم.
انتهای پیام
