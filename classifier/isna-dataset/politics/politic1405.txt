تاکید موگرینی بر ادامه پایبندی اتحادیه اروپا به برجام
مسئول سیاست خارجی اتحادیه اروپا در پایان سفر خود به آمریکا بر ادامه پایبندی اتحادیه اروپا به برجام تاکید کرد و آن را عنصری کلیدی در حفظ ثبات و امنیت منطقه خواند.
به گزارش ایسنا، دفتر فدریکا موگرینی، مسئول سیاست خارجی اتحادیه اروپا همزمان با پایان سفر او به واشنگتن و دیدارهایش با مایک پمپئو، وزیر امورخارجه و جرد کوشنر مشاور رئیس جمهور آمریکا بیانیه‌ای درباره این سفر وی منتشر کرد.
بنا بر گزارش پایگاه اینترنتی اتحادیه اروپا، در این بیانیه آمده است: موگرینی و وزیر امورخارجه آمریکا در گفت‌وگوهای خود در واشنگتن درباره برنامه جامع اقدام مشترک (برجام) تبادل نظر کردند و مسئول سیاست خارجی اتحادیه اروپا بر ادامه پایبندی اتحادیه اروپا به برجام به عنوان یک عنصر کلیدی در حفظ امنیت و ثبات منطقه و بخشی ضروری در معماری عدم اشاعه جهان تاکید کرد.
فدریکا موگرینی و مایک پمپئو روز سه‌شنبه در واشنگتن با یکدیگر دیدار و درباره ایران و موضوعات دیگری رایزنی کردند.
انتهای پیام
