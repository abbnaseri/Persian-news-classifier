 پرونده "نجفی" مثل سایر پرونده‌ها رسیدگی می‌شود/ فضای مجازی درست مدیریت نمی‌شود
دادستان کل کشور گفت: متأسفانه فضای مجازی در کشور مدیریت درست نمی‌شود و از این فضا آسیب بسیاری را شاهد هستیم.
به گزارش ایسنا، حجت‌الاسلام محمدجعفر منتظری در حاشیه تودیع و معارفه دادستان زنجان، در جمع خبرنگاران، با بیان اینکه از کسانی که به معارف دینی معتقد هستند، انتظار داریم هم در زبان به‌صورت ملایم و هم با عمل با هر منکری مبارزه کنند، اظهار کرد: دستگاه‌های اجرایی، نظارتی و قضائی موظف هستند در چارچوب مقررات در برابر منکرات در جامعه بایستند. به لحاظ قانونی بعضی از منکرات در جامعه جرم است و اگر کسی آن را انجام دهد مأموران نیروی انتظامی وظیفه دارند در جرم مشهود و علنی برخورد کنند.

دادستان کل کشور با بیان اینکه دستگاه‌های ذی‌ربط موظف هستند با جرایم علنی برخورد کنند، تصریح‌کرد: منتهی مجازات این افراد در دستگاه قضائی و مطابق با قانون خواهد بود. البته از افراد انتظار داریم خودشان مراعات کرده و مرزها را رعایت کنند تا دستگاه انتظامی و قضائی مکلف به برخورد قانونی نشوند. همچنین خود مردم فضایی به وجود آورند تا افرادی که هنجارشکن هستند این کار را نکنند. اگر هنجارشکنان بخواهند مرزها را رعایت نکنند دستگاه قضائی وارد عمل شده و مأموران انتظامی مکلف به اجرای قانون هستند.
وی به برخورد قانونی به متخلفان فضای مجازی نیز اشاره کرد و افزود: متأسفانه فضای مجازی در کشور مدیریت درست نمی‌شود و از این فضا آسیب بسیاری را شاهد هستیم. البته در تهران دادسرای ویژه‌ای دایر بوده و همچنین در شهرها هم همین‌گونه است و اگر کسانی در این فضا بخواهند به شرف و امنیت مردم تعدی کنند دستگاه قضائی موظف به برخورد است.
وی ادامه داد: البته یک سری افراد در خارج از کشور و از طریق فضای مجازی اقدام به اعمال مجرمانه می‌کنند که در برخورد با آن مسئولان مرتبط باید کاری کنند تا کسی به آبرو و شرف مردم تعدی نکند.
منتظری همچنین به پرونده مرتبط با شهردار سابق تهران اشاره کرد و افزود: پرونده قتل میترا استاد مثل سایر پرونده‌ها رسیدگی شده و از نظر ما فرقی ندارد و مراحل قانونی طی شده و این حق شکات است که اگر قصاص بخواهند اجرا شده و یا تبدیل به دیه شود.

انتهای پیام
