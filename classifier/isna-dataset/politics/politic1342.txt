گزارش ایسنا از عقب‌نشینی ترامپ برای انجام اقدام تنش‌زا علیه ایران

به دنبال سرنگونی پهپاد جاسوسی آمریکا توسط جمهوری اسلامی ایران، نشریه امریکایی نیویورک تایمز نوشت که « رئیس جمهور آمریکا از اقدامی متقابل که منجر به افزایش تنش‌ها می‌شد، عقب‌نشینی کرد.»
به گزارش ایسنا، به نقل از نیویورک تایمز «دونالد ترامپ رئیس جمهور آمریکا پس از یک روز پرتنش، شب گذشته حملات نظامی علیه ایران در تقابل با ساقط کردن پهپاد تجسس آمریکا را تأیید، اما از اجرا شدن آن‌ها عقب‌نشینی کرد».
این خبر پس از جلسه فوری ترامپ با مقامات ارشد کنگره منتشر شده است.
جمهوری اسلامی ایران هم تاکیده کرده که این پهپاد وارد فضای کشورش شده و طبق قوانین بین المللی آن را ساقط کرده است.
بر اساس این گزارش، طبق گفته چند مقام دولتی [آمریکا] مقامات دیپلماتیک و نظامی پس از بحث و مذاکرات جدی در کاخ سفید، در جلسه مشاوره‌ای که میان مقامات ارشد امنیت ملی ریاست جمهوری و رهبران کنگره آمریکا برگزار شد، در شامگاه گذشته در انتظار یک حمله بودند.
به گفته مقامات، رئیس جمهور ابتدا با حمله به چند هدف ایرانی مانند رادار و آتش‌بارهای موشکی موافقت کرده بود.
یک مقام ارشد دولتی [آمریکا] مدعی شد که عملیات در مراحل اولیه خود بود که کنسل شد. هواپیماها به راه افتاده و کشتی‌ها مستقر شده بودند اما زمانی که دستور توقف آمد هیچ موشکی شلیک نشده بود.
این گزارش افزوده است مشخص نیست که آیا دونالد ترامپ نظرش را در مورد حملات ادعایی تغییر داد یا این که دولت مسیر را به دلایل لجستیک و استراتژیک عوض کرد. همچنین مشخص نیست که آیا حملات ممکن است پیشروی کنند یا نه.
به گزارش ایسنا، به نقل از شبکه سی‌بی‌اس، نانسی پلوسی رئیس مجلس نمایندگان آمریکا پیش از این گفته بود که مقامات ارشد کنگره، بعد از ظهر پنج‌شنبه جلسه‌ای توجیهی درباره ایران خواهند داشت.
پلوسی درباره تنش‌های اخیر ایجاد شده گفت: تنش‌ها در منطقه بالا گرفته‌اند و ما باید در حفاظت از منافع‌مان قوی و راهبردی عمل کنیم.
وی افزود: من فکر نمی‌کنم رئیس جمهور بخواهد وارد جنگ شود، تمایلی برای جنگ در کشور ما وجود ندارد.
رئیس مجلس نمایندگان آمریکا در ادامه تاکید کرد که بسیار مهم است که آمریکا در پاسخ به آن‌چه «تجاوز ایران» خوانده شده با متحدانش همکاری کند.
وی افزود: ما وقتی از توافق هسته‌ای ایران خارج شدیم، اعتبارمان را از دست دادیم.
بر اساس این گزارش، چندی است که آمریکا با اقدامات خود منجر به افزایش تنش‌ها در منطقه شده است. ترامپ به‌تازگی نیز با اعزام هزار نیروی جدید به منطقه موافقت کرده است. این در حالی است که بسیاری هشدار می‌دهند اقدامات تحریک‌آمیز واشنگتن می‌تواند به وقوع یک درگیری ناخواسته با پیامدهای فاجعه‌آمیز منجر شود.
در پی سرنگونی یک فروند پهپاد جاسوسی آمریکایی پس از تجاوز به فضای سرزمینی ایران اسلامی مقابل منطقه کوه مبارک استان هرمزگان، روابط عمومی کل سپاه پاسداران انقلاب اسلامی در اطلاعیه‌ای به تشریح جزئیاتی از این اقدام پرداخت.
در این اطلاعیه آمده است: پهپاد جاسوسی گلوبال هاوک در ساعت ۱۴ دقیقه بامداد امروز از یکی از پایگاه‌های نیروهای آمریکایی در جنوب خلیج فارس با مختصات معلوم به هوا برخاسته و بر خلاف قوانین هوانوردی کلیه تجهیزات مربوط به معرفی خود را خاموش نموده و در نهایت پنهان‌کاری، از تنگه هرمز به سمت چابهار ادامه مسیر می‌دهد.
این اطلاعیه افزوده است: این هواپیمای بدون سرنشین در زمان بازگشت به سمت غرب منطقه در محدوده تنگه هرمز با تجاوز به فضای سرزمینی جمهوری اسلامی ایران، مشغول جمع‌آوری اطلاعات و جاسوسی می‌شود.
رئیس‌جمهور ایالات متحده آمریکا در حساب کاربری خود در توئیتر در این باره گفت «ایران اشتباه بزرگی انجام داد» و مقامات ارشد کنگره را برای برگزاری جلسه‌ای فوری فراخواند.
به گزارش ایسنا همچنین، نماینده دائم جمهوری اسلامی ایران در سازمان ملل، در نامه‌ای به آنتونیو گوترش دبیرکل این سازمان، اعلام کرد که نیروهای مسلح جمهوری اسلامی ایران یک پهپاد جاسوسی آمریکایی را که وارد حریم هوایی کشورمان شده بود، هدف قرار داده و ساقط کرده‌اند.
مجید تخت روانچی در این نامه اعلام کرد: این اقدام پس از اخطارهای مکرر به پهپاد مذکور و طبق حق ذاتی ایران در دفاع مشروع از خود طبق ماده ۵۱ منشور سازمان ملل، صورت گرفته است.
در این نامه ضمن اعلام اینکه این اقدام آمریکا نقض حقوق بین‌الملل و منشور ملل متحد، بویژه بند ۴ ماده ۲ آن بوده و مسئولیت بین‌المللی آمریکا را در پی دارد، این عمل به شدیدترین لحن ممکن محکوم شده است.
در همین رابطه بر اساس اعلام وزارت خارجه ایران، سفیر سوئیس حافظ منافع امریکا در ایران قرار است صبح جمعه با حضور در محل وزارت خارجه ضمن دریافت مراتب اعتراض ایران و انتقال آن بلافاصله به دولت آمریکا در جریان جزئیات بیشتر این حادثه قرار گیرد.
انتهای پیام
