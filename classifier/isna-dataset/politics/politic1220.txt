صدور حکم میلیاردی برای متهمین پرونده قاچاق سوخت در فارس
مدیرکل تعزیرات حکومتی استان فارس از کشف ۵ هزار لیتر گازوئیل در این استان خبر داد و گفت: متهمین ۱.۲ میلیارد ریال جریمه شدند.  
به گزارش ایسنا، علی مبشری مدیرکل تعزیرات حکومتی استان فارس در این خصوص اظهار کرد: با دریافت گزارشی در مورد بارگیری غیرقانونی یک دستگاه تانکر سوخت رسانی در جایگاهی واقع در شهرستان ممسنی، مأمورین انتظامی به همراه بازرسین شرکت پخش فرآورده‌های نفتی بلافاصله در محل حاضر و تانکر مورد نظر را در حالی که ۵ هزار لیتر گازوئیل حمل می‌کرد؛ توقیف کردند.
وی افزود: با احضار راننده تانکر و بررسی‌های به عمل آمده مشخص شد که راننده تانکر با هماهنگی مسئول جایگاه اقدام به بارگیری غیرقانونی گازوئیل به قصد قاچاق کرده است. مدیرکل تعزیرات حکومتی استان فارس تصریح کرد: با تکمیل تحقیقات و محرز شدن تخلف راننده تانکر و مسئول جایگاه، شعبه رسیدگی کننده حکم به پرداخت یک میلیارد و ۲۰۰ میلیون ریالی جریمه نقدی برای متهمین و استرداد سوخت مکشوفه در شبکه رسمی صادر کرد.
انتهای پیام
