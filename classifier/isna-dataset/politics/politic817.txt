قدردانی نماینده ولی فقیه در سپاه از سردار حاجی زاده 
 در پی ساقط کردن پهپاد فوق پیشرفته متجاوز گلوبال هاوک امریکا توسط رزمندگان پدافند نیروی هوافضای سپاه ،حجت الاسلام و المسلمین دکتر عبدالله حاجی صادقی این اقدام شجاعانه و تحسین برانگیز را به فرمانده و آحاد کارکنان این نیرو تبریک گفت.
به گزارش ایسنا، متن پیام نماینده ولی فقیه در سپاه به این شرح است:
بسم الله الرحمن الرحیم برادر گرامی سردار سرتیپ پاسدار امیر علی حاجی زاده  فرمانده محترم نیروی هوافضای سپاه سلام علیکم لزوم آمادگی فرد و جامعه برای دفاع از خود امری فطری و عقلی است که در دین مبین اسلام نیز مورد امضا و تاکید فراوان قرار گرفته است. در فرهنگ اسلامی زندگی انسان عرصه مبارزه و مجاهدت محسوب می‌شود و این مبارزه در دو بعد کلی متصور است. مبارزه با دشمن ظاهری و مبارزه با دشمنان باطنی که این دو بعد را در دو آیه شریفه "و اعدوا لهم ما استطعتم من قوه" (انفال/۶۰) و "فاتقوا الله ما استطعتم" (تغابن/ ۱۶) می توان به روشنی مشاهده نمود.  آمادگی دائمی برای دفاع همه جانبه از انقلاب اسلامی و دستاوردهای ارزشمند آن مسئولیتی است که بر دوش همه دلسوزان انقلاب و نظام اسلامی به ویژه نیروهای مسلح قرار دارد تا در هنگام بروز خطر، با اتکال به قدرت لایزال الهی از عزت و اقتدار ملت همیشه در صحنه و استقلال و آزادی ایران اسلامی حراست نمایند.  انجام موفقیت آمیز سرنگونی پهپاد جاسوسی فوق پیشرفته و مدرن آمریکا به دست پرتوان رزمندگان غیور سپاه پاسداران انقلاب اسلامی که تنها گوشه‌ای از توان و پیشرفت صنعت دفاعی و پدافندی نیروهای مسلح است، نماد عزت و اقتدار جمهوری اسلامی محسوب می‌شود که بر خود لازم می دانم موفقیت جنابعالی را در این اقدام شجاعانه و تحسین برانگیز با وجود چنین همکاران مومن، مصمم، توانمند علمی و عملی و ولایتمدار صمیمانه تبریک عرض نمایم.  امید است با عنایات الهی در ظل توجهات حضرت ولی عصر (عجل الله تعالی فرجه الشریف) و تأسی به رهنمودهای مقام معظم رهبری و فرمانده کل قوا حضرت آیت الله العظمی امام خامنه ای (مدظله العالی) در پاسداری از دستاوردهای انقلاب شکوهمند اسلامی و انجام ماموریت‌ها و وظایف موفق و موید باشید. انشاالله  عبدالله حاجی صادقی نماینده ولی فقیه در سپاه پاسداران انقلاب اسلامی  انتهای پیام
