تکذیب خبر برخی رسانه‌ها از قول وزیر اطلاعات درباره موضوع مذاکره با آمریکا 
روابط عمومی ­وزارت اطلاعات خبر منتشر شده در برخی رسانه‌ها به نقل از وزیر اطلاعات درباره موضوع مذاکره با آمریکا را تکذیب کرد.
به گزارش ایسنا، روابط عمومی وزارت اطلاعات خبر منتشر شده در برخی رسانه‌ها به نقل از وزیر اطلاعات مبنی بر اینکه " اگر مقام معظم رهبری این اجازه را صادر کنند مذاکره میان ایران و آمریکا انجام خواهد شد" به شدت تکذیب و اعلام کرد: چنین مطلبی به هیچ وجه در سخنرانی شب گذشته وزیر اطلاعات در مسجد جامع قائمشهر بیان نشده است.
روابط عمومی وزارت اطلاعات تصریح کرده است: متأسفانه برخی رسانه‌ها با فهم نادرست از سخنرانی وزیر اطلاعات در  مراسم یادواره شهید آیت الله قاسمی سوادکوهی از شهدای مازندرانی هفتم تیر و فرزند شهیدش حجت الاسلام محمد صادق قاسمی در مسجد جامع قائمشهر، با تقطیع و جابجایی کلمات، آنچه را که به هیچ وجه در سخنرانی وزیر اطلاعات نبوده، به ایشان منتسب و منعکس کردند.
وزارت اطلاعات وظیفه خود می‌داند اینگونه موارد را که باعث تشویش اذهان عمومی و دستاویز تبلیغاتی رسانه‌های ضد انقلاب و بیگانه می‌شود از مراجع قانونی پیگیری کند.
انتهای پیام
