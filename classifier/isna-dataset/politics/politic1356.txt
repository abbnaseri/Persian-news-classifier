هشدار پوتین نسبت به عواقب اقدام نظامی آمریکا برای منطقه
رئیس جمهور روسیه تاکید کرد که هر گونه اقدام نظامی آمریکا علیه ایران برای منطقه فاجعه بار خواهد بود.
به گزارش ایسنا به نقل از خبرگزاری اسپوتنیک، ولادیمیر پوتین رئیس جمهور روسیه روز پنج‌شنبه (امروز) در یک جلسه پرسش و پاسخ هشدار داد که اقدام نظامی آمریکا علیه ایران پس از حادثه اخیر در دریای عمان برای منطقه فاجعه بار خواهد بود.
وی گفت: ما چنین چیزی نمی‌خواهیم. هر گونه اقدام نظامی آمریکا منجر به خشونت و سیل پناهندگان در منطقه خواهد شد.
پنج‌شنبه گذشته دو نفتکش در دریای عمان که یکی متعلق به ژاپن و دیگری متعلق به نروژ هدف قرار گرفتند و دچار حریق شدند.
مقامات آمریکایی بلافاصله پس از وقوع این حادثه ایران را مسئول خواندند و حتی وزارت دفاع این کشور تصاویری منتشر و ادعا کرد این تصاویر نشان دهنده یک قایق نیروی دریایی ایران است که به کشتی ژاپنی کوکوکا کاریجس نزدیک می‌شود.
این ادعا در حالی مطرح شد که تاکنون هیچ مرجع و نهاد بین‌المللی دست داشتن ایران در حادثه دریای عمان را تائید نکرده و حتی گزارشی درباره جزئیات حمله منتشر نکرده است. اغلب کشورهای جهان، به‌ویژه اروپایی‌ها نیز از اسناد ادعایی واشنگتن متقاعد نشده و خواستار ارائه مدارک معتبر و بیشتری هستند.
همچنین ژاپن که کشتی‌اش در این حادثه هدف قرار گرفت، تاکید دارد که صرف ادعای آمریکا مبنی بر دست داشتن ایران در این حمله متقاعد کننده نیست و از آمریکا خواسته است تا اسناد بیشتری برای اثبات اتهامش ارائه کند.
انتهای پیام
