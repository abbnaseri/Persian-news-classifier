ورود کمیسیون شوراها به برخورد نیروی انتظامی با یک دختر
یک عضو کمیسیون شوراها و امور داخلی کشور از ورود این کمیسیون به برخورد نیروی انتظامی با یک دختر در یکی از پارک‌های تهران خبر داد.
محمد محمودی شاه‌نشین در گفت‌وگو با ایسنا اظهار کرد: با توجه به اینکه کمیسیون شوراها در حوزه بررسی عملکردی نظارت کشور و برخی از اقدامات نیروی انتظامی قرار دارد قطعاً از مسئولان مربوطه و وزیر کشور دعوت خواهیم کرد و درباره موضوع برخورد نیروی انتظامی با یک دختر در یکی از پارک‌های تهران خبر دهد.
وی گفت که در این جلسه پیگیری تخلفات احتمالی و بررسی تخلفات صورت گرفته را انجام می‌دهیم و اینکه علت رفتار نیروی انتظامی چه بوده است.
اخیراً فیلمی در فضای مجازی پخش شده که حاوی برخورد شدید نیروی انتظامی با یک دختر در پارکی در منطقه تهرانپارس تهران است. بعد از انتشار گسترده این فیلم نیروی انتظامی در بیانیه‌ای توضیحاتی را ارائه کرد. موضوعی که با واکنش‌های متعددی روبرو شد و در جلسه علنی امروز تعداد زیادی از نمایندگان تذکر دادند.
انتهای پیام
