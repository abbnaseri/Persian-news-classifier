واکنش مقام عالی انصارالله یمن به توییت ترامپ در رابطه با ایران
رئیس شورای عالی انقلاب یمن در واکنش به اظهارات روز گذشته رئیس جمهور آمریکا که مدعی شده بود "چون حمله احتمالی به ایران باعث کشته شدن 150 تن می‌شد آن را متوقف کرده، گفت که چرا حس بشردوستانه ترامپ برای یمنی‌ها بیدار نمی‌شود.
به گزارش ایسنا، محمد علی الحوثی، رئیس شورای عالی انقلاب یمن در صفحه توئیتر خود نوشت: ترامپ با این توجیه که حمله به سه سایت در ایران به کشته شدن ۱۵۰ نفر منجر می‌شد، پاسخ نظامی به ایران را متوقف کرد اما حمایت‌هایش از عربستان و ائتلاف متجاوز عربی که ده‌ها هزار یمنی بی‌گناه و غیرنظامی را به قتل رساند، متوقف نمی‌کند. ترامپ همچنین تصمیم کنگره را وتو می‌کند، چرا ترامپ در رابطه با کشته‌های یمن حس بشردوستی پیدا نمی‌کند همانطور که برای ایران حس بشردوستی دارد؟
علی الحوثی با این توییت در واقع ترامپ را به چالش کشیده که عقب نشینی از حمله به ایران به دلیل ترس از پیامدهای مخرب آن بوده نه احساسات بشر دوستانه.
به گزارش ایسنا، روز پنجشنبه (۳۰ خرداد) یک فروند پهپاد جاسوسی "گلوبال هاوک " آمریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
چند ساعت بعد از سرنگونی پهپاد جاسوسی آمریکا ترامپ در صفحه رسمی خود در توئیتر نوشت "ایران اشتباه بزرگی مرتکب شده است" و گفته می‌شد برای حمله به ایران آماده می‌شد اما ساعاتی بعد از این تصمیم عقب نشینی کرد.
رئیس جمهور آمریکا در اولین واکنش پس از عقب نشینی از اقدام نظامی علیه ایران، گفت: حمله قرار بود سه سایت را در ایران هدف بگیرد و باعث کشته شدن ۱۵۰ تن می‌شد. من این حمله را ده دقیقه پیش از انجام متوقف کردم چرا که با اقدام ایران در سرنگون کردن پهپاد ما متناسب نبود.
انتهای پیام
