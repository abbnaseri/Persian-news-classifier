ترامپ: از حمله به ایران منصرف شدم زیرا اقدام مناسبی نبود/ اختیار حمله بدون مجوز کنگره را دارم
رئیس جمهور آمریکا با بیان اینکه برای اقدام نظامی علیه ایران به تائید کنگره نیازی ندارد، گفت که از تصمیم خود برای این کار منصرف شد، چراکه اقدام مناسبی نبود.
به گزارش ایسنا، دونالد ترامپ رئیس جمهور آمریکا در گفت‌وگو با شبکه هیل، وابسته به کنگره آمریکا در پاسخ به سوالی مبنی بر اینکه آیا او باور دارد بدون تائید کنگره می‌تواند دست به اقدام نظامی علیه ایران بزند، تصریح کرد: بله، چنین اختیاری دارم.
ترامپ در ادامه گفت: اما کنگره به‌طور مرتب در جریان آنچه انجام می‌دهیم، قرار می‌گیرد و من فکر می‌کنم که آنها قدردان این موضوع هستند. من واقعاً مایل هستم آنها را در جریان بگذارم اما به لحاظ قانونی الزامی ندارم.
وی افزود: ما در آستانه اتخاذ تصمیم برای حمله بودیم اما تصمیم گرفتم که این کار را نکنیم. اول تصمیم گرفتم که این کار را انجام دهم ولی بعدتر منصرف شدم چراکه واقعاً اقدام مناسبی نبود.
رئیس جمهور آمریکا درباره اظهارات نانسی پلوسی، رئیس مجلس نمایندگان آمریکا که گفته بود ترامپ برای هر گونه اقدام خصمانه علیه ایران به مجوز کنگره نیاز دارد، اظهار داشت: نه من مخالفم. ظاهراً اغلب مردم نیز با این حرف مخالفند.
به گزارش ایسنا، روز پنج‌شنبه گذشته یک پهپاد جاسوسی آمریکا که به‌طور غیر قانونی وارد حریم هوایی کشورمان شده بود توسط سپاه پاسداران هدف قرار گرفت و سرنگون شد. مقامات آمریکایی بلافاصله پس از این حادثه ادعا کردند که هواپیمای آنها در حریم هوایی بین‌المللی در حال پرواز بوده است.
رئیس جمهور آمریکا ساعاتی بعد اعلام کرد که ابتدا قصد داشته با یک حمله به ایران پاسخ دهد اما به دلیل تلفات احتمالی آن دست از جنگ با ایران برداشته و دقایقی پیش از اجرای تصمیمش، آن را لغو کرده است.
مقامات ایران بارها تاکید کرده‌اند که به هیچ وجه خواهان جنگ با هیچ‌کس نیستند اما در صورت لزوم به‌طور قطع از خاک خود دفاع خواهند کرد.
انتهای پیام
