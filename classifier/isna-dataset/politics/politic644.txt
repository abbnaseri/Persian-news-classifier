پیشگامی در دفاع از ارزش‌ها و حمایت از خانواده شهدا افتخار اصلاح‌طلبان است
در آستانه سالگرد حادثه هفتم تیر،رئیس فراکسیون امید مجلس شورای اسلامی با خانواده شهید فیاض‌بخش دیدار و گفت‌وگو کرد.
به گزارش ایسنا، در این دیدار که فریده اولاد قباد،عضو فراکسیون  امید نیز حضور داشت ،دکتر محمدرضا عارف خانواده‌های شهدای هفتم تیر  را نماد عزت، سربلندی، مقاومت، آزادگی، شرف و بزرگی ملت ایران دانست و با بیان اینکه دیدار با خانواده‌های این عزیزان باعث افتخار من است،گفت:جامعه قدردان چهره‌های ارزشی بوده و خواهد بود چرا که خانواده شهدا و ایثارگران سرمایه‌های معنوی نظام هستند و اگر این سرمایه‌ها را حفظ نکنیم تضمینی نیست که آیندگان همین مسیر را طی کنند. عضو مجمع تشخیص مصلحت نظام با بیان اینکه یکی از افتخارات دولت اصلاحات تهیه و تدوین لایحه جامع خدمات رسانی به ایثارگران است،گفت:افتخار اصلاح طلبان این است در دفاع از ارزشها و حمایت از خانواده شهدا پیش‌قدم هستند . وی با تاکید بر اینکه قدردانی از خانواده شهدا وظیفه ملی است ،یادآور شد :حادثه هفتم تیر با طراحی پیچیده توسط استکبار به قصد سرنگونی نظام صورت گرفت و به همین دلیل معتقدم آن حادثه آینده نظام را بیمه کرد. رئیس فراکسیون امید همچنین با اشاره به ویژگی‌های شهید فیاض بخش،اظهار داشت:شهید فیاض بخش در طول دوران خدمتشان خدمات ارزشمندی را به جامعه بخصوص به نیازمندان ارائه کردند و سازمان بهزیستی از جمله یادگاران باارزش شهید فیاض‌بخش محسوب می‌شود. در این دیدار خانم ربابه رفیعی، همسر شهید فیاض‌بخش با بیان خاطراتی از همسر خود، از توجه دکتر عارف به خانواده شهدای دولت قدردانی کرد و گفت:دولت آقای خاتمی حقیقتا در رسیدگی  و حمایت از خانواده شهدای دولت تلاش‌های ارزنده‌ای انجام داد و نقش آقای عارف در این خصوص بسیار چشم گیر است.
انتهای پیام
