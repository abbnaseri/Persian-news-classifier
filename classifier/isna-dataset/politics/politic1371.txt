رسالت بسیج حقوق‌دانان اولویت‌های حقوقی و قضایی مقام معظم رهبری است 
رئیس سازمان بسیج حقوق‌دانان گفت: رسالت بسیج حقوق‌دانان اولویت‌های حقوقی و قضایی مقام معظم رهبری است و از آنجاکه نگران این نیستیم که مبادا این پست و جایگاه را از ما بگیرند، می‌توانیم به راحتی این پویش و این رسالت خود را به سرانجام برسانیم.
به گزارش ایسنا به نقل از روابط عمومی سازمان بسیج حقوق دانان، مهدی بهرامیان در مراسم افتتاحیه رزمایش کشوری شبکه علمی نخبگان حقوقی و قضائی که در سالن همایش‌های مجتمع فرهنگی حضرت ولیعصر(عج) برگزار شد، اظهار کرد: فکر می‌کنم باید پویشی تحت عنوان «به قانون و حقوق ملت احترام بگذار» در جامعه شکل بگیرد و این پویش را خطاب به مردم و مسئولان در دستور کار قرار دهیم؛ زیرا فکر می‌کنم در فضای مجازی و غیرمجازی خیلی از قوانین وجود دارد که یا افراد رعایت نمی‌کنند و یا مسئولان.
وی ادامه داد: آغاز حرکت جهادی حقوق‌دانان انقلابی جهت کمک به حل معضلات حقوقی و قضایی که قانونی کشور در راستای تحقق منویات مقام معظم رهبری (مدظله العالی) و بیانیه گام دوم انقلاب است. رسالت بسیج حقوق‌دانان اولویت‌های حقوقی و قضایی مقام معظم رهبری است و از آنجاکه نگران این نیستیم که مبادا این پست و جایگاه را از ما بگیرند، می‌توانیم به راحتی این پویش و این رسالت خود را به سرانجام برسانیم.
رئیس سازمان بسیج حقوق‌دانان گفت: بسیج برای دشمنان بیم‌آفرین، برای دوستان امیدآفرین و نیز برای کشور کلید حل‌ مشکلات است. شبکه علمی نخبگان حقوقی و قضائی شاکله‌سازی اسلامی از خدمت‌رسانی جهادی و تخصصی در سیر کادرسازی تراز انقلاب اسلامی است.
بهرامیان بیان کرد: در آستانه دو اتفاق در کشور هستیم؛ ‌یکی بیانیه گام دوم و سیر تمدن‌سازی مدنظر رهبر معظم انقلاب که حقوق‌دانان جوان انقلابی می‌توانند در تحقق این مسیر خیلی کمک کنند؛ لذا ما نیازمند ورود جوانان قانون‌مند، قانون‌دان و متخصص به این عرصه هستیم. قوای سه گانه نیازمند ورود جوانان متخصص و قانون دان و مستلزم به اصول مترقی قانون اساسی با نگاه انقلابی و عمل جهادی و امید به آینده است.
مهدی بهرامیان درباره دومین اتفاق مهم به نمایندگی از حقوق دانان انقلابی گفت:  ورود به عرصه کاندیداتوری شوراهای شهر، روستا، نمایندگی مجلس و حتی ریاست جمهوری باعث ایجاد تکلیف قانونی و شرعی برای افراد نسبت به مردم نظام خواهد بود و لذا هزینه‌های غیراصولی و شبهه‌ناک و وعده‌های محقق نشدن باعث ایجاد ضمان خواهد بود و قطعا در این دوره مطالبات مردم و رهبری در این رمینه رصد خواهد شد.
وی افزود: در اواخر امسال با توجه به اینکه انتخابات مجلس شورای اسلامی را داریم، نیازمند این هستیم تا یک‌سری تذکراتی را در اینجا مطرح کنم و فکر می‌کنم که برای ورود به این عرصه تکلیف داریم. اول اینکه نمایندگانی که می‌خواهند مسئولیت‌ها را برعهده بگیرند، سیاست‌ها و قوانین را به خوبی بشناسند و متضمن به آنها باشند. گام دوم انقلاب آغاز دهه پنجم انقلاب اسلامی است که نباید تجربیات تلخ گذشته تکرار شود و با عبرت‌گیری از تجربیات گذشته باید مسیر آینده را تبیین کنیم. شبکه ۴۰ هزار نفره حقوق‌دانان انقلابی، نقش مهمی را برای رساندن این تذکر مهم رهبری به کاندیداها و نمایندگان بعدی مجلس شورای اسلامی می‌توانند ایفاء کنند و نیز در این راستان به‌طور قطع مطالبات حقوقی مردم را پیگیری خواهیم کرد.
وی در بیان دومین تذکر بسیج حقوق‌دانان به کاندیداهای انتخابات گفت: دومین تذکر اینکه پول‌هایی که به این عرصه‌ها می‌آورند به شدت مورد رصد قرار می‌گیرد. در تمام انتخابات، چه انتخابات شورای شهر و چه انتخابات مجلس، تمامی مطالبات، قوانین و حتی هزینه‌هایی که صورت می‌گیرد را رصد می‌کنیم و اگر هر نماینده یا کاندیدایی از امتیاز خود سوءاستفاده کند، قطعاً حقوق‌دانان انقلابی مقابل آنان قرار خواهند گرفت و نیز توصیه می‌کنیم این افراد مراقب وعده‌هایی که می‌دهند باشند؛ زیرا این وعده‌ها خروجی باندی و حقوقی خواهد داشت.
مسئول سازمان بسیج حقوق دانان تاکید کرد: بسیج کلید حل مشکلات کشور است. شبکه نخبگان حقوقی و قضایی در سراسر ایران اسلامی فرصتی است، برای کارآمدسازی نظام در عرصه‌های داخلی و بین المللی و  شبکه نخبگان حقوقی و قضایی مسیر شاکله سازی فرهنگ غنی اسلامی را از مسیر خدمت رسانی جهادی و تخصصی در کادرسازی حقوق‌دان تراز انقلاب اسلامی را همواره جزء ماموریت‌های اصلی خود می‌داند که انجمن‌های تخصصی هشت‌گانه بسیج حقوق دانان می‌تواند نقش  راهبری  و مهمی در این راستا ایفا کند.
انتهای پیام
