واکنش مشاور ظریف به ادعای نتانیاهو درباره برنامه هسته‌ای ایران
مشاور وزیر امور خارجه ایران در پیامی توییتری به ادعای نخست‌وزیر رژیم صهیونیستی درباره فعالیت هسته‌ای ایران واکنش نشان داد.
به گزارش ایسنا، بهزاد صابری، مشاور ظریف، در پاسخ به سخنان اخیر نخست وزیر رژیم صهیونیستی که به عبور ذخایر اورانیوم غنی شده ایران از مرز ۳۰۰ کیلوگرم واکنش نشان داده بود، از هشتگ «گستاخی» استفاده کرد.
بنیامین نتانیاهو روز گذشته گفته بود: اسرائیل به ایران اجازه تولید تسلیحات هسته‌ای را نخواهد داد. من از تمام کشورهای اروپایی این را می‌خواهم، به تعهداتتان عمل کنید، شما متعهد شدید به محض اینکه ایران از توافق هسته‌ای تخطی کند تحریم‌های خودکار شورای امنیت را اعمال کنید. من به شما می‌گویم این کار را انجام دهید، فقط انجامش دهید.
این ادعای رژیم صهیونیستی علیه ایران در حالی مطرح می‌شود که مقامات رسمی کشورمان بارها تاکید کرده‌اند برنامه هسته‌ای ایران هدف دستیابی به تسلیحات هسته‌ای را دنبال نمی‌کند.
علاوه بر این، ایران در پی تعلل شرکای اروپایی برجام در عمل به تعهداتشان برای کاهش تأثیر تحریم‌ها اخیراً اعلام کرد که در دو گام تعیین شده سطح تعهدات برجامی‌اش را کاهش خواهد داد.
روز گذشته سخنگوی آژانس بین‌المللی انرژی اتمی در بیانیه‌ای اعلام کرد: آژانس عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند.
وزیر امور خارجه کشورمان روز گذشته در توئیتر خود با تأکید بر اینکه ایران توافق هسته‌ای برجام را نقض نکرده است، در تبیین علت این امر، به پاراگراف ۳۶ برجام اشاره کرده است.
ظریف با اشاره به خروج آمریکا از برجام و استناد ایران به پاراگراف ۳۶ در به جریان انداختن ادامه مسیر، نوشت: ما ضمن محفوظ بودن حقوقمان، به کشورهای E3+2 [سه کشور اروپایی، چین و روسیه] چند هفته فرصت دادیم. ما پس از ۶۰ هفته نهایتاً دست به اقدام زدیم.
وزیر امور خارجه کشورمان تصریح کرد، به محض آنکه کشورهای اروپایی به تعهدات خود عمل کنند، ایران متقابلاً اقدامات معکوس به عمل خواهد آورد.
طبق بند ۲۶ برجام، در صورت عدم پایبندی طرف مقابل به تعهدات، ایران حق دارد اجرای تعهدات خود را به شکل کلی یا جزئی متوقف کند.
