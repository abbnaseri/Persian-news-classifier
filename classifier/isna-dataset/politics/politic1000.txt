خلاصه مهمترین اخبار مجلس در روز سوم تیر ماه
ارجاع طرح حمایت از توسعه صنایع پایین‌دستی نفت خام و میعانات گازی به کمیسیون انرژی/ نامه مجلس به رهبری برای استفاده از صندوق توسعه ملی به‌منظور توسعه پالایشگاه‌ها/ اولویت‌بندی برای اعاده امول نامشروع/ مخالفت مجلس با ریاست «فرهاد تجری» بر کمیسیون اصل ۹۰ و ...از جمله مهمترین اخبار امروز (دوشنبه) سوم تیر ۱۳۹۸ مجلس شورای اسلامی هستند که می‌توانید مشروح آن را در لینک‌های زیر بخوانید.
به گزارش ایسنا، جلسه علنی امروز مجلس شورای اسلامی به ریاست علی لاریجانی برگزار شد و ادامه رسیدگی به گزارش کمیسیون انرژی در خصوص طرح افزایش ظرفیت پالایشگاه‌های میعانات گازی و نفت خام با استفاده از سرمایه مردمی، انتخاب رییس کمیسیون اصل ۹۰ قانون اساسی و ... در دستور کار نمایندگان قرار گرفت.

نمایندگان مجلس شورای اسلامی طرح حمایت از توسعه صنایع پایین‌دستی نفت خام و میعانات گازی با استفاده از سرمایه‌گذاری مردمی را برای بررسی مجدد به کمیسیون انرژی ارجاع دادند.
در حین بررسی این طرح نیز رئیس مجلس شورای اسلامی در پاسخ به اخطار نماینده مردم شاهین‌شهر در مجلس گفت: مجلس برای استفاده از ظرفیت صندوق توسعه ملی در راستای صدور مجوز برای توسعه پالایشگاه‌ها به مقام معظم رهبری نامه زده است و منتظر پاسخ است.
ناطقین امروز مجلس
نماینده بویراحمد: سرنگونی پهپاد فوق‌پیشرفته آمریکا امیدبخش بود
نماینده مشکین‌شهر: اختلاف قیمت ارز دولتی و آزاد به کجا می‌رود؟
موسوی: مدیریتی که در سپاه وجود دارد در سه قوه نیز مورد توجه باشد
آزادی‌خواه: چرا خبری از ۱۴ میلیارد نیست؟
گرمابی: نباید وارد بازی تحریک‌آمیز آمریکا، اسرائیل و عربستان شد
***
در جلسه علنی امروز، نمایندگان مجلس در مصوبه‌ای اولویت نحوه اعاده اموال نامشروع را مشخص کردند.
همچنین علی‌اصغر یوسف نژاد؛ عضو هیئت رئیسه مجلس طرح الحاق یک ماده به قانون معادن را به صورت عادی اعلام وصول کرد.
با ۱۴۶ رأی موافق، ۷ رأی مخالف و ۳ رأی ممتنع از مجموع ۱۹۴ نماینده حاضر در مجلس نیز لایحه موافقت نامه تشویق و حمایت متقابل از سرمایه گذاری بین ایران و مجارستان  تصویب شد.
درادامه این جلسه نمایندگان مجلس دولت را مکلف کردند بودجه شرکت‌های دولتی، بانک‌ها و موسسات انتفاعی وابسته به دولت را به مجلس ارائه کنند.
در همین ارتباط رئیس کمیسیون تدوین آئین نامه داخلی مجلس با اشاره به اینکه از این پس مجلس افزایش بودجه شرکت‌های دولتی را کاملاً تحت کنترل می‌گیرد، گفت: بودجه شرکتهای دولتی در دو شاخص ارزیابی مالی و ارزیابی عملکردی زیر ذره بین مجلس قرار گرفته و شاهد شفاف سازی در بودجه شرکتهای دولتی خواهیم بود.

در ادامه فرهاد تجری از سوی هیأت رئیسه مجلس شورای اسلامی برای ریاست کمیسیون اصل نودم قانون اساسی معرفی شد که در نهایت از ۱۸۱ رأی اخذ شده، وی با کسب ۸۱ رأی نتوانست رئیس کمیسیون اصل ۹۰ مجلس شود.
رئیس مجلس شورای اسلامی در واکنش به تذکر یکی از نمایندگان درباره‌ی نحوه انتخاب رئیس کمیسیون اصل ۹۰ گفت که در این زمینه مشکل آئین نامه‌ای وجود دارد و ما امیدواریم با توجه به اصلاح این بخش در کمیسیون تدوین آیین نامه، این اصلاح در مجلس تصویب و شورای نگهبان آن را تأیید کند تا بتوانیم قاعده جدیدی را مبنا قرار دهیم.
تذکرات شفاهی امروز نمایندگان مجلس
سالک: مجلس نباید از وضعیت معیشت مردم غافل شود
حاجی‌دلیگانی: چرا عده‌ای با رفاه عموم مردم مخالف هستند؟
قاضی‌پور: هیئت رئیسه استیضاح وزیر کشاورزی را اعلام وصول کند
تجری: ۵۰ رای باطله در انتخاب رئیس کمیسیون اصل ۹۰ غیر قابل قبول است
قوامی: خط آهن استان خراسان شمالی تکمیل شود
نماینده ساری: رییس‌جمهور با مردم صحبت کند و از آنان کمک بخواهد
نماینده شاهین شهر: کویر به سمت شمال و شرق اصفهان در حال پیش‌روی است
کاظم‌زاده: کود اوره با قیمت مصوب در اختیار کشاورزان قرار گیرد
خجسته: رؤسای قوا همانند «رئیسی» با مردم صحبت کنند
پزشکیان در پاسخ به موسوی: ابلاغ برخی مصوبات از در پشتی مجلس را پیگیری می‌کنیم
همتی: لزوم توجه بیشتر به اجرای قوانین اقتصادی
قرجه طیار: مردم گنبد کاووس از حداقل امکانات پزشکی و درمانی محروم هستند
زهرا سعیدی: قوه قضاییه برای پرونده‌های درگیر با اعتماد عمومی امتیاز ویژه قائل شود
لطفی: چرا مجلس هر روز مسائل غیرضروری را در دستور کار قرار می دهد؟
تذکر نماینده ایلام در مورد نحوه اعمال افزایش حقوق کارکنان دولت
سلیمی: تعطیلات دو هفته‌ای مجلس شأن نمایندگان را زیر سوال می‌برد
تذکر مجدد نماینده اهواز در خصوص مسکن کارکنان لوله‌سازی اهواز
قاضی‌پور: میلیاردها میلیارد کالا در بنادر هرمزگان بلاتکلیف است
پورابراهیمی: مشکل آب شرب کرمان برطرف شود
عبدالهی: افزایش قیمت کود، کشاورزان را با مشکل روبرو می‌کند
گودرزی: در جهت تامین قیر راه‌های بروجرد اقدام شود
کریمی: چرا دولت برای ساماندهی بازار مسکن کاری نمی‌کند؟
اسدی: ما در زمینه جذب توریست ضعیف عمل کردیم
***
انتخابات تعیین ناظران مجلس در شورای عالی رفاه و تأمین اجتماعی برگزار شد و رسول خضری با ۱۰۳ رأی، سیامک مره‌صدق با ۷۵ رأی و سید مهدی فرشادان با ۷۱ رأی به عنوان ناظران مجلس در شورای عالی رفاه و تأمین اجتماعی انتخاب شدند.
همچنین نمایندگان، عضو مجلس در هئیت سه نفره اجرای قانون اصلاح تبصره ۴ ماده ۹۵ قانون محاسبات عمومی کشور را تعیین کردند.

فاطمه سعیدی  با اشاره به جلسه امروز هیات رئیسه فراکسیون امید مجلس شورای اسلامی با وزیر امور خارجه گفت: در این جلسه که به درخواست فراکسیون امید و با حضور کمیته سیاسی و کمیته امور خارجه فراکسیون برگزار شد، نمایندگان حاضر مسائلی را در رابطه با ساقط  کردن پهپاد آمریکایی، تهدید ترامپ به جنگ و همچنین تحریم ها مطرح کردند و آقای ظریف گفت:"با تمام قدرت و توان در برابر تحریم ها و تهدیدهای دشمن ایستاده ایم و این مقاومت ادامه دارد."
در جلسه امروز، نمایندگان مجلس یک فوریت طرح اصلاح ماده ۲۰۶ آئین نامه را نیز تصویب کردند که این طرح به دنبال ساماندهی تذکرات است به گونه‌ای که بیان تذکرات در مجلس تنها محدود به طرح موضوع نشده و دستگاه‌ها به آن تذکرات پاسخ دهند.
یک عضو هیات رئیسه مجلس هم  تدکرات کتبی نمایندگان به مسئولان اجرایی کشور را قرائت کرد.

سوالات نمایندگان از وزیر کشور
نماینده مردم رباط کریم و بهارستان در جریان طرح سوال خود از وزیر کشور در خصوص علت عدم استقرار ۹۵ درصد مسئولان شهرستان‌های رباط کریم و بهارستان در شهرستان محل خدمت خود گفت که همسر و فرزندان مسئولین باید در شهرهای محل خدمت آنها مستقر باشند و از همان امنیتی برخوردار باشند که سایر مردم هم از آن برخوردارند.
در پاسخ به این سولا وزیر کشور از نمایندگان خواست موضوع استقرار مدیران در محل خدمت خود را به یک تکلیف قانونی تبدیل کند.
پس از طرح سوال حسن نوروزی و توضیحات رحمانی فضلی، نماینده رباط کریم از وزیر خواست برای حل این مشکل ظرف یک ماه تلاش کند و در ادامه اعلام کرد که از پاسخ وزیر قانع شده است.
نماینده تالش هم در توضیح سوال خود درباره دلیل عدم رعایت قوانین در انتصاب مسؤولان و مدیران در وزارت کشور گفت که طبق گزارش دیوان محاسبات ۱۹۴۹ نفر قراردادی خلاف قانون در وزارت کشور سرکار هستند همچنین ۳۷ نفر هم برخلاف دستورالعمل مدارک تحصیلی کمتر از لیسانس داشته و در پستهای مدیریتی مشغول به کار هستند.
در این رابطه نیز رحمانی فضلی گفت: تلاش من در وزارت کشور این بود که انتصابات و تعیین مدیران بر اساس دستورالعمل‌های مشخص و با شاخصه‌های معین انجام شود و عزل و نصب‌ها و جابجایی‌ها هم متناسب با آن باشد چون در این شرایط تکلیف همه معلوم شود البته گاهی شرایط به گونه‌ای پیش می‌رود که مداخلات زیاد و ناهماهنگی‌ها فراوان می‌شود. وی با تاکید براین که واگذاری اختیارات در حوزه‌های مختلف به استانداری‌ها بهترین تصمیم در شرایط کنونی کشور است، گفت: درخواستم از مجلس آن است که شاخص‌هایی برای تعیین رده‌های مدیریتی کشور تعیین کنند تا به صورت کلان ناظر بر عزل و نصب‌ها باشد تا دخالت در این حوزه به حداقل برسد.
نماینده تالش از پاسخ‌های وزیر کشور به صورت مشروط قانع شد وبعد از توضیحات نماینده و وزیر کشور، رئیس مجلس گفت: کارگروهی متشکل از دیوان محاسبات، معاونت قوانین و وزارت کشور برای رسیدگی به موضوعات مطروحه در این جلسه تشکیل می‌شود که اگر موارد بیان شده از سوی آقای شکری درست بوده وزیر کشور نسبت به اصلاح آن اقدام کند.
***
همچنین نمایندگان مجلس در جلسه علنی بعد از ظهر امروز کلیات لایحه حمایت قضائی و بیمه‌ای از مأموران یگان حفاظت دستگاه‌های اجرایی را با ۱۶۰ رأی موافق، ۳ رأی مخالف و ۲ رأی ممتنع از مجموع ۱۹۹ نماینده حاضر در مجلس تصویب کردند که بر اساس آن مأموران یگان حفاظت دستگاه‌های اجرایی از جمله محیط زیست و منابع طبیعی از پوشش بیمه‌ای برخوردار شده و مشخصاً سازمان محیط زیست و منابع طبیعی موظف به پرداخت هزینه درمان و جبران صدمات و خسارات به همیاران طبیعت و محافظان افتخاری و داوطلبان مردمی شد.
لایحه موافقت نامه تشویق و حمایت متقابل از سرمایه گذاری بین دولت جمهوری اسلامی ایران و دولت جمهوری چک نیز با ۱۳۸ رأی موافق، ۷ رأی مخالف و ۲ رأی ممتنع از مجموع ۱۹۴ نماینده حاضر در مجلس تصویب شد.

نماینده مردم زابل در مجلس در جریان طرح سوال خود از وزیر صنعت در خصوص اقدام این وزارت خانه برای بنگاه‌های کوچک و متوسط با بیان این که برخی بنگاه‌های صنعتی در سیستان و بلوچستان در حال تعطیلی است، گفت: واحدهای صنعتی در سایر نقاط کشور نیز حال خوشی ندارد.
در پاسخ رضا رحمانی پرداخت تسهیلات را مهم‌ترین راهکار تقویت واحدهای صنعتی کوچک و متوسط دانست و ابراز امیدواری کرد که نسبت به پرداخت این تسهیلات تسریع شود.
حبیب‌الله دهمرده از توضیحات وزیر صنعت، معدن و تجارت قانع شد از وی قول گرفت که در یک ماه آینده به سیستان و بلوچستان سر بزند و اقداماتی را برای عقب‌افتادگی این استان از نظر صنعت انجام دهد.
انتهای پیام
