نمایش آمریکا در نشست شورای حکام  از نگاه صباح زنگنه
یک کارشناس مسائل حقوق بین‌الملل با بیان این‌که آمریکایی‌ها در نشست ویژه شورای حکام نمایشی را انجام خواهند داد، گفت: اقدامات ایران در چارجوب برجام بوده، خروج از ان پی تی تلقی نمی‌شود و طبعا مهم‌ترین  نقض از سوی آمریکا با خروج از برجام اتفاق افتاده است.
صباح زنگنه در گفت‌وگو با ایسنا درباره نشست ویژه شورای حکام آژانس بین‌المللی انرژی اتمی، با تاکید بر این‌که اقداماتی که تاکنون از سوی ایران انجام شده در چارچوب برجام بوده، گفت: گام بعدی ایران نیز شاید خروج از برجام به شمار نمی‌رود و محدوده نیازهای ایران تعیین کننده سقف تولید یا سقف درصد نوع محصول است، بنابراین اقدامات این چنینی ایران نمی‌تواند مشمول خروج از برجام یا نقض معاهده ان پی تی تلقی شود.
وی تصریح کرد: گزارش بازرسان آژانس هم در این زمینه مشخص خواهد کرد که ایران چه حجمی را افزایش داده و چه درصدی از اورانیوم را غنی‌سازی می‌کند، تمام این‌ها طبق معاهده ان پی تی است و نقض ان پی تی تلقی نمی‌شود.
این کارشناس مسائل حقوق بین‌الملل همچنین بیان کرد: نهایتاً مدیر کل آژانس بین‌المللی انرژی اتمی گزارش خود را ارائه می‌دهد و اعضای شورای حکام نیز در مورد موضوع بحث و گفت‌وگو خواهند کرد، همچنین آمریکا مصر خواهد بود که در گزارش به تخلفات ایران اشاره شود، سایر کشورها نیز اعلام خواهند کرد که اقدام ایران نقض ان پی تی و معاهده عدم گسترش سلاح‌های هسته‌ای تلقی نمی‌شود.
زنگنه خاطرنشان کرد: در هر حال در این نشست، آمریکایی‌ها یک نمایشی انجام خواهند داد، مطالبه سقف حداکثری خواهند داشت، جمهوری اسلامی ایران هم مستندات قانونی خود را ارائه می‌کند که این‌ها به‌عنوان خروج از برجام و نقض ان‌پی‌تی تلقی نمی‌شود. طبعاً مهم‌ترین نقضی که صورت گرفته نقض تعهد خود آمریکا است که ابتدا برجام را پذیرفته و سپس از آن خارج شده است.
وی ادامه داد: بنابراین اگر قرار است گزارشی تهیه شود، اولین و مهم‌ترین بند این گزارش باید به خروج آمریکا از برجام اشاره داشته باشد که منشأ سلسله‌ای از اقدامات گوناگون شده و هر اتفاقی رخ دهد مقصر و مسئولیت اصلی آن به گردن آمریکا است.
این کارشناس مسائل حقوق بین‌الملل افزود: در واقع هر کنشی که انجام می‌گیرد، واکنشی از سوی ایران به دنبال خواهد داشت و لذا باید این هشدار را به کشورهای اروپایی داد که از روش اعمال فشار مضاعف در کنار فشارهای آمریکا خودداری کنند و به طور کلی اقدامات اروپایی‌ها ممکن است وضعیت را بدتر کند و به سمت حل این مساله پیش نخواهد رفت، بهتر است اروپایی‌ها نیز به تعهدات‌شان عمل کنند.
زنگنه همچنین اظهار کرد: اگر به تعهدات اروپایی‌ها عمل می‌شد، هیچ کدام از این کارها اتفاق نمی‌افتاد، هنوز هم اروپایی‌ها می‌توانند اعلام کنند خرید نفت را انجام می‌دهند، از مبادلات مالی ممانعت نمی‌کنند و تحریم‌های آمریکار ا قبول ندارند بنابراین اگر این چند مساله را اروپایی‌ها بپذیرند و عملیاتی کنند، طبعاً گام بعدی ممکن است اتفاق نیافتد.
وی در پایان ابراز کرد: اکنون ساز و کار اینستکس را راه اندازی کرده‌اند که صرفاً یک ابزار و مکانیزم برای تحقق تعهدات اروپا تلقی می‌شود، در واقع بخشی از تعهدات اصلی‌شان تلقی نمی‌شود و نباید آن را به‌عنوان راه حل تلقی کنند و انتظار داشته باشند ایران هم اقدامات خودش را متوقف کند یا مسیر معکوسی را دنبال کند.
انتهای پیام
