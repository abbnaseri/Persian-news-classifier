واکنش خصمانه و مداخله‌جویانه بحرین پیرو سرنگونی پهپاد آمریکایی توسط ایران
وزارت خارجه بحرین در واکنشی خصمانه به سرنگونی پهپاد آمریکایی در حریم ایران مدعی شد که این اقدام در حریم بین‌المللی رخ داده است.
به گزارش ایسنا به نقل از خبرگزاری رسمی بحرین (بنا)، وزارت خارجه بحرین در بیانیه‌ای خصمانه و مداخله‌جویانه مدعی شد که پهپاد آمریکایی در حریم بین المللی در تنگه هرمز مورد هدف قرار گرفته شده است.
وزارت خارجه بحرین همچنین مدعی شد که اقدام ایران موجب تشدید تنش می‌شود و امنیت و آزادی کشتیرانی بین‌المللی و همچنین امنیت و ثبات ملت‌های منطقه را هدف قرار می‌دهد.
وزارت خارجه بحرین در ادامه با طرح این ادعا که ایران قوانین و معاهدات بین المللی را بطور مکرر نقض می‌کند، از جامعه بین‌المللی خواست تا با قاطعیت با اقدامات ایران مقابله کند.
به گزارش ایسنا، روابط عمومی کل سپاه پاسداران انقلاب اسلامی پیش از این در اطلاعیه‌ای اعلام کرده بود که در نخستین ساعات بامداد روز پنجشنبه (۳۰ خرداد) یک فروند پهپاد جاسوسی "گلوبال هاوک "امریکا بعد از تجاوز به حریم سرزمینی جمهوری اسلامی ایران در منطقه روبروی کوه مبارک استان هرمزگان، هدف آتش پدافند نیروی هوا فضای سپاه پاسداران انقلاب اسلامی قرار گرفت و سرنگون شد.
چند ساعت بعد از اینکه سپاه از سرنگونی یک فروند پهپاد جاسوسی آمریکا در مرز هوایی ایران خبر داده بود، دونالد ترامپ، رئیس جمهور آمریکا در صفحه رسمی خود در توئیتر نوشت: ایران اشتباه بزرگی مرتکب شده است.
محمدجواد ظریف، وزیر امور خارجه ایران نیز در توئیتر نوشت: «در ساعت 14:.. بامداد پهپاد آمریکایی در حالت پنهان از امارات پرواز کرد و حریم هوایی ایران را نقض کرد. این پهپاد در ساعت ۰۴:۰۵ در مختصات 25°59'43"N 57°02'25"E در نزدیک کوه مبارک هدف قرار گرفت. ما قطعات پهپاد نظامی آمریکا را در آب‌های قلمرو خودمان، جایی که این پهپاد ساقط شد جمع‌آوری کرده‌ایم.»
وزیر امور خارجه کشورمان در این توئیت علاوه بر ارائه مختصات محل سقوط این پهپاد، دو نقشه را منتشر کرده که نشان می‌دهد این پهپاد پس از نقض حریم هوایی ایران، هدف قرار گرفته است.
انتهای پیام
