این که گفته شود یک خانم با ۱۶ نفر در وزارت نفت در ارتباط بوده است  بیان اسلامی نیست 
سخنگوی دولت با اشاره به بازداشت یک خانم در ارتباط با وزارت نفت گفت: این خانم کارمند یک شرکت اروپایی است و وزارت اطلاعات در حال بررسی بیشتر موضوع است.
به گزارش ایسنا، علی ربیعی در نشست خبری امروز خود در پاسخ به سوالی در مورد بازداشت اخیر یک خانم که با وزارت نفت در ارتباط بوده است اظهارکرد: این خانم کارمند یک شرکت اروپایی است. معمولاً این شرکت‌های خارجی که با دستگاه‌های اجرایی کار می‌کنند اطلاعات را نیز جمع‌آوری می‌کنند ولی اینکه جمع‌آوری این اطلاعات اقدام جاسوسی است یا خیر به بررسی نیاز دارد.
وی ادامه داد: البته اینگونه بیان شد که این خانم با ۱۶ فرد در ارتباط بوده است که بیان این مسئله به این شکل یک بیان اسلامی نیست. وزارت اطلاعات بررسی بیشتری را دارد انجام می‌دهد و قوه قضائیه نیز نتیجه را اعلام خواهد کرد.
وی همچنین درباره کشف دستگاه پز در دفتر زنگنه گفت: من با کارشناسان اقتصادی و ضد جاسوسی وزارت اطلاعات صحبت کردم ، آنها گفته‌اند دستگاه‌های پز ربطی به زنگنه نداشته است و فسادی هم رخ نداده و عدد ۱۰ میلیارد هم صحیح نیست. به نظر من صاحب صلاحیت‌ترین دستگاه در این زمینه وزارت اطلاعات است.
وی همچنین در پاسخ به پرسشی در مورد موضع دولت نسبت به فشارهای وارده بر وزیر نفت خاطرنشان کرد: وزیر نفت یک وزیر کاربلد است که در شرایط تحریم بهترین فرد برای اداره امور نفت از تولید تا فروش است. البته بیان شده که از زمان زنگنه صادرات ما کمتر شده است. این در حالیست که با تلاش‌های زنگنه تولید نفت ایران به یک میلیون و ۳۰۰ هزار بشکه رسید که ۲۰۰ هزار بشکه نسبت به دوران قبل حضور او بیشتر بوده است. ربعی ادامه داد: در این مدت فقط یک مورد لغو قرارداد بوده است که دلیل آن هم این بود که قرارداد اجرایی نشده است. با این وجود در پارس جنوبی سرمایه گذاری بیشتری شده است. پالایشگاه ستاره خلیج فارس در دولت نهم و دهم فقط ۴۲ درصد پیشرفت داشت که با زحمات وزیر نفت این پالایشگاه در دولت یازدهم تکمیل شد.
سخنگوی دولت همچنین خاطرنشان کرد: دولت تصمیم به لغو روادید برای چین در راستای سهولت رفت و آمد به ایران گرفت. همچنین اصلاح ساختار بودجه در دستور کار است به نحوی که وابستگی به نفت کمتر شود. همچنین در دولت تصمیمی برای اختصاص ۵۰ میلیارد تومان برای مقابله با آفت ملخ گرفته شده است.
ربیعی در پاسخ به پرسشی در مورد موضع دولت در مورد ماجرای پارک پلیس تهران، گفت: رئیس جمهور با وزیر کشور در این زمینه صحبت کرده‌اند. این موضوع به رسیدگی قضائی نیاز دارد. من نمی‌دانم دقیقاً چه اتفاقی رخ داده است ولی نوع واکنش با جرمی که حتی اگر اتفاق افتاده باشد قابل قبول نیست. رئیس شورای امنیت کشور هم تذکرات لازم را داده است. باید به جامعیت برسد تا آن را اعلام کنیم ولی مطلعم که نیروی انتظامی هم موافق این اتفاق نبوده است. برخورد با شیوه‌های غیر قانونی و غیر شرعی قابل قبول نیست اما باید به یک روش مناسب در این زمینه برسیم.
سخنگوی دولت درباره تحریم‌های جدید آمریکا علیه رهبری و وزیر خارجه کشورمان گفت: زمانی که نخست وزیر ژاپن در ایران بود همزمان رئیس جمهور آمریکا پتروشیمی ما را تحریم کرد. الان آنها ادعای مذاکره می‌کنند، ولی مذاکره کننده ما را می‌خواهند تحریم کنند و صاحب فتوای حرمت سلاح هسته‌ای را نیز تحریم می‌کنند.
وی ادامه داد:البته فکر می‌کنم تحریم رهبری وحدت ملی ما را افزایش می‌دهد. این اقدام آمریکا توهین به یک ملت است. آنها می‌خواهند همچنین موسساتی را تحریم کنند که مدیران آنها به نوعی از دفتر رهبری گماشته می‌شود که البته به لحاظ اقتصادی چیز جدیدی نیست.
وی با اشاره به اینکه البته آمریکایی‌ها خیلی سخت در مورد تحریم وزیر خارجه صحبت نکردند، تصریح کرد: ولی در هر حال با این تحریم خود را از مذاکره تحریم می‌کند. دلیل این اقدام هم این است که ظریف ماهیت گروه B را مشخص کرده است. به هر حال ما ساز و کار متناسب با هر نوع تحریم را داریم و معتقدیم اکنون دیگر تحریم‌ها آثار معکوس دارند.
وی در پاسخ به سوال دیگری در مورد ممنوعیت ماهی گیری زنان در جزیره هنگام تصریح کرد: به هیچ عنوان تبعیض برای کار زنان قائل نیستیم من با شیلات و جهاد کشاورزی صحبت کردم و آنها موضوع را رد کرده‌اند. شاید اتفاق سلیقه‌ای بوده ولی یک روش و برنامه نیست. مدیران شیلات و جهاد کشاورزی پس از تذکر من همان روز موضوع را بررسی کرده‌اند. این اتفاق از نظر دولت قابل قبول نیست.
ربیعی همچنین درباره ادعای فشار دولت برای پخش نشدن بخش‌هایی از سریال گاندو افزود: از همه افرادی که می‌توانستند با صدا و سیما تماس بگیرند و به اصطلاح فشار بیاورند من پرس و جو کرده و تماس گرفتم اما به کسی نرسیدم. خواهش می‌کنم صدا و سیما هر چه سفارش شده که تولید شود، پخش کند. مردم در این زمینه قضاوت می‌کنند. من بخش‌هایی از این سریال را دیده‌ام و امیدوارم به لحاظ سناریو و بخش‌های دیگر بهتر کار شود.
وی ادامه داد:چنین چیزی هم نیست که دولت بگوید چه بخش‌هایی را پخش نکند. آنقدر مطالب زیادی علیه دولت پخش می‌شود که این سریال در مقابل آنها چیزی نیست.
وی در پاسخ به سوال دیگری در مورد احتمال حذف ارز ۴۲۰۰ تومانی گفت: دولت تصمیمی برای حذف ارز ۴۲۰۰ تومانی تا پایان سال ۹۸ ندارد. با اختصاص ارز، در چهار ماهه اول امسال نسبت به زمان مشابه در سال گذشته واردات ما افزایش چشمگیر داشته است. از ۱۴ میلیارد دلار ارز سه میلیارد برای دارو یک میلیارد برای لاستیک و کاغذ و ۱۰ میلیارد هم برای کالاهای اساسی در نظر گرفته شده است.
ربیعی با بیان اینکه تحریم‌ها فشار زیادی به اقتصاد ایران وارد کرده است و حتی مالیات هم متکی به درآمدهای نفتی است، تصریح کرد: البته مؤسسات مالی اعتباری می‌گویند ما در سال آینده از رشد منفی خارج خواهیم شد. اکنون شوک‌های ارزی در حال تخلیه است و تورم نقطه به نقطه هم شرایط مناسبی پیدا کرده که البته به معنای گران نشدن بیشتر است، نه ارزان شدن ما از وضعیت جامعه اطلاع داریم فشار زیادی روی طبقات حقوق بگیر وارد است. ما باید از دهک‌های پایینی و میانی جامعه مراقبت کنیم.
وی ادامه داد: نمی‌خواهم دفاع کنم که همه تصمیمات درست است، ولی همه تصمیمات و تلاش‌ها از روی دلسوزی است. البته رسانه هم باید برای مردم توضیح دهد که با چه تحریم‌های بی سابقه‌ای مواجه‌ایم. اگر FATF هم به سرانجام نرسد در انتقال پول هم با مشکل مواجه می‌شویم.
سخنگوی دولت ادامه داد: درست است که امروز فشار زیادی بر مردم وارد است اما اگر برنامه دولت نبود این فشارها بیشتر هم می‌شد. ما حتماً در کنار مردم هستیم. رئیس جمهور روزانه آمارها را که از سازمان برنامه، دستگاه‌های اطلاعاتی و سایر سازمان‌ها تعیین می‌شود را مشاهده می‌کند. هم اطلاع و نگرانی از شرایط جامعه وجود دارد و هم تلاش برای رفع مشکلات.
وی در پاسخ به این سوال که آیا دولت برنامه‌ای برای کاهش ساعت اداری دارد تاکید کرد: چنین تصمیمی تا کنون نداشته‌ایم.
وی در پاسخ به این سوال که آیا سند حجاب و عفاف که کلیات آن در شورای عالی انقلاب فرهنگی به تصویب رسیده است می‌تواند مانع رفتارهای اخیر مأموران با زنان شده و موجب ارتقای حجاب در کشور شود، بیان کرد: در حال حاضر چارچوب‌های کلی این سند تصویب شده که در مورد آن اختلافی نیست. مواضع دولت و رئیس جمهور در این زمینه قبلاً بیان شده و روشن است. امیدوارم در تهیه این سند جنبه‌های فرهنگی موضوع مورد رسیدگی قرار گیرد زیرا این موضوع بیشتر جنبه فرهنگی دارد.
ربیعی در واکنش به سوالی درباره انتشار فیش‌های نجومی برخی از مدیران دولتی، اظهار داشت: همین که چنین فیش های حقوقی منتشر می شود، نشان از صداقت دولت است و نشان می دهد که نارسایی هایی وجود دارد و دولت با آن برخورد می‌کند.

وی با اشاره به اینکه بنده اطلاع دارم که حقوق ها در سطح مصوب ابلاغ شده است، ادامه داد: ممکن است برخی افراد صرفاً چندین ماه خارج از نظارت، حقوق بیشتری را دریافت کنند.لیست را من دیدم به جز یک یا دو مورد بقیه در سطح مصوبات اما بالاترین سطح مصوبات حقوق دریافت کرده‌اند و یکی دو مورد غیرقابل قبول هم وجود داشت.

سخنگوی دولت گفت: همواره گرایش برخی افرادی که در برخی از شرکت ها می گماریم این تمایل وجود دارد که برداشت های بیشتری بکنند که همواره باید نظارت و با آنان برخورد شود. در دورانی که بنده در وزارت تعاون کار و رفاه اجتماعی بودم، پرونده‌ای را به دادگاه فرستادیم و با خاطی برخورد کردیم اما مهم این است که شناسایی شده و با آنها برخورد شود
ربیعی همچنین در پاسخ به این پرسش که آیا دولت برنامه‌ای برای پایین آوردن نرخ ارز دارد، تصریح کرد: ما در تلاشیم تا نرخ ارز افزایش نیابد و حتی به مبلغ واقعی برسد اما میزان ارز به دست آمده کشور و همچنین هیجانات جامعه بر نرخ ارز تأثیر می‌گذارد. تلاش ما این است که نرخ ارز با سازوکار بازار به مرز منطقی خود برسد.
خبرنگاری درباره تأثیر FATF بر اقتصاد کشور پرسید که ربیعی در پاسخ اظهار کرد: این مسئله را باید به کسانی بسپاریم که درگیر کار در این زمینه هستند ولی اگر ما نتوانیم در جهت تصویب FATF حرکت کنیم، به نفع تحریم‌گران خواهد بود.
وی درباره اخبار مربوط به اختلاف جهانگیری و روحانی بیان کرد: رئیس جمهور با کسی تعارف ندارد. اگر کسی نتواند در دولت کار کند تعویض می‌شود ولی الان چنین فردی نداریم و دولت هم برنامه‌ای برای تعویض اعضای خود ندارد.
وی همچنین در توضیح اظهارات اخیر رئیس جمهور درباره پایین بودن اختیاراتش بیان کرد: به هر حال مشکلاتی در ساختار قوا وجود دارد. رئیس جمهور هم مایل است سیاست‌های دولت با برنامه‌های یک نفر در قوه دیگر تعارض نداشته باشد و اختلال ایجاد نشود. آنچه رئیس جمهور گفت در راستای بهتر کار کردن دولت در امور بین قواست نباید بیشتر از این مطلب تفسیر شود.
سخنگوی دولت همچنین با اشاره به اینکه آیا معاونت بازرگانی در دولت تشکیل می‌شود اظهار کرد: ما اختیار بیشتری را برای معاون بازرگانی وزارت صمت در نظر گرفته‌ایم تحت عنوان قائم مقام وزیر صمت که در بخش بازرگانی عمل می‌کند. اگر لازم باشد اختیارات بیشتری هم به این فرد داده می‌شود و اگر باز هم نیاز باشد دولت تصمیمات جدیدی می‌گیرد.
وی در ادامه درباره انتخاب وزیر آموزش و پرورش بیان کرد: هنوز رئیس جمهور تصمیمی گرفته است و این وزارتخانه با سرپرست اداره می‌شود. اولین تخصیص بودجه درباره رتبه‌بندی نیز در مرحله اجرا قرار دارد.
خبرنگاری درباره رویکرد دولت نسبت به اصلاح بودجه پرسید که ربیعی در پاسخ تصریح کرد: ما اگر تصمیمات سخت نگیریم در درازمدت زندگی مردم بدتر می‌شود. زندگی امروز و فردای مردم برای ما مهم است. در شورای اقتصادی دولت و جلسات سران قوه بحث است که کدام الگو برای حامل‌های انرژی، نظام تأمین اجتماعی در بودجه باید پیاده شود. حتماً باید در درآمد و هزینه‌های بودجه اصلاحات جدی انجام شود. ما دنبال ارتقای عدالت اقتصادی و ثبات اقتصادی هستیم. هر اصلاحی هم باید به سمت منافع طبقات اجتماعی رو به پایین باشد.
وی در پایان در پاسخ به این پرسش که پس از پایان ضرب‌العجل ایران برای اروپا آیا ایران تصمیمات خود را اجرایی خواهد کرد، گفت: ما در حال مذاکره هستیم و امیدواریم اروپا سازوکار خود را فعال کند اما اگر اروپا به تعهدات خود عمل نکند ما افزایش غنی‌سازی را انجام می‌دهیم و در زمان اعلام شده هم همین کار را انجام می‌دهیم. البته اروپا ما را به خویشتن‌داری دعوت می‌کند اما ما هم به آن‌ها گفته‌ایم باید سازوکار مالی خود را فعال کنند. آن‌ها هم در این زمینه اقداماتی را در حال انجام دارند.
انتهای پیام
