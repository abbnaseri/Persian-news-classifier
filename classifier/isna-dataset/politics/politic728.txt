تحریم فرماندهان سپاه ناشی از واماندگی امریکا برابر اقتدار ایران اسلامی است
 فرمانده کل سپاه با تبریک به فرماندهان تحریم شده توسط امریکایی ها گفت: شکار پهپاد فوق پیشرفته متجاوز امریکایی، محصول تحریم‌های امریکا بوده واقدام تحریمی اخیر آنان ناشی از استیصال و واماندگی برابر اقتدار ایران اسلامی است .
به گزارش ایسنا به نقل از سپاه نیوز؛ در پی اقدام شجاعانه و متهورانه نیروی هوافضای سپاه در انهدام  پهپاد جاسوسی متجاوز رژیم تروریستی ایالات متحده امریکا بر فراز آب‌های سرزمینی جمهوری اسلامی ایران و متعاقباً انفعال حاکمان کاخ سفید و تحریم چند تن از فرماندهان سپاه، سردار سرلشکر پاسدار حسین سلامی فرمانده کل سپاه پاسداران انقلاب اسلامی در گفتگویی اعمال تحریم‌های اخیر آمریکا علیه فرماندهان این نهاد را ناشی از اوج استیصال، درماندگی  و غضب آنان برابر اقتدار و عظمت ایران اسلامی توصیف و تصریح کرد: این اقدام واکنشی منفعلانه به سرنگونی پهپاد فوق پیشرفته جاسوسی متجاوز آمریکایی توسط پدافند سپاه بود و طبیعی است پس از ضرب شست بازدارنده فرزندان ملت ایران در نیروی هوافضای سپاه و فروریختن دوباره هیمنه پوشالی امریکا، آنها بخواهند از طریق اقداماتی که فاقد هرگونه منطق و عقلانیت نزد افکار عمومی است، عقده گشایی کنند.   سرلشکر سلامی سناریوی تحریم علیه فرماندهان سپاه و دیگر ارکان و شخصیت‌های کشور را حربه ای نخ‌نما شده و فاقد ارزش و تاثیر توصیف و تصریح کرد: تحریم سپاه و فرماندهان آن که شکست راهبردها و سیاست های شیطانی امریکا در منطقه را رقم زده‌اند، موضوع جدیدی نبوده و ثمره ای جز راسخ تر شدن  اراده پاسداران انقلاب در مسیر اقتدار آفرینی برای میهن اسلامی  و صیانت از نظام و ملت ایران و قطع ید متجاوزان به تمامیت ارضی کشورمان در پی نخواهد داشت.  وی با قدردانی از مجاهدت‌ها و تلاش‌های خستگی‌ناپذیر فرماندهان قرار گرفته در فهرست تحریم های جدید امریکا که موجبات اقتدار و بازدارندگی را برای میهن اسلامی فراهم آورده‌اند، خطاب به آنان گفت: به شما عزیزان که در راستای دفاع از منافع و امنیت ملی کشور هدف غضب و کینه دشمن و تحریم امریکای پلید و جنایتکار واقع شده اید، تبریک می گویم و شکی نیست که دشمنان در آینده و در میدان عمل پیامدهای اقدام شیطانی و کینه توزانه خود را بهتر و محسوس تر درک و فهم خواهند کرد .  فرمانده کل سپاه در پایان تاکید کرد: بی‌تردید باور و اراده پاسداران انقلاب اسلامی در پیاده‌سازی تدابیر و فرامین مقام معظم رهبری و فرماندهی کل قوا (مد ظله العالی) به عنوان تکلیف شرعی و دینی وبرخورداری از حمایت همه جانبه مردم ایران در اجرای قاطعانه مأموریت‌های قانونی و دفاع آرمانی از انقلاب و دستاوردهای ارزشمند آن با همراهی و هم افزایی سایر نیروهای مسلح، اجازه عرض اندام و تعبیررویا های باطل دشمنان را نخواهد داد. انتهای پیام
