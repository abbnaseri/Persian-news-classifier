چرا نباید با ترامپ وارد مذاکره شویم؟
یک عضو سابق کمیسیون امنیت ملی و سیاست خارجی مجلس با بیان این که مذاکره زمانی سودمند است که منافعی را در برداشته باشد،‌ گفت: در شرایطی که ترامپ از یک طرف تحریم می‌کند و از سوی دیگر دم از مذاکره می‌زند، قطعا مذاکره کردن برای باخت است و نباید وارد مذاکره شویم.
عباسعلی منصوری آرانی در گفت‌وگو با ایسنا درباره این‌که آمریکا از یک سو تحریم‌های بیش‌تری را علیه ایران اعمال می کند و از سوی دیگر پیشنهاد مذاکره می‌دهد، آیا مذاکره با چنین رفتار آمریکا شایسته و قابل قبول است؟ اظهار کرد: مذاکرات در سیاست خارجی و روابط بین‌الملل بسیار معنادار بوده  و واژه‌ای است که در صحنه دیپلماسی ساری و جاری است، اما اکنون شاهد رفتارهایی از آمریکا هستیم که کینه داشته و قصد مبارزه با نظام ما و براندازی آن را دارد،‌ بنابراین از ابتدای انقلاب همیشه اقدامات آمریکا در رفتارهای مختلف را دیده‌ایم که تبلور آن در جنگ و تهاجم فرهنگی بوده است.
وی تصریح کرد:‌ در هیچ جایی شاهد این نبودیم که آمریکا قادر باشد اقدامی را انجام دهد و این موضوع از اول انقلاب هم وجود داشته، لذا آنچه امروز شاهد هستیم بیش‌تر در دستور کار قرار دادن یک جنگ روانی است تا آرامشی که در سیاست بین‌الملل از سوی ایران انجام شده را به هم بریزد.
این کارشناس مسائل بین‌الملل همچنین بیان کرد: بنابراین از یک سو اشخاص، ارگان و نهادهایی را تحریم می‌کند که این اقدام نشان می‌دهد راهبرد آن‌ها  در تحریم و جنگ اقتصادی است، از سوی دیگر فضای بین‌الملل که اکنون به سود ما است و نهادهایی مانند آژانس بین‌المللی انرژی اتمی بیش  از 15 بار رفتار ما را تایید  کرده‌اند را تغییر دهد.
این عضو سابق کمیسیون امنیت ملی و سیاست خارجی مجلس خاطرنشان کرد: در مجموع، تمامی اقدامات کفه ترازو را به سود ما سنگین کرده و طبیعی است که آمریکا دوست ندارد این وضعیت حاکم باشد و لذا سعی می‌کند هر روز یک موضوعی را بیان کند، یک روزی می‌گوید جلوی بمب اتم را می‌گیرد، روزی دیگر به دنبال متوقف کردن موشک‌های بالستیک است و یک روز دیگر هم افرادی را جزو لیست تحریمی قرار می‌دهد.
منصوری آرانی افزود: در نتیجه کاملا پیداست که همه این اقدامات نوعی جنگ روانی است و سعی دارند فضا را مشوش کنند، فکر می‌کنم باید بتوانیم از تمام ظرفیت‌هایی موجود اعم از دولت،‌ مجلس، گروه‌های پارلمانی و قوه قضائیه و یا ارتباطات با خارج از کشور استفاده کرده و همه را متمرکز کنیم به شکلی که راهبردی در راستای ایجاد یک جنگ روانی و از طرفی مقابله با جنگ روانی که آن‌ها برای ما ایجاد کرده‌اند تبیین کنیم.
وی در ادامه با با تاکید براین که آمریکا قابلیت مذاکره کردن را ندارد؟ گفت: فضای مذاکره قرائن و شواهدی دارد. مذاکره گفت‌وگو، تبادل اطلاعات و گفتار برای رسیدن به یک نتیجه است که در نتیجه آن هم طرفین سعی دارند بر مبنای منافع مشترک حرکت کنند.
این کارشناس مسائل بین‌الملل همچنین اظهار کرد: مذاکره زمانی سودمند است که قطعا منافع مشترک وجود داشته باشد، اما اکنون نه تنها مذاکره سودآور نیست یعنی منفعتی در پی ندارد بلکه صفر- صفر هم نیست و در نتیجه این نوع مذاکره قطعا ضرر دارد. بدیهی است هیچ عقل سالم سیاسی یا هیچ کشوری که دارای حاکمیت مستقل است برای باخت مذاکره نمی کند. مذاکره یا برای برد-برد است یا صفر-صفر.
منصوری آرانی تصریح کرد: اما این مذاکره‌ای که آمریکا از یک سو رفتار دوگانه دارد و تحریم و تهدیدهایی را اعمال می‌کند و از سوی دیگر دم از مذاکره می‌زند، قطعا مذاکره برای باخت است و در این شرایط طبیعی است که نباید وارد مذاکره شویم زیرا این مذاکره یک باخت را در پی خواهد داشت.
انتهای پیام
