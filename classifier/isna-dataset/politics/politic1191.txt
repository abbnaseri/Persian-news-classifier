ترامپ: از ایران بابت ساقط نکردن هواپیمای سرنشین‌دار قدردانی می‌کنیم
رئیس‌جمهور آمریکا در گفت‌وگو با خبرنگاران در کاخ سفید از ایران بابت ساقط نکردن هواپیمای 38 سرنشینی قدردانی کرد و این اقدام را بسیار عقلانی خواند.
به گزارش ایسنا، به نقل از د هیل، دونالد ترامپ، رئیس‌جمهور آمریکا، با طرح این ادعا که روز گذشته یک هواپیمای دیگر نیز در محدوده هوایی ایران حضور داشته است، اظهار کرد: آیا می‌دانستید که روز گذشته یک هواپیمای دیگر با ۳۸ سرنشین در حال پرواز بوده است؟ این هواپیما در رصد ایرانی‌ها بود اما آن‌ها از شلیک به این هواپیما خودداری کردند. به نظرم این کار آن‌ها بسیار عاقلانه بوده است. ما بابت اینکه آن‌ها دست به چنین کاری نزدند، قدردانیم. این تصمیم بسیار خردمندانه بود.
دونالد ترامپ در ادامه اظهار کرد که هر پاسخی از سوی ایالات متحده به ایرانیان برای ساقط کردن پهپاد بدون سرنشین «زیادی» است.
وی همچنین مدعی شد: ایرانیان به سلاح‌ها هسته‌ای دست نخواهند یافت. ما به آن‌ها اجازه نخواهیم داد که به سلاح هسته‌ای دست یابند.
رئیس‌جمهور آمریکا در انتها بار دیگر ادعا کرد: ایران در اوضاع اقتصادی بدی قرار دارد. تحریم‌ها تأثیر بسزایی بر آن‌ها داشته است. ما تحریم‌های بیشتری علیه ایران اعمال خواهیم کرد. من تنها می‌خواهم که آن‌ها به سلاح هسته‌ای دست پیدا نکنند. اگر ایرانیان بخواهند، می‌توانیم به سرعت به توافقی با آن‌ها دست یابیم. این مسئله به خود آن‌ها بستگی دارد.
دونالد ترامپ همچنین قرار است این هفته در کمپ دیوید، نشست‌ها و تماس‌هایی تلفنی با محوریت تحولات ایران داشته باشد.
انتهای پیام
