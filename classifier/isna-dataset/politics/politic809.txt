انتقاد شدید وزارت خارجه روسیه از سیاست‌های آمریکا درقبال ایران
وزارت امورخارجه روسیه در بیانیه‌ای تاکید کرد که آمریکا در طول یک سال گذشته با اقدامات خود، ازجمله طرح اتهامات بی‌اساس علیه ایران و خروج از برجام تنها به تنش‌ها دامن زده است.
به گزارش ایسنا به نقل از خبرگزاری اسپوتنیک، وزارت امورخارجه روسیه یک روز پس از آنکه آمریکا تحریم‌های جدیدی علیه ایران وضع کرد، با صدور یک بیانیه به این اقدام واکنش نشان داد و نسبت به پیامدهای سیاست‌های آمریکا برای منطقه ابراز نگرانی کرد.
وزارت امورخارجه روسیه در بیانیه خود واشنگتن را به دلیل درخواست‌های "بی‌پایه و اساس" از ایران، شامل "دست برداشتن از منافع جهانی مشروع خود"، مورد انتقاد قرار داد و تاکید کرد که این سیاست آمریکا منجر به بی‌ثباتی در منطقه خواهد شد. این در حالی است که آژانس بین‌المللی انرژی اتمی تأیید می‌کند تهران به تعهداتش در برجام پایبند است.
همچنین در این بیانیه آمده است: مسکو به شدت احساس نگرانی می‌کند زیرا شاهد است که واشنگتن بیش از یک سال است که تنش‌ها پیرامون ایران را تشدید می‌کند. ازجمله از طریق طرح اتهامات بی‌اساس علیه ایران، خروج از برنامه جامع اقدام مشترک، اعمال فشار از طریق تحریم و اقدامات تحریک‌آمیز همچون تقویت حضور نظامی.
وزارت امورخارجه روسیه در ادامه بیانیه خود با اعلام همبستگی با مردم و دولت ایران تاکید کرد: رهبری آمریکا می‌بایست در نظر بگیرد که سیاستش علیه ایران چه پیامدی در پی‌خواهد داشت. این رویکرد نه تنها منجر به بی‌ثباتی در خاور نزدیک و میانه خواهد شد بلکه می‌تواند کل نظام امنیت جهان را تضعیف کند.
انتهای پیام
