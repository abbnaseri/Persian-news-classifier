تولسی گابارد: وجود توافق با ایران بهتر از نبود آن است
نامزد احتمالی دموکرات‌ها در انتخابات ریاست جمهوری آمریکا با انتقاد از سیاست‌های رئیس جمهور کشورش درقبال ایران گفت: وجود توافق هسته‌ای با ایران بهتر از نبود آن است.
به گزارش ایسنا، تولسی گابارد عضو مجلس نمایندگان آمریکا و نامزد احتمالی حزب دموکرات در انتخابات ریاست جمهوری ۲۰۲۰ در گفت‌وگو با شبکه سی‌بی‌اس به انتقاد از سیاست‌های رئیس جمهور کشورش درقبال ایران پرداخت و گفت که دونالد ترامپ با اقدامات خود، آمریکا را به جنگ با ایران نزدیک و نزدیک‌تر می‌کند.
تولسی گابارد در ادامه از تصمیم دونالد ترامپ برای خروج از توافق هسته‌ای با ایران انتقاد کرد و آن را اشتباه خواند.
وی گفت: اگرچه ما نیازمند توافقی قوی‌تر با ایران هستیم اما من بر این باورم که وجود یک توافق بهتر از نبود آن است.
این سیاستمدار آمریکایی افزود: توافق هسته‌ای از وقوع جنگ جلوگیری کرد و خطری که رئیس جمهور ترامپ آن را ایجاد کرده، این است که با کنار گذاشتن توافق هسته‌ای آمریکا را هرچه بیشتر به جنگ با ایران نزدیک می‌کند. چنین جنگی به مراتب از جنگ عراق و افغانستان برای آمریکا فاجعه‌بارتر خواهد بود.
وی همچنین با انتقاد از اعزام نیروی نظامی جدید به منطقه گفت: استقرار نظامیان آمریکایی در این منطقه در واقع دینامیت را برای جنگی به شدت مخرب‌تر از چیزی که در عراق دیدیم، روشن کرد.
به گزارش ایسنا، رئیس جمهور آمریکا سال گذشته پس از بارها انتقاد از توافق هسته‌ای و ناقص خواندن آن به‌طور یک‌جانبه از آن خارج شد و تعهدات خود ذیل توافق را نقض کرد. واشنگتن سپس تحریم‌ها علیه ایران را بازگرداند که به اختلافات میان دو کشور دامن زد.
جمهوری اسلامی ایران نیز پس از گذشت یک سال از نقض برجام از سوی آمریکا و در پی تعلل طرف‌های اروپایی برجام در عمل به تعهداتشان برای کاهش تأثیر تحریم‌های آمریکا سرانجام ماه گذشته اعلام کرد که در دو گام تعیین شده سطح تعهدات برجامی‌اش را کاهش خواهد داد.
ایران در اولین گام اعلام کرد که از حد تعیین شده در برجام برای ذخیره اورانیوم غنی‌شده خود، یعنی ۳۰۰ کیلوگرم عبور کرده است. آژانس بین‌المللی انرژی اتمی نیز هفته گذشته این موضوع را مورد تائید قرار داد.
این اقدام ایران با واکنش دیگر طرف‌های توافق مواجه شد. انگلیس، فرانسه و آلمان به همراه اتحادیه اروپا ضمن ابراز نگرانی نسبت به تصمیم ایران برای کاهش سطح تعهداتش در برجام خواستار پایبندی کامل ایران به توافق شده‌اند.
اما جمهوری اسلامی تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
انتهای پیام
