ادعای آمریکایی‌ها در حمله سایبری و تاسیسات نظامی در راستای ملتهب کردن فضا مطرح می‌شود
یک عضو کمیسیون امنیت ملی و سیاست خارجی مجلس شورای اسلامی ادعای آمریکا مبنی بر حمله سایبری به تأسیسات نظامی ایران را در راستای ملتهب کردن فضا و بردن به سمت جنگ دانست و گفت که آمریکا فاز جدید جنگ روانی علیه ایران را با مختصات نظامی و دفاعی شروع کرده است.
علیرضا رحیمی در گفت‌وگو با ایسنا در واکنش به ادعای اخیر آمریکایی‌ها مبنی بر حمله سایبری به تأسیسات نظامی ایران گفت: این ادعا بعد از سرنگونی پهپاد جاسوسی آمریکا مطرح شده، چون آمریکا سناریویی برای مقابله با سقوط پهپاد نداشت و به همین دلیل رو به جنگ روانی آورد. ادعایی که قابل اثبات نیست و جمهوری اسلامی ایران هم مختصاتی مبنی بر چنین حمله دریافت نکرده است.
وی افزود: آمریکایی‌ها فاز جدید جنگ روانی علیه ایران را با مختصات نظامی و دفاعی شروع کردند. آنها پیش فرض‌هایی را در حوزه‌ نظامی و جنگ روانی در نظر گرفته که دو سناریو روشن است یا جنگ یا مذاکره است که این دقیقاً نقطه مقابل راهبرد جمهوری اسلامی به شمار می‌آید.
این عضو هیأت رئیسه مجلس تاکید کرد که ادعای حمله سایبری در راستای ملتهب کردن فضا و بردن به سمت جنگ روانی است. آنها موضوع تشدید تحریم‌ها را هم مطرح کردند که این در راستای سناریوی فشار حداکثری و همان موضوع یا جنگ یا مذاکره مطرح می‌شود. می‌خواهند فضای روانی علیه کشورمان ایجاد کنند.
انتهای پیام
