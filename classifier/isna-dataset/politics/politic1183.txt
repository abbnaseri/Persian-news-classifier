بیانیه روابط عمومی سپاه تهران بزرگ به‌مناسبت تشییع پیکر 150 شهید گمنام
روابط عمومی سپاه حضرت محمد رسول الله (ص) تهران بزرگ در راستای ترویج فرهنگ جهاد و شهادت، طی بیانیه‌ای، همگان را به حضور حماسی و دشمن‌شکن در مراسم با شکوه وداع و تشییع پیکر مطهر 150 شهید گمنام دفاع مقدس دعوت کرد.
به گزارش ایسنا، در این بیانیه آمده است:
بسم الله الرحمن الرحیم به یقین شهیدان، جلوه‌های روشنی از صداقت، غیرت، شجاعت و مظهر کامل عشق و ولایت و در یک کلام عصاره ارزش ها و فضیلت ها هستند. زنده نگه داشتن نام و یاد شهیدان در حقیقت رسالت و فریضه‌ای والا، انسان‌ساز و سرنوشت‌ساز است. شهیدان راه روشن استقلال، عزت و عظمت را تا ابد برای همه آزادگان و حق طلبان تاریخ ترسیم کردند و با رساترین فریاد، مستکبران و جهانخواران عالم را به خاک مذلت نشاندند.
پاسداشت فرهنگ شهید و شهادت در واقع گرامیداشت جهاد، حماسه و مقاومت در برابر همه شیاطین و طاغوت‌های زمان است. شک نباید کرد که هر شهیدی پرچم افتخار، حقانیت و قدرت ملت ولایتمدار و شهید پرور ایران اسلامی است و در این میان شهدای گمنام، مظلومانه ترین آیه های صداقت، غیرت و بیرق ماندگارِ شرف و پاره های دل این ملت آزاده و مظلوم، اما مقتدر و ولایتمدارند.
سپاه حضرت محمد رسول الله (ص) تهران بزرگ در راستای ترویج فرهنگ جهاد و شهادت، همگان را به حضور حماسی و دشمن شکن در مراسم با شکوه وداع و تشییع 150 پیکر مطهر شهدای گمنام دفاع مقدس تحت عنوان «یاران صادق» که در آستانه شهادت جانسوز رئیس مذهب تشیع، حضرت امام جعفر صادق(ع) و شهدای گرانقدر هفتم تیر برگزار می گردد، دعوت نموده و شرکت در این مراسمِ حماسی و دشمن شکن را تاکیدی دوباره بر پیروی و تبعیت از وصایای نورانی شهیدان و امام شهیدان در استمرار مقاومت همه جانبه با شیطان بزرگ در این مقطع حساس و تاریخی می‌داند.
فرماندهان، بسیجیان و سربازان ولایتمدار سپاه حضرت محمد رسول الله (ص) تهران بزرگ ضمن حضور عاشقانه و بصیرت مندانه، در مراسم تشییع و وداع با پیکر مطهر شهیدان، بار دیگر تنها راه نجات و سعادت ملت و کشور و همچنین تنها راه برون رفت از مشکلات اقتصادی، فرهنگی و ... را در پیروی کامل و بهنگام از پرچمدار فرهنگ شهیدان، مقام معظم ولایت و رهبری حضرت امام خامنه‌ای مدظله العالی دانسته و همگان را به استمرار راه شهیدان که همانا راه مقاومت در برابر شیطان بزرگ، آمریکای جنایتکار و اذناب منطقه ای اش می باشد فرا می خواند. «وَ مَنْ یَتَوَلَّ اللَّهَ وَ رَسُولَهُ وَ الَّذینَ آمَنُوا فَإِنَّ حِزْبَ اللَّهِ هُمُ الْغالِبُونَ»
انتهای پیام
