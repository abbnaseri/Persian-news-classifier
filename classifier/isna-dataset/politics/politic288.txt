واکنش روحانی به آخرین توییت ترامپ/واکنش به انتشار تصاویری از مسیر دور زدن تحریم ها و...
اعضای کابینه دوازدهم در حاشیه جلسه امروز (چهارشنبه) ۱۲ تیر ۱۳۹۸ هیات وزیران در حیاط دولت با حضور در جمع خبرنگاران به سوالاتشان پاسخ دادند.
به گزارش ایسنا، رئیس جمهور در جلسه امروز هیات دولت، برجام را به نفع همه ملت‌ها، منطقه و جهان دانست و با تاکید بر اینکه بهترین راه برای آمریکا بازگشت از خطای خود است، تصریح کرد: اگر آمریکا از کلمه آتش خیلی می‌ترسد پس نباید شعله‌ را روشن کند و خاموش کردن این آتش تنها بازگشت به تعهدات و مصوبات سازمان ملل است. روحانی در بخش دیگری از صحبتهایش تاکید کرد: اینستکسِ توخالی، به هیچ دردی نمی‌خورد.
همچنین مشروح گفت‌وگوهای علی ربیعی سخنگوی دولت، محمد جواد ظریف وزیر امور خارجه، محمود واعظی رئیس دفتر رئیس‌جمهور، بیژن زنگنه وزیر نفت، محمدباقر نوبخت رئیس سازمان برنامه و بودجه، محمود حجتی وزیر جهاد کشاورزی، محمد اسلامی وزیر راه و شهرسازی با خبرنگاران را می‌توانید در لینک‌های زیر دنبال کنید.

ارائه گزارش ظریف و زنگنه در هیأت دولت
علی ربیعی سخنگوی دولت از ارائه گزارش وزیر نفت و وزیر خارجه از اجلاس اوپک و اینستکس در هیأت دولت خبر داد و گفت: امروز همچنین بحث پژوهشگاه‌ها در جلسه مطرح شد، ولی مصوبه خاصی نداشتیم.

اینستکس مقدمه اجرای تعهدات اروپایی‌ها است/ سطح غنی‌سازی را خودمان تعیین می‌کنیم
محمد جواد ظریف وزیر امور خارجه گفت: بعد از اینکه ترامپ از برجام خارج شد، جلسه‌ای در سطح وزرای سه کشور اروپایی و بعد از آن دو جلسه با وزرای اعضای باقی مانده برجام داشتیم. وی ادامه داد: در جلسه سه کشور و در جلسات بعدی، ۱۱ تعهد را اعلام کردند که شامل فروش نفت ایران، بازگشت پول نفت ایران، سرمایه گذاری در ایران، حمل و نقل هوانوردی، کشتیرانی و… است و اگر اینستکس عملیاتی شود مقدمه‌ای است بر اجرای آن ۱۱ تعهد؛ لذا اروپایی‌ها باید آن ۱۱ تعهد را انجام دهند.

واکنش رئیس دفتر رئیس‌جمهور به اظهارات اخیر دادستان کل درباره اینستکس
محمود واعظی رئیس دفتر رئیس‌جمهور در پاسخ به پرسشی درباره اظهارات اخیر دادستانی مبنی بر اینکه اینستکس فرزند معلول برجام است، گفت: هرکس باید در چارچوب تخصص خود صحبت کند و به موضوعاتی که بر آنها اشراف دارد، بپردازد. وی اظهار کرد: اینستکس یک روش کار است و زمانی که این روش را بررسی می‌کنیم، درمی‌یابیم که می‌تواند کاملاً عملیاتی شود و نسبت دادن صفات مختلف و تفسیرهای گوناگون از آن درست نیست.

واکنش وزیر نفت به پخش اخبار و تصاویر از نحوه صادرات نفت ایران
بیژن زنگنه وزیر نفت در حاشیه جلسه امروز هیات دولت درباره پخش اخبار و تصاویر در مورد نحوه صادرات نفت ایران، اظهار کرد: اگر درست بگویند این یعنی هر چه وزارت نفت رشته کرده است آن‌ها پنبه کرده‌اند. وی افزود: من هم معتقدم برخی رسانه‌های خارجی دشمن ما هستند؛ بنابراین حتی بازنشر مطالب آن‌ها هم کار خوبی نیست.

در مهار رشد تورم موفق بوده‌ایم
محمدباقر نوبخت رئیس سازمان برنامه و بودجه از کاهش نرخ تورم از ۳.۴ دهم درصد در ماه گذشته به ۸ دهم درصد در ماه جاری خبر داد. وی با اشاره به این که میزان افزایش حقوق بازنشستگان کشوری و لشگری متناسب با حقوق شاغلین به طور متوسط در حد ۲۰ دصد است اظهار کرد: علاوه بر آن ۵ هزار میلیارد تومان نیز برای اجرای همسان سازی حقوق این افراد اختصاص داده‌ایم که اکنون اجرایی می‌شود.

علت افزایش قیمت سیب‌زمینی
محمود حجتی وزیر جهاد کشاورزی درباره دلایل افزایش قیمت برخی اقلام کشاورزی از جمله سیب‌زمینی اظهار کرد: در مقطعی فصل کشت سیب‌زمینی به خاطر بارش‌ها با تأخیر مواجه شد و سیب‌زمینی مقداری با تأخیر وارد بازار شد. با این حال وضعیت تولید به لطف خدا خوب بوده است.

در شرایط هیجانی بازار، خرید نکنید
محمد اسلامی وزیر راه و شهرسازی با تأکید بر اینکه سوداگری و دلالی آفت بخش مسکن است، اظهار کرد: شرط عقل این است که متقاضیان خرید مسکن در شرایط هیجانی ایجاد شده، خویشتن‌داری کنند و تا آرام شدن اوضاع خریدی انجام ندهند.
همچنین هیئت وزیران در جلسه امروز خود به ریاست حجت الاسلام والمسلمین روحانی رئیس جمهوری، اساسنامه شرکت مادرتخصصی ساخت و توسعه زیربناهای حمل و نقل کشور را اصلاح و لایحه الحاقی به کنوانسیون بین المللی ایمنی جان افراد در دریا (سولاس) تصویب کردند.

انتهای پیام
