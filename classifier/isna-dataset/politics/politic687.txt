ترامپ تنها بازنده خروج از برجام
در اردیبهشت سال گذشته دونالد ترامپ رئیس جمهور آمریکا بی هیچ دلیل موجه و بی آن که حتی یکبار برجام را مطالعه نموده و یا از مفاد آن اطلاع دقیق داشته باشد از این توافق بین المللی خارج شد. توافقی که بدنبال مذاکرات طولانی میان ایران و ۱+۵ به دست آمده و در شورای امنیت سازمان ملل تأیید شده بود.
به گزارش ایسنا، سعید محمدی، کارشناس مسائل بین‌الملل در یادداشتی با این مقدمه می‌نویسد: تنها نتانیاهو و سردمداران ریاض که از ابتدا بنای مخالفت با این توافق نهاده بودند، از خروج ترامپ استقبال کردند. نتانیاهو که برجام را "فاجعه بار" می‌دانست، اقدام ترامپ را "جسورانه" توصیف کرد. ترامپ در کنار خروج از برجام، از اعمال بالاترین سطح از تحریم‌های اقتصادی علیه ایران خبر داد.
برخورد ترامپ با برجام و اقدامات بعدی او برای تحریم ایران و در راستای فشار حداکثری، نارضایتی و انتقاد جهانی را بدنبال داشت، حتی برای اولین بار اروپایی‌ها راه خود را از آمریکا جدا کردند. در داخل خود آمریکا نیز اعتراض‌هایی به ترامپ در مجموعه‌ی دولت، محافل سیاسی و کنگره صورت گرفت.
در بسیاری از محافل سیاسی و حقوقی و حتی از جانب برخی از نزدیکان ترامپ، اقدام او ناقض صلح، ثبات و امنیت بین المللی تلقی گردید که موجب انزوای بین المللی آمریکا می‌شود. پس از عزل و نصب‌های فراوان، در حال حاضر، جنگ‌طلب‌ترین افراد، یاران ترامپ را تشکیل می‌دهند. پمپئو بعنوان فردی افراطی، نژادپرست و دست راستی؛ وزیر خارجه است و جان بولتون همکار و مواجب بگیر گروه‌ها و سازمان‌های تروریستی نظیر منافقین، مشاور امنیت ملی ترامپ است. افرادی که به قول خود ترامپ «قصد جنگ با همه دنیا را دارند.» با افزودن بن سلمان و بن زائد این گروه جنگ طلب (گروه بی) تکمیل می‌شوند.
 ترامپ بدون توجه به نگرش منفی جامعه بین المللی و مصلحین آمریکایی به او پس از برجام، با اعمال تحریم‌های ظالمانه، علیه مردم ایران جنگ اقتصادی راه انداخته است. او در موضع گیری های متناقض گاهی مردم ایران را تروریست و گاهی فوق العاده و داری سابقه و قدمت دیرینه تاریخی می‌خواند. او در حالیکه تلاش دارد با دعوت از ایران برای مذاکره، خود را صلح طلب معرفی کند؛ مردم ایران را به نابودی و نیستی کامل تهدید می‌کند تا با ارعاب، آنها را مجبور به تسلیم در برابر خواسته‌های قلدرمآبانه خود کند.
 با ارزیابی رفتار ترامپ و اطرافیانش، اینگونه به نظر می‌رسد که او در مقابل معادله‌ای چند مجهولی گیر کرده است؛ معادله‌ای که نه تنها راه حلی ندارد، بلکه بدترین سرنوشت را برای او در انتخابات آتی ریاست جمهوری، رقم خواهد زد.
بی تردید چنین اعمال و رفتاری منجر به بی اعتمادی طرفداران او خواهد شد و چنانچه اقدام جنون آمیزی چون حمله‌ی نظامی به ایران کند؛ رأی دهندگان متوجه خواهند شد که انتقاد او از رؤسای جمهوری قبلی در تحمیل جنگ‌های گوناگون علیه کشورهای مختلف، کاملاً پوچ و بی اساس بوده است.
هر چند مردم ایران از تحریم‌های اعمالی ترامپ در رنج هستند، ولی ادامه‌ی این روند ترامپ را به تنها بازنده خروج از برجام تبدیل خواهد کرد. چنانچه ترامپ در ادعای خود مبنی بر صلح طلبی و طرفداری از مذاکره صادق است، باید اطراف خود را از جنگ طلبان گروه بی پاک سازی کند، چرا که تا زمانیکه آنها حضور دارند، خطر بروز جنگ جدی است. به نظر بسیاری از کارشناسان تنها راه نجات ترامپ از ناکامی، بازگشت او به توافق برد – برد برجام و لغو تحریم‌های ظالمانه علیه مردم ایران است. در چنین وضعیتی قطعاً تنش‌ها کاهش خواهد یافت و چه بسا مقامات ایرانی با این باور که آمریکا دست از زیاده طلبی برداشته است؛ مذاکره با آن کشور را به صلاح بدانند. آثار و نوشته‌های ترامپ نشان می‌دهد که تاکنون صبر، محاسبه گری و برآورد هزینه – فایده، به او در تصمیم گیریها کمک کرده است. اگر ترامپ بتواند از شر وسوسه‌های گروه بی رهایی یافته و آنها را از روند تصمیم گیری خود، حذف کند؛ به نتایج خوبی خواهد رسید. بهره گیری از نظریات افراد صلح طلب و حافظ منافع ملی آمریکا، او را به تصمیمات مناسبی خواهد رساند. بازگشت به برجام و ادامه گفتگو و همکاری‌های بین المللی در چارچوب این توافق، راه نجات ترامپ از توطئه جنگ طلبانی است که او را ساده لوح ارزیابی نموده و منتظرند تا با خلق حوادثی ساختگی، او را در مسیر بی بازگشتی قرار داده و باخت کامل او را رقم زنند. انتهای پیام
