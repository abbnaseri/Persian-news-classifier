رایگانی: تعزیرات آماده برخورد با تخلف شرکت‌های لبنی است
سخنگوی سازمان تعزیرات حکومتی از آمادگی این سازمان برای برخورد با شرکت‌های لبنی در قیمت گذاری برخلاف ضوابط ستاد تنظیم بازار خبر داد.
به گزارش ایسنا، رایگانی در خصوص افزایش قیمت شیر و دیگر محصولات لبنی اظهار کرد: مصوبه ستاد تنظیم بازار درباره ۱۴ قلم کالا که از سال گذشته افزایش قیمت نداشتند افزایش قیمتی به طور میانگین ۲۴ درصد است و اینکه برخی تولیدکنندگان می‌گویند فقط در ۳ قلم کالا تابع تنظیم بازار هستند، اشتباه است.
سخنگوی سازمان تعزیرات حکومتی، گفت: یکی از واحدهای تولیدکننده پیش از اعلام سازمان حمایت از مصرف کنندگان افزایش قیمت داده بود که بدون تشکیل پرونده و با تذکر به این واحد تولیدی، قیمت اصلاح شد.
وی در پاسخ به سؤالی مبنی بر اینکه آیا تعزیرات برای ارتقا انگیزه همکارانش و همچنین جلوگیری از فساد احتمالی بنا ندارد به نوعی حق کشف یا امتیازات دیگری به کارشناسان تعزیرات که مواردی را کشف می‌کنند، بدهد؟ افزود: دستگاه کاشف نیستیم، دستگاه رسیدگی کننده‌ایم و کشف به عهده نیروی انتظامی است.
سخنگوی سازمان تعزیرات گفت: همکاران ما در گشت‌های مشترک تعزیرات، حق گشت دارند و اگرچه مبلغ آن ناچیز است.
رایگانی افزود: البته قبول دارم که در بسیاری از گشت‌های تعزیرات، کشفیات را کارشناسان تعزیرات انجام می‌دهند، اما ما دستگاهی رسیدگی کننده هستیم و اگر در خیلی از گشت‌ها کشفیاتی انجام می‌دهیم خلاف آن چیزی است که به ما ابلاغ کرده‌اند، اما در راستای تنظیم بازار و توقعاتی که مردم از تعزیرات دارند همکاران ما متقبل این زحمات هم می‌شوند.
انتهای پیام
