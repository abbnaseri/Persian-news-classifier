مشکلات موجود در کشور قابل حل است
وزیر دفاع و پشتیبانی نیروهای مسلح گفت: باید توجه داشت که بسیاری از مشکلات موجود در کشور قابل حل است و دانشگاه‌ها در حل این مسائل می‌توانند تاثیر بسزایی داشته باشند.
به گزارش ایسنا، امیر سرتیپ امیر حاتمی در جلسه اقتصاد مقاومتی که با حضور معاون اول رئیس‌جمهور، معاون اداری و استخدامی رئیس‌جمهور و نمایندگان استان در مجلس شورای اسلامی برگزار شد، اظهار کرد: در این استان یک همدلی و هم‌افزایی خوبی وجود دارد و این همدلی همواره حول حمایت از تولید به‌ویژه بخش خصوصی بوده و بخش‌های مختلف به‌خصوص بخش دولتی استان برای این موضوع تلاش می‌کند.
وی افزود: در حال حاضر برنامه خوبی برای اقتصاد مقاومتی وجود دارد و برنامه‌ها با دقت و زمان‌بندی تعیین شده صورت می‌گیرد و می‌توان گفت که هر دو هفته یک‌بار در استان زنجان جلسات اقتصاد مقاومتی برگزار می‌شود و همه به این برنامه‌ها اهتمام دارند، به همین دلیل تمرکز دولت نیز باید بر پیگیری باشد.
حاتمی با اشاره به پتانسیل دانشگاه‌ها در حل مسائل، تصریح کرد: خوشبختانه مدیریت استان در این‌ خصوص حضور میدانی خوبی داشته و استان باور خوبی بر حل مشکلات و مسائل دارد؛ البته باید توجه داشت که بسیاری از مشکلات موجود در کشور قابل حل است و دانشگاه‌ها در حل این مسائل می‌توانند تاثیر بسزایی داشته باشند.
وزیر دفاع و پشتیبانی نیروهای مسلح با اشاره به تفویض اختیارات انجام ‌شده به استان‌ها، یادآور شد: تفویض اختیار خوب است و هماهنگ شدن تفویض اختیارات اهمیت بالایی دارد که باید مورد توجه قرار گیرد تا تفویض اختیارات در زمان سریع‌تری به اثر مثبت خود را داشته باشد.
انتهای پیام
