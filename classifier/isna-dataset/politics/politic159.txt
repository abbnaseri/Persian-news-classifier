بهرام نیا: اقدام بریتانیا در توقیف نفت کش ایرانی هیچ محمل قانونی ندارد
یک عضو کمیسیون انرژی مجلس شورای اسلامی با تاکید بر اینکه اقدام دولت بریتانیا در توقیف نفت کش ایرانی از سوی جامع بین الملل محکوم است، گفت: این اقدام دولت بریتانیا تعرض مستقیم به حق و حقوق یک کشور است.
حسن بهرام نیا در گفت و گو با ایسنا ضمن محکوم کردن اقدام دولت بریتانیا در توقیف نفت کش ایرانی در تنگه جبل الطارق بیان کرد: اقدام دولت بریتانیا در توقیف نفت کش ایرانی خلاف قوانین بین المللی است. اینکه یک کشور بیگانه بر اساس یکسری تحلیل‌ها نسبت به توقیف یک نفت کش اقدام کند هیچ محمل قانونی ندارد و جامعه بین المللی این امر را نمی‌پذیرد.
وی در ادامه اظهار کرد: این اقدام دولت بریتانیا تعرض مستقیم به حق و حقوق یک کشور است. اقدام دولت بریتانیا از دید جامعه بین المللی محکوم است و تعرض به حقوق کشور ماست. این حرکت بر خلاف قوانین صورت گرفته است.
نماینده مردم نهاوند در مجلس تصریح کرد: ایران در پاسخ به این موضوع باید با تدبیر و دوراندیشی که همواره مقام معظم رهبری بر آن تاکید دارند گام برداریم. باید به دور از احساسات و با استفاده از ظرفیت دیپلماسی به این اقدام پاسخ دهیم.
وی در ادامه تاکید کرد: نباید احساسات بر تدبیر و دوراندیشی غلبه کند و باید از طریق شورای عالی امنیت ملی و وزارت خارجه این موضوع را دنبال کنیم تا مسئله از طریق دیپلماسی حل شود.
وی در پایان گفت: الحمدالله اقتدار ما در منطقه کاملاً تثبیت شده است و نه تنها در منطقه بلکه در ورای منطقه نیز اقتدار ما قابل لمس است. اگر زمانی عده‌ای به دنبال ایجاد ناامنی باشند قطعاً آنها بازنده بازی خواهند بود. ایران به دنبال دامن زدن به اختلافات نیست اما اگر دشمن بخواهد نابخردانه رفتار کند و تنش زایی کند قطعاً پاسخ خود را خواهد گرفت.
انتهای پیام
