رایزنی سفرای ایران و ایتالیا در عمان
حجت الاسلام و المسلمین نوری شاهرودی سفیر ایران در عمان روز دوشنبه با خانم "فدریکا فاوی"، سفیر جدید ایتالیا در مسقط در محل سفارت جمهوری اسلامی ایران ملاقات کرد. 
به گزارش ایسنا، در این دیدار خانم فاوی بر اهمیت روابط ایتالیا با ایران و دوستی دو کشور تاکید کرد. وی بر حمایت کشورش از برجام تاکید و ابراز امیدواری کرد جمهوری اسلامی ایران در برجام باقی بماند.
سفیر کشورمان هم با اشاره به اینکه جمهوری اسلامی ایران بعد از مذاکرات طولانی برجام را امضا و تعهدات خود را انجام داد به بدعهدی آمریکا در خروج یکجانبه از برجام و بازگرداندن تحریم‌های غیر قانونی اشاره و اظهار کرد: راه حل رفع مشکلات جاری، بازگشت آمریکا به برجام و رفع تحریم‌های غیر قانونی این کشور علیه ایران است.
همچنین سفرای ایران و ایتالیا در خصوص روابط کشورهای متبوعشان با عمان نیز به تبادل نظر پرداختند.
انتهای پیام
