استقرار پرونده نظام سلامت، آغاز گام دوم تحول نظام سلامت در کشور است
رئیس‌جمهور با حضور در رصدخانه اطلاعات نظام سلامت کشور مستقر در وزارت بهداشت درمان و آموزش پزشکی دستور آغاز اسقرار پرونده الکترونیک نظام سلامت در کشور را صادر کرد.
به گزارش ایسنا،‌ حجت‌الاسلام و المسلمین حسن روحانی هنگام صدور فرمان آغاز استقرار پرونده نظام سلامت با تقدیر از تلاش‌های همه دست‌اندرکاران این کار بزرگ، گفت: این اقدام یکی از وعده‌های دولت در زمینه حقوق شهروندی و دولت الکترونیک به مردم بود و امروز خوشحالیم که این آرزوی دیرینه به انجام رسیده است.
روحانی استقرار پرونده نظام سلامت را آغاز گام دوم تحول نظام سلامت در کشور دانست و گفت: این کار رضایت زیادی را در شهروندان ایجاد کرده و موجب رفاه آنان را فراهم می‌کند.همچنین با استفاده از پرونده نظام سلامت هزینه درمان کاهش یافته و اقدامی ارزشمند هم برای پزشکان و هم برای انجام تحقیقات در آینده  و پیشگیری از مواردی خواهد بود که موجب بروز بحران در حوزه سلامت می‌شود.
پرونده الکترونیک سلامت؛ مجموعه‌ای از داده‌ها و اطلاعات مربوط به رخدادهای سلامت مردم از پیش از تولد تا هنگام مرگ است که در بستر الکترونیکی امن ذخیره می شود. دسترسی به بخشی از این اطلاعات در هر مکان و زمان منحصراً در اختیار و مالکیت صاحب پرونده و تنها در صورت اجازه فرد و با رعایت قواعد محرمانه و حریم خصوصی در اختیار نظام سلامت به صورت تجمیعی و اشخاص مجاز قرار خواهد گرفت.
 در حال حاضر ۴۴ دانشگاه کشور (با پوشش جمعیتی ۸۵ درصد جمعیت کشور) نظام ارجاع الکترونیک مرحله آزمایشی عبور کرده است. بدین معنا که زنجیره خدمات استعلام هویت استحقاق سنجی و شناسایی همپوشانی بیمه‌ای ارجاع الکترونیک از سطح یک به سطوح دو و سه ،نوبت گیری الکترونیک، نسخه نویسی و نسخه پیچی الکترونیک کامل شده و همه اطلاعات سلامت شهروندان در نظام پرونده الکترونیک سلامت شهروندان ذخیره می گردد.
 سامانه های پایه پرونده الکترونیک سلامت در همه مراکز بهداشتی کشور پیاده و نزدیک به ۹۰ درصد جمعیت کشور تحت پوشش این خدمات می‌باشند.
برقراری امکان نوبت دهی الکترونیک و صرفه جویی قابل توجه در در وقت و هزینه، شناسایی همپوشانی های بیمه‌ای پیش از دریافت خدمت در سطح کل کشور،جلوگیری از هدر رفت منابع، کاهش خطا در نسخه نویسی، کاهش خطا در تفسیر نتایج آزمایش ها و تصاویر تشخیصی، کاهش نسخه ها و آزمایش های تکراری، جمع آوری داده های سلامت، یکپارچه سازی و تجمیع اطلاعات امکان رصد شاخص‌های کلان سلامت و ارزیابی عملکرد هر یک از حوزه های متنوع اجرایی در قالب داشبوردهای مدیریتی و بهبود نظارت بر ارائه خدمات بهداشتی و درمانی از جمله نتایج و دستاوردهای این طرح است.
انتهای پیام
