مسئولان از حاشیه سازی پرهیز کنند و به مشکلات مردم بپردازند
رئیس قوه قضائیه با تاکید بر ضرورت اجرایی کردن فرمایشات و تأکیدات مقام معظم رهبری در دیدار مسئولان و کارکنان دستگاه قضائی، اولویت اول کشور را معیشت مردم، رونق تولید، مقاومت و ایستادگی و صیانت از ارزش پول ملی دانست و از همه مسئولان خواست که ضمن پرداختن به اولویت‌ها از طرح هر گونه مباحث حاشیه‌ای که اذهان عمومی را مشوش می‌سازد، پرهیز کنند.
به گزارش ایسنا به نقل از قوه قضائیه، آیت الله سیدابراهیم رئیسی در جلسه مسئولان عالی قضائی با اشاره به پشت سر گذاشتن هفته قوه قضائیه، شاخص ترین برنامه این هفته را دیدار مسئولان و کارکنان دستگاه قضائی با مقام معظم رهبری دانست و با بیان اینکه تأکیدات حکیمانه رهبر معظم انقلاب باید در همه بخش‌ها و زوایای قوه قضائیه اجرایی شود، تصریح کرد: اولین گام در ارتباط با تحول دستگاه قضائی، مساله شناخت قوه قضائیه و بررسی دقیق کاستی‌ها و نواقص است که این بررسی میدانی در بخش‌های قضائی، نظارتی و سازمان‌های تابعه قوه قضائیه، در حال انجام است. گام دوم، عبارت است از اجرای برنامه تحول در سه بخش کوتاه مدت، میان مدت و بلند مدت که به حمدالله بخش‌های کوتاه مدت و میان مدت این برنامه تحولی با برگزاری جلسات فشرده ابلاغ شده است.

رئیس قوه قضائیه، برنامه بلند مدت تحول را نیازمند کار و پیگیری بیشتر دانست و افزود: ستاد اجرای تحول در دستگاه قضائی زیر نظر معاون اول قوه قضائیه و با دبیری معاون راهبردی جهت پایش روند اجرای برنامه‌ها و رفع موانع اجرایی فعال خواهد شد تا هم مردم و هم مسئولان، دست اندرکاران و اجزای خود دستگاه قضائی این تحولات را کاملاً لمس کنند و از نتایج آن بهره مند شوند.
رئیسی، محور دوم تأکیدات رهبر معظم انقلاب را که دغدغه همه مسئولان قضائی است، مساله فساد در قوه قضائیه عنوان کرد و گفت: فساد درون قوه قضائیه به هیچ وجه قابل تحمل نیست و اولین مدعی فساد نیز خود قضات شریف و مسئولان قضائی هستند. قاضی، وکیل، کارشناس، ضابط و همه افراد درگیر در پرونده‌های قضائی مشمول امر خطیر مبارزه با فساد هستند. در این راستا با همکاری همه بخش‌های نظارتی داخل قوه قضائیه نظیر مرکز حفاظت اطلاعات و دادسرای انتظامی قضات و همچنین بخش‌های بیرونی از جمله نیروی انتظامی، دستگاه‌های امنیتی و … کمیته‌ای فعال خواهد شد که البته جلسات ابتدایی آن برگزار شده است.

رئیس قوه قضائیه ادامه داد: در این مسیر، باید شاهد همکاری فعال همه بخش‌های مرتبط با پرونده‌ها از جمله کانون وکلا، کانون کارشناسان رسمی دادگستری، مرکز مشاوران قوه قضائیه و سایر بخش‌ها باشیم. می‌خواهیم واقعاً همه حس مبارزه با فساد را داشته باشند و هیچکس در این میدان، غایب نباشد. کمیته مذکور با حضور همه بخش‌ها تشکیل خواهد شد تا موضوع فساد را مجدانه دنبال کنند و مردم هم مطمئن باشند که در برخورد با فساد داخل قوه قضائیه هیچ رحمی نخواهیم داشت.

رئیسی با اشاره به موضوع رفع اطاله دادرسی، اظهار کرد: عموم پرونده‌ها با مشکل اطاله دادرسی مواجه نیستند اما بعضی پرونده‌ها در برخی استان‌های خاص به دلیل کثرت ورودی و کمبود نیروی انسانی به این مشکل دچار هستند و ما معتقدیم این نگرانی دغدغه مندان دادرسی عادلانه، باید با انجام کار جدی کارشناسی و مطالعات دقیق، هر چه زودتر رفع شود.

رئیس قوه قضائیه در بخش دیگری از سخنان خود با بیان اینکه قوه قضائیه علاوه بر صبغه سلبی و برخوردی، واجد چهره‌ای ایجابی در بخش دفاع از عدالت و آزادی‌های مشروع است، بر لزوم فراهم ساختن ساز و کارهای لازم برای این امر تاکید کرد و یادآور شد: از معاونت حقوقی می‌خواهم که ساز و کار این بند مهم از اصل ۱۵۶ قانون اساسی را که مورد تاکید مقام معظم رهبری نیز قرار دارد، فراهم کنند تا گسترش عدل و دفاع از آزادی‌های مشروع به شکلی قاعده مند و مشخص به مرحله اجرا درآید.

رئیسی با تاکید بر عزم جدی همه اجزای قوه قضائیه برای اجرای رهنمودهای مقام معظم رهبری تصریح کرد: امروز اولویت اول کشور، مقاومت و ایستادگی، رونق تولید، معیشت مردم و صیانت از ارزش پول ملی است. بر این اساس از همه بویژه مسئولان دستگاه‌های مختلف می‌خواهم که ضمن پرداختن به این اولویت‌ها، از هر گونه حاشیه سازی پرهیز کنند. طرح برخی مسائل در سطح افکار عمومی هیچ مشکلی را رفع نمی‌کند بلکه صرفاً موجب نگرانی بی جهت مردم می‌شود. بر همین اساس باید اگر مسأله‌ای هم وجود دارد، بین مسئولان قوا و دستگاه‌ها در دیدارها و جلسات مطرح شود تا راه حل‌ها نیز به درستی مورد بررسی قرار گیرد.

رئیس قوه قضائیه در بخش پایانی سخنان خود با اشاره به عدم انجام تعهدات برجامی از سوی اروپایی‌ها گفت: اروپا همچنان متعهد است مشکلاتی را که به ناحق برای ملت ایران ایجاد شده است، برطرف کند. ایجاد یک خط اعتباری نظیر اینستکس، بی فایده نیست اما به هیچ عنوان کفایت نمی‌کند و کسی نباید به این قبیل اقدامات جزئی دلخوش باشد. بر همین اساس امیدواریم کشورهای اروپایی با حفظ استقلال خود در برابر زیاده خواهی‌های ایالات متحده آمریکا، به آنچه که در برجام متعهد شده‌اند عمل کنند.
انتهای پیام
