سید حسن خمینی: «وحدت مذاهب» شعار کلیدی انقلاب بوده است
یادگار امام با اشاره به اینکه شعار کلیدی انقلاب وحدت همه مذاهب بوده است، گفت: جمهوری اسلامی ایران امروز از جنبه های مختلفی توانمند است تا بتواند در مقابل ظلم موجود، بایستد، ولی در عین حال چشم امید به کمک همه مسلمانان جهان نیز دارد.
به گزارش  ایسنا، حجت الاسلام و المسلمین سید حسن خمینی در دیدار با جمعی از علمای شیعه و سنّی، یکی از بزرگترین پیام های انقلاب را وحدت امت اسلامی دانست و گفت: همه ما یک امت هستیم و اختلافات داخلی ما نباید باعث انشقاق شود.
یادگار امام افزود: شما با توجه به اینکه دور از مرکز دعواها هستید و در دنیای غرب زندگی می کنید، خیلی بهتر می فهمید که چقدر این دعواها بی دلیل است و بهتر می توانید لمس کنید که مسلمانان در این دنیا تنها هستند؛ و اگر قرار باشد ما با هم اختلاف داشته باشیم، دشمنانمان خیلی راحت تر پیروز می شوند.
وی یادآور شد: شعار کلیدی انقلاب وحدت همه مذاهب اسلامی و بلکه بالاتر، یعنی وحدت همه موحدین عالم پیرامون این شعار است که ظلم نکنیم و حقوق انسان به ما هو انسان را محترم بشماریم.
سید حسن خمینی با اشاره به قدرت انقلاب در ابتدای پیروزی و واقعه طبس، اظهار داشت: امروز بحمدالله قدرت جمهوری اسلامی به مراتب از آن روز بیشتر است و رهبری معظم انقلاب، حضرت آیت الله خامنه ای، مسیر را خوب و محکم ادامه دادند؛ جمهوری اسلامی ایران امروز از جنبه های مختلفی توانمند است تا بتواند در مقابل ظلم موجود، بایستد، ولی در عین حال چشم امید به کمک همه مسلمانان جهان نیز دارد.
وی ادامه داد: امروز قدرت امت اسلامی در این است که مرزهای امنیتی آن از مرزهای جغرافیایی اش بزرگتر است. 
وی گفت: جمهوری اسلامی ایران نمونه بسیار خوبی از حفظ دین، مردم سالاری، حضور مردم در صحنه و حاکمیت ملت است؛ و یکی از ویژگی های ایران این است که ما اصلا مدعی نیستیم عیب نداریم. از همین رو، سخنانی که بعضا از ایران می شنوید دالّ بر قدرت ایران است و نشان می دهد که خود مردم و مسئولینشان عیب ها را می بینند و در صدد رفع آن هستند.
یادگار امام با اشاره به بحث عرفانی «وحدت در عین کثرت و کثرت در عین وحدت» ادامه داد: این امر در سیاست ایران بسیار خوب جلوه کرده است. ما از حیث کلی وحدت داریم؛ در عین اینکه در داخل کشور تکثر همه عقاید را هم می بینیم.
انتهای پیام
