اتحادیه اروپا خواستار پایبندی "کامل" ایران به توافق هسته‌ای شد
اتحادیه اروپا نگرانی "شدید" خود را درباره گام دوم کاهش تعهدات برجامی ایران ابراز کرد.
به گزارش ایسنا، به نقل از رویترز، سخنگوی اتحادیه اروپا روز دوشنبه اعلام کرد که این اتحادیه درباره اعلام ایران مبنی بر غنی‌سازی اورانیم در سطحی بالاتر از سطحی که در برجام تأیید شده است «به شدت نگران است».
این سخنگو گفت: اتحادیه اروپا از تهران می‌خواهد تا هر اقدامی را که برخلاف توافق هسته‌ای ایران با قدرت‌های جهانی باشد را متوقف کرده و به حالت اولیه باز گرداند.
به گزارش ایسنا، مقامات کشورمان صبح دیروز در یک نشست خبری اعلام کردند که جمهوری اسلامی گام دوم کاهش تعهدات برجامی را آغاز کرده و در این گام غنی‌سازی خود را از حد تعیین شده در این توافق بالاتر خواهد برد.
بهروز کمالوندی، سخنگوی سازمان انرژی اتمی کشورمان ضمن تأیید این خبر تاکید کرد که فعلاً رسیدن به غنای مورد نیاز برای تأمین سوخت راکتور تهران (۲۰ درصد) در دستور کار نیست.
محمدجواد ظریف، وزیر امور خارجه کشورمان روز گذشته در این باره گفت: امروز، ایران در حال برداشتن دور دوم گام‌های جبرانی خود طبق پاراگراف ۳۶ برجام است. ما این حق را برای خود محفوظ می‌دانیم که به اتخاذ اقدامات جبرانی قانونی در چارچوب برجام برای حفاظت از منافع خود در برابر تروریسم اقتصادی ایالات متحده ادامه دهیم.
ظریف تاکید کرد: تمامی این گام‌ها تنها در صورت پایبندی گروه E3 (انگلیس، فرانسه، آلمان) به تعهداتش قابل بازگشت خواهد بود.

انتهای پیام

