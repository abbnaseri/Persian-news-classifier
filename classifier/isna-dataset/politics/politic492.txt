اکبریان: برخی هنوز باور ندارند که در جنگ اقتصادی قرار داریم
رئیس کمیسیون صنایع و معادن مجلس با تاکید بر لزوم شناخت اهداف دشمن در جنگ اقتصادی گفت: برخی در دولت و مجلس باور ندارند در یک جنگ اقتصادی قرار داریم.
به گزارش ایسنا، عزیز اکبریان در مراسم گرامیداشت روز ملی صنعت و معدن گفت: الحمدلله پس از حضور آقای رحمانی در وزارتخانه یک صمیمت خوبی به وجود آمده است، ما اکنون شاهد یک همدلی میان صنعت و معدن با وزارتخانه و حضور دلسوزانه وزیر و معاونین او در حوزه صنعت هستیم.
وی افزود: جمع وزرا در این نشست نشان می دهد اراده کردیم در این جنگ اقتصادی کمربندها را محکم ببندیم، درست است که نباید از یاس بگوییم ولی باید بدانیم این تولیدکنندگان با مصیبت هایی روبه رو شدند ولی مردانه ایستادند، ما باید واقعیت‌ها را بگوییم و جنگ اقتصادی را قبول داشته باشم.
اکبریان اضافه کرد: گویا هنوز در مجلس و دولت این احساس به وجود نیامده که اکنون در جنگ اقتصادی هستیم، اهداف دشمن زمین گیر کردن اقتصاد، افزایش بیکاری و نارضایتی عمومی است و نارضایتی عمومی یعنی چالشی برای نظام. باید تلاش کنیم این خواب دشمن بی تعبیر باقی بماند.
رئیس کمیسیون صنایع و مهادن مجلس اظهار کرد: یکی از برنامه های دشمن کاهش مواد اولیه و مواد واسطه ای است، مواد اولیه ما را ٢٣ درصد کاهش داده اند، با این وجود اگر به خود نیاییم آخر امسال درِ خیلی از بنگاه های تولید بسته می شود، هزینه های تولید ٦٥ درصد افزایش پیدا کرده است، بی ثباتی نرخ ارز سرمایه گذاری را دچار مشکل کرده است، سرمایه گذاران به جای سرمایه گذاری در کشور ما در ترکیه و عمان و عراق سرمایه گذاری می کنند.
اکبریان با تاکید بر اینکه کمبود عرضه کالا و افزایش قیمت ها و کاهش صادرات از مواردی است که باید مورد توجه قرار گیرد، عنوان کرد: رشد اقتصادی در ۱۰ سال گذشته به طور متوسط ٢/٢ درصد بوده ولی رشد تقدینگی ٢٦ درصد بوده است. من برای این شرایط چند پیشنهاد دارم، تامین مواد اولیه و ماشین الات، امکان واردات آن ها در جایی که نمی توانیم  تولید کنیم، سهم تولید را ٤٠ درصد احیا کنیم، برخی قوانین را تعلیق کنیم، در برخی موارد می‌خواهیم صنعت اروپایی داشته باشیم ولی پول توی جیبمان آفریقایی است، باید تشریفات گمرکی را برای تولید تسهیل کنیم و کاری کنیم که فرماندهی اقتصاد مقاومتی به سوی پنجره واحدی باشد.
وی در پایان گفت: برای فعال کردن سفارتخانه ها چه کردیم؟ در برخی کشورها سفارتخانه های ما آن طور که باید فعال نیستند، فعالیت جزیره ای نکردن تیم اقتصادی دولت و داشتن برنامه ٥ ساله توسعه از مواردی است که باید مورد اهتمام باشد، همه به دنبال معجزه مذاکره هستند، مقام معظم رهبری فرمودند مذاکره وجود ندارد از سوی دیگر ترامپ هنوز رییس جمهور آمریکا است.
انتهای پیام
