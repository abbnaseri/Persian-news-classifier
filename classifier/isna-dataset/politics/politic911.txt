توضیحات وزیر نفت درباره‌ دستگاه کارت‌خوان این وزارت‌خانه در جلسه هیأت نظارت بر نمایندگان
سخنگوی هیأت نظارت بر رفتار نمایندگان از حضور وزیر نفت در جلسه امروز این هیأت برای ارائه توضیحاتی درباره‌ دستگاه کارت خوان در این وزارت خانه خبر داد.
به گزارش ایسنا، محمد جواد جمالی در حاشیه جلسه علنی صبح امروز سه‌شنبه مجلس در جمع خبرنگاران اظهار کرد: به دنبال شکایت‌هایی که از طرف آقای زنگنه وزیر نفت از یکی از نمایندگان صورت گرفته بود امروز ۴ تیر جلسه‌ای با حضور همه اعضای هیأت تشکیل شد و آقای زنگنه با حضور در جلسه اطلاعاتی را در مورد جکتی که گفته بودند اوراق شده و به منابع مملکت آسیب وارد شده ارائه کردند. همچنین ایشان در رابطه با موضوع دستگاه کارت خوان در وزارت نفت مشروحا توضیح داد. علاوه بر  این مشکلات مالی در حوزه پتروشیمی به بحث گذاشته شد در این باره نماینده محترم هفته گذشته مستندات خود را ارائه کرد و امروز هم آقای زنگنه توضیحاتی داد.
جمالی ادامه داد: هیأت نظارت بر رفتار نمایندگان موضوعات مربوط به جکت اوراق شده و دستگاه کارت خوان را جزو وظایف نمایندگی تشخیص نداد و آن را به دادگاهی که این شکایت از آنجا آمده محول کرد تا نماینده مربوطه توضیحات خود را در همانجا ارائه کند اما در مورد پتروشیمی توضیحاتی که نماینده محترم داده بود را خلاف وظایف نمایندگی تشخیص ندادیم.
وی اضافه کرد: همچنین آقای صادقی توییتی کرده بود که برخی افرادی که خود را مرتبط با تصمیم گیرندگان شورای نگهبان می‌دانند اقدام به کارهای خلاف شئون کردند. ما از شهود معرفی شده توسط آقای صادقی دعوت کردیم، توضیحاتی دادند امروز هم سرپرست معاونت حقوقی و قوانین شورای نگهبان به هیأت آمدند و توضیحاتی دادند گفتند مثل وزارت خانه‌ها و جاهایی که ممکن است افرادی با جعل عناوین کاری انجام دهند ما هم مواردی داشتیم که افراد خود را مرتبط با شورای نگهبان اعلام کردند و حداقل ۱۰ نفر از آنها را به دادگاه معرفی کردیم لذا با این موارد برخورد می‌کنیم.
وی ادامه داد: ایشان معتقد بود که نماینده محترم باید این افراد را به شورای نگهبان یا محکمه صالحه معرفی می‌کرد. در نهایت هیأت به این نتیجه رسید که شهود با هماهنگی هیأت به شورای نگهبان بروند و مستندات خود را ارائه کنند اگر قابل قبول بود شورای نگهبان تصمیم گیری می‌کند و در غیر این صورت هیأت نظر خود را اعلام خواهد کرد.
سخنگوی هیأت نظارت بر رفتار نمایندگان از شکایت ستاد امر به معروف و نهی از منکر اصفهان علیه محمود صادقی خبر داد و افزود: این ستاد اعلام کرده بود به دنبال اتفاقات شبکه ۵ سیما که در آن عزیزان اهل سنت مورد اهانت قرار گرفتند توییت آقای صادقی و به دنبالش کامنت‌هایی که زده شده بود خلاف اقدامات در جهت وحدت جامعه بوده. لذا از ایشان شکایت کردم و قرار شد ما از آقای صادقی دعوت کنیم تا در جلسه بعدی دفاعیات خود را مطرح کنند.
جمالی در پایان اضافه کرد: همچنین وزارت نفت شکایتی را علیه آقای ابوترابی نماینده نجف آباد در رابطه با اظهارات مربوط به وزارت نفت، داشته که از ایشان دعوت می‌کنیم در جلسه بعدی مستندات و دفاعیات خود را مطرح کنند.
انتهای پیام
