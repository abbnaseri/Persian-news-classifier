اولیای دم امام جمعه کازرون تقاضای قصاص کردند/ متهم به قصاص محکوم شد
جلسه محاکمه متهم به قتل امام جمعه کازرون در شعبه اول دادگاه کیفری یک شیراز برگزار شد.
به گزارش ایسنا به نقل از قوه قضائیه، جلسه محاکمه متهم به قتل امام جمعه کازرون صبح امروز ١٢ تیر ماه در شعبه اول دادگاه کیفری یک استان فارس به ریاست قاضی محسن رجایی نیا در حال برگزاری است.
این دادگاه پس از حضور متهم و وکیل مدافع وی و همچنین اولیای دم، با حضور رئیس و مستشاران شعبه اول آغاز و پس از قرائت کیفرخواست توسط نماینده دادستان وارد رسیدگی شد.
در متن کیفرخواست نماینده دادستان با اشاره به اقرار صریح متهم و اظهارات شهود تقاضای مجازات متهم را از دادگاه مطرح کرد.
در ادامه فرزند حجت الاسلام و المسلمین شهید خرسند به عنوان (یکی از) اولیای دم از دادگاه تقاضای قصاص کرد.
پس از قرائت کیفرخواست توسط نماینده دادستان، وکیل مدافع شکات نیز مجدداً از طرف سایر اولیای دم بر تقاضای قصاص تأکید کرد.
متهم در ابتدای سخنان خود در محضر قضات دادگاه اتهام خود مبنی بر شهادت حجت الاسلام و المسلمین خرسند را پذیرفت.
پس از آن ریاست دادگاه با فراخواندن حمیدرضا درخشنده، متهم پرونده، به جایگاه به ثبت اظهارات وی پرداخت و در بدو امر متهم با پذیرفتن اتهام وارده ضمن ابراز ندامت، از اولیای دم حاضر در دادگاه تقاضای بخشودگی کرد.
وی با اعتراف به اینکه پیش از این نیز قصد ارتکاب چنین کاری را داشتم و در لحظه آخر منصرف شدم گفت: در شب حادثه زمینه را برای اجرای قصد خود فراهم دیدم.
وی در انتهای دفاعیات خود در پاسخ به دادگاه مبنی بر اینکه آیا از عمل خود پشیمان هستید صراحتاً پاسخ داد: «بله پشیمان هستم و اشتباه کردم.»
در ادامه وکیل متهم به دفاع از موکل خود پرداخت و مطابق وظیفه قانونی برای موکل، ضمن دفاع، از اولیا دم برای موکل خود تقاضای عفو نمود.
در ادامه دادگاه با اعلام تنفس وارد مشورت شد و در پایان پس از اخذ آخرین دفاع متهم رأی دادگاه مبنی بر قصاص در محل ارتکاب جرم صادر و به صورت حضوری به متهم و وکیل مدافع وی ابلاغ شد.
انتهای پیام
