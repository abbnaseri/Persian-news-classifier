بولتون: ایران از حد تعیین شده غنی‌سازی عبور کند تمام گزینه‌ها روی میز خواهد بود
مشاور امنیت ملی آمریکا در اظهاراتی خصمانه گفت که اگر ایران از محدودیت غنی‌سازی اورانیوم تعیین شده عبور کند تمام گزینه‌ها روی میز خواهد بود.
به گزارش ایسنا به نقل از خبرگزاری آسوشیتدپرس، جان بولتون مشاور امنیت ملی آمریکا که برای شرکت در نشستی سه جانبه با همتای روس خود و مشاور امنیت داخلی رژیم صهیونیستی به اراضی اشغالی سفر کرده است پس از برگزاری این جلسه در جمع خبرنگاران دوبار تکرار کرد که ایران خویشتنداری واشنگتن از حمله را نباید ضعف تلقی کند.
وی همچنین با تکیه بر ادعاهای واهی خود گفت: ایران باید دست از تلاش برای دستیابی به سلاح هسته‌ای بردارد و اگر از محدوده تعیین شده در توافق هسته‌ای برای غنی‌سازی اورانیوم فراتر رود تمام گزینه‌ها روی میز خواهد بود.
بولتون در حالی این اظهارات خصمانه را مطرح کرده است که پیش از برگزاری این نشست ادعا کرد که رئیس جمهور آمریکا درهای مذاکره با ایران را باز گذاشته و تهران تنها کاری که باید انجام دهد این است که از این در عبور کند.
به گزارش ایسنا، مقامات آمریکایی در ادامه سیاست‌های خصمانه خود با طرح این ادعای نخ نما که ایران به دنبال سلاح هسته‌ای است، سعی دارند توجهات را به سمت موضوعی جلب کنند که پیش‌تر بحث‌ها درباره آن مختومه شده و پایان یافته است. جمهوری اسلامی ایران همواره در گذشته ادعاهای غرب و آمریکا در این زمینه را قویاً رد کرده و تاکید داشته است که سلاح هسته‌ای هیچ جایی در دکترین دفاعی ایران ندارد بنابراین، ایران هرگز به دنبال دستیابی به ظرفیت تولید سلاح هسته‌ای نیست.
همچنین رهبر معظم انقلاب طی یک فتوا اعلام کرده‌اند که سلاح هسته‌ای و هر گونه تسلیحات کشتار جمعی دیگری خلاف موازین دین ما، یعنی اسلام است.
ایران به تازگی اعلام کرده است که پس از گذشت یک سال از خروج آمریکا از برجام، اجرای برخی تعهداتش در این توافق را کاهش داده و به شکل مرحله‌ای آن را ادامه می‌دهد.

انتهای پیام
