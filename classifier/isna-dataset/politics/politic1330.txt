ایران به اس 400 نیاز خواهد داشت
معاون اول کمیته دفاعی دومای روسیه اعلام کرد که ایران با ارسال پاتریوت از سوی آمریکا، به اس ۴۰۰ نیاز خواهد داشت.
به گزارش ایسنا به نقل از اسپوتنیک، الکساندر شرین معاون اول کمیته دفاعی دومای روسیه امروز پنجشنبه اظهار کرد که با توجه به تصمیم آمریکا مبنی بر ارسال ناوگان با سامانه "پاتریوت" به خاورمیانه، ایران به سامانه دفاع ضد هوایی "اس -۴۰۰" نیاز دارد.
ربکا ربارچی سخنگوی پنتاگون پیش‌تر به اسپوتنیک گفته بود، نیروهای اعزامی از سوی ایالات متحده به خاورمیانه شامل یک گردان ۱۰۰۰ نفری با سیستم‌های موشکی ضد هوایی پاتریوت، پهپاد و یک هواپیمای شناسایی مجهز است.
شرین گفت: به عقیده من سیستم "پاتریوت" در اولویت استفاده کشورهایی است که قصد دفاع از خود داشته و در تلاش برای بستن حریم هوایی خود هستند. فکر می‌کنم این اقدامات آمریکا چیزی جز به نمایش گذاشتن ظرفیت‌های خود و ایجاد تنش نظامی نیست.
در این رابطه، این نماینده معتقد است که "ایران باید سریعاً به فکر خرید سامانه روسی "اس -۴۰۰" باشد." ایران کاملاً تحت پوشش دفاعی خواهد بود. تنها یک سیگنال از طرف ایران برای خرید این سامانه، از آنها دفاع خواهد کرد.
وزارت دفاع آمریکا پیش‌تر اعلام کرد که واشنگتن در حال آماده شدن برای اعزام نیروهای بیشتر به خاورمیانه در پاسخ به "تهدید" ایران که به عقیده واشنگتن مسئول حمله به نفتکش‌های دریای عمان است، می‌باشد.
پاتریک شاناهان سرپرست وزارت دفاع آمریکا گفت که ایالات متحده ۱۰۰۰ نیروی دیگر به خاورمیانه اعزام می‌کند. به گفته وی، این اقدامات با هدف مقابله و مناقشه با ایران نیست، بلکه منافع امنیتی ایالات متحده و متحدان را تأمین می‌کند.
پیش‌تر وزارت امور خارجه روسیه، برنامه‌های واشنگتن برای افزایش نیرو در خاورمیانه را اقدامات تحریک آمیز آمریکا دانست.
روز سه شنبه، وزیر امور خارجه ایالات متحده آمریکا، مایک پمپئو گفت که رئیس‌جمهور آمریکا خواهان جنگ با ایران نیست، بلکه واشنگتن باید از منافع خود در منطقه محافظت کند.
در ماه مه، پنتاگون از افزایش نیروهای نظامی خود در خاور میانه خبر داد. سپس تصمیم گرفت تا ۹۰۰ سرباز را به منطقه اعزام کند و همچنین استقرار پاتریوت به همراه ۶۰۰ نظامی که در منطقه وجود دارند را تمدید کند. افزایش نیروهای نظامی در ماه مه همچنین شامل اسکادران متشکل از هواپیماها و پهپادهای جاسوسی بود.
انتهای پیام
