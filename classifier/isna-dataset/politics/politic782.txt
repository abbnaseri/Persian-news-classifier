ترامپ: برای مذاکره با ایران خیلی مشتاقیم
رئیس‌جمهور آمریکا در اظهاراتی که با اقدامات اخیرش علیه ایران در تناقض است، باردیگر تمایلش برای مذاکره با ایران را اعلام کرد.
به گزارش ایسنا، به نقل از روزنامه هیل، دونالد ترامپ، رئیس جمهور آمریکا گفت: اگر جنگی با ایران رخ دهد آمریکا به «راهبرد خروج» احتیاج نخواهد داشت. به راهبرد خروج احتیاجی نخواهد بود. من به راهبرد خروج احتیاجی ندارم.
وی افزود: ما خیلی مشتاقیم که بتوانیم اگر آن‌ها بخواهند، درباره یک توافق مذاکره کنیم. اگر این را نخواهند هم اشکالی ندارد. اما ما دوست داریم که امکان این فراهم شود و صراحتاً، آن‌ها هم ممکن است به زودی این کار را انجام دهند.
ترامپ همچنین برخلاف این که در گذشته ملت ایران را تروریست خطاب کرده بود این بار در اظهاراتی فرافکنانه گفت: مردم ایران ملت بزرگی هستند. من بسیاری از آن‌ها را می‌شناسم. در نیویورک زندگی می‌کردم و در این دو سال و نیم گذشته خیلی به آن‌جا نرفته‌ام اما بسیاری از ایرانی‌ها را می‌شناسم که در نیویورک زندگی می‌کنند و مردمان خارق‌العاده‌ای هستند.
وی در ادامه گفت: بسیاری از دوستانم ایرانی هستند و این بسیار ناراحت‌کننده است که چه اتفاقی برای آن کشور می‌افتد.
به گزارش ایسنا، تمایل آمریکا برای مذاکره در حالی مطرح می‌شود که آمریکا خود با اقداماتی قهری و یک‌جانبه علیه ایران روش دیپلماسی با آمریکا را بی اعتبار می‌سازد.
نمونه‌ای از این اقدامات خروج از توافق هسته‌ای بود که پس از چند سال مذاکره میان ایران و پنج قدرت جهان به امضا رسید. آمریکا پس از این اقدامش تحریم‌های قبل را دوباره بر ایران اعمال کرد و با سیاستی که آن را کارزار فشار حداکثری می‌خواند با تکیه بر ادعاهایی تحریم‌های جدیدی علیه ایران اعمال کرده است.
انتهای پیام
