گفت‌وگوی پسر پادشاه سعودی با برایان هوک در رابطه با ایران
معاون وزیر دفاع عربستان با برایان هوک دیدار و ادعاهای بی اساسی علیه جمهوری اسلامی ایران مطرح کردند.
به گزارش ایسنا، خالد بن سلمان معاون وزیر دفاع عربستان امروز (جمعه) در صفحه توئیتر خود نوشت: امروز سعادت دیدار با برایان هوک، نماینده ویژه آمریکا در امور ایران را داشتم و در رابطه با آخرین تحولات و تلاش‌ها برای مقابله با فعالیت‌های ایران که امنیت و ثبات منطقه را تهدید می‌کند بحث و تبادل نظر کردیم.
سفیر پیشین عربستان در واشنگتن در ادامه نوشت: در دیدارم با نماینده ویژه آمریکا در امور ایران بر حمایت عربستان از تحریم‌های شدید آمریکا علیه ایران تاکید کردم.
وی همچنین مدعی شد که در دیدار با هوک در رابطه با فعالیت‌های تخریبی ایران در یمن بحث و گفت وگو کردم.
بر اساس این گزارش، پیش از این نیز عادل الجبیر وزیر مشاور عربستان در امور خارجه با تاکید بر این که کشورش تمایلی به جنگ با ایران ندارد، گفت: «جامعه جهانی برای فشار بر ایران با هدف وادار کردن این کشور به عقب‌نشینی از رفتارهای تهاجمی‌اش به اجماع رسیده و مصمم شده است.»
وی روز پنج‌شنبه در پاسخ به این موضوع از سوی ایران مبنی بر نقش عربستان سعودی و متحدانش در تحریک آمریکا به جنگ با ایران تاکید کرد، این‌که تصور کنیم کسی می‌خواهد یک ابرقدرت را به جنگ با ایران تحریک کند مسخره است.
او که در لندن و در جمع خبرنگاران سخن می‌گفت، با طرح ادعای دست داشتن ایران در پشتیبانی از حملات اخیر به نفتکش‌ها گفت که در شرایط فعلی تمام تلاش عربستان و متحدانش تلاش برای یافتن راه‌های عملی برای تأمین امنیت تجارت از طریق آب‌های منطقه است.
او به دنبال یاوه‌گویی‌های خود ادامه داد: آنچه که برای ما مسلم است، اقدام ایران برای مسدود کردن تنگه هرمز با واکنش بسیار سهمگین و کوبنده‌ای مواجه خواهد شد.
این مقام سعودی با اشاره به اینکه توقف یا تعلیق فروش سلاح به عربستان در عمل ساده‌ترین روش برای کمک به توسعه طلبی‌های ایران است، مدعی شد: نیاز همگان به خاورمیانه‌ای آرام و باثبات است، ولی اقدامات ایران تاکنون مانع از تحقق این خواست همگانی شده است.
به گزارش ایسنا، ادعای حمایت ایران از تروریسم در حالی مطرح می‌شود که سعودی‌ها و برخی کشورهای عربی مرزهای خود را بر روی تروریست‌ها باز کردند تا وارد منطقه شوند و از آنها حمایت مالی و تسلیحاتی کردند. جمهوری اسلامی ایران همواره برای ریشه کن کردن تروریسم در جهان تلاش‌های فراوانی کرده است و در بیرون راندن گروهک‌های تروریستی از برخی کشورهای منطقه مانند عراق و سوریه نقش بسزایی داشته است.
مقامات کشورمان همواره تاکید می‌کنند جمهوری اسلامی ایران به دنبال ایجاد صلح، ثبات و امنیت در منطقه است و برای حل بحران‌های منطقه مانند بحران سوریه و یمن پیشنهادات فراوانی داده است و محمد جواد ظریف نیز اخیراً به منظور تضمین امنیت منطقه اخیراً پیشنهاد امضای"معاهده عدم تعرض" به همسایگان را داد که متأسفانه کشورهای عربی هیچ واکنشی به این پیشنهاد نداشتند.
ادعای مقام سعودی علیه ایران در رابطه با یمن در حالی مطرح می‌شود که ائتلاف متجاوز عربی به رهبری عربستان بیش از چهار سال است که زنان و کودکان یمنی را به قتل می‌رساند، مدارس و بیمارستان‌های آنان را بمباران می‌کند و از رسیدن غذا و دارو و کمک‌های بشردوستانه به آن‌ها ممانعت می‌کند و به دلیل تجاوزهای وحشیانه‌اش در یمن در لیست سیاه سازمان ملل قرار گرفت.
انتهای پیام
