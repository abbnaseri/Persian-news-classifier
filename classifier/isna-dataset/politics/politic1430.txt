برایان هوک: مخالف رسیدن به توافقی جامع با ایران نیستیم
نماینده ویژه آمریکا در امور ایران در جلسه کمیته فرعی مجلس نمایندگان آمریکا درباره ایران اعلام کرد که واشنگتن خواهان حصول توافق با تهران است.
به گزارش ایسنا، به نقل از صدای آمریکا، برایان هوک، نماینده ویژه آمریکا در امور ایران روز چهارشنبه، در جلسه کمیته فرعی مجلس نمایندگان آمریکا درباره ایران مدعی شد که آمریکا، کمپین فشار حداکثری خود بر علیه جمهوری اسلامی را تنها برای بازگرداندن ایران به پای میز مذاکره و قطع بودجه فعالیت‌های بی‌ثبات‌کننده ایران اعمال کرده است.
وی در ادامه اظهار کرد: رئیس‌جمهور ترامپ و مایک پمپئو به وضوح اعلام کرده‌اند که خواهان مذاکره با ایران هستند و هیچ‌کس مخالف رسیدن به توافقی جامع نیست.
برایان هوک همچنین مدعی شد: کمپین فشار حداکثری ما در حال جواب دادن است؛ اما ایران دیپلماسی را با دیپلماسی پاسخ نمی‌دهد.
وی در رابطه با تحریم‌های ایران ادعا کرد: ما گفته‌ایم که هرچیزی که تحریم‌ها را نقض کند، مجازات می‌کنیم؛ در نتیجه همکاری زیاد در صفر رساندن صادرات نفت ایران مشاهده کردیم. هر نفتی از ایران به سمت هر خریداری برود، یک فعالیت غیرقانونی است. نفتی که به سوریه یا لبنان برسد، متعلق به سپاه پاسداران است. هرکسی در ارتباط با آن نفت ردیابی شود، با تعقیب قضائی روبرو خواهد شد.
نماینده ویژه آمریکا در امور ایران با تکرار ادعاهای بی‌اساس مقامات آمریکایی مبنی بر دست داشتن ایران در حادثه‌ی دریای عمان، مدعی شد: قایق‌های ایران پیش از انفجار به هر دو کشتی در دریای عمان نزدیک شده و مین‌های مغناطیسی را نصب کردند. مأموران سپاه پاسداران در این عملیات حضور داشتند.
انتهای پیام
