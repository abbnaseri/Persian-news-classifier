تاکید «ترزا می» بر لزوم کاهش تنش میان تهران و واشنگتن
نخست وزیر انگلیس خواستار تنش زدایی در روابط ایران و آمریکا شد.
به گزارش ایسنا به نوشته روزنامه ایندیپندنت، ترزا می نخست وزیر انگلیس که برای شرکت در نشست گروه ۲۰ به ژاپن سفر کرده است پیش از ترک لندن در جمع خبرنگاران از جامعه بین‌الملل خواست تا برای مقابله با آنچه او رفتارهای بی‌ثبات کننده ایران خواند در کنار یکدیگر بایستند.
وی در ادامه گفت: اما اولویت باید کاهش فوری تنش‌ها و یافتن راه‌حلی دیپلماتیک باشد.
ترزا می که آخرین حضور خود به عنوان نخست وزیر در اجلاس گروه ۲۰ را خواهد داشت قرار است در سخنرانی خود بر اهمیت برگزاری این نشست به عنوان فرصتی برای گفت‌وگوی کشورها با یکدیگر و دست یافتن به توافق تاکید کند.
به گزارش ایسنا، سطح تنش‌ها میان ایران و آمریکا در یک سال گذشته پس از خروج یک‌جانبه واشنگتن از برجام و سپس بازگرداندن تحریم‌ها علیه تهران شدت یافته است. آمریکا در گام خصمانه بعدی خود همچنین نام سپاه پاسداران را در فهرست خود از سازمان‌های تروریستی قرار داد و تحریم‌های جدیدی نیز علیه ایران در حوزه صادرات فلزات وضع کرد. این اقدامات در کنار ادامه لفاظی‌های مقامات آمریکایی به تنش‌ها میان دو کشور دامن زده است.
ایران هفته گذشته یک پهپاد جاسوسی آمریکا را در حریم هوایی کشورمان با یک موشک هدف قرار داد و سرنگون کرد. این حادثه واکنش واشنگتن را در پی داشت که به اعمال تحریم‌های دیگری علیه کشورمان انجامید.
انتهای پیام
