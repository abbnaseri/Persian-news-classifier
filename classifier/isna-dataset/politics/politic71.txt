سخنگوی موگرینی: خواهان بازگشت ایران از اقداماتش پیرامون برجام هستیم
سخنگوی مسئول سیاست خارجی اتحادیه اروپا با ابراز نگرانی نسبت به افزایش سطح غنی‌سازی در ایران گفت: منتظر اطلاعات بیشتر آژانس بین‌المللی انرژی اتمی در این زمینه هستیم.
به گزارش ایسنا به نقل از شبکه سی‌ان‌ان، سخنگوی فدریکا موگرینی مسئول سیاست خارجی اتحادیه اروپا امروز (یک‌شنبه) به افزایش سطح غنی‌ساری اورانیوم در ایران واکنش نشان داد و آن را نگران کنند خواند.
وی گفت: اتحادیه اروپا به شدت نسبت به این اقدام ایران نگران است و به‌طور جدی از این کشور می‌خواهد تا اقدامات خود را که مطابق با تعهداتش در برجام نیست، متوقف کند و از آنها بازگردد.
وی افزود: ما با دیگر طرف‌های برجام درباره گام‌های بعدی ایران رایزنی خواهیم کرد و منتظر گزارش آژانس بین‌المللی انرژی اتمی در این باره هستیم.
جمهوری اسلامی ایران صبح روز یک‌شنبه اعلام کرد که می‌تواند در هر سطحی اورانیوم را غنی‌سازی کند و در دومین گام خود برای کاهش اجرای تعهدات برجامی‌اش، تا ساعات آینده غنی‌سازی خود را از حد تعیین شده در این توافق، یعنی ۳.۶۷ درصد بالاتر خواهد برد.
بیانیه جدید ایران با واکنش‌های بسیاری مواجه شده است.
امانوئل مکرون، رئیس جمهور فرانسه با محکوم کردن تصمیم ایران برای افزایش سطح غنی‌سازی خود مدعی شد که این اقدام خلاف برجام است.
همچنین آژانس بین‌المللی انرژی اتمی در واکنش به این خبر اعلام کرد که از تصمیم ایران مطلع است و به محض راستی‌آزمایی غنی‌سازی اورانیوم در ایران، آن را گزارش خواهد داد.
نماینده روسیه در سازمان‌های بین‌المللی نیز امروز تاکید کرد که مسکو دلایل ایران برای برداشتن گام‌های اخیر پیرامون برجام را درک می‌کند اما از تهران می‌خواهد که از پیچیده‌تر کردن اوضاع پرهیز کند.
عباس عراقچی معاون وزیر امورخارجه کشورمان با تاکید بر اینکه روند کاهش تعهدات در راستای حفظ برجام است نه از بین بردن آن، تصریح کرد: حرکت ما داخل برجام و مشروع است و این اقدامات از نظر ما نقض برجام نیست. همزمان ما هم شکایات خود را از آمریکا و اروپایی‌ها ارائه می‌دهیم. آنها هم در اجرای تعهداتشان کوتاهی کردند و باید پاسخگو باشند.
وی همچنین برجام را سندی معتبر و مهم توصیف کرد و گفت: آقای ظریف امروز نامه‌ای را به خانم موگرینی می‌نویسد و این نامه تهیه شده و موارد را به طور جزئی در آن بیان می‌کنیم.
محمد جواد ظریف وزیر امورخارجه کشورمان پس از آنکه جمهوری اسلامی ایران اعلام کرد از حد تعیین شده در برجام برای غنی‌سازی خود فراتر خواهد رفت در حساب کاربری خود در توئیتر نوشت: امروز ایران گام دوم خود در راستای اقدامات اصلاحی طبق پاراگراف ۳۶ برجام را برمی‌دارد. ما این حق را داریم که به استفاده از این اقدامات قانونی ذیل برجام ادامه دهیم و از منافع خود در برابر تروریسم اقتصادی آمریکا محافظت کنیم.
وی خاطر نشان کرد که تمامی این گام‌ها تنها در صورت پایبند شدن گروه E3 (به برجام) قابل بازگشت خواهد بود.
جمهوری اسلامی ایران تاکید دارد که طبق مفاد تعیین شده در برجام، به‌ویژه بندهای ۲۶ و ۳۶ ایران حق دارد در صورت عدم پایبندی طرف دیگر توافق، اجرای تعهدات خود را به‌طور جزئی یا کلی متوقف کند.
طبق بند ۲۶ برجام، در صورت عدم پایبندی طرف مقابل به تعهداتش، ایران حق دارد اجرای تعهدات خود را به شکل کلی یا جزئی متوقف کند.
بر اساس بند ۳۶ برجام اگر موضوع اختلافی با طی مراحل این بند فیصله نیافت شاکی می‌تواند این امر را به عنوان مبنای توقف کلی و یا جزئی اجرای تعهداتش وفق برجام قلمداد کند و یا به شورای امنیت سازمان ملل ابلاغ کند که معتقد است موضوع مصداق "عدم پایبندی اساسی" به شمار می‌آید.
انتهای پیام
