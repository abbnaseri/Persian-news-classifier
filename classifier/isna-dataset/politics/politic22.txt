دیدار جوانان ایرانی شرکت کننده در مراسم سالگرد کشتار سربرنیتسا با سفیر ایران
گروهی از جوانان ایرانی به منظور حضور در مجموعه برنامه‌های یادبود سربرنیتسا وارد سارایوو شده و مورد استقبال سفارت جمهوری اسلامی ایران و نهادهای بوسنیایی قرار گرفتند.
به گزارش ایسنا، محمود حیدری سفیر جمهوری اسلامی ایران در سارایوو در دیدار با گروه ایرانی شرکت کننده در مراسم سالگرد سربرنیتسا و پیاده روی صلح ضمن خوشامدگویی، به تشریح پیوندهای عمیق تاریخی و فرهنگی میان دو ملت پرداخت و گفت: روابط دو ملت ایران و بوسنی تاریخی طولانی دارد و جایگاه زبان و ادبیات فارسی در این کشور نمادی از این اشتراکات عمیق فرهنگی است.
حیدری افزود: ملت و دولت جمهوری اسلامی ایران در زمان مظلومیت مردم مسلمان بوسنی با شجاعت و احساس مسئولیت به یاری همه جانبه آنان شتافتند و امروز نیز در دفاع از استقلال، تمامیت ارضی و صلح و ثبات این سرزمین همچنان در کنار دولت و ملت بوسنی هرزگوین قرار دارند.
صالح احمدی، سرپرست گروه ایرانی نیز ضمن تشکر از تلاش‌های صورت گرفته برای تحقق این سفر با ارائه گزارشی از برنامه‌های انجام شده گفت: امیدواریم تا در ادامه حضور سال‌های گذشته، حضوری مؤثر و پررنگ در مجموعه برنامه‌های سربرنیتسا خصوصاً پیاده روی یکصد و ده کیلومتری مارش میرا داشته باشیم.
در ابتدای این دیدار گروه ایرانی حاضر در مراسم پیاده روی صلح با اهدای گل به یادمان شهدای ایرانی در بوسنی و هرزگوین ادای احترام کردند.
گروه ایرانی امروز همراه با بیش از پنج هزار نفر سایر راهپیمایان صلح از سراسر جهان حرکت خود را از شهر "نزوک" به سمت سربرنیتسا آغاز و مسیر ۱۱۰ کیلومتری را سه روز با پای پیاده به یاد قربانیان سربرنیتسا طی خواهند کرد. در مراسم امسال بقایای اجساد ۳۳ تن از قربانیان جدید تفحص شده بوسنی نیز روز یازدهم جولای در مزار شهدای پوتوچاری به خاک سپرده می‌شود.
انتهای پیام
