تذکرات کتبی نمایندگان به مسئولان اجرایی کشور
یک عضو هیات رئیسه مجلس، تدکرات کتبی نمایندگان به مسئولان اجرایی کشور را قرائت کرد.
به گزارش ایسنا، محمدعلی وکیلی در جلسه علنی امروز مجلس تذکرات کتبی نمایندگان به مسئولان را به شرح ذیل قرائت کرد:
علی محمد مرادی به وزیر نیرو: لزوم توضیح در خصوص علل کمبود و قطع آب شرب شهر دلبران و روستاهای آن.
رسول خضری به وزیر فرهنگ: لزوم برخورد جدی و قانونی با سوء مدیریت و ناکارآمدی مدیر کل فرهنگ و ارشاد اسلامی استان آذربایجان غربی
نادر قاضی پور به وزرای صنعت و نفت و رییس جمهور: جلوگیری از افزایش قیمت چادر مشکی بانوان، تعیین تکلیف وضعیت کارکنان شرکتی و قراردادی و تبدیل وضعیت استخدامی آنها در وزارت نفت، تسریع در افزایش مستمری رزمندگان معسر با حداقل دستمزد.
نادر قاضی پور و علیرضا محجوب به رییس جمهور و وزیران کشور، تعاون و صنعت: تسریع در تجهیز محیط بانان سازمان حفاظت محیط زیست به مدرن‌ترین امکانات در جهت حفاظت مناطق، تسریع در صدور کارت هوشمند ملی، لزوم نظارت و اتخاذ تدابیر لازم جهت جلوگیری از کشته شدن کارگران در معادن.
سید محسن علوی به وزیر نیرو: لزوم پیگیری جدی تامین آب شرب شهرها و روستاهای حوزه انتخابیه
شریعت نژاد به وزیر راه: توضیح علت عدم استفاده از ظرفیت فرودگاه رامسر با توجه به حجم سرمایه گذاری در آن.
محمد ابراهیم رضایی به وزیر راه: ضرورت جلوگیری از فعالیت مافیای تشکیل شده در بندر امام خمینی و زورگیری از رانندگانی که به قصد حمل نهاده‌های کشاورزی مراجعه می کنند.
ناهید تاج الدین به وزیر راه: علت افزایش بی رویه اجاره بها و عدم برنامه ریزی وزارت مسکن برای تامین مسکن استیجاری.
محمد خدابخشی به همراه برخی از نمایندگان به رییس جمهور: لزوم توجه و تسریع در بازسازی و ایجاد زیرساخت های تخریب شده و جبران خسارت ناشی از سیل به مناطق سیل زده الیگودرز و لرستان.
سید مهدی مقدسی به رییس جمعور: لزوم جلوگیری از واردات حدود ٤ هزار واگن از خارج کشور.
شریفی به وزیر کشاورزی: جلوگیری از واگذاری مزارع پرورش میگو در بندر لنگه به شرکت های بی تجربه.
بدری به وزیر کشاورزی: جلوگیری از افزایش قیمت بی رویه کود اوره توسط شرکت های پتروشیمی
پژمانفر به وزیر امور خارجه: جلوگیری از برگزاری مراسم مشکوک و خلاف شئونات اسلامی در سفارتخانه ها.
پژمانفر به وزیر دادگستری: علت سکوت شما در برابر رفتار خلاف قانون کانون های وکلای دادگستری و استنکاف این نهاد از برگزاری مراحل صدور پروانه وکالت با توجه به سیاست های اصل ٤٤.
سامری به وزیر راه: علت بی توجهی نسبت به چهاربانده کردن راه مواصلاتی خرمشهر - اهواز . به وزیر اقتصاد: علت به‌کارگیری افراد بازنشسته در جایگاه مدیر عامل و هیات مدیره شرکت نیشکر خوزستان، به وزیر راه: لزوم توجه نسبت به فضای خارجی ایستگاه راه آهن خرمشهر.
محمدرضا پورابراهیمی به وزیر نیرو: رسیدگی فوری به تامین آب شرب چند روستا و محله در شهر کرمان، به رییس جمهور: تسریع در ابلاغ افزایش حقوق کارکنان وزارت کشاورزی با توجه به مصوبه شورای حقوق و دستمزد، به وزیر فرهنگ: لزوم رسیدگی به اصلاح فیلم "ما همه با هم هستیم" در پی بی حرمتی به گویش های محلی با توجه به شرایط کنونی کشور.
کوچکی نژاد به رییس جمهور و وزیر کشاورزی: لزوم تقویت زبان گیلکی در مراکز فرهنگی صدا و سیما و آموزش و پرورش با توجه به اصل ١٥ قانون اساسی و علت عدم توزیع گوشت یارانه ای در استان گیلان.
علی وقفچی به رییس جمهور و وزیر کشور: تسریع در پرداخت معوقات حق التدریسی دانشگاه علمی کاربردی میراث فرهنگی گردشگری و صنایع دستی.
انتهای پیام
