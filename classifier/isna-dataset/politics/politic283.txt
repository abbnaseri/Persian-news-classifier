عضو پیشین تیم مذاکره کننده هسته‌ای: اروپا دیگر توان حمایت از برجام را ندارد
یک دیپلمات با سابقه کشورمان تهدیدات ترامپ را نشان از ضعف و ناتوانی اروپا برای پشتیبانی از توافق بین المللی برجام دانست.
به گزارش ایسنا ابوالفضل ظهره وند با اشاره به بدعهدی اروپایی‌ها در خصوص سطح غنی سازی و ادامه از سر گیری روند تولید اورانیوم اظهار کرد: «ایران و غرب به توافق رسیدند ۳۰۰ کیلو اورانیوم غنی شده را از ما خریداری کنند و در مقابل کیک زرد به ما بدهند ولی امروز در این قضیه مانده‌اند.»
سفیر پیشین ایران در ایتالیا، با اشاره به اینکه غرب در واگذاری کیک زرد به ایران با امریکا مشکل دارد، گفت: این مشکل ما نیست. غنی سازی حق ماست. اروپا قصد رند بازی دارد. ترامپ گفته است برجام را قبول ندارد و اروپا باید در این راستا پاسخگو باشد.
این دیپلمات با سابقه کشورمان با بیان اینکه افزایش غنی سازی ایران جای هیچ بازی سیاسی و چانه زنی ندارد، افزود: «امروز در بهترین سطح انسجام داخلی در حوزه حقوق، تکنولوژی و دانش هسته‌ای قرار داریم.»
ظهره وند افزود: «طرف مقابل دارای دو لایه اعلانی و آشکار است. اروپا قبول دارد برجام برای گرفتن حق غنی سازی از ایران تصویب نشد؛ این در حالی است که ترامپ ادعا می‌کند غنی سازی از ابتدا باید در ایران حذف می‌شد.»
وی ادامه داد: «این ها با رندی می‌گویند غنی سازی مساوی با تولید بمب اتم است؛ در حالیکه از پیامدهای علمی و فنی در ایران اطلاع دارند.»
ظهره وند به رادیو گفت وگو گفت: «ترامپ ما را تهدید کرده و این نشان می‌دهد اروپا از توانایی و پایگاهلازم برای پشتیبانی از چنین توافقنامه بین المللی برخوردار نیست.»
وی افزود: «اروپا در راستای افکار عمومی موضع ایران را قبول دارد. ایران می‌توانست مشابه رفتار ترامپ را آبانماه سال گذشته انجام دهد ولی اروپایی‌ها با لطایف الحیلی کار را به ان پی تی کشاندند.»
ظهره وند همچنین سابقه تاریخی رفتار سیاسی غرب را سراسر وقاحت خواند و افزود: «این ها هویتی مستقل از امریکا ندارند و به جای اینکه تعهدات خود را مرور کنند، در زمین بازی ترامپ برای خود پوشش امنیتی و حیثیتی ایجاد می‌کنند.»
عضو پیشین تیم مذاکره کننده هسته‌ای کشورمان یادآور شد: «مقامات سیاسی در تراز کشورهای اروپایی به راحتی از بی آبرویی‌های سیاسی می‌گذرند اما باید به فضای افکار عمومی و مراکز مطالعاتی پاسخگو باشند.»
ظهره وند همچنین گام دوم را اصلی ترین گام ایران خواند و افزود: «پیش تر غنی سازی ۲۰ درصد را در اختیار داشتیم و در تولید رادیو دارو قویاً به این پیشرفت نیاز داریم؛ لذا نیازمند غنی سازی ۲۰ درصد هستیم.»
وی خاطرنشان کرد: «اروپا برجام را دستاوردی امنیتی می‌داند اما این مسئله در دکترین دفاعی ایران جایگاهی نداشته؛ لذا اروپا باید برای اظهارات خود در قبال برجام هزینه دهد و باید منتظر ماند تا مشخص شود آیا اروپا در روزهای آینده در مواضع خود تجدیدنظر خواهد کرد!»
انتهای پیام
