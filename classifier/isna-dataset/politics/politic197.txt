همه مشکلات معیشتی مربوط به تحریم‌ها نیست
عضو هیئت رییسه مجلس شورای اسلامی گفت: همه‎ی مشکلات معیشتی مردم به تحریم‌های آمریکا مربوط نمی‌شود، یک‌سری از مشکلات ناشی از ضعف های مدیریتی است که باید با مطالبه مردم و تلاش مسئولین رفع گردد.
به گزارش ایسنا، احمد امیرآبادی فراهانی در پیش خطبه‌ی نماز جمعه قم که در مصلی قدس قم  برگزار شد، گفت: هنگام هدف قرار دادن پهباد جاسوسی آمریکا، چند هواپیمای مسافربری در نزدیکی آن پرواز می‌کردند، اما قدرت نیروهای مسلح و دقت تجهیزات و افراد موجب شد تا بدون خطا، تنها پهباد جاسوسی مورد هدف قرار گیرد.
نماینده قم در مجلس شورای اسلامی درخصوص وضعیت کنونی مجلس عنوان کرد: مردم به‌عنوان موکلین نمایندگان و کسانی که با اعتمادشان نمایندگان را وارد مجلس کردند، حق دارند تا از عملکرد نماینده خود در مجلس آگاه باشند، بدانند نماینده شان در مقابل مسائل چه موضعی دارد، اما متاسفانه قوانین کنونی اجازه شفافیت رای نمایندگان را نمی‌دهد، بارها برای تصویب قانون شفافیت آرای نمایندگان مجلس تلاش کردیم اما متاسفانه اکثریت مجلس به آن رای ندادند، اکنون اکثریت نمایندگان از جبهه امید و مستقلین هستند و نمایندگان با رویکرد انقلابی در اقلیت قرار دارند، ان شاءالله مجلس بعدی، مجلسی خواهان شفافیت باشد.   وی ادامه داد: طرح دیگری که در دست داریم، طرح اعاده اموال نامشروع مسئولین پس از انقلاب است، بارها شاهد دگرگونی وضع مالی برخی مسئولین پس از تحویل پست هستیم که این ها باید مورد بررسی قرار گیرد، این حق مردم است، بر طبق قوانین موجود بررسی اموال مسئولین بدین‌صورت صرفا شامل مسئولین قبل از انقلاب می‌گردد، اما در تلاش هستیم که با تصویب این طرح اموال افرادی که پس از انقلاب مسئولیت های مهم دریافت کردند، اعم از نماینده مجلس یا وزیر بررسی شده و منبع آن مشخص شود، اما متاسفانه این طرح نیز در مجلس تصویب نشد، وظیفه مردم نیز در این باره این است که درصورت مشاهده چنین موردی، به مراکز اطلاعاتی مانند وزارت اطلاعات یا اطلاعات سپاه، اطلاع دهند.  امیرآبادی بیان کرد: همه‎ی مشکلات معیشتی مردم به تحریم‌های آمریکا مربوط نمی‌شود، یک‌سری از مشکلات ناشی از ضعف های مدیریتی است که باید با مطالبه مردم و تلاش مسئولین رفع گردد.
 انتهای پیام
