بختیار: ایران توانست حرف خود را در اوپک به کرسی بنشاند
عضو ناظر مجلس در شورای عالی انرژی گفت: علی رغم همه چالش‌هایی که در فضای دیپلماتیک حاکم بود و رایزنی‌های گسترده‌ای که انجام شد، جمهوری اسلامی توانست در اوپک منافعی را که می‌خواهد بدست آورد و این اجلاس برای ما یک اجلاس رضایتمند بود.
علی بختیار که از طرف مجلس در نشست اوپک حضور داشته است، در گفت‌وگو با ایسنا درباره جزئیات برگزاری این نشست بیان کرد: علی رغم اینکه شرایط بسیار سختی در اوپک و نانو اوپک حاکم بود اما ایران به اهدافی که داشت در این نشست دست پیدا کرد. شرایط به گونه‌ای بود که نه تنها اکثر اعضای اوپک با ایران همکاری نمی‌کردند بلکه بحث یکجانبه گرایی را به جد جلو برده بودند.
وی در ادامه اظهار کرد: بسیاری از اعضا هم در این زمینه سکوت می‌کردند. حتی در جلسات دوجانبه ای که قبل از برگزاری اجلاس داشتیم خیلی از اعضای اوپک موضع جمهوری اسلامی را تأیید کردند اما در نشست سکوت کردند.
این عضو کمیسیون انرژی مجلس تصریح کرد: اما با همه این اقدامات جمهوری اسلامی ایران توانست حرف خود را در اجلاس اوپک به کرسی بنشاند. بحث‌های مرتبط با تدوین اساسنامه و  حق عضویت و سایر خواسته‌های ایران در این نشست محقق شد.
بختیار در ادامه تاکید کرد: سقف تولید طبق ضوابط قبلی مجدداً ۹ ماه دیگر تمدید شد. در عین حال علی رغم همه چالش‌هایی که در فضای دیپلماتیک حاکم بود و رایزنی‌های گسترده‌ای که صورت گرفت، جمهوری اسلامی توانست در اوپک منافعی را که می‌خواهد بدست آورد و این اجلاس برای ما یک اجلاس رضایتمند بود.
به گزارش ایسنا، یکصد و هفتاد و ششمین نشست وزیران نفت و انرژی اوپک بعدازظهر دوشنبه، ۱۰ تیرماه در مقر دائمی این سازمان در وین برگزار شد و همان‌طور که پیش‌بینی می‌شد، اوپک با تمدید توافق کاهش عرضه نفت تا مارس ۲۰۲۰ (۹ ماه دیگر)موافقت کرد.
انتهای پیام
