تاج الدین: مسئولان نگاه ویژه‌تری به ورزش بانوان داشته باشند
نماینده مردم اصفهان در مجلس شورای اسلامی گفت: با وجود اینکه زنان نقش زیادی در سبک زندگی سالم دارند اما شرایط برای فعالیت های ورزشی آن ها زیاد مناسب نیست و از مسئولان ورزشی استان می خواهم نگاه ویژه تری برای حضور بانوان در ورزش داشته باشند.
به گزارش ایسنا، ناهید تاج الدین در مراسم تجلیل از قهرمانان رشته بدنسازی، پاورلیفتینگ و قوی ترین مردان و مچ اندازی استان اصفهان که همزمان با رونمایی از کتاب ۴۴۴۴ در سالن شهروند اصفهان، برگزار شد خطاب به مربیان، ورزشکاران و مسئولان این رشته، اظهار کرد: مسئولیت شما اشاعه و تزریق ورزش و نشاط ناشی از آن در جامعه است. شرایط کاری به گونه ای است که بنده در حال حاضر در جمع کسانی هستم که تنها می توانم بگویم ورزشکاران را دوست دارم و فرصت پرداختن به فعالیت ورزشی را ندارم، اما این وظیفه شما ورزشکاران است که دیگران را به ورزش کردن ترغیب کنید. همه می بینیم که با توجه به شرایط امروز کشور و مشکلات معیشتی و اقتصادی مردم، خوشبختانه ورزشکاران با افتخار آفرینی در رشته‌های مختلف ورزشی مردم را شاد می‌کنند.
وی افزود: صفات ارثی و محیطی، سبک زندگی ما را با توجه به شرایط می سازند، درست است که نمی توان در صفات ارثی و ژنتیک دخالتی داشت، اما در صفات و عوامل محیطی می توان دخالت داشت و شرایطی که موجب شیوع بسیاری از بیماری های قلبی –عروقی، دیابت و … می شود را کنترل کرد. بسیاری از این بیماری ها در زنان بیشتر است و با توجه به شرایطی که برای فعالیت زنان مناسب نیست فرصت کافی برای فعالیت را به آنها نمی دهد.
نماینده مردم اصفهان در مجلس شورای اسلامی، خاطرنشان کرد: آمار نشان می دهد افسردگی در بانوان بیشتر از مردان است که در این راستا امیدواریم مسئولان به حضور بانوان در عرصه های مختلف ورزشی اهمیت بیشتری دهند و نگاه ویژه تری به این مقوله داشته باشند.
تاج الدین افزود: اصفهان جزء استان هایی است که در ورزش پتانسیل زیادی دارد و حیف است که مسئولان ما این ظرفیت ها را نبینند و حمایت نکنند.
انتهای پیام
