رضایی: سرنگونی پهپاد جاسوسی آمریکا همچون سیلی بر صورت آنها بود
یک عضو کمیسیون امنیت ملی و سیاست خارجی مجلس سرنگونی پهپاد جاسوسی آمریکایی توسط سپاه را همچون سیلی بر صورت آمریکایی‌ها دانست و گفت: ما در هیچ شرایطی دنبال جنگ نیستیم اما در عین حال از کشور و حقوق ملت با اقتدار دفاع کرده و متجاوزان را سر جایشان می‌نشانیم.
محمد ابراهیم رضایی در گفت‌وگو با ایسنا در واکنش به سرنگونی یک فروند پهپاد جاسوسی آمریکا در خاک جمهوری اسلامی ایران توسط سپاه گفت: ما دنبال جنگ نیستیم و نمی‌خواهیم با هیچ کشوری تنش داشته باشیم اما در حوزه صیانت از کشور و حقوق ملت با اقتدار دفاع کرده و هر متجاوزی را بر سرجایش می‌نشانیم. این منطق جمهوری اسلامی است که همه به خوبی از آن آگاهی دارند منطقی شفاف که با اصول جامعه بین الملل منطبق است.
وی به صحبت‌های ترامپ بعد از سرنگونی پهپاد درباره مذاکره بیشتر با ایران و طرح موضوع موشک‌های بالستیک اشاره و اظهار کرد: آمریکایی‌ها به خصوص شخص ترامپ دچار هذیان گویی شده است انگار آمریکا در حوزه تاکتیک و اجرا راهبردهایش را گم کرده و به همین دلیل هذیان می‌گوید.
وی افزود: آمریکایی‌ها تمامی راهبردهایش از گذشته تاکنون درباره ایران اشتباه بوده و استراتژی‌هایش شکست خورده از این رو از یک طرف در حوزه دیپلماسی تحت فشار هستند و ترامپ می‌خواهد در انتخابات هم برگ برنده‌ای داشته باشد از طرف دیگر نظامیان به ترامپ توصیه می‌کنند که از جنگ با ایران فاصله گیرد چون هزینه‌های سنگینی را به آمریکا تحمیل می‌کند که قادر به تحمل آن نیستند.
این عضو کمیسیون امنیت ملی و سیاست خارجی مجلس با تاکید بر اینکه «سرنگونی پهپاد آمریکایی سیلی بر صورت آنها زد»، گفت: ترامپ و مقامات آمریکایی تحقیر شدند لذا طبیعی است که می‌خواهند خود را در جایگاه قوی و قدرتمند جلوه دهند که انگار در حمله نکردن به ایران لطف کرده و هرگاه بخواهند توان راه اندازی جنگ را دارند این عملیات روانی با اهداف از پیش تعیین شده است که طراحی کردند و در همین طراحی می‌گویند آماده مذاکره بدون پیش شرط بوده اما در مذاکره باید موضوع موشک‌های بالستیک مطرح شود حال اینکه به خوبی می‌دانند که ما به هیچ وجه در حوزه امنیتی و دفاعی مذاکره نمی‌کنیم.
رضایی در پایان تاکید کرد: آمریکایی‌ها می‌خواهند از بعد روانی و امتیازگیری در حوزه اجتماعی وارد شده و برگ برنده‌ای داشته باشند حال اینکه روز به روز اعتبارش بیشتر از بین می‌رود و تحقیر می‌شوند.
انتهای پیام
