گودرزی: در جهت تامین قیر راه‌های بروجرد اقدام شود
نماینده مردم بروجرد در مجلس شورای اسلامی با انتقاد از عدم تخصیص قیر مناسب به راه‌های بروجرد اظهار کرد: برای این کشور زشت است با وجود تحریم نفتی راه‌های ما برای تکمیل پروژه‌ها دچار کمبود قیر باشد.
به گزارش ایسنا، عباس گودرزی نماینده مردم بروجرد در مجلس شورای اسلامی در تذکر شفاهی در جلسه علنی نوبت عصر امروز مجلس گفت: تذکراتی که نمایندگان می‌دهند در خصوص مشکلات مردم است، دولت مکلف است به آنها رسیدگی کنید، صد بار هم اگر مسئولان به این تذکرات گوش ندهند ما آن را تکرار می‌کنیم تا لااقل مسئولان ناکارآمد در پیش مردم رسوا شوند و افراد کم کار در مقابل افراد خادم مشخص شوند.
وی افزود: برای این کشور زشت است با وجود تحریم نفتی راه های ما برای تکمیل پروژه ها دچار کمبود قیر باشد، راه های حوزه انتخابیه برای مردم مشکل ایجاد کرده است. روستاهای بروجرد در این خصوص دچار مشکل شده اند، پروژه ها را آغاز کردند اما نیمه تمام رها کردند، اگر می‌خواهید مردم را ناراضی کنید بفرمایید، باید به این وضعیت رسیدگی شود.
انتهای پیام
