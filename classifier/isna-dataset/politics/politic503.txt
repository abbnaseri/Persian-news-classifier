جاسمی: منطقه خلیج فارس به قیّم نیاز ندارد / کشورهای منطقه آمریکا را خارج کنند
یک عضو هیأت رئیسه کمیسیون امنیت ملی و سیاست خارجی مجلس با بیان اینکه « منطقه خلیج فارس به قیم نیاز ندارد»، گفت: کشورهای منطقه می‌توانند به تنهایی امنیت منطقه را ایجاد کنند، پس لازم است با اتحاد آمریکا را از منطقه خارج کنند.
قاسم جاسمی در گفت‌وگو با ایسنا، در واکنش به اظهارات اخیر رئیس جمهور آمریکا مبنی بر اینکه دیگر لزومی بر تأمین امنیت کشتی‌های ژاپن و چین برای تردد در منطقه خاورمیانه و خلیج فارس وجود ندارد، گفت: آمریکا از ۴۰ سال گذشته تاکنون با ایران دشمنی داشته و در این راه از هیچ تلاش و کوششی فروگذار نکرده است. او دست به جنگ روانی زده و اقداماتش را در راستای ایران هراسی انجام می‌دهد، چون می‌داند که ایران می‌تواند به تنهایی ثبات و امنیت را در منطقه ایجاد کند منتها شرط آن همراهی و همکاری کشورهای همسایه با ما است.
وی افزود: منطقه خلیج فارس به قیّم نیاز ندارد و کشورها می‌توانند به تنهایی در منطقه امنیت ایجاد کنند. کشورهای بزرگی همچون چین و ژاپن هم می‌توانند از این امنیت برخوردار باشند. کشورهای منطقه با این کار تودهنی به آمریکا زده که فکر نکند بزرگ و کدخدای دنیاست.
جاسمی تاکید کرد: با یک تفاهم منطقه‌ای و رابطه دیپلماسی در کشورها در آینده می‌توانیم به آمریکا فشار وارد کرده تا دیگر نیازی به حضورش در منطقه نباشد. در این راستا باید کشورهای منطقه با یکدیگر متحد بوده تا آمریکا را از منطقه خارج کرده و خودشان امنیت را حفظ کنند.
انتهای پیام
