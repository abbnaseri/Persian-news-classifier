ترامپ: من به دنبال جنگ نیستم
رئیس‌جمهوری آمریکا تصریح کرد که پیامی حاوی مذاکره برای تهران ارسال نکرده است.
به گزارش ایسنا و به نقل از صدای آمریکا، دونالد ترامپ روز یکشنبه در گفت‌وگو با شبکه ان‌بی‌سی با اشاره به این مسئله که واشنگتن به دنبال جنگ با تهران نیست، مدعی شد: به گمانم آنها (ایرانی‌ها) خواهان مذاکره هستند. آنها می‌خواهند به توافق دست یابند. من می‌خواهم به توافق هسته‌ای دست یابم. من فکر نمی‌کنم که ایرانی‌ها شرایط حال حاضرشان را بپسندند. اقتصاد آنها ورشکسته شده است.
وی در ادامه در پاسخ به مجری برنامه، که پرسید «آیا ایرانی‌ها می‌خواهند او را تحریک کنند تا دست به اقدام نظامی بزند»، گفت: نه، من این طور فکر نمی‌کنم.
رئیس‌جمهوری آمریکا همچنین با رد صحت گزارش رویترز مبنی بر این که او شب گذشته با ارسال پیامی به ایران گفته است که خواهان جنگ نبوده و به دنبال گفت‌وگو است، عنوان کرد: من چنین پیامی نفرستادم. معلوم نیست که چه کسی این حرف را زده است.
وی در انتها با ارسال پیامی به تهران گفت: من به دنبال جنگ نیستم (اما) اگر (جنگی) روی دهد، میزان نابودی به حدی خواهد بود که تاکنون هرگز مشابه آن را ندیده‌اید.
انتهای پیام
