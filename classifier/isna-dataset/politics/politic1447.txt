نیکوکاران تهرانی ۷۷ زندانی جرایم غیرعمد را در ماه مبارک رمضان آزاد کردند
مدیر کل زندان‌های استان تهران با تقدیر از عملکرد مثبت ستاد دیه بخصوص طی ماه مبارک رمضان گفت: نیکوکاران در ماه مهمانی خداوند آستین همت بالا زدند تا به یاری زندانیان نیازمند جرایم غیرعمد بشتابند و بدهی آنان را پرداخت کنند.
به گزارش ایسنا به نقل از روابط عمومی نمایندگی ستاد دیه استان تهران، مصطفی محبی ضمن اعلام این خبر گفت: با همت والای نیکوکاران استان، همکاری رؤسای دادگستری‌های تابعه در خصوص قبولی اعسار زندانیان نیازمند، گذشت سخاوتمندانه بسیاری از شکات و تلاش کارکنان ستاددیه استان تهران و همچنین مددکاران زندان‌ها، طی ماه مبارک رمضان، تعداد ۷۷ نفر با مجموع بدهی ۲۱ میلیارد و ۸۰۵ میلیون تومان، از طریق قبولی اعسار توسط مراجع قضائی، گذشت بخشی از طلب توسط شکات و کمک‌های نیکوکاران توسط این نمایندگی آزاد شده، به آغوش خانواده بازگشتند.
مدیر کل زندان‌ها و نایب رئیس هیأت امنای نمایندگی ستاد دیه استان تهران افزود: این تعداد زندانی نیازمند فاقد سوابق بزهکاری، به دلیل جرایم غیرعمد مانند دیه حوادث ناشی از کار یا تصادف و یا بدهی غیر از کلاهبرداری در حبس به سر می‌بردند که از طریق قبولی اعسار توسط قضات و دریافت بخشی از طلب و رضایت سخاوتمندانه شکات با پرداخت یک میلیارد و ۳۷۵ میلیون تومان آزاد شدند.
 وی ادامه داد: این تعداد زندانی، شامل ۷۶ نفر مرد و یک نفر زن بودند که یک نفر به دلیل دیه حادثه، دو نفر به خاطر دیه تصادف، ۴۳ نفر بدهکار مالی و ۳۱ نفر به علت مهریه و نفقه تحمل حبس می‌کردند.
 براساس این گزارش، در طول سال نیز این روند کمک ادامه خواهد یافت و نیکوکاران می‌توانند با شماره حساب ۱۴۱۴ بانک تجارت، شماره کارت ۶۰۳۷۹۹۱۸۹۹۶۷۵۹۱۶ بانک ملی، شماره گیری #۱۴۱۴*۷۳۳* از طریق تلفن همراه کمک‌های خود را به زندانیان نیازمند جرایم غیرعمد اهداء نمایند. همچنین در صورت تمایل ضمن مراجعه حضوری به ستاددیه استان تهران واقع در خیابان کریمخان زند، خیابان سنایی، نبش اعرابی ۶، پلاک ۲۵، طبقه سوم، شماره تلفن ۸۸۸۶۱۸۷۰ و یا سایت این ستاد به نشانیwww.tehipro.ir با فعالیت‌های این نمایندگی و نیز نحوه ارسال کمک‌های مالی و آزادی زندانیان استان آشنا شوند.
انتهای پیام

