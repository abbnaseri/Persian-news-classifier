همتی: اختصاص ارز دولتی برای واردات سیگار تخلف است
یک عضو کمیسیون بهداشت و درمان مجلس شورای اسلامی اختصاص ارز دولتی برای واردات سیگار را تخلف دانست و گفت که احتمال وجود رانت‌ها و باندهایی در انجام این تخلفات وجود دارد که باید مجلس شورای اسلامی به آن ورود کرده و برخورد کند.
احمد همتی در گفت‌وگو با ایسنا در واکنش به اظهارات اخیر معاون بهداشت درباره اختصاص ارز دولتی برای واردات سیگار و ارز نیمایی برای واردات توتون، اظهار کرد: قطعا باید در کشورمان مبنای همه چیز قانون و مصوبات قانونی باشد. طبق مصوبه‌ای ارز دولتی باید برای واردات کالاهای اساسی، داروها و تجهیزات پزشکی اختصاص پیدا کند چون ما در شرایط فعلی از نظر منابع ارزی محدودیت داریم. به عبارت دیگر ارز دولتی صرفا باید برای کالاهای اساسی مورد نیاز مردم به خصوص طبقات کم‌درآمد و دارو و تجهیزات پزشکی داده شود و تخصیص ارز برای غیر از این موارد غیرقانونی است.
وی ادامه داد: در صورت صحت رخ دادن این اتفاق یعنی اختصاص ارز دولتی برای واردات سیگار باید مجلس شورای اسلامی ورود و برخورد کند. ما قطعا پیگیر این موضوع می‌شویم.
همتی اختصاص ارز دولتی به سیگار را تخلف دولت دانست و درباره‌ی وجود دست‌های پشت پرده و مافیا در این باره، اظهار کرد: این احتمال وجود دارد ولی دادن نظر قطعی منوط به بررسی مستندات است، لذا احتمال می‌رود رانت‌ها و باندهایی وجود داشته باشند که منجر به اینگونه تخلفات شود.
این عضو کمیسیون بهداشت و درمان مجلس شورای اسلامی با تاکید بر این‌که باید با فرهنگ سازی به سمت کاهش مصرف دخانیات رفت، گفت: افزایش عوارض بر مصرف دخانیات هم می‌تواند نقش‌آفرین باشد اما مهم‌ترین چیز آگاهی‌سازی در جامعه است. بدان معنا که عوارض مصرف دخانیات برای مردم تشریح و تکرار شود. اکنون سن مصرف سیگار و اعتیاد پایین آمده و به قشر نوجوان رسیده است، لذا باید برنامه‌های جایگزینی برای نوجوانان و جوانان داشت یعنی برای آنها تفریح مناسب و فضای بانشاط و ورزشی ایجاد کرد تا آنها کمتر به دنبال مصرف دخانیات روند تا زمانی که نتوانیم فضای بانشاط تفریحی را برای جوانان و نوجوانان ایجاد کنیم طبعا تمایل آنها برای رفتن به این مسائل بیشتر می‌شود.
انتهای پیام
