هنوز جمع‌بندی خاصی درباره نوع مشارکت «اصلاح طلبان» در انتخابات انجام نشده است
عضو شورای عالی سیاستگذاری اصلاح‌طلبان گفت: هنوز هیچ جمع‌بندی خاصی در مورد نوع مشارکت اصلاح طلبان در انتخابات صورت نگرفته است؛ چرا که باید ابتدا نسبت به آسیب شناسی اقدامات قبلی این شورا همچون نتایج عملکرد لیست امید در مجلس دهم اقدام کرده و سپس بر اساس نتیجه‌ حاصله و تحلیل از فضای سیاسی کشور مجموعه گزینه‌های موجود را روی میز گذاشته و در نهایت به راهبرد مشترک دست پیدا می‌کنیم.
آذر منصوری در گفت‌وگو با ایسنا، در ارتباط با آخرین تحولات در شورای عالی سیاستگذاری اصلاح‌طلبان، اظهار کرد: شورای عالی سیاستگذاری به عنوان نهادی که بیشترین ماموریتش ایجاد انسجام بین اصلاح طلبان سراسر کشور است، فعالیت خود را آغاز کرده است. این شورا در انتخابات گذشته توانسته انسجام کافی را میان اصلاح‌طلبان ایجاد کند.
وی ادامه داد: اهمیت غیر قابل انکار در ضرورت وجود انسجام میان اصلاح‌طلبان از یک سو و تجربه ناموفق برای این جریان در زمانی که نتوانستند این انسجام را حفظ کنند از سوی دیگر؛ باعث شده تا حفظ انسجام میان احزاب و چهره‌های اصلاح‌طلب موضوع مورد تاکید و اجماع مجموعه اصلاح طلبان باشد.
این فعال سیاسی اصلاح‌طلب تاکید کرد: در شرایط فعلی بدیلی برای شورای عالی سیاستگذاری اصلاح‌طلبان که بتواند این انسجام را حفظ کند، وجود ندارد.
وی در بخش دیگری از این گفت‌وگو با بیان اینکه شورای عالی سیاستگذاری اصلاح‌طلبان به دنبال رفع نقص عملکرد این شورا در ادوار گذشته است، گفت: قطعاً نقدهایی نسبت به عملکرد این نهاد در ادوار گذشته وجود داشته که در دور جدید در تلاش هستیم تا این نقدها را برطرف کنیم و از نظرات سازنده بهره ببریم.
منصوری افزود: با رفع نقص‌ها و بهره‌گیری از نقد و نظرها اصلاح‌طلبان می‌توانند حضور موثرتری در فضای سیاسی کشور داشته باشند.
وی همچنین در ارتباط با موضوعات مورد بحث در این شورا گفت: در حال حاضر بحث انتخابات از همه موضوعات اهمیت بالاتری دارد. نوع حضور و رویکرد جریان اصلاحات در انتخابات مورد بحث و نظر اصلاح‌طلبان است، اما این موضوعات هنوز به عنوان دستور کار رسمی شورا در جریان نیست.
این عضو شورای عالی سیاستگذاری اصلاح‌طلبان در همین راستا ادامه داد: هنوز هیچ جمع بندی خاصی در مورد نوع مشارکت اصلاح طلبان در انتخابات صورت نگرفته است؛ چرا که باید ابتدا نسبت به آسیب شناسی اقدامات قبلی این شورا همچون نتایج عملکرد لیست امید در مجلس دهم اقدام کرده و سپس بر اساس نتیجه‌ حاصله و تحلیل از فضای سیاسی کشور مجموعه گزینه‌های موجود را روی میز گذاشته و در نهایت به راهبرد مشترک دست پیدا می‌کنیم.
وی افزود: راهبرد مشترک، تصمیمی است که از دل ائتلاف بدست می‌آید؛ بنابراین اظهار نظرهایی که از سوی چهره‌های سیاسی مطرح می‌شود، اظهارنظرهای شخصی است و به هیچ وجه نمی‌تواند نظر اصلی شورای عالی سیاستگذاری اصلاح‌طلبان باشد.
منصوری در توضیح بیشتر درباره نحوه تعامل شورای عالی با احزاب اصلاح‌طلب، گفت: طی مکاتبه‌ای از احزاب عضو نظرخواهی شده تا تحلیل و جمع‌بندی خود را به شورای عالی ارائه کنند؛ پس از نقد و بررسی در کارگروه مربوطه این جمع‌بندی‌ها به نشست عمومی شورا آورده خواهد شد و آنجا در خصوص نوع حضور اصلاح‌طلبان در انتخابات تصمیم‌گیری می‌شود. قطعاً در این میان تحولات کلان سیاست کشور نیز در نظر گرفته می‌شود.
انتهای پیام
