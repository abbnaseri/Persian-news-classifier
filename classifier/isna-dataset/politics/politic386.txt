تشکیل کارگروه ویژه جلب فراریان از خدمت سربازی
دادستان نظامی استان مرکزی از تشکیل کارگروه ویژه جلب فراریان از خدمت و تسهیلاتی برای سربازان خودمعرف در این استان خبر داد.
به گزارش ایسنا، به نقل از سازمان قضائی نیروهای مسلح، امیر جلالی در نشست خبری با خبرنگاران گفت: سربازان فراری از خدمت استان با معرفی خود به سازمان قضائی از تسهیلاتی مثل منع دستگیری و بازداشت و جایگزین شدن مجازات نقدی و غیره به جای زندان برخوردار می‌شوند اما اگر این افراد دستگیر شوند به زندان محکوم و پس از آن به خدمت سربازی فرستاده می‌شوند.
 دادستان نظامی استان افزود: البته یک سال زندان این افراد جرم مؤثر به‌شمار نرفته و سوءپیشینه محسوب نمی‌شود.   وی گفت: با توجه به اقدامات پیشگیرانه انجام‌شده در حوزه نظامی استان سال گذشته شاهد کاهش ۹.۸ درصدی در تعداد پرونده‌های ورودی به دادسرا و دادگاه‌های نظامی استان در مقایسه با سال ۹۶ بوده‌ایم.  این مقام قضائی با اشاره به اینکه در سازمان قضائی نیروهای مسلح، موضوعی تحت عنوان اطاله دادرسی وجود نداشته و مدت زمان رسیدگی به پرونده‌ها در حد معقول است، گفت: میانگین زمان رسیدگی به پرونده‌ها در دادسرا و دادگاه‌های نظامی استان در سال ۹۷ با یک کاهش ۳۸ درصدی در مقایسه با سال ۹۶ به ۶۳ روز رسیده است. دادستان نظامی استان مرکزی عنوان کرد: مدت زمان رسیدگی به پرونده‌های مهم طولانی‌تر است اما زمان رسیدگی به این پرونده‌ها نیز بین ۶ ماه تا یک سال است.  جلالی با بیان اینکه هم اکنون ۱۳۲ فقره پرونده مسن و معوقه در سازمان قضائی نظامی استان وجود دارد، افزود: بخشی از این پرونده‌ها مربوط به فرار از خدمت سربازان است که تا زمان دستگیری فرد نمی‌توان به آنها رسیدگی کرد.
 دادستان نظامی استان با بیان اینکه آرای صادره در دادسرا و دادگاه‌های نظامی استان باید از اتقان و استحکام بالایی برخوردار باشد تا نقض آرا در آن به حداقل برسد، افزود: بر همین اساس چند نکته بسیار مهم در دادسرا و دادگاه‌های نظامی وجود دارد؛ نخست آگاهی ضابطان به موازین قضائی و نظامی، دوم خاص بودن مراجعان به سبب آشنایی آنها به قانون و وظایف نظامی، سوم کمک نیروهای مسلح در رسیدگی به پرونده برای احقاق حق و مورد چهارم کم‌بودن تراکم کاری قضات نسبت به دادگستری و گوش دادن به تمام حرف‌های اصحاب پرونده.
 وی بیان کرد: سازمان قضائی استان مرکزی در اتقان آرا و کیفیت رسیدگی به پرونده‌ها در گروه خود رتبه نخست را در سال ۹۷ به دست‌آورده است.  این مقام قضائی کاهش جمعیت کیفری زندان و استفاده از نهادهای ارفاقی را یکی از سیاست‌های سازمان قضائی نیروهای مسلح برشمرد و افزود: با توجه به آثار سو مجازات حبس، تا حد امکان و در جرایم سبک از مجازات جایگزین و نهادهای ارفاقی استفاده می‌شود، بر همین اساس در سال ۹۷ شاهد کاهش ورودی زندان‌های نظامی در مقایسه با سال ۹۶ بوده‌ایم.

انتهای پیام
