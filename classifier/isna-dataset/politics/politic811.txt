تذکر پوربافرانی به وزیر صنعت در خصوص عدم تحویل خودروهای سنگین
نماینده مردم نائین در مجلس شورای اسلامی در تذکری به وزیر صنعت و وزیر کار بیان کرد: حقوق کارگران هم در بخش تولید و هم در بخش خدمات مدت‌هاست به تعویق افتاده است، هرچه سریع‌تر به این موضوع رسیدگی کنید.
به گزارش ایسنا، عباسعلی پوربافرانی نماینده مردم نائین در مجلس شورای اسلامی در جلسه علنی امروز مجلس ضمن گرامی‌داشت خاطره شهدای هفتم تیر و تبریک به مناسبت هفته قوه قضائیه در تذکری به وزرای صنعت و کار گفت: متأسفانه حقوق کارگران هم در بخش تولید و هم در بخش خدمات مدت‌ها است به تعویق افتاده است، هرچه سریع‌تر به این موضوع رسیدگی کنند.
وی در تذکری به وزیر صنعت در خصوص عدم تحویل خودروهای سنگین اظهار کرد: بسیاری از عزیزان همه مایملک خود را نقد کردند و در اختیار شرکت‌های خودروسازی قرار دادند، اما متأسفانه علیرغم پیگیری‌ها متعدد تاکنون نتوانستند آن وسیله را که برای امرار معاش خانواده خود قصد تهیه داشتند را تهیه کنند و مدت‌ها است که در صف انتظار هستند، وزیر هرچه سریع‌تر این موضوع را حل و فصل کند.
انتهای پیام
