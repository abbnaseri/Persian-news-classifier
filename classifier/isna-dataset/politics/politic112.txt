 سامانه ارتباطات تاکتیکی "سپهر 110 " سپاه رونمایی و تحویل یگان های مردم پایه شد 
سامانه ارتباطات تاکتیکی "سپهر 110 " سپاه  با حضور سرلشکر سلامی رونمایی و تحویل یگان های مردم پایه شد.
به گزارش ایسنا به نقل از سپاه نیوز؛ آیین رونمایی از سامانه ارتباطات تاکتیکی "سپهر 110 " با حضور سردار سرلشکر پاسدار حسین سلامی فرمانده کل سپاه پاسداران انقلاب اسلامی،سردار سرتیپ پاسدار عباس نیلفروشان معاون عملیات سپاه  و جمعی از فرماندهان و مسئولین حوزه فناوری اطلاعات و ارتباطات سپاه برگزار و این سامانه تحویل یگان های مردم پایه شد.

این سامانه ارتباطی به همت مهندسان جوان معاونت فناوری اطلاعات و ارتباطات سپاه طراحی و ساخته شده و هدف از تولید و بکارگیری آن تداوم بهینه سازی و به روزرسانی تجهیزات ارتباطی فاوا به منظور متحرک سازی سامانه های فرماندهی و کنترل یگان‌های مردم پایه و زمینی با قابلیت بهره برداری در کلیه وسایل متحرک زمینی، هوایی و دریایی به ویژه عملیات های هجومی در شرایط تعاقب دشمن متجاوز می باشد.

سامانه ارتباطات تاکتیکی "سپهر 110 " کلیه نیازهای ارتباطی فرماندهان سطوح مختلف راهبردی،عملیاتی، تاکتیکی و رزمی را در شرایط پدافندی و آفندی، امنیتی و دفاعی و بحران های ناخواسته مانند حوادث غیرمترقبه مرتفع می سازد.

 این سامانه دارای لایه های ارتباطی متعدد برای شرایط دفاعی ، امنیتی اعم از ارتباطات دیجیتال راه دورHF  و شهری، محلی و منطقه‌ای شامل سامانه های ارتباطیv/uhf  ، دیجیتال، امن، مولتی باند ، مولتی چنل، Ds، FH ، ادهاک، سلولار ،مقاوم و با قابلیت های رومینگ شبکه‌ای و ریموت پذیر با پهنای باند مورد نیاز برای انتقال صوت ،دیتا و تصویر می باشند.

ارتباطات چند لایه باسیم و بی‌سیم امن و مقاوم قرارگاه، لشکر و تیپ ها به منظور ایجاد امکان فرماندهی و کنترل ثابت و متحرک در کلیه عملیات ها به ویژه عملیات های هجومی در کلیه مناطق جغرافیایی و عملیاتی در این سامانه تامین گردیده و دارای قابلیت مقابله با جنگ الکترونیک (سایبر الکترونیک) دشمن و مقاوم در برابر هر نوع اقدام، شامل: شنود، هک، نفوذ، فریب، اختلال و اقدامات EMP  می باشند.

بنا بر این گزارش ؛ سرعت بالا، انعطاف پذیری، بکارگیری سامانه ها بدون خودرو بر روی شناورها و یا قابلیت انتقال به نقاط مرتفع و کلیه مناطق مورد نظر و بهره‌برداری از آنها در هر نوع شرایط آب و هوایی، محیط جغرافیایی و عملیاتی از دیگر ویژگی‌های "سپهر 110  " بوده و امکانات زیستی و اپراتوری لازم در شرایط ثابت و سیار و با امکان استفاده از منابع تغذیه متنوع و خود کافی درآن ایجاد شده است.

سامانه ارتباطات تاکتیکی "سپهر 110 " چند منظوره با قابلیت های متنوع برای سطوح فرماندهی قرارگاه ها، لشکرها و تیپ ها با قابلیت استفاده در عملیات های هجومی در استفاده از موفقیت و تعاقب دشمن متجاوز در نظر گرفته شده است.

انتهای پیام
