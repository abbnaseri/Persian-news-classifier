پژمانفر: نباید به خاطر خطای یک فرد نیروی انتظامی را زیر سوال برد
نماینده مردم مشهد در مجلس شورای اسلامی با اشاره به تحریم‌های اخیر آمریکا که نسبت به اشخاص حقیقی اعمال شده است اظهار کرد: تحریم اشخاص توسط آمریکا نشان از این دارد که تحریم‌ها موفق نبوده است.
به گزارش ایسنا، نصرالله پژمانفر نماینده مردم مشهد در مجلس شورای اسلامی در تذکر شفاهی جلسه علنی امروز مجلس گفت: آمریکایی‌ها در یک بازی برای اینکه مجدداً ایران را پای میز مذاکره بیاورند پس از آن که تیر آنها در تحریم‌های اقتصادی به سنگ خورد و نتیجه نداد، برخی اشخاص را تحریم می‌کنند.
وی افزود: این موضوع نشان می‌دهد ما در حوزه تحریم‌های اقتصادی، آمریکا را به بن بست رسانده ایم، این مهم است که آمریکا در ارتباط با این موضوع به نتیجه خود نرسیده است.
پژمانفر بیان کرد: ممکن است فردی در یک نیرو و یا تشکیلاتی خطایی انجام داده باشد اما نباید این خطا را به پای همه قرار داد. امروز ممکن است فردی از نیروی انتظامی کاری انجام داده باشد اما نباید نیروی انتظامی و یا حاکمیت را زیر سوال برد، باوجود این همه خدمات متعدد که نیروی انتظامی که در کشور انجام نمی‌دهد نباید توسط برخی تریبون‌ها از این موضوع سوءاستفاده کنند و خدمات و رشادت‌ها و شهادت‌های نیروی انتظامی را زیر سوال ببرند.
انتهای پیام

