سلیمی: ابر "ما می‌توانیم" را در دانشگاه‌ها بارور کنیم
یک عضو هیات رئیسه کمیسیون آموزش و تحقیقات مجلس شورای اسلامی با تاکید برنقش موثر دانشگاه‌ها در دستیابی به استقلال در حوزه دانش تاکید کرد: باید ابر امید و "ما می‌توانیم" را در دانشگاه‌ها بارور کرد.
حجت الاسلام علیرضا سلیمی در گفت‌وگو با ایسنا، درباره نقش موثر دانشگاه‌ها، اساتید و نخبگان در کاهش اثرات سوء تحریم های ظالمانه آمریکا اظهار کرد: دانشگاه در این حوزه نقش بسیار برجسته ای دارد، دانشگاه است که می تواند با تولید علم و تبدیل آن به فناوری گام های موثر در این راستا بردارد و خلاء ها را پر کند.
وی افزود: برای مثال ممکن است ما در برخی از قطعات فنی وابسته باشیم، قطع وابستگی در این بخش صرفا با تکیه بر دانش دانشگاه امکان‌پذیر است. وابستگی دانش خطرناک تر از سایر وابستگی ها است، حتی از وابستگی اقتصادی خطرناک تر است، اگر این وابستگی را به استقلال تبدیل کردیم قطعا وابستگی اقتصادی هم رنگ می‌بازد.
این عضو فراکسیون ولایی مجلس گفت: البته باید توجه کنیم استقلال علمی به معنای قطع ارتباط علمی با سایر کشورها نیست، یعنی ما در عین استقلال باید بتوانیم با اعتماد به ظرفیت های علمی خودمان مباحث مورد نیاز را سامان ببخشیم، یعنی به توانایی های ایرانی و نسل جوان اعتماد کنیم و باور داشته باشیم که ما می‌توانیم کار های بزرگ انجام دهیم این ها به معنی استقلال در این حوزه است.
این عضو کمیسیون آموزش و تحقیقات مجلس شورای اسلامی اظهار کرد: پس از اینکه این آگاهی برای ما حاصل شد باید در میدان حضور پیدا کرده، به صورت عملی اقدام کنیم و مسیر را برای جوانان باز کنیم، متاسفانه در پاره ای از موارد مسیر برای جوانان بسته شده است، برای مثال گاهی شاهد واردات کالایی هستیم که مشابه آن توسط جوان یا نخبه ایرانی تولید شده است، با این کار قدرت مانور را از دانشمند یا نخبه ایرانی می‌گیرند.
وی ادامه داد: قطعا اگر در این بخش همت کنیم به زودی ستاره اقبال را در آغوش خواهیم گرفت، البته برخی از دانشگاه‌ها امروز کارهای مقدماتی را در این حوزه آغاز کردند اگرچه این آغاز لازم بوده است ولی کافی نیست، پاره ای از اساتید هم متاسفانه اجازه مانور به دانشجویان نمی دهند و هنوز جوانان را باور ندارند اگرچه ممکن است این تعداد اندک باشد ولی به هرجهت این اندک را باید سامان داد، باید ابر امید و "ما می‌توانیم" را در دانشگاه ها بارور کرد، باید درخت توانایی را  ابیاری کنیم تا میوه شیرین را به دست آوریم.
سلیمی تاکید کرد: در بخش علمی ظرفیت های فوق العاده داریم و کارهای مهمی انجام شده است، البته دشمن به دنبال این است که این دستاورد را تنزل دهد ولی واقعیت این است که ما نشان دادیم ملتی هستیم که اگر اراده کنیم می‌توانیم از مرزهای دانش عبور کنیم، باید این اراده در تمام دانشگاه ها محقق شود البته دستگاه های زیربط باید دانشگاه ها را ماموریت گرا کنند، چالش های ملی برای سامان یافتن بین دانشگاه ها تقسیم شوند. باید در میان گروه های علمی مسائل را تقسیم کرد یعنی مشخص شود امسال قرار است چه مسئله ای حل شود، تا حرکت بادی به هر جهت نباشد، این هدفمند کردن و ماموریت گرا کردن دانشگاه ها در این راستا بسیار دارای اهمیت است.
انتهای پیام
