آغاز به کار پنجمین نمایشگاه بین‌المللی نظامی روسیه 
پنجمین نمایشگاه بین المللی نظامی روسیه با حضور مقامات عالی‌رتبه دفاعی ۱۰۰ کشور جهان از جمله وزارت دفاع کشورمان از امروز در پاتریوت پارک نظامی مسکو گشایش یافت.
به گزارش ایسنا، سردار سرتیپ پاسدار قاسم تقی‌زاده جانشین وزیر دفاع و پشتیبانی نیروهای مسلح کشورمان در رأس هیأتی دفاعی، ضمن شرکت در مراسم آغاز به کار این نمایشگاه معتبر نظامی، با چند تن از وزرا و مقامات نظامی و دفاعی کشورهای شرکت کننده درباره راه‌های توسعه و گسترش همکاری‌های دفاعی و امنیتی، گفتگو کرد.
جانشین وزیر دفاع با تشریح برنامه‌های هیئت دفاعی جمهوری اسلامی ایران در این نمایشگاه تصریح کرد: در این سفر مذاکراتی درباره روابط فی‌مابین با روسیه و سایر مقامات نظامی کشورهای شرکت کننده در این نمایشگاه انجام می‌شود.
در این نمایشگاه ۵ روزه، بیش از ۶۰۰ شرکت دولتی و خصوصی فعال در زمینه تولید تسلیحات نظامی از ۱۰۰ کشور جهان، تازه‌ترین دستاوردهای نظامی خود را به نمایش گذاشته‌اند.
همزمان با برگزاری این نمایشگاه، مقامات روسی اعلام کردند، سفارش خرید تسلیحات از این کشور با افزایشی ۴۵ درصدی در سال جاری میلادی، به رقم ۵۴ میلیارد دلار رسیده است.
سرگئی شویگو وزیر دفاع روسیه نیز در مراسم گشایش این نمایشگاه گفت: این کشور در حال حاضر به دومین صادرکننده بزرگ تسلیحات در جهان تبدیل شده است.
انتهای پیام
