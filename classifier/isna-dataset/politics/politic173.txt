اظهار بی اطلاعی وکیل مدافع محمدرضا خاتمی از محکومیت موکلش به دو سال حبس
وکیل مدافع محمدرضا خاتمی از محکومیت موکلش به دو سال حبس تعزیری اظهار بی اطلاعی کرد.
امیرحسین آبادی در گفت‌وگو با ایسنا، از محکومیت موکلش به دو سال حبس تعزیری اظهار بی اطلاعی کرد و گفت: حکم صادر شده ولی هنوز ابلاغ نشده است.
بر اساس این گزارش غلامحسین اسماعیلی در نشست خبری روز سه شنبه ۱۱ تیرماه در پاسخ به سوالی در رابطه با آخرین وضعیت پرونده محمدرضا خاتمی، اظهار کرد: بارها گفته‌ام و باز هم تاکید می‌کنم در پرونده‌هایی که حکم قضائی صادر نشده است اسم فرد را نیاورید. این پرونده در دادگاه رسیدگی شده است و جلسات متعددی برای آن با حضور متهم و وکلای آن به صورت علنی تشکیل شده است.
وی افزود: دادگاه رأی را صادر کرده و این رأی باید در این هفته ابلاغ می‌شد اما قاضی پرونده در مرخصی است و نسخه دست نویس و آنی رأی صادر شده اما ثبت سیستمی با شناسه کاربری قاضی انجام نشده است. به محض مراجعه همکاری رأی صادر شده به اصحاب پرنده ابلاغ می‌شود ولی چون رأی غیرقطعی و قابل تجدیدنظر است از بیان جزئیات معذوریم.
به گزارش ایسنا، محمدرضا خاتمی از فعالان سیاسی اصلاح طلب، ۱۳ آذرماه ۹۷ برای ارائه پاره‌ای از توضیحات به دادستانی احضار شد.
دلیل احضار محمدرضا خاتمی، حضور او در برنامه اینترنتی "رو در رو " است که طی آن در پاسخ به سوالی درباره انتخابات ۸۸ مدعی تقلب شده بود.
سه جلسه دادگاه برای رسیدگی به پرونده محمدرضا خاتمی به اتهام نشر اکاذیب به قصد تشویش اذهان عمومی در شعبه ۱۰۵۷ دادگاه دوم کیفری مجتمع ویژه رسیدگی به جرایم کارکنان دولت برگزار شد.
انتهای پیام
