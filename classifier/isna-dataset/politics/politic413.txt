ختم سومین جلسه دادگاه شرکت نادین فرتاک پارسیان/ جلسه بعدی فردا چهارشنبه
سومین جلسه دادگاه رسیدگی به پرونده ۱۰ نفر از متهمان اقتصادی معروف به شرکت نادین فرتاک که به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی در حال برگزاری بود، به پایان رسید.
به گزارش ایسنا، قاضی صلواتی همزمان با اذان ظهر ختم سومین جلسه دادگاه رسیدگی به اتهامات مریم هاشمی فرزند محمد، مدیرعامل شرکت نادین فرتاک پارسیان که در حین خروج از کشور دستگیر شد و ۹ متهم دیگر این پرونده را اعلام کرد.
در سومین جلسه رسیدگی به پرونده شرکت نادین فرتاک پارسیان، مریم هاشمی متهم ردیف اول این پرونده ادامه دفاعیات خود را ارائه و وکیل مدافع وی لایحه دفاعیه خود را قرائت کرد.
 همچنین در این جلسه دیگر متهمین نیز در دفاع از خود صحبت کردند و به سوالات قاضی دادگاه و نماینده دادستان پاسخ دادند.
 در دومین جلسه رسیدگی به این پرونده تعدادی از شاکیان درخواست خود را مطرح کردند و متهمه مریم هاشمی به ارائه دفاعیات خود پرداخت.
 همچنین در ادامه، نماینده دادستان در خصوص اظهارات مریم هاشمی متهم ردیف اول این پرونده توضیحاتی ارائه کرد.
در اولین جلسه رسیدگی به این پرونده، کیفرخواست متهمان توسط نماینده دادستان قرائت شده بود.
 در نهایت قاضی صلواتی همزمان با اذان ظهر ختم این جلسه رسیدگی را اعلام کرد و گفت: جلسه بعدی فردا (چهارشنبه) ساعت ۱۳ برگزار می‌شود.
 وی افزود: با تلاش شبانه روزی سربازان گمنام امام زمان (عج) سرمایه گذاری خارج از کشور خانم هاشمی در حال پیگیری است و ان‌شاءالله دعا کنید پول‌ها برگردانده که به شکات پرداخت شود.
 بر اساس این گزارش، طبق اعلام قاضی صلواتی این پرونده ۶۲ جلد و ۱۰ متهم با جذب سرمایه ۶۹ میلیارد تومانی دارد.
انتهای پیام
