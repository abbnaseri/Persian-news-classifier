ذوالقدر: محیط بانان ابزاری برای دفاع از امنیت خود نداشتند
یک عضو فراکسیون محیط زیست و توسعه پایدار مجلس شورای اسلامی گفت که با مصوبه مجلس محیط بانان از بیمه عمر و حوادث و همچنین امکان حمل سلاح طبق قانون نیروهای مسلح برخوردار شدند.
سیده فاطمه ذوالقدر در گفت‌وگو با ایسنا با اشاره به مصوبه مجلس برای حمایت از محیط بانان و جنگل بانان گفت: محیط بانان و جنگل بانان به عنوان پاسداران نگاهداشت محیط زیست و ناجیان سرمایه های کشور علیرغم نقش و وظیفه خطیری که عهده دارند در نبود و یا ضعف قوانین کارآ، حداقل ابزاری برای دفاع از جان و امنیت خویش را نداشتند، چه برسد به آنکه بتوانند در مقابله با خاطیان و متجاوزان به محیط زیست ایستادگی قاطع داشته باشند.
وی افزود: لایحه حمایت از محیط بانان و جنگل بانان نگاه ویژه ای نسبت به حمایت از محیط بانان و رفع مشکلات این پاسداران طبیعت دارد همچنین مشکلات و معضلاتی که محیط بانان و جنگل بانان به خصوص در بخش معیشتی، بیمه عمر و حوادث و همچنین امکان حمل سلاح و مسئولیت قضائی و مدنی آن دارند با تصویب این لایحه حل خواهد شد.
به گفته ذوالقدر، مصوبه مجلس از محیط بانان و جنگل بانان در برابر آسیب های ناشی از تعارضات احتمالی و همچنین لزوم جبران خسارات مالی در قبال صدمات جانی و ضرر و زیان مالی که در راستای انجام وظیفه متحمل می شوند حمایت می‌کند.
انتهای پیام
