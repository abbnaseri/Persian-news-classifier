نشست کمیسیون مشترک برجام جمعه آینده در وین برگزار می‌شود
کشورهای امضاء کننده برجام اعلام کردند که روز پنجشنبه هفتم تیرماه (۲۸ ژوئن) برای بررسی «راه‌های کمک به ایران جهت مقابله با تحریم‌های آمریکا» در وین پایتخت اتریش در سطح معاونان تشکیل جلسه می‌دهند.
به گزارش ایسنا، بر اساس گزارش یورونیوز، دفتر روابط خارجی اتحادیه اروپا با صدور بیانیه‌ای ضمن اعلام این مطلب تاکید کرد که در این جلسه «تمام راه‌ها و ابزارها برای مقابله با تحریم‌های واشنگتن علیه تهران» با حضور نمایندگان فرانسه، آلمان، روسیه، بریتانیا و چین بررسی خواهند شد.
اروپا بارها بر عزم خود جهت کاهش تنش میان دو کشور تاکید کرده است. پیش از این فدریکا موگرینی مسئول سیاست خارجی اتحادیه اروپا احتمال بروز یک مخاصمه نظامی در منطقه را «به‌شدت خطرناک» خوانده و خواستار خویشتن‌داری تهران و واشنگتن شده بود.
به گزارش ایسنا، ایران در ۱۸ اردیبهشت سال جاری در واکنش به اقدامات یک جانبه آمریکا در یک سال گذشته گام اول خود در راستای "کاهش تعهدات هسته‌ای" اش را آغاز کرد.
بنا بر اعلام سخنگوی سازمان انرژی اتمی در روز دوشنبه هفته جاری، ایران تا کمتر از یک هفته دیگر از مرز تعیین شده برای تولید اورانیوم غنی‌شده (۳۰۰ کیلوگرم) عبور می‌کند.
انتهای پیام
