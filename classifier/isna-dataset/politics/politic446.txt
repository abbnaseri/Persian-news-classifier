ابراز نگرانی جرمی هانت نسبت به عبور ذخایر اورانیم غنی‌سازی شده ایران از حد مجاز
وزیر امور خارجه انگلیس از ایران خواست تا اقدامات دیگری مغایر با تعهدات هسته‌ای خود اتخاذ نکند و بار دیگری پایبندی خود به اجرای کامل تعهدات برجامی‌اش را از سر بگیرد.
به گزارش ایسنا، به نقل از رویترز، جرمی هانت، وزیر امور خارجه انگلیس در واکنش به خبر عبور ذخایر اورانیم غنی‌سازی شده ایران از حد مجاز گفت: به شدت از اعلامیه ایران نسبت به شکستن تعهداتش ذیل توافق هسته‌ای نگرانم. انگلیس همچنان به حفظ توافق متعهد است و از تمام ابزار دیپلماتیک خود برای کاهش تنش در منطقه استفاده خواهد کرد.
وی در ادامه بیان کرد: من از ایران می‌خواهم که دیگر اقدامی مغایر با برجام اتخاذ نکند و بار دیگر پایبندی خود را از سر بگیرد.
به گزارش ایسنا، محمد جواد ظریف، وزیر امور خارجه کشورمان روز دوشنبه تأیید کرد که ذخایر اورانیوم غنی‌شده ایران از مرز ۳۰۰ کیلوگرم گذشته است. او گفت که این اقدام بر اساس برنامه‌ریزی زمان بندی شده و از پیش اعلام شده بوده است.
همچنین سخنگوی آژانس بین‌المللی انرژی اتمی در بیانیه‌ای اعلام کرد: یوکیو آمانو، دبیرکل آژانس بین‌المللی انرژی اتمی به اطلاع شورای حکام رسانده است "آژانس در یکم ژوئیه، عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند. "
انتهای پیام
