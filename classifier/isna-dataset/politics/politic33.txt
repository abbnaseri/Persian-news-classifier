کانون وکلا انحصار ایجاد کرده است/ ۹ سال بعد، برای عملیاتی شدن طرح جامع وکالت دیر است
مسؤل سازمان بسیج حقوقدانان با انتقاد از سیاست کانون وکلا در خصوص ظرفیت وکلا، گفت: کانون وکلا در حوزه خدمات حقوقی انحصار ایجاد کرده است.
به گزارش ایسنا، مهدی بهرامیان در نشست امروز از سلسله نشست‌های دوشنبه‌های گام دوم انقلاب که در محل سازمان بسیج حقوقدانان برگزار شد گفت: از بهار امسال سلسله نشست‌های گام دوم انقلاب اسلامی را تا بهار پیروزی انقلاب به منظور گفتمان سازی برگزار می‌کنیم، امیدواریم در این جلسات بتوانیم به گفتمان سازی بپردازیم و این امر را ایجاد کنیم تا یک راهبرد برای آینده نظام ترسیم شود.
وی افزود: بیانیه گام دوم انقلاب از ما خواسته است که گفتمان سازی انجام شود، مقام معظم رهبری بیش از سی سال از نفس مسیحایی امام خمینی استفاده کردند و نظام را راهبری کردند. امام خمینی با ژرفای اندیشه خود کلیه شاخصه‌های لازمه پست رهبری را در حضرت آقا می‌دیدند و حالا که نظام از چهل سالگی عبور کرده مثل یک موجود زنده پخته شده است. بیانیه گام دوم انقلاب بایسته‌های مسیر طی شده در یک نگاه را در جلوی چشم ما می‌گذارد.
مسئول سازمان بسیج حقوقدانان تصریح کرد: رهبر انقلاب می‌خواهند تمدن نوین اسلامی برگرفته از شاخصه‌های اسلام ناب محمدی با چاشنی اقتضائات امروز و فردای ایران اسلامی در این کشور مسلمان ایجاد شود چرا که کشورمان بیش از چهل سال است که در مقابل بلوک شرق و غرب ایستاده است. رهبر انقلاب در بیانیه گام دوم انقلاب بیش از ده بار از تمدن سازی، گام‌های استوار، مدیریت جهادی و عدالت سخن به زبان آورده‌اند و برقراری عدالت و محور تحقق نظام پیشرفته اسلامی را بر عهده اندیشمندان و فعالان جوان دانسته‌اند.
وی گفت: رهبر انقلاب در بیانیه گام دوم انقلاب خطاب به جوانان می‌گویند آنچه تا کنون شده با آنچه باید می‌شد دارای فاصله‌ای ژرف است و در جمهوری اسلامی دل‌های مسئولان برای رفع محرومیت‌های باید بتپد و از شکاف‌های عمیق طبقاتی بیمناک باشند؟ رهبری در بخش دیگر بیانیه می‌فرمایند در جمهوری اسلامی کسب ثروت نه تنها جرم نیست بلکه مورد تشویق نیز هست، اما تبعیض در توزیع منابع عمومی و میدان دادن به ویژه خواری و مدارا با فریبکاران اقتصادی که همگی به بی عدالتی می‌انجامد به شدت ممنوع است همچنین غفلت از قشرهای نیازمند حمایت به هیچ وجه قابل قبول نیست.
مسئول سازمان بسیج حقوقدانان بیان کرد: مقام معظم رهبری در بیانیه می‌فرمایند سیاست‌های کلی و اجرایی را قبلاً مطرح کرده‌اند، اما برای اجرای آن چشم امید به جوانان دارند و اگر زمام کار به جوانان کاردان، انقلاب و دانا سپرده شود این امید برآورده خواهد شد.
بهرامیان عنوان کرد: امام خمینی قبل و بعد از انقلاب مبنای کاری خود را بر اساس مشارکت مردمی قرار دادند که منجر به پیروزی انقلاب اسلامی شد و مقام معظم رهبری هم چنین سیاستی را در دستورکار خود قرار دادند. احساس می‌کنم مقام معظم رهبری در چهل سالگی دوم انقلاب انتظار بیشتری از جوانان دارند و مسئولان و نخبگان و مدیران انقلابی به گفتمان سازی، کادرسازی، شبکه سازی و شاکله سازی باید کمک کنند چون این موارد در بیانیه گام دوم انقلاب از جمله مطالباتی است که در ایجاد تمدن نوین اسلامی نقش دارند.
وی ادامه داد: سازمان بسیج حقوقدانان به دنبال تلاش برای تحقق مطالبات اعلام شده در بیانیه گام دوم انقلاب است چرا که مردم تشنه عدالت و حرف حق هستند.
بهرامیان اظهار کرد: تشکیل شبکه برای تعمیق ساحت اندیشه ورزی و نقش آفرینی برای تحقق مطالبات از تکالیف سازمان بسیج حقوقدانان است. امیدوارم با برگزاری سلسله نشست‌های دوشنبه‌های گام دوم انقلاب، در پایان سال ۹۸ بتوانیم یک گفتمان ایجاد کرده باشیم که محرکی برای نیروهای انقلابی و جهادی باشد. چند ماهی است که شبکه نخبگان حقوقی و قضائی را در کل کشور آغاز کرده‌ایم و رزمایشی بر طبق آن برگزار شده است که مرحله تکمیلی آن در مشهد برگزار می‌شود. یکی از اشکالاتی که ما در نظام اسلامی داریم ظرفیت‌های متفرق است. امیدواریم شبکه نخبگان حقوقی و قضائی که در صنوف مختلف حقوقدانان است به ما کمک کند.

کانون وکلا در حوزه خدمات حقوقی انحصار ایجاد کرده است
مسئول سازمان بسیج حقوقدانان با اشاره به موضوع ظرفیت پذیرش وکیل و برگزاری آزمون وکالت، بیان کرد: من مطالبه مردم و نظر سازمان را در این خصوص مطرح می‌کنم. کانون وکلا در حوزه خدمات حقوقی انحصار ایجاد کرده است در صورتی که وکالت فقط یکی از موارد خدمات حقوقی را شامل می‌شود، اما کانون وکلا کل خدمات حقوقی را انحصاری کرده است. آقای پور مختار شما اشاره کردید که موضوع طرح جامع وکالت ۸ یا ۹ سال بعد عملیاتی شود این زمان خیلی دیر است و لازم هر چه سریع‌تر انجام شود.
وی افزود: ما تاکید داریم فرد در حوزه خدمات حقوقی در صورت صلاحیت علمی ورود کند و کسی که صلاحیت علمی ندارد نتواند وارد شود، اما از سویی کانون وکلا هم نباید انحصار ایجاد کند یا اینکه حقی برای مرکز مشاوران (مرکز وکلای قوه قضائیه) قائل نباشد.
بهرامیان در پایان با تاکید بر اینکه متأسفانه آگاهی حقوقی مردم پایین است، اظهار کرد: به همین دلیل سازمان بسیج حقوقدانان سعی دارد در هزار و دویست مسجد آموزش حقوقی ارائه دهد. سطح پایین آگاهی حقوقی موجب افزایش اختلافات می‌شود. اگر وکالت ارزان و به راحتی قابل دسترسی بود این اتفاق نمی‌افتاد. کانون وکلا باید تسهیلگر باشد و نه متصدی. مردم گاهی می‌ترسند که وکیل انتخاب کنند. کانون وکلا می‌تواند در حوزه مشاوره حقوقی دوره‌هایی برای مشاوران برگزار کند تا در این امر تسهیلگر باشد.
انتهای پیام
