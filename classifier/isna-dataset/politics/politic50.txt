غفلت در واگذاری سهام خودرویی دولت خطر تسلط مطلق شبه‌دولتی‌ها را تشدید می‌کند
یک عضو کمیسیون صنایع و معادن مجلس گفت: در صورت غفلت وزارت صنعت، معدن و تجارت در واگذاری سهام دولت در ایران‌خودرو و سایپا انحصار شبه‌دولتی‌ها بر بازار خودرو «مطلق» می‌شود.
رمضانعلی سبحانی‌فر در گفت‌وگو با ایسنا، گفت: سهام دولت در ایران‌خودرو و سایپا که به ترتیب 13 و 17.3 درصد است به این دلیل اهمیت دارد که سهام مدیریتی است بنابراین باید مراقب بود این سهام از انحصار دولت خارج نشود و در انحصار شبه‌دولتی‌ها قرار بگیرد.
نماینده مردم سبزوار در مجلس خواستار توجه جدی وزارت صنعت، معدن و تجارت در نحوه واگذار و اهلیت خریداران سهام دولت در ایران‌خودرو و سایپا شد و افزود: با توجه به تجربه ناموفق واگذاری‌ها و نحوه اجرای اصل 44 قانون اساسی، وزیر و معاونان وزارت صنعت، معدن و تجارت باید دقت بسیار زیادی در خصوص اهلیت خریداران این سهام داشته باشند و به عقیده بنده این سهام چه از طریق بورس و چه از طریق مزایده نباید به خودروسازان و شرکت‌های تو در توی آنها واگذار شود.
وی تاکید کرد: به نظر بنده واگذاری سهام این دو خودروساز باید از طریق سازمان بورس و اوراق بهادار و به صورت بلوکی انجام شود، اما اگر  قرار شد این سهام به صورت مزایده واگذار شود باید به اهلیت خریداران توجه جدی داشت حتی به نظر بنده این سهام نباید به شرکت‌های زیرمجموعه خودروسازان واگذار شود چرا که صورت خوبی ندارد و انحصار شبه‌دولتی‌ها بر بازار خودرو را «مطلق» می‌کند.
عضو کمیسیون صنایع و معادن مجلس ادامه داد: تتمه سهام دولت در شرکت‌های خودروساز، سهام مدیریتی است که تا پایان سال جاری یا پایان سال آینده واگذار خواهد شد. برای تسلط داشتن دولت بر صنعت خودرو به ویژه پس از واگذاری سهام مدیریتی، وزارت صنعت، معدن و تجارت باید به صورت جدی به حیطه رگولاتوری در صنعت خودرو ورود کند و اجازه ندهد بازار خودرو در وضعیت فعلی باقی بماند.
سبحانی‌فر اظهار کرد: در صورت تشکیل رگولاتوری و ارتقاء سطح دولت به تنظیم کنندگی بازار خودرو می‌توان نقش ستاد تنظیم بازار و سازمان حمایت از تولیدکنندگان و مصرف‌کنندگان را که هم کانون سیاستگذار و قیمت‌گذار این بازار هستند را به رگولاتوری سپرد.
انتهای پیام
