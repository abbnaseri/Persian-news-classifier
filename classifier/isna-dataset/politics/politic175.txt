برزگر: از طرح روسیه برای گفت‌وگو میان ایران و کشورهای عربی استقبال می‌کنیم
یک عضو کمیسیون امنیت ملی و سیاست خارجی مجلس شورای اسلامی گفت که ما از طرح روسیه برای آغاز مذاکرات میان ایران و کشورهای عربی استقبال می‌کنیم چون معتقدیم که گفت‌وگوها هرچه بیشتر مفیدتر خواهد بود.
شهروز برزگر در گفت‌وگو با ایسنا، با اشاره به اظهارات اخیر وزیر خارجه روسیه درباره توافق با دبیر کل سازمان همکاری اسلامی برای آغاز مذاکرات ایران و کشورهای عربی، اظهار کرد: برقراری آرامش و امنیت در منطقه خاص جمهوری اسلامی ایران است و همواره این سیاست را دنبال کرده است چون معتقد است که کشورهای همسایه می‌تواند امنیت را در منطقه خود برقرار کند لذا هرچه آرامش و امنیت بیشتر باشد ما نیز خرسند می‌شویم چون نتیجه نهایی آن امنیت پایدار در کشورهای منطقه است.
وی برگزاری نشست بین کشورهای منطقه را امری ضروری خواند و توضیح داد: آمریکا و رژیم صهیونیستی موضوع ایران‌هراسی را در منطقه راه انداختند تا بتوانند سیاست خود یعنی فروش سلاح و تسلیحات نظامی به کشورهای منطقه را به پیش برده و جیب خود را از فروش اسلحه پر کند لذا اگر کشورهای منطقه بتوانند با گفت‌وگو امنیت در منطقه را حاکم کند دیگر دست آمریکا از منطقه کوتاه خواهد شد.
این عضو کمیسیون امنیت ملی و سیاست خارجی مجلس شورای اسلامی خاطرنشان کرد: آمریکا و رژیم صهیونیستی به دنبال ایجاد اختلاف بین کشورهای منطقه است تا با ایران‌هراسی و ناامن کردن منطقه اهداف خود را به پیش ببرد. ما کشورهای منطقه از قدرت کافی برخوردار هستیم تا با هماهنگی حضور آمریکا را در منطقه کمرنگ کنیم کما این‌که اخیرا رییس جمهور آمریکا هم عنوان کرد که دلیلی به حضور نیروهای آمریکایی در منطقه وجود ندارد این همان چیزی است که ما تاکید داریم که آمریکا نباید در منطقه باشد.
انتهای پیام
