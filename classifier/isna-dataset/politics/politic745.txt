نیروی انتظامی درباره‌ برخورد پلیس با یک دختر در یکی از پارک‌های تهران شفاف‌سازی کند
رئیس فراکسیون امید با اشاره به حادثه برخورد پلیس با یک دختر در شرق تهران از پیگیری خود و تعدادی از نمایندگان درخصوص این حادثه خبر داد و تاکید کرد: منتظر شفاف سازی نیروی انتظامی در این خصوص هستیم.
به گزارش ایسنا، محمدرضا عارف در مطلبی در صفحه اینستاگرام شخصی خود در واکنش به درگیری پلیس با یک دختر در یکی از پارک‌های شرق تهران، نوشت:
«بارها گفته‌ام که یکی از تفاوت‌های انقلاب ما با دیگر انقلاب‌های جهان وجه فرهنگی و اخلاقی آن است. متأسفانه در چهل سالی که از عمر انقلاب گذشت نتوانسته‌ایم به خوبی در ارتقای فرهنگ گام‌های مؤثری برداریم؛ به همین دلیل است که هر از چند گاهی شاهد برخوردهای زشت، زننده و خشن با بانوان کشورمان توسط افرادی که باید الگوی فرهنگی و ارزشی کشور باشند هستیم.
آنچه که اخیراً در یکی از بوستان‌های شرق تهران اتفاق افتاد و ظاهراً یکی از مأموران نیروی انتظامی با توسل به زور درصدد بازداشت یکی از بانوان شهرمان بود روح و جان آدمی را به درد می‌آورد. از همان ساعاتی که در جریان این موضوع قرار گرفتم پیگیری‌هایی را با کمک همکارانم در مجلس انجام دادم.
منتظر شفاف‌سازی نیروی انتظامی در خصوص این حادثه هستیم و مطمئناً تا رسیدن به نتیجه مطلوب پیگیری‌ها را ادامه خواهیم داد. اینگونه برخوردها به هیچ وجه با جامعه دینی ما و نهادهای خدمتگزار مردم تناسب ندارد.»
چند روز گذشته فیلمی در فضای مجازی درباره‌ برخورد پلیس با یک دختر جوان در یکی از پارک‌های شرق تهران در فضای مجازی منتشر شد که واکنش برخی از نمایندگان را هم به دنبال داشت. در همین باره ۳۰ نماینده در تذکر کتبی به وزیر کشور خواستار توضیح شدند و سوالی از وزیر کشور هم به جریان افتاد.
انتهای پیام
