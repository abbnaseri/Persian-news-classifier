آخرین وضعیت سیل‌زدگان گرگان و آق‌قلا به روایت نماینده منطقه
نماینده مردم گرگان و آق‌قلا در مجلس در مورد آخرین وضعیت سیل‌زدگان گرگان و آق‌قلا گفت: بخشی از اعتبارات به مسئولان امر پرداخت شده و بعضی از مرمت‌ها در حال انجام است. به طور کلی سرعت رسیدگی به امور سیل‌زدگان کند است و باید تسریع شود.
نورمحمد تربتی نژاد در گفت‌وگو با ایسنا در مورد آخرین وضعیت سیل‌زدگان گرگان و آق‌قلا اظهار داشت: همانطور که همگی در جریان هستند، بعد از فروکش کردن سیل در مناطق، ارزیابی خسارات در ابعاد مختلف انجام شد. ارگان‌های مربوطه نیز موظف شدند که از منبع مالی حوادث غیرمترقبه اعتبارات لازم را گسیل دهند. هم‌اکنون مرمت بعضی از مدارس و منازل آغاز شده است اما تغییرات کند پیش می‌رود.
این عضو کمیسیون کشاورزی مجلس مطالبه جدی کشاورزان را پرداخت خسارات عنوان کرد و گفت: پرداخت خسارات در کشاورزی و احداث منازل مسکونی نیز کند پیش می‌رود. ما انتظار داریم که مسئولین مربوطه همت بیشتری داشته و قول‌های خود را عملیاتی کنند. زمین‌هایی که خسارت دیده‌اند به دو دسته تقسیم می‌شوند. بعضی از زمین‌ها به طور کامل تخریب شده‌اند. بعضی دیگر کاملاً تخریب نشده است. قرار بر این بود که برای کشت‌های دیم هکتاری دو میلیون و کشت آبی هکتاری پنج میلیون پرداخت شود. دغدغه اصلی کشاورزان عملیاتی شدن این تعهدات است.
وی در خصوص وضعیت اعتبارات استانی و پرداخت وام‌ها گفت: بخشی از اعتبارات به حوزه انتخابیه تزریق شده است اما انتظار می‌رود که این اعتبارات به نسبت بالاتری پرداخت شود. بعضی از وام‌های منازل تخریبی به صورت بلاعوض بعضی دیگر به صورت قرض‌الحسنه بوده است. انتظار ما این است که پرداخت این وام‌ها، تسریع یابد.
نماینده مردم آق‌قلا در مجلس در مورد حضور مسئولان در آن منطقه توضیح داد: وزرا مختلف در زمان سیل به منطقه آمده بودن. هم‌اکنون هم هر از چند گاهی به حوزه انتخابیه اینجانب سر می‌زنند. به طور تقریبی هفته‌ای یک وزیر به حوزه انتخابیه آمده‌اند. سرعت رسیدگی به امور سیل‌زدگان به طور کلی پایین است و باید تسریع شود.
انتهای پیام
