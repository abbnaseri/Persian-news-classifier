کاظمی: ایران در خصوص توقیف نفتکش خود در محاکم بین‌المللی طرح دعوا کند
نایب رئیس کمیسیون حقوقی و قضائی مجلس شورای اسلامی با بیان این‌که انگلستان با توقیف نفتکش ایران مقررات بین‌المللی را نقض کرده است، گفت: ایران می‌تواند در محاکم بین‌المللی در این خصوص علیه انگلستان طرح شکایت کند.
محمد کاظمی در گفت‌وگو با ایسنا، درباره توقیف نفتکش ایران توسط انگلستان در آبهای بین المللی جبل الطارق با بیان اینکه هیچ نیرویی حق ندارد که نفتکش را اینگونه توقیف کند، اظهار داشت: از سوی دیگر این نفتکش دارای شیء مشکوکی نبوده که اینها با ظن و گمان بخواهند آن را توقیف کنند حتماً ایران می‌تواند در واکنش به این کار انگلستان در محاکم بین‌المللی طرح شکایت کند. انگلستان چنین حقی ندارد که نفتکش ما را به محاصره در آورد و آن را به بندرهای خود هدایت کند، چرا که آب‌های بین‌المللی برای عبور و مرور در اختیار همه کشورها است.
این عضو کمیسیون حقوقی و قضائی مجلس شورای اسلامی با اشاره به ادعای اسپانیا مبنی بر اینکه این عملیات در آب‌های سرزمینی کشور او اتفاق افتاده است، گفت: در صورتی که اینگونه باشد آن حوزه تحت مالکیت کشور اسپانیا بوده است و این اقدام انگلستان تجاوز به حریم مالکانه این کشور تلقی می‌شود و این کار کاملاً خلاف مقررات بین‌المللی است و می‌توان این موضوع را پیگیری کرد.
انتهای پیام
