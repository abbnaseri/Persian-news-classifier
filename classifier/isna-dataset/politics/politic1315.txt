سازمان نقشه‌برداری کشور: پهپاد جاسوسی آمریکایی بر فراز آب‌های سرزمینی ایران سرنگون شد
سازمان نقشه برداری کشور در پاسخ به ادعاها درباره محل سرنگونی پهپاد آمریکایی، تأیید کرد؛ پهپاد جاسوسی آمریکایی بر فراز آب‌های سرزمینی ایران سرنگون شده است.
به گزارش ایسنا، سازمان نقشه برداری کشور در بیانیه‌ای تأیید کرد: در پی سرنگونی پهپاد جاسوسی آمریکا و اعلام مختصات محل انهدام آن، در برخی محافل رسانه‌ای و بین‌المللی به ویژه منابع آمریکایی؛ درباره اینکه این پهپاد در مرز آبی ایران ساقط شده یا نه، سوالات و ابهاماتی مطرح شده است.
بر اساس داده‌های دریافتی و محاسبات انجام شده توسط متخصصان سازمان نقشه برداری کشور، پهپاد آمریکایی در مختصات ٤٣ً ٢٩َ ٢٥ْ شمال عرض جغرافیایی و ٢٥ً ٥٢َ ٥٧ْ شرق طول جغرافیایی، در ۸ مایلی خط ساحلی جمهوری اسلامی ایران در سواحل هرمزگان حدفاصل «کرتان» و «کوه مبارک» منهدم شده است.
محدوده دریای سرزمینی بر اساس کنوانسیون ۱۹۸۲ حقوق دریاها، دوازده مایل دریایی (هر مایل دریایی حدود ۱۸۵۲ متر است) از خط مبدأ ساحل دریا است.
به گزارش روابط عمومی سازمان نقشه برداری کشور، بر این اساس محل سقوط پهپاد آمریکایی قطعاً در آب‌های سرزمینی جمهوری اسلامی ایران است و هیچ شبهه‌ای در این باره وجود ندارد.
انتهای پیام
