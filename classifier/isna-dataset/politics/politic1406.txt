ظریف: مهر ورود و خروج در فرودگاه‌های کشور ثبت نمی‌شود
 وزیر امورخارجه کشورمان گفت: با دستور رئیس جمهور همه فرودگاه‌ها این امکان را خواهند داشت که بدون ثبت مهر ورود و خروج در گذرنامه بتوانیم این امر را برای تسهیل گردشگری محقق کنیم.



به گزارش ایسنا، محمد جواد ظریف امروز (پنجشنبه) در حاشیه مراسم رونمایی از هدایای مقامات عالی کشورهای خارجی به وزیر امور خارجه ایران در جمع خبرنگاران اظهار کرد: وزارت خارجه در خدمت تمام شهرهای ایران برای توسعه گردشگری است و در این زمینه جای هیچ نگرانی نیست.
وی افزود: وزارت امورخارجه مدت‌هاست ویزای الکترونیک صادر می‌کند و این ویزا در گذرنامه‌ها درج نمی‌شود و در اکثر کشورهای دنیا هم به همین ترتیب، ویزا صادر می‌شود. با نیروی انتظامی و پلیس گذرنامه در حال رایزنی و همکاری هستیم و هم اکنون در فرودگاه امام (ره) هماهنگی‌هایی انجام شده که بدون ثبت مهر ورودی در گذرنامه و با امکانات رایانه‌ای این کار انجام می‌شود.
وزیر امور خارجه ایران تصریح کرد: رئیس جمهور در آخرین جلسه هیئت دولت این مهم را مقرر کردند و هیئت دولت هم تصمیم گرفت این وضعیتی که در فرودگاه امام خمینی داریم به تمام فرودگاه‌های کشور تعمیم داده شود و ان‌شاءالله با دستور رئیس جمهور همه فرودگاه‌ها این امکان را خواهند داشت که بدون ثبت مهر ورود و خروج در گذرنامه بتوانیم این امر را برای تسهیل گردشگری محقق کنیم.
ظریف در خصوص زاینده رود گفت: دولت همه تلاش خود را برای حل مسئله زاینده رود به کار خواهد گرفت که با تأمین منابع مورد نیاز این وضعیت و پایداری آب زاینده رود محقق شود. البته کار دشواری است و وزیر نیرو در این خصوص بهتر می‌تواند تصمیم بگیرد.
انتهای پیام
