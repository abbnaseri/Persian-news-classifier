بازدید رئیس قوه قضاییه از معاونت قضایی قوه قضاییه
 رئیس قوه قضاییه  در بازدید از معاونت قضائی دستگاه قضائی، ضمن استماع پیشنهادات قضات، روند رسیدگی به پرونده‌ها و کم و کیف مسائل این حوزه را مورد بررسی قرار داد.
به گزارش ایسنا به نقل از قوه قضائیه، آیت الله رئیسی با حضور در معاونت قضائی قوه قضائیه ضمن دیدار با قضات این معاونت از عملکرد این مجموعه در بررسی پرونده‌های موضوع ماده ۴۷۷ قانون آئین دادرسی کیفری و پرونده‌های موضوع استیذان، اعلام رضایت کرد.
رئیس قوه قضائیه ضمن تاکید بر این موضوع که معاونت قضائی مهمترین مرجع برای مشاوره و بازوی مشورتی رئیس قوه قضائیه در امور قضائی می‌باشد، افزود: در این معاونت با وجود قضات با سابقه و عالی رتبه با تشکیل جلسات حقوقی این موضوع باید تبیین گردد که از لحاظ حقوقی و فقهی مراد از خلاف بیّن شرع چیست؟ آیا این مقوله قابل تسّری به خلاف بیّن قانون نیز می‌باشد یا خیر؟  رئیسی تصریح کرد: مجاری ورودی پرونده‌های موضوع ماده ۴۷۷ باید به نحوی اصلاح گردد که به عدالت نزدیکتر و قابل دسترسی برای مردم باشد.  وی همچنین در خصوص برگزاری جلسات مشترک بین قضات این معاونت و قضات شعب خاص دیوان عالی کشور برای رسیدن به تقارب آرا افزود: در مواردی که پس از تجویز اعاده دادرسی از طرف رئیس قوه قضائیه، قضات دیوان عالی کشور با عدم احراز خلاف بیّن شرع، آرا سابق را صحیح تشخیص می‌دهند، موضوع باید توسط قضات این معاونت مورد بررسی علمی و حقوقی قرار گیرد تا به ارائه نظر مشترک نزدیک شویم.  رئیس قوه قضائیه در پایان ضمن تقدیر از پیشنهاداتی که از سوی قضات این معاونت به صورت شفاهی و مکتوب به حوزه ریاست قوه قضائیه ارسال شده است، نسبت به تأثیر این پیشنهادات در رقم خوردن تحولات مثبت در این حوزه بویژه در اتقان آرا، کاهش اطاله دادرسی و تسریع در روند رسیدگی به پرونده‌ها اظهار امیدواری کرد.
انتهای پیام
