برخی نمایندگان مجلس ساختار نظام را نمی‌شناسند
وزیر فرهنگ و ارشاد دولت دهم با تاکید بر لزوم آگاهی  نمایندگان مجلس از ساختار سیاسی کشور گفت: ممکن است یک نماینده‌ای آشنایی درستی از ساختار نظام نداشته باشد.
به گزارش ایسنا، سید محمد حسینی در نشست تبیین دستاوردها و اهداف بیانیه گام دوم انقلاب از منظر حقوقی و قضائی که توسط سازمان بسیج حقوقدانان برگزار شد، گفت: این بیانیه از ابعاد حقوقی دارای مباحث بسیار مفصلی است، تک تک واژه‌های این بیانیه حساب شده است. خود حضرت آقا در تمام صحنه‌های انقلاب در پشت صحنه حضور داشتند و از تمامی اهداف انقلاب شناخت دارند. از نظر اعتقادی هم شهید مطهری امروز هستند و با همان ژرف‌نگری در مسائل اجرایی دارای تجربیاتی بوده و با تمام این داشته‌ها این بیانیه را تنظیم کردند.
وی با اشاره به اسناد بالادستی و سیاست‌های کلی نظام گفت: الگوی اسلامی ایرانی پیشرفت هنوز نهایی نشده است. برخی در خصوص آن الگو مطلبی را تنظیم کردند ولی مقام معظم رهبری فرمودند که جای کار دارد به همین دلیل این موضوع را برای شوراهای عالی کشور؛ مجلس، دولت و مجمع تشخیص مصلحت نظام ارسال کردند. همچنین یک فراخوان عمومی در این خصوص مطرح شد که اساتید بر روی این موضوع کار کنند. پس سند نویسی کار ساده‌ای نیست گاهی هزاران نفر باید چندین ساعت روی آن وقت بگذارند تا سند آماده شود. اما حضرت آقا این سند و این بیانیه را به تنهایی نوشتند. این سند بسیار متقن است.
وی ادامه داد: آنچه در مجلس تصویب می‌شود گاهی به دلیل حذف و اضافه‌ها دارای انسجام نیست ولی این منظومه جامع و کامل است. هنگامی که این بیانیه منتشر شد شبکه‌های بی بی سی و من و تو تلاش کردند که در تحلیل‌های خود از این بیانیه نقاط منفی پیدا کنند ولی شاهد بودیم که حرف حسابی در این باره نداشتند. در نهایت می‌گفتند برخی حرف‌های تکراری در این بیانیه وجود دارد. اما در پاسخ آنها باید گفت که برخی موارد مانند عدالت باید بارها و دائم گوشزد شود. مسائلی که حضرت آقا بیان کردند مسأله‌ای نیست که مربوط به زمان خاص باشد چرا که انقلاب ما نگاهی جهانی دارد.
حسینی در تشریح این بیانیه گفت: در این بیانیه اشاره شد که ما از ابتدای انقلاب از نقطه صفر آغاز کردیم. در حالی که تمامی امکانات در اختیار دشمن بود. فقط ظرف چند ماه قانون اساسی نوشته شد. البته پیش نوشته قانون اساسی که توسط دولت موقت نوشته شده بود تغییر کرد. چرا که ولایت فقیه در آن مورد نظر نبود و پس از آن شهید بهشتی این موضوع را مطرح کردند و یک قانون اساسی مترقی مورد توجه قرار گرفت. پس این وظیفه جامعه حقوقی است که تحولات بعد از انقلاب را مورد تحلیل قرار دهند. برخی بحث جمهوریت و اسلامیت را دارای تناقض می‌دانستند اما جمهوری اسلامی نشان داد این موضوع در جامعه‌ای که مردم مسلمان هستند امری امکان پذیر است.

حسینی تاکید کرد: ممکن است یک نماینده مجلس پیش از دوره نمایندگی، یک مدیر جهاد کشاورزی یا یک شهردار خادم باشد ولی در برخی از موارد ساختار نظام را نمی‌شناسد. در دانشگاه دفاع ملی دانشکده حکمرانی راه اندازی شده است. مدیران ما باید در این حوزه کاملاً آگاه باشند. برای مثال در آن زمان گاهی از مجلس به ما تذکر می‌دادند که برای مثال در برنامه‌ای در صدا و سیما چنین موضوعی مطرح شده و یا در خصوص گشت ارشاد تذکر می‌دادند. ما به آقای لاریجانی نامه می‌نوشتیم که هیأت رئیسه باید این موضوع را کنترل کند. که چنین موضوعاتی به ما ربطی ندارد. این گونه مشخص می‌شود که برخی از افراد از ساختار نظام آگاهی ندارد.
وی گفت: حضرت آقا اشاره کردند که ما خطاهای خود را تصحیح می‌کنیم با توجه به این موضوع باید در نظر داشته باشیم که ما در بخش حقوقی حتماً ایراداتی داریم. همچنین نظام قضائی ما بدون ضعف نیست و اینها حتماً باید تصحیح شود. برای مثال در قرارداد الجزایر سه نفر از ایران، سه نفر از آمریکا و سه نفر بی طرف حضور داشتند. ریاست هیأت اعتقاد داشت در قالب این پرونده‌ها به زیان ما حکم می‌شود. ریاست هیأت ما را آقای بهزاد نبوی بر عهده داشت. هنگامی که قصد داشتند تغییراتی را در قرار داد ایجاد کنند، تغییرات را به گونه‌ای انجام دادند که باز هم به نفع آمریکا بود؛ در واقع موضوعی مانند برجام.

وزیر فرهنگ و ارشاد دولت دهم در پایان با تاکید بر این که برخی از موارد در کشور باید به خوبی تبیین و تحلیل شود، گفت: موضوع ولایت فقیه حافظ جمهوریت و مانع دیکتاتوری است، اما برخی این را معادل حکومت دیکتاتوری مطرح می‌کنند. هنوز برخی در دانشگاه‌ها در خصوص سفارت آمریکا سوال می‌پرسند. چنین موضوعاتی همچون بسته شدن سفارت اسرائیل باید مورد تبیین و تحلیل قرار گیرد و استدلال‌های آن گفته شود.
انتهای پیام
