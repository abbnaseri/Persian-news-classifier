زمان رسیدگی به پرونده محمدعلی نجفی مشخص شد/ ۲۲ تیرماه، دادگاه کیفری یک تهران
 سخنگوی قوه قضائیه از برگزاری اولین جلسه رسیدگی به پرونده قتل میترا استاد در روز شنبه ۲۲ تیرماه خبر داد.
به گزارش ایسنا به نقل از قوه قضائیه، غلامحسین اسماعیلی سخنگوی قوه قضائیه اظهار کرد: اولین جلسه رسیدگی به پرونده قتل میترا استاد به صورت علنی روز شنبه ۲۲ تیرماه در دادگاه کیفری یک تهران برگزار می‌شود.
هفتم خرداد همسر دوم شهردار پیشین تهران به ضرب گلوله در منزل خود واقع در منطقه سعادت آباد تهران به قتل رسید و عصر آن روز نیز نجفی با حضور در پلیس آگاهی تهران به قتل همسر دوم خود به دلیل اختلافات خانوادگی اعتراف کرد.
دادستان تهران سیزدهم خرداد ماه از صدور کیفرخواست پرونده قتل میترا استاد خبر داد و اظهار داشت: با توجه به تکمیل تحقیقات در پرونده اتهامی آقای محمدعلی نجفی دایر بر الف- قتل عمد خانم میترا استاد ب- حمل و نگهداری سلاح غیر مجاز ج- ایراد صدمه بدنی عمدی منتهی به جرح (غیر فوتی) که با تقاضای اولیای دم مبنی بر قصاص نامبرده، پرونده با صدور کیفرخواست جهت رسیدگی به دادگاه کیفری ارسال شد.

انتهای پیام
