تذکر نماینده ایلام در مورد نحوه اعمال افزایش حقوق کارکنان دولت
نماینده مردم ایلام در مجلس گفت: اختلاف افزایش حقوق کارکنان دولت، بین حقوق‌های پایین و بالا زیاد است که باید این رویه اصلاح شود.
به گزارش ایسنا، سلام امینی در جلسه علنی نوبت صبح امروز (دوشنبه) مجلس شورای اسلامی در تذکری شفاهی خطاب به رئیس جمهور در مورد نحوه اعمال افزایش حقوق کارکنان دولت، گفت: بر اساس مصوبه مجلس مقرر شده بود ۴۰۰ هزار تومان تا ۱۰ درصد به حقوق این عده اضافه شود اما سازمان برنامه و بودجه به گونه‌ای اعمال کرد ۴۰۰ هزار تومان را تبدیل به درصد کرد که بر اساس آن برای حقوق‌های پایین معادل ۲۰ درصد یا همان ۴۰۰ هزار تومان می‌شود و برای حقوق‌های بالا حدود ۳ تا ۴ درصد می‌شود. این ۳-۴ درصد به ۱۶ درصد اضافه می‌شود و مفهوم آن این است که به حقوق‌های بالا رقمی مثل دو یا ۳ میلیون اضافه می‌شود.
نماینده مردم ایلام در مجلس شورای اسلامی افزود: اختلاف بین حقوق‌های بالا و پایین زیاد است. سابقا قول داده بودند که این شیوه را اصلاح می‌کنند. توقع می‌رود که آقای رئیس جمهور صراحتاً دستور دهند تا این ناعدالتی اصلاح شود.
امینی در بخش دوم تذکر خود گفت: باید برای تمامی شاغلان و کارکنانی که در مناطق عملیاتی دفاع مقدس متحمل رنج و زحمت آن دوران شده‌اند، مبلغی به عنوان فوق‌العاده در نظر گرفته تا از آنها قدردانی و شکرگزاری شود. این طرح برای همه اعمال شده است به جز آنها که حقشان است لذا از رئیس جمهور درخواست داریم که به آن رسیدگی کند.
انتهای پیام
