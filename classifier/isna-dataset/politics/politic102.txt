قره خانی: هر تنشی در خلیج فارس مستقیماً بر قیمت نفت اثر می‌گذارد
یک عضو کمیسیون انرژی مجلس شورای اسلامی با تاکید بر اینکه خلیج فارس شاه راه انتقال نفت به کشورهای بزرگی نظیر ژاپن و چین و هند است گفت: اگر تنش‌ها در خلیج فارس استمرار داشته باشد و یا گسترش پیدا کند قطعاً افزایش چشمگیری در قیمت نفت جهانی شاهد خواهیم بود.
اسد الله قره خانی در گفت و گو با ایسنا با اشاره به تنش‌های اخیر در خلیج فارس و تأثیر آن بر قیمت نفت بیان کرد: افرادی که در عرصه اقتصاد نفت صاحب نظر هستند و پیش بینی‌های لازم را نیز دارند شاهد بودند که در اثر تنش‌های اخیر در خلیج فارس درصدی از قیمت نفت افزایش یافت ولیکن اگر این تنش‌ها در خلیج فارس استمرار داشته باشد و یا گسترش پیدا کند قطعاً افزایش چشمگیری در قیمت نفت شاهد خواهیم بود.
وی در ادامه اظهار کرد: کشوری نظیر چین بالغ بر ۸۰ درصد نفت خود را از آب راه خلیج فارس می‌برد و ژاپن و کره جنوبی نیز نفت خود را از خلیج فارس عبور می‌دهند. قطعاً هرگونه تنش در خلیج فارس مشکلات عدیده ای را برای آنها ایجاد خواهد کرد و به دنبال آن کشورهای مصرف کننده نفت که عمدتاً نیز در گذشته مشتریان بزرگ نفتی ما بودند با مشکلات عدیده ای مواجه خواهند شد. هر حرکت و تنش در خلیج فارس مستقیماً بر روی قیمت نفت اثرگذار خواهد بود.
وی در ادامه با اشاره به شرایط فروش نفت ایران بعد از تحریم‌های آمریکا گفت: شرایط فروش نفت در موقعیت کنونی قطعاً برای ایران آسان نیست و موانع متعددی را تحریم‌ها برای فروش رسمی نفت ایجاد کرده است. دولت‌ها به سبب اینکه مراوداتی با آمریکا دارند و سیستم مالی و سرمایه گذاری آنها با آمریکا مرتبط است «به صورت رسمی» تمایلی به خرید نفت از ایران را ندارند.
این عضو کمیسیون انرژی مجلس شورای اسلامی در ادامه تصریح کرد: تعدادی از خریداران نفت ایران که پالایشگاه بزرگ دارند و تعدادشان نیز محدود است نفت را برای پالایشگاه‌ها می‌برند و بقیه نیز وابسته به شرکت‌های نفتی بزرگ هستند و یا کشورهایی هستند که شریک استراتژیک اقتصادی آمریکا هستند از جمله ژاپن و هند و چین فلذا فروش نفت در شرایط کنونی به طور رسمی مقداری سخت شده است.
وی در ادامه تاکید کرد: این بدان معنا نیست که آمریکا به اهدافش رسیده باشد و قطعاً نفت ایران به فروش خواهد رفت اما در یک بازار غیررسمی که در آن مقداری کار سخت‌تر می‌شود و هزینه‌ها نیز مقداری افزایش می‌یابد. بالغ بر یک سال از اراده آمریکا برای به صفر رساندن فروش نفت ایران می‌گذرد اما ما هم چنان نفت خود و فرآورده‌های آن را می‌فروشیم.
انتهای پیام
