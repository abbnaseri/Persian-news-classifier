اسکای نیوز: مکانیزم اینستکس ضعیف است/ ایران به دنبال مرگ برجام نیست
شبکه اسکای نیوز در تحلیلی ضمن اشاره به وضعیت کنونی برجام، عملکرد ایران را در وضعیت کنونی این توافق و در برابر تعلل شرکای اروپایی برجام مورد بررسی قرار داده است.
به گزارش ایسنا، شبکه اسکای نیوز در تحلیلی نوشت: ایران با شروع کاهش تعهدات خود در توافق هسته‌ای، به دنبال از بین رفتن این توافق چندجانبه که به سختی به دست آمده است، نیست.
ایران در واقع می‌خواهد تا به شرکای اروپایی برجام یعنی انگلیس، فرانسه و آلمان فشار بیاورد تا فشار اقتصادی حاصل از تحریم‌های آمریکا را که پس از خروج ترامپ از این توافق اعمال شدند را خنثی کنند.
مقامات ایرانی فکر می‌کنند که سطح تعهدات آن‌ها باید کاهش یابد چرا که منافع ایران از توافق هسته‌ای پس از خروج آمریکا از این توافق به طرز قابل توجهی کاهش یافته است. این یک سیاست «کم در برابر کم است» اما دیدگاهی است که به شدت از سوی لندن، پاریس و برلین مورد مخالفت قرار گرفته است.
مکانیزمی که اروپا به این منظور در نظر گرفته است [اینستکس] نسبتاً ضعیف است و احتمالاً نخواهند توانست تأثیر تحریم‌های واشنگتن ار خنثی کند. البته شرکای برجام تاکنون طرف تهران را گرفته و واشنگتن در این میان به طرز غیرمعمولی منزوی شده است.
به گزارش ایسنا، آمریکا در ماه مه سال گذشته در اقدامی یک‌جانبه از توافق هسته‌ای خارج شد. این توافق میان ایران و پنج قدرت جهانی حاصل شده بود و به موجب آن ایران متعهد شد تا در ازای لغو تحریم‌های آمریکا، برنامه هسته‌ای خود را محدود کند.
آمریکا پس از خروج از برجام ضمن بازگرداندن تحریم‌های قبلی و اعمال تحریم‌هایی جدید علیه ایران بارها این ادعا را تکرار کرده است که ایران به دنبال دستیابی به سلاح هسته‌ای است. این در صورتی است که پایبندی ایران به تعهدات برجامی تاکنون در گزارش‌های رسمی متوالی از سوی آژانس بین‌المللی انرژی اتمی از تأسیسات هسته‌ای ایران تأیید شده است.
شرکای اروپایی برجام با راه اندازی سازوکار مالی ویژه‌ای که برای تجارت مستقل از دلار با ایران مورد استفاده قرار بگیرد به دنبال کاهش تأثیر تحریم‌های آمریکا علیه ایران بوده‌اند.
انتهای پیام
