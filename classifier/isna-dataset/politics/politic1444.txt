قوانین ما به شدت ضد تولید هستند
معاون فرهنگی قوه قضائیه با بیان اینکه قوانین کشور به شدت ضد تولید هستند گفت که این قوانین نه تنها حمایتی از تولید کننده نمی‌کنند بلکه موانع فراوانی بر سر این کار مفید و قانونی ایجاد می‌کنند.
به گزارش ایسنا، حجت الاسلام والمسلمین هادی صادقی در نشست خبری اولین رزمایش شبکه علمی نخبگان حقوقی و قضائی کشور اظهار کرد: ما باید هر سال روی چند مسئله مهم کشور تمرکز کنیم و کار جدی‌تری روی آنها انجام دهیم. به عنوان مثال در سال‌های اخیر مسائل اقتصادی مسئله اول کشور شده، این در حالی است که قوانین ما به شدت ضد تولید هستند و نه تنها حامی تولید کننده نیستند بلکه موانع فراوانی بر سر راه این کار مفید و قانونی ایجاد می‌کنند. بنابراین در چنین شرایطی بازار دلالی از هر جهت به صرفه‌تر است و مزاحمت‌های کار تولید را ندارد.
معاون فرهنگی قوه قضائیه یادآور شد: قاعدتاً عقلانیت اقتصادی شما را دعوت به سرمایه گذاری در یک واحد تولیدی نمی‌کند. ما در کشور کمبود سرمایه نداریم بلکه کمبود مدیریت سرمایه داریم. نقدینگی در کشور ما روز به روز افزایش می‌یابد و طبیعتاً باید کاری کنیم که مسیر سرمایه گذاری هموار شود و سرمایه‌های سرگردان از بازار دلالی به سمت تولید بیایند. در این زمینه اولین مشکل مشکل قانونی است.
صادقی با بیان اینکه واگذاری‌ها و خصوصی‌سازی‌ها با صدها مانع و مشکل مواجه است، ادامه داد: علت اینکه واگذاری‌ها موفق نیست همین قوانین مزاحم است. البته نظارت بر واگذاری انجام می‌شود اما نظارت متعدد و کم خاصیت. در حالی که اگر دولت نظارت‌های پیشین را به نظارت پسین تبدیل کند راه بهتری است و اقدامات بعدی می‌تواند نظارت را مؤثر کند.
معاون فرهنگی قوه قضائیه اطاله دادرسی، جرم انگاری ناصواب و قضاگرایی را از مهمترین مشکلات در حوزه رسیدگی‌های قضائی عنوان کرد و گفت که بسیج حقوق دانان می‌توانند به فرهنگ سازی در عرصه قانون گرایی کمک کنند.
به گزارش ایسنا، در این مراسم مهدی امیری اصفهانی معاون سیاسی امنیتی دادستان کل کشور نیز در اظهاراتی با اشاره به بیانیه گام دوم انقلاب که از سوی رهبری صادر شده گفت: در این بیانیه هم تاریخ ۴۰ سال قبل و هم نقشه راه ۴۰ سال دوم به خوبی بیان شده و نقطه اوج آن تمدن سازی در بستر نظام اسلامی است.
وی اضافه کرد: در کلام امام و رهبری اهداف و آرمان‌هایی منظور شده که سه ویژگی اساسی دارد؛ اولاً بسیار عمیق است ثانیاً متنوع و متکثر است و ثالثاً در گستره جغرافیایی ملی و بین‌المللی منظور شده و از نظر عمق، تعداد و سطح ویژگی‌های منحصر به فردی دارد. همه اینها شالوده تشکیل نظام اسلامی را ترسیم می‌کند که مقدمه‌ای برای ایجاد تمدن اسلامی است.
امیری اصفهانی با تاکید بر ضرورت آسیب شناسی در مسیر ۴۰ سال گذشته همچنین گفت در نظام دینی نسبتی بین حکومت و قضا برقرار است و شأن حکومت در شأن قضا متجلی است.
۷۰ درصد جمعیت کشور ما زیر ۴۰ سال است
وی اصلی‌ترین پیام گام دوم را نگاه به آینده دانست و گفت: بر اساس آخرین آمار ۷۰ درصد جمعیت کشور ما زیر ۴۰ سال است. یعنی کسانی که دغدغه‌های اول انقلاب را متوجه نبوده‌اند و این در حالیست که میانگین سنی مدیران ۴۵ سال است. به نظر می‌رسد ما دچار گسست نسلی و گسل اجتماعی شده‌ایم.
معاون سیاسی امنیتی دادستان کل کشور با بیان اینکه دنیای مجازی در حال غلبه بر دنیای واقعی است افزود: متوسط نرخ رشد جمعیت ۱.۹ درصد در دنیاست در حالی که متوسط نرخ رشد جرم و ناهنجاری پنج درصد است.
امیری اصفهانی با بیان اینکه قانون برای انتظام بخشی به امور وضع می‌شود، گفت: نظام تقنینی ما دچار کندی و سستی است. وقتی بعد از گذشت پنج سال از یک پدیده قانون وضع می‌شود در این صورت آن پدیده هم تغییر کرده و خود اجرای قانون به ناهنجاری تبدیل می‌شود.
وی در پایان با بیان اینکه باید از گذشته درس عبرت بگیریم ولی در گذشته نمانیم، ایجاد فهم مشترک نسبت به اهداف نظام و انقلاب را از راهبردهای اساسی بیانیه گام دوم عنوان کرد.
انتهای پیام
