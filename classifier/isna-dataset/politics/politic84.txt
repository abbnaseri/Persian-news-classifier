درخواست آمریکا برای برگزاری نشست شورای حکام علیه ایران، پررویی و بی‌شرمی است
رئیس کمیته هسته‌ای کمیسیون امنیت ملی و سیاست خارجی مجلس شورای اسلامی با تاکید بر این‌که «آمریکا وجاهتی برای درخواست جهت برگزاری نشست ویژه آژانس بین‌المللی اتمی درباره فعالیت‌های هسته‌ای ایران ندارد»، گفت: آمریکایی‌ها با پررویی و بی‌شرمی خواستار برگزاری این نشست شدند که قطعا نتیجه‌ای نخواهد داشت.
محمدابراهیم رضایی در گفت‌وگو با ایسنا، با اشاره به نشست هفته جاری شورای حکام به درخواست آمریکا برای بررسی فعالیت‌های هسته‌ای ایران اظهار کرد: درخواست آمریکایی‌ها توأم با پررویی و بی‌شرمی است که در نهایت نیز نتیجه‌ای نخواهد داشت البته که شاید در پشت صحنه هماهنگی‌هایی با اروپایی‌ها شده باشد، اما این یک عمل غیرقانونی است که بعید است به نتیجه برسد.
وی درخواست برای برگزاری این نشست را نشان‌دهنده اوج خباثت دولتمردان آمریکا دانست و افزود: آمریکایی‌ها با عهدشکنی توافق برجام را زیرپا گذاشتند و اگر امروز برای استفاده از ظرفیت آژانس بین‌المللی اتمی علیه ایران اصرار می‌کنند تنها می‌خواهند تلاش بیهوده‌ای را انجام دهند چون افکار عمومی دنیا با آمریکا همراه نیست. همه می‌دانند که آمریکا این توافق را یک طرفه زیرپا گذاشت و به قول خودش برجام را پاره کرد پس امروز هم نمی‌تواند ادعایی داشته باشد مبنی بر این‌که ایران برخلاف تعهداتش عمل کرده است.
این عضو کمیسیون امنیت ملی و سیاست خارجی مجلس شورای اسلامی با بیان این‌که «اقدامات ایران در کاهش تعهدات برجامی در قالب مفاد برجام است»، توضیح داد: ایران طبق بندهای ۲۶ و ۳۶ تعهدات برجامی خود را کاهش داده است و متناسب با آن حرکت می‌کند. ما هم نگران اقدامات آمریکا نیستیم قطعا در مقابل آمریکا موضع‌گیری قاطعی خواهیم کرد و رفتارش را محکوم می‌کنیم.
رضایی در پایان تاکید کرد: اکنون اروپایی‌ها باید نشان دهند که مستقل هستند نه این‌که بدون اراده هرچه آمریکا دیکته می‌کند انجام داده و در آن مسیر قدم بردارند.
انتهای پیام  
