بادامچیان: موتلفه از گام دوم در توقف تعهدات برجامی پشتیبانی می‌کند
دبیرکل حزب موتلفه اسلامی گفت: موتلفه اسلامی از گام دوم در اقدامات ایران در توقف تعهدات برجامی پشتیبانی می‌کند.
به گزارش ایسنا، اسدالله بادامچیان در پایان نشست دبیران حزب موتلفه اظهار کرد: طرح اینستکس طرحی استعماری و کانالی انحرافی است که اروپایی‌ها برای فرار از تعهداتی در برجام پذیرفته و طراحی کرده اند. مسئولان ایران باید اجرای تعهدات اروپا در برجام را بخواهند. قرار بود اروپا روزی ۷۰۰ هزار بشکه نفت بخرد و تحریم‌های بانکی را بردارد و حدود ۱۱ تعهد دیگر را انجام دهد ولی در یک طرح مسخره می‌گوید ایران پول نفتی که می‌فروشد در چارچوب طرح ذلت بار اینستکس از اروپا با اجازه سه کشور دارو و غذا بخرد.
وی همچنین افزود: معلوم است که ایران نیازی به خرید دارو و غذا تحت کنترل دولت‌های غربی ندارد و همانطور که در این چند دهه تحریم‌های آمریکا و غرب را بی حاصل کرده این طرح را هم از ابتدا محکوم کرده است.
دبیرکل موتلفه با اعلام پشتیبانی حزب موتلفه اسلامی از گام دوم در اقدامات ایران در توقف تعهدات برجامی تصریح کرد: این موضع عقلایی و شرافتمدانه است که ایران در اقدام متقابل در هر قراردادی به میزان پایبندی طرف‌های دیگر قرارداد، عمل نماید. این موضع حقوقی که همه انصاف مداران جهان قبول دارند در برابر عدم اجرای تعهدات برجام از طرف آمریکا و اروپا و ایران را در موضع برتر قرار می‌دهد.
وی در ادامه گفت: حج امسال ان‌شاءالله تجمعی برای وحدت امت اسلامی یکصدایی اهل ایمان علیه کفار، منافقین و مشرکین، فرصتی برای تبادل نظر برای حل مشکلات و برای درمان دردهای مسلمانان جهان و علاج زخمی است که در مسئله فلسطین بر پیکر جامعه اسلامی همه را رنج می‌دهد. ولی امر مسلمین در دیدار با کارگزاران حج فرمود برائت از مشترکین و حمایت از مظلومان جهان ریشه قرآنی دارد و جز لاینفک حج ابراهیمی است و الا حج را در اندازه یک برنامه گردشگری معنوی مردمی می‌کاهد. وظیفه فرد فرد حاجیان و همه آنها که می‌خواهند در ثواب حج امسال شرکت داشته باشند توجه به رهنمودهای رهبر شجاع و اندیشمند انقلاب اسلامی است.
بادامچیان همچنین درباره توقیف نفتکش حامل نفت ایران توسط انگلیس گفت: این نشانه عجز استعمارگر پیر و فرتوت انگلستان است که هنوز در ذهنیت قرن نوزدهم میلادی دچار توهمات خیالی است. دولتی که قادر به حل مسئله خروج از اتحادیه اروپا نیست و در بحران غوطه‌ور است با این اقدام که یک راهزنی دریایی و ماجراجویی ناشیانه سیاسی است، می‌خواهد خودی نشان بدهد در حالی که در دنیای امروز به رسوایی و شکست قطعی خواهد انجامید.
وی تصریح کرد: دولت انگلستان به جای این اقدامات بیهوده باید به تعهدات خود در برجام عمل کند در حالی که این اقدام انگلیس نشانه دیگری از عدم عمل به تعهدات بین المللی در سطح یک دولت است. دولت ایران می‌تواند در ابعاد حقوقی و بین المللی، اقدامات متقابل زورگویی استعمار پیر را پاسخ دهد تا پشیمان گردد.
بادامچیان از ائمه جمعه و صداوسیما خواست از این فرصت استفاده کنند و نظام و غارتگری‌های انگلیس از ایران و دشمنی‌های دولت فرتوت و استعماری انگلستان را برای نسل جوان تبیین کنند.
دبیرکل حزب موتلفه اسلامی در بخش دیگری از سخنان خود با اشاره به تصویب سند ملی عفاف و حجاب در شورای عالی انقلاب فرهنگی گفت: ما از اعضای شورا به دلیل تصویب این سند تشکر می‌کنیم. البته این گلایه را هم داریم که قانون حجاب و عفاف ۱۴ سال است در شورای عالی انقلاب فرهنگی تصویب شده است و ۲۶ دستگاه دولتی متکفل اجرای آن بوده اند. ۴۰۰ دستور کاری در این قانون برای دستگاه‌ها تعریف شده است اما عملاً اجرای این قانون به تأخیر افتاده است.
بادامچیان گفت: ما امروز شاهد توطئه‌های استکبار برای مبارزه با حجاب و عفاف هستیم که گاه تا بی‌پروایی در کشف حجاب توسط تعدادی فریب خورده پیش رفته است. ما از دولت می‌خواهیم به این سند ملی و نیز قانون منبعث از آن عمل کند. این یک مطالبه مردمی است و دولت باید به آن اهتمام ویژه کند.
وی از نیروی انتظامی بخاطر برخورد هوشمندانه با مسئله حجاب تشکر کرد و گفت: اقدامات نیروی انتظامی متجاهرین را سر جای خود نشانده است. قانون حجاب و عفاف باید رعایت شود و این وظیفه‌ای در برابر خداوند متعال است.
انتهای پیام
