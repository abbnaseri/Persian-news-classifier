بهشتی را تحریف نکنید
برادر شهید بهشتی گفت: به جرأت می‌توان گفت کسی که در سی سال اخیر نگذاشت انقلاب اسلامی ایران از صراط مستقیم خود خارج شود، مقام معظم رهبری است.
به گزارش خبرنگار ایسنا، حجت الاسلام سیدحسن بهشتی در نشست مطبوعاتی و رسانه‌ای ستاد گرامیداشت شهدای هفتم تیر، هفته قوه قضائیه و هفته بازخوانی و افشای حقوق بشر آمریکایی با بیان اهمیت پرداختن به شخصیت شهید بهشتی، اظهار کرد: عده‌ای قصد تحریف این شخصیت والامقام را دارند، ولی با پرداختن هر چه بیشتر به تمام ابعاد این شخصیت و رجوع به منابع اصلی که این شخصیت را می‌شناسند باید از تحریف شهید بهشتی جلوگیری کرد.
وی با بیان این‌که «شهید بهشتی با سیاست‌ها و اقدامات امریکا مخالف بود»، گفت: افرادی که می‌خواهند درباره این شخصیت حرف بزنند باید بهشتی شناس باشند، مقام معظم رهبری به معنای واقعی بهشتی شناس هستند، علاوه بر این‌که با شهید بهشتی در یک دوره زندگی می‌کردند و با یکدیگر آشنایی داشتند هر دو با یکدیگر برای به ثمر رسیدن انقلاب و فعالیت‌های بعد از پیروزی انقلاب تلاش‌های زیادی کرده‌اند.
وی تصریح کرد: قبل از این‌که از شهید بهشتی به عنوان یک شخصیت خارج رفته و دانشگاهی یاد شود، باید به حوزوی بودن او اشاره کرد، او یک فرد حوزوی بود که در محضر اساتیدی چون امام خمینی (ره)، آیت الله بروجردی، علامه طباطبایی و … درس آموخت.
بهشتی با یادآوری حادثه ترور نافرجام مقام معظم رهبری گفت: به جرأت می‌توان گفت کسی که در سی سال اخیر نگذاشت انقلاب اسلامی ایران از صراط مستقیم خود خارج شود، مقام معظم رهبری است، ضمن این‌که ایشان بعد امام تنها فردی بود که ابعاد شخصیتی شهید بهشتی را به درستی تبیین کردند.
همچنین حجت الاسلام مهدی اژه‌ای، برادر یکی از شهدای ۷ تیر گفت: دشمنان نظام از اول پیروزی انقلاب اسلامی ایران اقدام به ترور شخصیت‌های اصلی و تأثیرگذار انقلاب همچون شهید بهشتی، شهید مطهری و … کرده‌اند تا به ظن خود این انقلاب را بر انداز کنند.
وی در پایان اضافه کرد: اگر امروز شاهد هستیم که آمریکا و شخص ترامپ اقدام به تحریم دفتر مقام معظم رهبری می‌کنند، این اقدام نشانگر این است که به دنبال ترور شخصیتی ایشان هستند و این اقدام خود یک عمل تروریستی است.
انتهای پیام
