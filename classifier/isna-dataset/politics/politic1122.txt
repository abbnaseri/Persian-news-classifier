نماینده مهریز: اسامی مدیران شرکت‌های وارد کننده گوشت قرمز منتشر شود
نماینده مردم مهریز و بافق در مجلس گفت: ای کاش نام مدیرعامل و رییس هیات مدیره شرکت‌های واردکننده گوشت قرمز اعلام می‌شد.
به گزارش ایسنا، محمدرضا صباغیان در جلسه علنی امروز (یکشنبه) مجلس، گفت: تعدادی از فرهنگیان و معلمان حمایتی با تجمع مقابل مجلس از قوه مقننه درخواست کردند تا هیات رییسه مجلس و کمیسیون آموزش و تحقیقات مشکلات این عزیزان را بشنوند.
وی ادامه داد: برای برخی از این عزیزان ۲۲ روز در ماه بیمه رد می شود یا برخی دیگر نسبت به پرداخت نشدن چند ماهه حقوق‌شان شکایت دارند. بدتر از این، برخی می‌گفتند هر زمان که بخواهند، اخراج می‌شوند. برخی دیگر می‌گفتند به دلیل اعتراض به ناکافی بودن حقوق دریافتی، اخراج شده‌اند.
این عضو کمیسیون شوراها و امور داخلی مجلس گفت: متاسفانه احساس می‌شود که این عزیزان در بردگی به سر می‌برند.
نماینده مردم مهریز و بافق در مجلس با تشکر از وزیر جهادکشاورزی در انتشار واردکنندگان گوشت قرمز، گفت: ای کاش نام مدیرعامل و رییس هیات مدیره هم در این لیست منتشر می شد تا مردم بیشتر در جریان امور قرار می گرفتند.
انتهای پیام
