امضای تفاهم‌نامه سومین نشست همکاری‌های استانی و منطقه‌ای ایران و روسیه 
تفاهم نامه سومین نشست همکاری‌های استانی و منطقه‌ای ایران و روسیه از سوی دین‌پرست، معاون هماهنگی امور اقتصادی و توسعه منطقه‌ای وزارت کشور جمهوری اسلامی ایران و رئیس ایرانی کارگروه همکاری‌های استانی و منطقه‌ای دو کشور و خاتسیف معاون وزیر فدراسیون روسیه در امور قفقاز شمالی و رئیس روسی کارگروه، در حضور اردکانیان وزیر نیرو ایران و نواک وزیر انرژی روسیه به امضا رسید.
به گزارش ایسنا، این سند در ٢٩ بند است که در چهار بخش همکاری‌های بازرگانی و سرمایه گذاری، گردشگری، سلامت و فرهنگی، ترانزیت و حمل و نقل و سایر بخش‌ها تنظیم شده است. در این سند به منظور سهولت و تسریع در رسیدن به اهداف مورد نظر، تصریح شده است که در گام نخست، تعداد ١٤ استان از جمهوری اسلامی ایران و ٣٤ استان، جمهوری و شهرهای منتخب روسیه از جمله مسکو و سن پطرزبورگ از فدراسیون روسیه (با ذکر نام)، تمایل خود را در رابطه با تسهیل مبادلات تجاری و تحکیم روابط منطقه‌ای و استانی اعلام کرده‌اند.
از دیگر توافقات به عمل آمده و موارد مورد تاکید در بخش بازرگانی و سرمایه گذاری یادداشت تفاهم سومین نشست همکاری‌های استانی و منطقه‌ای دو کشور می‌توان به فراهم کردن زمینه سرمایه گذاری در دو کشور، سرعت بخشیدن در انجام تشریفات گمرکی، ایجاد شعبات بانکی و تسهیل در مبادلات پولی، صادرات و ارسال محصولات کشاورزی از استان‌های ایران به مناطق روسیه، صدور خدمات فنی- مهندسی از ایران به روسیه، تسهیل در روند صدور روادید برای تجار و فعالین اقتصادی دو کشور، ایجاد مراکز بازرگانی عمده فروشی در مناطق روسیه، برگزاری منظم نمایشگاه‌های تخصصی بازرگانی، از جمله نمایشگاه‌های صنایع دستی است.  در بخش ترانزیت و حمل نقل نیز، بر پشتیبانی منظم طرفین از فعالیت‌های کشتیرانی، ایجاد مناطق تجاری و لجستیکی در استان‌های قفقاز شمالی و شهر آستراخان، ایجاد مراکز لجستیک در بنادر شمالی ایران و بنادر روسیه و نهایتاً فعال کردن ارتباط هوایی در مسیر تهران - مسکو تاکید شده است.  همچنین افزایش همکاری‌ها در زمینه گردشگری، توسعه گردشگری سلامت و گسترش همکاری در سطح دانشگاه‌های دو کشور، از جمله تبادل استاد و دانشجو، از جمله مواردی است که در بخش گردشگری، سلامت و فرهنگی سند، مورد تاکید قرار گرفته است.  دو طرف توافق کردند که چهارمین دور نشست کارگروه همکاری‌های استانی و منطقه‌ای دو کشور، سال آینده در روسیه برگزار شود و در این مدت نمایندگان منتخب دو وزارتخانه، نسبت به پیگیری لازم به منظور اجرای مصوبات اقدام خواهند کرد.
انتهای پیام
