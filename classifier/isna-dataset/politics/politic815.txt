آخرین تغییر و تحولات بازار نفت در گزارش ماهیانه اوپک
نمایندگی دائم کشورمان نزد سازمان‌های بین‌المللی در وین، در گزارشی به بررسی گزارش ماهیانه اوپک در مورد بازار نفت در ژوئن ۲۰۱۹ پرداخته است که در آن تغییر قیمت نفت خام، اقتصاد جهانی، تقاضای جهانی نفت، میزان تأمین نفت جهانی، بازارهای تولید و عملیات‌های پالایش، تغییر ذخایر، و تعادل عرضه و تقاضا مورد بررسی قرار گرفته است.
به گزارش ایسنا، بر اساس گزارش نمایندگی ایران نزد سازمان‌های بین‌المللی، سبد ارزی اوپک در آوریل ۲۰۱۹ به نسبت ماه قبل از آن کاهش داشته و به ۶٩.٩٧ دلار در هر بشکه رسیده است. هم‌چنین، متوسط قیمت نفت در سه بورس اصلی جهانی نیز روند کاهشی را در ماه گذشته نشان داده است. اوپک پیش بینی کرده افزایش درخواست‌های نفت به دلیل تنش‌های موجود منطقه‌ای در سال ۲۰۱۹ ادامه یابد.

بر اساس این گزارش، برآورد شده است که در سال ۲۰۱۹ درخواست نفت حدود ١.١۴ میلیون بشکه افزایش یابد. همچنین، کارشناسان انتظار دارند که میزان عرضه کشورهای غیر اوپک در سال ۲۰۱۹ افزایش یابد و به سطح متوسط ٢.١۴ میلیون بشکه در روز به نسبت سال به سال برسد. بر اساس آمارهای موجود، میزان تولید ۱۴ عضو اولیه اوپک، به طور متوسط ٢٩.٨٨ میلیون بشکه در روز در ماه می بوده که ۲۳۶ هزار بشکه در روز به نسبت ماه به ماه کاهش یافته است.
پیش بینی‌ها حاکی از آن است که میزان تقاضا در سه ماهه دوم ۲۰۱۹، به میزان متوسط ١.٢ میلیون بشکه در مقیاس سال به سال افزایش یافته باشد. پیش بینی شده است که برای نیمه دوم ۲۰۱۹ و با افزایش میزان بیشتر تولید در آمریکا و نیز برزیل و همچنین عملیاتی کردن میدان "جان سوردراپ" نروژ در دریای شمال، میزان عرضه کشورهای غیر عضو اوپک، پتانسیل بیشتری را برای رشد نشان دهند و به رشد ٢.١۴ میلیون بشکه‌ای در روز که برای سال ۲۰۱۹ پیش بینی شده است، ادامه دهد.
انتهای پیام
