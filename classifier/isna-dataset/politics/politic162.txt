واردات خودرو با تعرفه ۹۰ درصد ۳۰ درصد قیمت خودرو را کاهش می‌دهد
رئیس کمیسیون صنایع و معادن گفت: کاهش ارزش پول ملی باعث شده بسیاری از مهاجرین خارجی که در ایران کار می‌کردند به کشور خود بازگردند اما نیروی کار ایرانی حاضر نیست کاری که نیروی کار خارجی انجام می‌داد را انجام دهد و جایگزین آن شود.
‌به گزارش ایسنا، عزیز اکبریان در گفت‌وگویی رادیویی با اشاره به وضعیت بازار خودرو گفت: یک سال است که واردات ماشین‌آلات به کشور ممنوع شده، اگر این ممنوعیت ادامه داشته باشد ناوگان حمل و نقل به خصوص در بخش عمومی و ماشین‌آلات صنعتی و معدنی فرسوده خواهد شد.
اکبریان در خصوص اینکه گفته شده بود قرار است خودرو ارزان شود هم اعلام کرد: بنده هیچ وقت نگفتم خودرو به زودی ارزان می‌شود، قبلاً پرسیدند که پراید کی ارزان می‌شود گفتم افسوس نمی‌دانم.
وی افزود: ارزانی خودرو تابع یک سری معادلات است، یکی از آنها آزادکردن واردات است، من اخلاقاً و وجداناً قول می‌دهم واردات با تعرفه ۹۰ درصد ۳۰ درصد قیمت خودرو را کاهش می‌دهد.
این نماینده مجلس اضافه کرد: واردات خودروهای کارکرده در شأن ما نیست، اما در بحث‌های مختلف اگر واردات آزاد شود بسیاری از دعواهای ما با بانک مرکزی حل می‌شود، حتی ما گفته‌ایم اجازه دهید ارز با منشأ خارجی صرف واردات خودرو به کشور شود اما نمی‌پذیرند.
وی در ادامه با بیان اینکه ایران کشور فقیری نیست که چنین وضعیتی داشته باشد گفت: ما خودمان ایران را بنا به دلایلی فقیر کرده‌ایم.
نماینده مردم کرج، فردیس، اشتهارد و آسارا در ادامه گرانی‌های اخیر را برای مردم کمرشکن توصیف کرد و گفت: متأسفانه مجلس هم در این میان به خوبی نظارت ندارد، ۱۴ میلیارد دلار ارز ۴۲۰۰ تومانی برای واردات نیازهای ضروری در اختیار دولت قرار گرفته اما دولت ساز و کار درستی برای توزیع نیازهای ضروری با این ارز در نظر نگرفته است.
رئیس کمیسیون صنایع و معادن در خصوص اینکه بازگشت نیروی کار خارجی و خروج آن از کشور می‌تواند مشکل بیکاری را حل کند یا خیر گفت: درست است که کاهش ارزش پول ملی باعث بازگشت مهاجرین و نیروی کار خارجی شده است اما نیروی کار ایرانی حاضر نیست کاری را که نیروی کار خارجی انجام می‌داد انجام دهد و جایگزین آن شود.
وی ادامه داد: بنده از یک واحد دامداری در یکی از شهرستان‌های استان دیدن کردم، مالک این واحد که نیروی کار خارجی به کار گرفته بود عنوان کرد که حاضرم حقوق بیشتری به نیروی کار ایرانی بدهم اما کسی قبول نمی‌کند، این به فرهنگ کار مربوط می‌شود که خیلی‌ها به دنبال پشت میز نشینی هستند.
اکبریان در بخش دیگری از صحبت‌های خود با انتقاد از عملکرد شوراها در استان البرز به خصوص شورای شهر فردیس گفت: وقتی فرهنگ دور هم نشستن را تمرین نکرده باشیم، رأی اکثریت را ندانیم و به اکثریت تن ندهیم این وضعیت به وجود می‌آید.
وی در پایان در خصوص توقیف نفتکش ایران توسط انگلیس هم گفت: در شرایطی که برجام برای ما هیچ ارزشی ندارد و دستاوردی نداشته و از ما می‌خواهند به آن پایبند باشیم کشتی حامل نفت ما را در آب‌های سرزمینی یک کشور دیگر توقیف می‌کنند، قلدری هم اندازه‌ای دارد و جمهوری اسلامی باید به آن واکنش نشان دهد و روباه مکار قطعاً تاوان این کار را خواهد داد.
انتهای پیام
