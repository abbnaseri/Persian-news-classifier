رصد تخلفات مدارس غیرانتفاعی توسط سازمان تعزیرات
سخنگوی سازمان تعزیرات حکومتی از رصد تخلفات مدارس غیرانتفاعی توسط این سازمان خبر داد و گفت: طبق توافق با آموزش و پرورش قرار است تخلف ۲۰ مدرسه تهران که محرز شده به شعب تعزیرات استان تهران نیز ارجاع شود.
به گزارش ایسنا، سیدیاسر رایگانی در گفت‌وگو با خبرگزاری صدا و سیما در پاسخ به سوالی مبنی بر این که آیا تعزیرات همانند سال‌های گذشته بنا ندارد در موضوع تخلفات مدارس غیر انتفاعی ورود کند؟ اظهار کرد: با توافقی که با متولیان آموزش و پرورش داشتیم قرار شد همزمان با برخوردی که خودشان با متخلفان انجام می‌دهند ما نیز در شعب تعزیرات به تخلفات رسیدگی کنیم.
وی افزود: توافق شد که طی هفته آینده ۲۰ تخلف از مدارس شهر تهران که محرز شده است پس از رسیدگی آموزش و پرورش، به شعب تعزیرات استان تهران نیز ارجاع شود.
سخنگوی تعزیرات گفت: در خصوص دریافت شهریه در مدارس غیر انتفاعی گزارش‌هایی دریافت کرده‌ایم مبنی بر این که مثلاً قیمت مصوب شهریه ۱۱ میلیون تومان بوده، اما ۱۹ میلیون تومان دریافت کرده‌اند و همچنین دریافت مبالغی تحت عنوان ۳۵ و ۳۸ میلیون تومان هم در این مدارس به ما گزارش شده است.
رایگانی به موضوعی دیگر در خصوص تأخیر آموزش و پرورش در اعلام نتایج آزمون‌های مدارس خاص مانند تیزهوشان اشاره کرد و گفت: این تأخیر یکی دو ماهه که در اعلام نتایج صورت می‌گیرد مردم را سردرگم می‌کند و بالاجبار اولیا مجبور می‌شوند در مدارس غیر انتفاعی ثبت نام کنند و مبلغی را به عنوان پیش پرداخت می‌دهند و این مدارس با اولیا شرط می‌کنند که اگر انصراف دهند بخشی از مبلغ کسر می‌شود.
وی افزود: ما با مواردی از این شکایت‌ها مواجه بوده‌ایم و درخواست ما از مسئولان آموزش و پرورش این است که نتایج این مدارس خاص را سریع‌تر اعلام کنند تا از سردرگمی اولیا و سو استفاده برخی مدارس غیر انتفاعی جلوگیری شود.
سخنگوی تعزیرات گفت: برخی مؤسسات کنکور آزمون‌هایی را با حضور ۵۰۰ تا ۶۰۰ هزار دانش آموز برگزار می‌کنند و بلافاصله عصر همان روز نتایج اعلام می‌شود و قطعاً آموزش و پرورش هم این امکان را دارد که بتواند نتایج را سریع‌تر از زمانی که اعلام می‌کند، اعلام نماید.
رایگانی افزود: قطعاً همه تخلفات مدارس غیر انتفاعی را رصد می‌کنیم و در سامانه ۱۳۵ و پیامک‌ها شکایات زیادی به ما اعلام شده است.
انتهای پیام
