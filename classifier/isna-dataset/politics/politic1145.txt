قاضی‌پور: شکار پهپاد آمریکایی نشان از اقتدار ایران دارد
نماینده مردم ارومیه در مجلس گفت: شکار پهپاد آمریکایی در خلیج فارس نشان از توانایی و اقتدار ایران اسلامی داشت.
به گزارش ایسنا، نادر قاضی‌پور در نطق میان دستور امروز (یکشنبه) مجلس خطاب به رییس‌جمهور، گفت: آماده کردن کشور برای مقابله با آمریکا با سخنرانی و گفت‌وگو حل نمی‌شود. باید برنامه مکتوب به مجلس بدهید.
وی از رییس‌جمهور و وزیر جهادکشاورزی پرسید: برنامه استقلال اقتصادی دولت مخصوصا در بخش کشاورزی چیست؟ برنامه خود را برای استقلال کالاهای اساسی ارائه دهید تا باور کنیم برای تولید، برنامه اجرایی دارید. در سال ۹۷، ۷۹۴ میلیون دلار گوشت به کشور وارد شد. با این رویکرد دامداران را به خاک و خون کشیدید. چرا کمیسیون کشاورزی مجلس به این مسئله توجهی نکرد؟
این عضو کمیسیون صنایع و معادن مجلس خطاب به وزیر صنعت، معدن و تجارت، متذکر شد: حلقه‌های مفقوده صنعت و معدن را شناسایی و اعلام کنید. ظرف چند سال درآمدهای صنایع و معادن کشور را از درآمدهای نفتی، مستقل می‌کند.
وی از وزیر امور خارجه پرسید: آقای ظریف برنامه صادرات غیرنفتی شما کجاست؟ چرا با کمک وزارت اقتصاد برنامه مشخصی برای اقتصاد کشور ندارید و نقش عملیاتی وزارت خارجه در این مسئله را مشخص نمی‌کنید؟ آقای ظریف بودجه بدون نفت در کجای برنامه‌های شما قرار دارد؟
قاضی‌پور خطاب به رییس جمهور ادامه داد: دنبال جنگ نیستیم اما احتیاط شرط عقل است، برنامه شما در مقابل تحرکات دشمن چیست؟ باید برای همه شرایط برنامه مدونی داشته باشیم. چرا کمیسیون امنیت و سیاست خارجی مجلس به این امر مهم رسیدگی نمی کند و به صحن علنی مجلس گزارش نمی‌دهد؟ دولت باید خودش را آماده شرایط مقاومت کند نه آماده مذاکره.
وی خواستار تدوین قانون برای فضای مجازی شد و گفت: بیشتر کشورها ۱۵۰ قانون با موضوع فضای مجازی دارند اما در ایران چرا دولت لایحه نمی‌دهد؟
این عضو کمیسیون صنایع و معادن مجلس تصریح کرد: اختصاص زمین به قیمت منطقه در روستاها انجام شد اما وزیر راه و شهرسازی هنوز گزارش مدونی در این باره به مجلس نداده است. کمیسیون عمران وزیر را مکلف کند هر دو ماه این گزارش را به صحن علنی مجلس ارائه دهد.
قاضی‌پور نسبت به اجرایی نشدن دولت الکترونیک انتقاد کرد و گفت: نظام جمهوری اسلامی تا چه زمانی باید هزینه فعال نشدن این سیستم را بپردازد؟ با الکترونیکی شدن خدمات دولتی، با فساد مبارزه می‌شود و سرمایه‌گذاری و کسب و کار بهبود می‌یابد اما وزیر ارتباطات به عمد یا سهو انجام نمی‌دهد. کمیسیون صنایع و معادن چرا به تخلف وزیر رسیدگی نمی‌کنید؟
نماینده مردم ارومیه در مجلس با تبریک هفته قوه قضاییه، گفت: از رییس قوه به دلیل برخورد با شبکه‌های اجتماعی هدایت شده از خارج تشکر می‌کنم.
قاضی پور خطاب به رییس‌جمهور گفت: در بودجه ۹۸ مبلغ ۱۴ میلیارد دلار در اختیار شما قرار گرفت تا کالاهای اساسی از طریق کوپن در اختیار همه مردم به ویژه در مناطق دور افتاده و محروم قرار بگیرد اما نه خبری از این مبلغ است و نه از کوپن‌های مدنظر.
انتهای پیام
