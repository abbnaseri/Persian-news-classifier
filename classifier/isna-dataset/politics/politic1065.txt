بار سنگین سازمان هواپیمایی کشوری در حج ۹۸
سخنگوی کمیسیون فرهنگی مجلس از حضور رئیس سازمان حج و زیارت در جلسه امروز این کمیسیون و تشریح برنامه‌های این سازمان برای حج ۹۸ سخن گفت.
سیده فاطمه ذوالقدر به ایسنا گفت: تمرکز توضیحات رئیس سازمان حج و زیارت بر مشکلات این سازمان در انتقال حجاج در سرزمین وحی بود.
نماینده مردم تهران در مجلس ادامه داد: به گفته رئیس سازمان حج و زیارت عربستان سعودی در سال جاری انتقال حجاج ایرانی به سرزمین وحی را قبول نکرد و این مسئله موجب شد تمام بار انتقال زائران ایرانی بر دوش سازمان هواپیمایی کشوری (هما) بیفتد که این مسئله مشکلاتی را برای این شرکت برای انجام پروازهای داخلی به وجود می‌آورد.
وی یادآور شد: در سال گذشته که نیمی از انتقال حجاج و بار آنان توسط ایرلاین‌های سعودی انجام می‌شد باز سازمان هواپیمایی کشوری برای انتقال حجاج دچار مشکلاتی بود که این مسئله در حج ۹۸ با کنار کشیدن ایرلاین‌های سعودی مضاعف می‌شود.
سخنگوی کمیسیون فرهنگی مجلس با اشاره به تاریخ انتقال حجاج به سرزمین وحی گفت: عمره انتقال حجاج از ۱۳ تیره تا ۱۷ شهریور ماه به مدت ۶۲ روز در مسیر رفت و برگشت انجام خواهد شد که در این مدت فقط ۱۱ روز هیچ جا به جایی توسط سازمان هواپیمایی هما انجام نمی‌شود.
ذوالقدر ادامه داد: سازمان هواپیمایی هما برای انتقال حجاج به سرزمین وحی پروازهای اروپایی و پروازهای شرق آسیای خود را به شرکت‌های هواپیمایی ماهان و قشم ایر واگذار می‌کند تا عمره رفت و برگشت حجاج با مشکل رو به رو نشود.
نماینده مردم تهران ادامه داد: برای هماهنگی‌های لازم با این سازمان حج و زیارت و سازمان هواپیمایی کشوری مقررات کمیته مشترکی تشکیل شود تا برنامه‌ریزی‌های جزئی‌تر برای انتقال حجاج در کمترین زمان انجام شود.
به گفته وی سازمان حج و زیارت برای اجاره هتل‌ها در مدینه و مکه نسبت به سال گذشته ۷ درصد کمتر پرداخت می‌کند و به طور میانگین هزینه حج ۹۸ برای هر زائر ۲۷ میلیون تومان تمام می‌شود.
انتهای پیام
