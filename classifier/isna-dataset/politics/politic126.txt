پشت سر بحران کردستان لانه جاسوسی آمریکا و رژیم بعث عراق قرار داشتند
دستیار و مشاور عالی فرماندهی معظم کل قوا گفت: بحران امنیت کردستان اولین تجربه سیاسی - مدیریتی بحران برای مسئولین کشور در مواجهه با توطئه های آمریکایی‌ها بود. پشت سر مسایل کردستان بدون شک  لانه جاسوسی آمریکا و رژیم عراق برای پشتیبانی از ضد انقلاب اعم از پشتیبانی سلاح و مهمات و رادیو و تلویزیون  قرار داشت.
به گزارش ایسنا،‌ سردار سرلشکر پاسدار صفوی دستیار و مشاور عالی فرماندهی معظم کل قوا در مراسمی که به‌منظور انتقال فرهنگ و تجارب دفاع مقدس در حوزه فرماندهی و مدیریت و در جهت آشنایی دانشجویان دوره فرماندهی و ستاد سپاه پاسداران با اتفاقات و بحران‌های منطقه شمال غرب در سال های پس از پیروزی انقلاب اسلامی و نحوه مدیریت این بحران ها برگزار شد با موضوع فرآیند تامین امنیت شمال غرب و آزادسازی سنندج به سخنرانی پرداخت.
وی با اشاره به رخداد انقلاب اسلامی به رهبری امام خمینی (ره) گفت: از نظر من انقلاب اسلامی به رهبری حضرت امام (ره) یک رخداد الهی و یک تغییر و تحول اساسی نه فقط در نظام سیاسی ایران بلکه در نظام سیاسی منطقه غرب آسیا و بلکه نظام  سیاسی جهان است و انقلاب اسلامی و امام و شهیدان آمدند تا زمینه‌های اقتدار ملی و عظمت اسلام و بستر سازی فرهنگ و تمدن نوین اسلامی را فراهم سازند.
سرلشکر صفوی افزود: شهیدان مظلوم کردستان، شهدای دفاع مقدس و شهدای مدافع حرم آمدند تا اشتیاق ظهور را در میان ملت ها دو صد چندان کنند تا همه جوانان آینده ایران، خوب بفهمند که یاران آخرالزمانی چگونه در راه ولی فقیه‌شان مجاهدت می کنند و پیروز می شوند و خردمندانه و عاشقانه با مردم‌شان همیاری و همکاری می کنند و  در راه رسیدن به اهداف عالی انقلاب اسلامی با اشتیاق شهادت را می پذیرند.
مشاور عالی فرماندهی معظم کل قوا با اشاره به آغاز بحران کردستان گفت: بحران امنیت کردستان اولین تجربه سیاسی - مدیریتی بحران برای مسئولین کشور در مواجهه با توطئه های آمریکایی‌ها بود. پشت سر مسایل کردستان بدون شک  لانه جاسوسی آمریکا و رژیم عراق برای پشتیبانی از ضد انقلاب اعم از پشتیبانی سلاح و مهمات و رادیو و تلویزیون قرار داشت.
مشاور عالی مقام معظم رهبری افزود: اکثر گروه های کردستان مارکسیسم و سوسیالیست بودند و می خواستند افکار مارکسیست – لنینیسم را در میان مردم کردستان ترویج کنند، منتهی با فریب مردم کردستان و با عنوان خودمختاری بدنبال این هدف بودند، البته مردم مومن کردستان و دلاور مردان قهرمان پیشمرگان کرد در کردستان و شمالغرب با همکاری سپاه و ارتش این توطئه را با شکست مواجه کردند.
سرلشکر صفوی در ادامه ضمن تشریح عملیات آزاد سازی سنندج گفت: از نظر من نبرد سنندج  و شمال غرب یک میدان آموزش و تجربه اندوزی برای فرزندان انقلابی امام و برای پاسداران و ارتشیان مومن  و بسیجی‌های دلاور برای آمادگی پذیرش ایثارگری و شهادت طلبی بود. اصلا این نبرد مقدمه‌ای برای ورود به دفاع مقدس و اولین تجربه و آموزش های نظامی و سازماندهی برای پاسداران و بسیجیان جوان بود. خداوند مسیر تربیت و دانش نظامی فرماندهانی همچون شهیدان حسین خرازی ، نورعلی شوشتری ، مهدی باکری و خود بنده حقیر را اینچنین قرار داده بود.
سرلشکر صفوی افزود: با فرماندهی حضرت امام (ره)  و وحدت و انسجام سپاه و ارتش در آزاد سازی سنندج به فرماندهی شهید عالیمقام سرلشکر پاسدار  محمد بروجردی فرمانده سپاه غرب کشور و حضور امیر شهید صیاد شیرازی  و اینجانب در آن مقطع  از انقلاب اسلامی یعنی بیست و سوم اردیبهشت ماه سال 59 شهر سنندج آزاد شد.
انتهای پیام
