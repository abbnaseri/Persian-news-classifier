احزاب و تشکل‌های سیاسی، عقلانیت سیاسی را در جامعه تقویت کنند
مدیرکل دفتر امور سیاسی وزارت کشور تأکید کرد: احزاب و تشکل‌های سیاسی، عقلانیت سیاسی را در جامعه تقویت کنند.
به گزارش ایسنا، حمید ملانوری در نشست هم‌اندیشی با دبیران احزاب و فعالان سیاسی آذربایجان شرقی، با اشاره به اهمیت احزاب در توسعه سیاسی کشور، افزود: خوشبختانه در دولت تدبیر و امید به بحث احزاب و مشارکت فعالانه جریان‌های سیاسی در تصمیم‌سازی و تصمیم‌گیری‌ها بیش از پیش توجه شده است.

وی از فعالان سیاسی و اعضای احزاب به عنوان نخبگان سیاسی کشور نام برد و ادامه داد: احزاب یکی از پایه‌های اساسی در مدیریت سیاسی کشور محسوب می‌شوند و اقداماتی همچون ایجاد خانه احزاب در بسیاری از استان‌ها دلیل توجه وزارت کشور به استفاده از ظرفیت احزاب است.

ملانوری با بیان اینکه باید بسترهای لازم برای افزایش مشارکت فعالان سیاسی و اعضای احزاب در تصمیم‌گیری‌ها استمرار یابد، ادامه داد: انتخابات آتی از اهمیت بسیار ویژه‌ای برای ما برخوردار است و بنا به نظر بسیاری از کارشناسان، انتخابات امسال، میدان کارزار و تسویه‌حساب جمهوری اسلامی ایران با آمریکاست.

مدیر کل سیاسی وزارت کشور در همین راستا ادامه داد: نگران حضور و مشارکت مردم در انتخابات آتی نیستیم و بیان مطالبی همچون احتمال کاهش مشارکت مردم در انتخابات، عملیات روانی دشمنان است.

ملانوری در ادامه از فعالیت موقت احزاب در ایام منحصر به انتخابات نیز انتقاد کرد و اظهار کرد: فعالیت احزاب نباید محدود به بازه‌های زمانی خاص باشد و تمام احزاب باید در طول سال و در تمامی حوزه‌ها فعالیت کنند.

وی، معیار مؤثر بودن احزاب را میزان تلاش برای افزایش مطالبه‌گری و خدمت به مردم دانست و اظهار کرد: نباید مسائلی همچون اصلاح‌طلبی و اصول‌گرایی شاخصه عملکرد احزاب باشد و به رغم احترام به تمام جریان‌ها و تفکرات سیاسی، ملاک فعالیت و اثرگذاری احزاب باید در میزان خدمت به مردم باشد.

ملانوری در بخش دیگری از سخنان خود از تمام احزاب و تشکل‌های سیاسی استان برای تشویق مردم به حضور حداکثری در انتخابات دعوت کرد و ادامه داد: خوشبختانه خانه احزاب در ۱۷ استان کشور تأسیس شده و امیدواریم با تأسیس این خانه‌ها، شاهد افزایش و سامان‌دهی فعالیت تمامی احزاب در کشور باشیم.

مدیرکل دفتر سیاسی، انتخابات و تقسیمات کشوری استان نیز در این جلسه، با اشاره به سوابق درخشان آذربایجان در تاریخ توسعه سیاسی ایران، گفت: آذربایجان، کانون مهم اثرگذاری در برهه‌های مختلف بوده است و فعالان سیاسی امروز نیز میراث‌دار این گذشته درخشان هستند.

مرتضی محمدزاده از وجود ۴۹ حزب و تشکل سیاسی مجوزدار در استان خبر داد و گفت: بیشتر این احزاب و تشکل‌ها فعال هستند و ۱۲ مورد جدید نیز در مرحله تکمیل پرونده و فرآیند اخذ مجوز هستند.

در این جلسه بسیاری از دبیران و نمایندگان احزاب و تشکل‌های سیاسی استان نیز به بیان دغدغه‌ها و دیدگاه‌های خود در خصوص مسائل مختلف سیاسی و اجتماعی پرداختند.

 انتهای پیام
