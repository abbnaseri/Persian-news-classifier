گزارش سی‌ان‌ان از بی میلی اروپا به بازگرداندن تحریم‌ها علیه ایران
شبکه سی‌ان‌ان به نقل از دو منبع دیپلماتیک گزارش داد، اتحادیه اروپا مایل به بازگرداندن تحریم‌ها علیه تهران نیست، هرچند که ایران اعلام کرده از محدودیت‌های برجامی‌اش عبور خواهد کرد.
به گزارش ایسنا، دو منبع دیپلماتیک که خواستند نامشان فاش نشود به شبکه سی‌ان‌ان گفته‌اند، اتحادیه اروپا علی‌رغم ادامه رویکرد سخت‌گیرانه دولت ترامپ درقبال ایران مایل نیست به سرعت بازگرداندن تحریم‌ها علیه ایران را در دستور کار خود قرار دهد. هرچند، ایران اعلام کرده است که قصد دارد از برخی محدودیت‌های هسته‌ای تعیین شده در برنامه جامع اقدام مشترک (برجام) عبور کند.
نمایندگان اتحادیه اروپا به درخواست سی‌ان‌ان برای اظهار نظر درباره این خبر پاسخی نداده‌اند.
چندی پیش که ایران اعلام کرد غنی‌سازی اورانیوم خود را سرعت می‌بخشد که البته لزوماً به معنی عبور از محدودیت‌ها نیست، برخی مقامات اروپایی ابراز نگرانی کردند که در این صورت طرف‌های اروپایی هیچ انتخاب دیگری غیر از تحریم ایران ندارند.
اما یک مقام وزارت امورخارجه آمریکا به سی‌ان‌ان گفت: هنوز خیلی زود است که بخواهیم درباره بازگرداندن تحریم‌های ایران صحبت کنیم اما اگر تهران تصمیم به کاهش اجرای تعهداتش در برجام بگیرد، پیامدهایی خواهد داشت. در چنین شرایطی تحریم نکردن کار سختی خواهد بود.
به گزارش ایسنا، بهروز کمالوندی سخنگوی سازمان انرژی اتمی ایران روز دوشنبه در جریان بازدید نمایندگان رسانه‌ها از مجتمع آب سنگین اراک گفت: از امروز شمارش معکوس برای عبور از ذخیره ۳۰۰ کیلو اورانیوم غنی شده آغاز می‌شود و تا ۱۰ روز دیگر یعنی ۲۷ ژوئن (۶ تیرماه) از این سقف عبور می‌کنیم.
دولت آمریکا در چند وقت اخیر علی‌رغم تحمیل «جنگ اقتصادی» به ملت ایران که آخرین نمونه آن تحریم بخشی از صنایع پتروشیمی این کشور توسط وزارت خزانه‌داری آمریکا بوده است، تمایل خود را برای مذاکره با ایران آشکارا ابراز کرده است اما از طرفی دیگر، با اظهاراتی ضد و نقیض و اتهام‌زنی‌هایی بی‌اساس درباره نقش ایران در منطقه، این رویکرد دیپلماتیک را که مدت زیادی هم دوام نیاورد بی‌اعتبار ساخت.
محمد جواد ظریف، وزیر امور خارجه کشورمان پیش از این اظهار کرد: ما در درازمدت نشان دادیم که در برابر فشارها مقاوم هستیم و از این فشارها عبور کردیم. در کوتاه‌مدت نیز ما باید تأثیر تروریسم اقتصادی آمریکا بر ملت را کاهش دهیم. در میان‌مدت نیز معتقدیم که همه کشورها به این نتیجه می‌رسند که مقاومت در برابر سرکشی نتیجه خوبی خواهد داد و کشورها به دنبال این هستند که دلار را کنار بگذارند که این مساله بر اقتصاد آمریکا تأثیر منفی خواهد گذاشت.
انتهای پیام
