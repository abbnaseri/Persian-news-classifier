بازداشت مدیرمالی متخلف یکی از شرکت‌های وابسته به وزارت نفت پیش از خروج از کشور
سخنگوی قوه قضاییه از بازداشت مدیر مالی یکی از شرکت‌های زیر مجموعه و وابسته به وزارت نفت خبر داد و گفت: این فرد پیش از خروج از کشور و توسط وزارت اطلاعات بازداشت شد. 
به گزارش ایسنا، غلامحسین اسماعیلی، سخنگوی قوه قضائیه در خصوص جزئیات بازداشت مدیر مالی متخلف یکی از شرکت‌های زیرمجموعه وزارت نفت پیش از خروج از کشور و توسط وزارت اطلاعات در حالی که با همکاری یک صرافی قصد داشت میلیون‌ها یورو را از کشور خارج کند بیان کرد: متهم ردیف اول پرونده مدیر مالی یکی از شرکت‌های زیر مجموعه و وابسته به وزارت نفت بوده و فرد دوم صرافی بوده که بخشی از پول‌های مربوط به فروش نفت توسط این شرکت زیر مجموعه به حساب وی واریز شده است.  سخنگوی قوه قضائیه خاطرنشان کرد: رقمی که در گزارش وزارت اطلاعات به عنوان ضابط دستگاه قضائی در این پرونده اعلام شده ۲۵ میلیون یورو بوده که به حساب صراف واریز شده و آخرین گزارشی که به ما داده شده ۲۱ میلیون یورو در این حساب موجود بوده است و یک رقم چهار میلیون یورویی بین این دو رقم اختلاف حساب وجود دارد.  انتهای پیام
