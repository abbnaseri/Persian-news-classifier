سیاوشی: دستگیری یک دختر تحت هر عنوانی رفتار دستگیرکنندگان را توجیه نمی‌کند
نماینده مردم تهران در مجلس در انتقاد از ویدئو منتشر شده اخیر در خصوص دستگیری دختر جوان گفت: کلیپ منتشر شده دستگیری یک دختر تحت هر عنوانی رفتار دستگیر کنندگان را توجیه نمی‌کند.
به گزارش ایسنا، طیبه سیاوشی در جلسه علنی امروز (سه‌شنبه) در تذکری شفاهی گفت: در روزهای اخیر در تهران با مسئله‌ای فراتر از حجاب در جامعه مواجه هستیم که صرفاً ایجاد محدودیت در پوشش مدنظر نیست و در واقع امنیت روانی شهروندان تهرانی را سلب کرده است.
نماینده مردم تهران در مجلس بیان کرد: حرکت در این جهت و پافشاری بر آن علاوه بر زیر پا گذاشتن حقوق شهروندی در نهایت منجر به خدشه وارد شدن بر اعتبار و حرمت قانونی نهادهای نظم‌دهنده از امنیت جامعه خواهد شد. کلیپ منتشر شده دستگیری یک دختر تحت هر عنوانی رفتار دستگیر کنندگان را توجیه نمی‌کند.
سیاوشی در پایان گفت: گزارش منتشر شده مرکز پژوهش‌های مجلس نشان داده است که ارزشمندی حجاب در جامعه دچار تحول شده است و بر اساس تحقیقات تعریف عرفی و تعریف فقهی حجاب متفاوت است و بیشتر افراد تلقی عرفی از حجاب دارند که مورد توجه سیاست‌گذاران نیست.
انتهای پیام
