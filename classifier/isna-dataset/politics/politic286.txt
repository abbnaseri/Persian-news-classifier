ختم رسیدگی به پرونده شرکت نادین فرتاک پارسیان برگزار شد
چهارمین جلسه دادگاه رسیدگی به پرونده ۱۰ نفر از متهمان اقتصادی معروف به گروه بین المللی گریس بند شرکت نادین فرتاک پارسیان ظهر امروز (چهارشنبه) به ریاست قاضی صلواتی در شعبه چهارم دادگاه ویژه رسیدگی به جرایم اخلالگران و مفسدان اقتصادی برگزار شد.
به گزارش ایسنا، در پایان چهارمین جلسه دادگاه پرونده شرکت نادین فرتاک پارسیان، قاضی صلواتی ختم دادرسی را اعلام کرد و گفت در مهلت قانونی حکم پرونده صادر می‌شود.
در جلسه امروز نیز تعدادی از متهمان به دفاع از خود پرداختند و آخرین دفاعیات خود را ارائه کردند.
در سومین جلسه رسیدگی به پرونده شرکت نادین فرتاک پارسیان در روز گذشته (سه شنبه) ۱۱ تیرماه، مریم هاشمی متهم ردیف اول این پرونده ادامه دفاعیات خود را ارائه و وکیل مدافع وی لایحه دفاعیه خود را قرائت کرد.
در دومین جلسه رسیدگی به این پرونده در روز دوشنبه ۱۰ تیرماه تعدادی از شاکیان درخواست خود را مطرح کردند و متهم مریم هاشمی به ارائه دفاعیات خود پرداخت.
در اولین جلسه دادگاه در روز یکشنبه ۹ تیرماه نیز کیفرخواست متهمان توسط نماینده دادستان قرائت شد.
بر اساس این گزارش، طبق اعلام قاضی صلواتی این پرونده ۶۲ جلد و ۱۰ متهم با جذب سرمایه ۶۹ میلیارد تومانی دارد.
متهمان این پرونده عبارتند از مریم هاشمی فرزند محمد و مدیرعامل شرکت نادین فرتاک پارسیان که در حین خروج از کشور دستگیر شد، محمد هاشمی فرزند محمدرضا، علی هاشمی فرزند محمد، مصطفی هاشمی فرزند محمدرضا، محمدرضا هاشمی فرزند محمد، حسن هاشمی فرزند علی اکبر، ابوالفضل هاشمی فرزند غلامحسین، محسن ثابت قدم راسخ فرزند علیرضا، ابراهیم مختاری فرزند احمد و بهرام شازده احمدی فرزند اکبر به اتهام مشارکت در اخلال عمده در نظام اقتصادی کشور به نحو عمده از طریق جذب سپرده در قالب عقد مضاربه منتهی به حیف و میل سپرده گذاری و سردستگی گروه مجرمانه و تحصیل مال از طریق نامشروع و پولشویی.
این پرونده ۲۶۴ نفر شاکی دارد.
 انتهای پیام
