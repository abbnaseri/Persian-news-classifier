رئیس جدید حفاظت اطلاعات دادگستری استان قزوین منصوب شد
طی مراسمی با حضور قائم‌مقام مرکز حفاظت اطلاعات قوه قضائیه سعید اقبالی به‌عنوان رئیس جدید حفاظت اطلاعات دادگستری استان قزوین معرفی شد.
به گزارش ایسنا، نورالله قدرتی در مراسم معارفه سعید اقبالی رئیس جدید حفاظت اطلاعات دادگستری قزوین که امروز برگزار شد، تصریح کرد: طی سال‌های گذشته دستگاه قضا در استان با کمترین آسیب و فساد همراه بوده است که مرهون تلاش‌های قاسمی دادستان قزوین است که در منصب‌های مختلفی فعالیت داشته است.  وی افزود: حفاظت اطلاعات بار سنگین و خطیری است که در ادامه بر عهده اقبالی دادستان شهرستان بویین‌زهرا سپرده می‌شود که با نگاه پیشگیرانه همچنین مشورت با دستگاه قضایی و برخورد قاطع با عوامل فساد در درون و بیرون دستگاه قضا باید فعالیت کند.  رئیس دادگستری قزوین افزود: دستگاه قضا عدالت در کل سیاست، مبارزه با فساد را در دستور کار خود قرار داده است، دستگاه قضا ضامن عدالت در کل دستگاه‌ها است بنابراین باید خودش سالم بماند، اگر ما می‌خواهیم در ادارات فساد، تعرض به بیت‌المال، تعرض به جان و ناموس مردم صورت نگیرد دستگاه قضا باید به‌عنوان چشم نظام نظارت کند.  وی خاطرنشان کرد: چشم نظام باید خودش سالم باشد و به‌موقع و درست ببیند تا بتواند با فساد مقابله کند، به گفته مقام معظم رهبری دستمالی اگر ناپاک باشد نمی‌تواند شیشه را تمیز کند.  قدرتی بیان کرد: در حفاظت قوه قضاییه دقت نظر در انتخاب مسئولین حفاظت اطلاعات بسیار زیاد است چراکه اگر دستگاه قضا می‌خواهد سالم بماند بی‌گمان حفاظت‌اطلاعات در حفظ و صیانت همکاران قضایی نقش بی‌نظیری دارد.  حفاظت اطلاعات تأثیرگذارترین بخش قوه قضاییه است  محمد قاسمی رئیس سابق حفاظت اطلاعات دادگستری کل استان قزوین نیز در این مراسم تصریح کرد: جایگاه حفاظت‌اطلاعات از حیث صیانت و پاسداری قوه قضاییه جایگاه بالایی است، به گفته امام خمینی (ره) قوه قضاییه در جمهوری اسلامی مرجع و پایگاه مردم ستمدیده و قوه‌ای مستقل است که هیچ قوه‌ای حق دخالت در آن را ندارد.  وی افزود: مقام معظم رهبری نیز این قوه را مرجع عدالت و پناهگاه آرام‌بخش مردم برای احقاق حق می‌دانند، اما این قوه اگر بخواهد به وظیفه خود که همان احقاق حق و مبارزه با فساد است عمل کند باید از نیروی انسانی سالم و کارآمد برخوردار باشد.  قاسمی تأکید کرد: مراقبت و سالم‌سازی دستگاه قضایی، ایجاد محیطی امن برای کارکنان دستگاه قضایی و مبارزه با مفسدان این حوزه از وظایف حفاظت‌اطلاعات قوه قضاییه است، بنده نیز به مدت ۱۵ سال به‌عنوان ریاست این حوزه فعالیت داشتم.  وی یادآور شد: از همان ابتدای ورود بر این عقیده بودم که یکی از تأثیرگذارترین مراجع نظارتی درون قوه‌ای حفاظت اطلاعات است، حفظ، صیانت از خدمات قضایی با رویکرد پیشگیرانه را دستور کار خودم قراردادم و برخورد جدی و بدون اغماض با فساد در دادگستری با حفظ حرمت همکاران انجام شده است.  در این مراسم ضمن تقدیر از خدمات محمد قاسمی، سعید اقبالی دادستان شهرستان بوئین‌زهرا به‌عنوان معاون قضائی رئیس‌کل دادگستری قزوین و رئیس جدید حفاظت اطلاعات دادگستری قزوین معرفی شد.
انتهای پیام
