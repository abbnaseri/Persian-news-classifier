در حال شکستن انحصار قدرت های بزرگ در عرصه فناوری های پیشرفته ارتباطی هستیم

فرمانده کل سپاه با تاکید بر اینکه دشمنان  به مرور در حال درک و تجربه قدرت واقعی ما هستند، گفت: در حال شکستن انحصار قدرت های بزرگ در عرصه فناوری های پیشرفته ارتباطی هستیم ، به گونه ای که اگردر موضوع فناوری‌های ارتباطات و اطلاعات  و فرماندهی و کنترل اعلام کنیم که در لبه و پیشانی این فناوریها قرار داریم ، اغراق نیست.
به گزارش ایسنا به نقل از سپاه نیوز؛ سردار سرلشکر پاسدار حسین سلامی فرمانده کل سپاه پاسداران انقلاب اسلامی در مراسم رونمایی و تحویل سامانه ارتباطات تاکتیکی "سپهر 110 "  به یگان های مردم پایه ، در جمع فرماندهان ،مسئولین و مدیران حوزه فناوری اطلاعات و ارتباطات سپاه  ،  نقش ارتباطات در تحولات  عرصه های مختلف را مهم و راهبردی توصیف وبا بیان اینکه ارتباطات به عنوان مغز و اعصاب نیروهای مسلح شناخته می شود، اظهار کرد:  تحولات عرصه ارتباطات موجب شده که نظام فرماندهی و مدیریت بسیار دقیق و واقعی و با اطلاعات به لحظه همراه شود ؛ علاوه بر این حرکت واحد ها به یکدیگر متصل  و هیچ عنصر بلاتکلیفی در میدان نبرد وجود نداشته باشد و در نهایت موجب هم افزایی تمامی ظرفیت ها در میدان شود.  وی افزود: امکان ارتباط همه اجزای منفصل یک سیستم دفاعی با انتقال به لحظه و سریع پیام   از طریق" ارتباطات " میسر و با تسهیل فرآیند فرماندهی ،مدیریت و کنترل  بین سطوح مختلف تاکتیک ،عملیات و استراتژی رابطه بسیار قوی از این طریق برقرار می‌ شود.  سرلشکر سلامی عرصه ارتباطات را از ضروری ترین ابزارهای نیروهای مسلح برشمرد  و با تاکید بر اینکه در حال شکستن انحصار قدرت های بزرگ در عرصه فناوری های پیشرفته ارتباطی هستیم ،گفت: مانند تمامی عرصه هایی که درزمان تحریم استعدادها شکوفا شد و ناگزیر شدیم به اندیشه، تفکر و ذهن جوان ایرانی روی بیاوریم ؛ در این عرصه نیز این مهم صورت گرفت و بحمدالله شاهد نتایج و معجزات زیادی بودیم، به گونه ای که اگردر موضوع فناوری‌های ارتباطات و اطلاعات  و فرماندهی و کنترل اعلام کنیم که در لبه و پیشانی این فناوری ها قرار داریم ، اغراق نیست.  وی با تاکید بر اینکه در نظر داریم تا ارتباطات سپاه را در تراز پیشرفته ترین سیستم های ارتباطی دنیا قرار دهیم، تصریح کرد:  نرخ تولید علم و فناوری در عرصه ارتباطات ، اطلاعات و سایبر بسیار بالا و به روز است و ما نیز این عرصه در زمره مرزشکنان و در خطوط مقدم توسعه این دانش قرار داریم  و  با برنامه‌ریزی های انجام شده در صدد هستیم به مدد بهره مندی از دانشمندان جوان و مهندسان بومی ، این مسیر را با شتاب بیشتری دنبال کنیم.  فرمانده کل سپاه با بیان اینکه دشمنان  به مرور در حال درک و تجربه قدرت واقعی ما هستند ، اظهار کرد: ادراک قدرت از خود قدرت مهم تر است؛ شاید در گذشته  ادراک دیگران از قدرت ما بسیار پایین تر از اصل قدرت  و ادراک از قدرت دیگران بیش از حجم قدرت واقعی آنان بود ، اما به تدریج درک از قدرت ما در حال انطباق با قدرت است و زمانی که اعتبار و منزلت قدرت شناخته شد، طبیعتاً هیچ قدرتی تصمیم به درگیری با یک کشور مقتدر را نمی گیرد.  وی در ادامه تصریح کرد: عرصه نظامی نقطه قوت  و صحنه ظهور قدرت ها و نمایان شدن قابلیت های ما است و دشمنان این واقعیت را دریافته اند؛ از این رو  امروز تمرکز خود را بر جنگ اقتصادی ، عملیات روانی و اعمال  فشارهای سیاسی گذاشته و در صدد ایجاد تزلزل در اراده و عزم راسخ ملت بزرگ ایران در تداوم مسیر عزت و اقتدار بخشی هستند .  سرلشکر سلامی در پایان با اشاره به ویژگی های سامانه ارتباطات تاکتیکی "سپهر 110 "  و تاکید بر اینکه این سامانه از مدرن ترین سیستمهای امنیت ارتباطی برخوردار است، از تلاش گران عرصه فناوری اطلاعات وارتباطات سپاه و طراحان و سازندگان این سامانه نوین و پیشرفته قدردانی و اظهار کرد: تکنیک های متنوعی وجود دارد تا در جنگ های الکترونیک ،پایداری، امنیت و سیال بودن ارتباطات حفظ شود و این ویژگی ها در این سامانه وجود داشته و به لحاظ فناوری یک دستاورد جدید به شمار می رود که در مراکز تحقیقات صنعتی معاونت فناوری اطلاعات و ارتباطات سپاه ساخته شده است .  انتهای پیام
