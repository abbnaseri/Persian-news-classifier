استاد دانشگاه دمشق: همه پیروزی‌های مقاومت در منطقه مدیون راه امام خمینی(ره) است
استاد دانشگاه فلسفه دمشق گفت: ایران به خاطر احترام به حقوق بشر هواپیمای متجاوز آمریکایی که ۳۵ سرنشین داشت را سرنگون نکرد.
به گزارش ایسنا، جواد امین عصر امروز در همایش آمریکا و جنایت‌های قرن در دانشگاه امیرکبیر اظهار داشت: بنابر گزارش سازمان دیده‌بان حقوق بشر در سال ٢٠١٩ بیش از سه هزار نفر بر اثر بمباران نیروهای آمریکایی در سوریه به شهادت رسیدند که بیش از ١٠٠٠نفر آنها زنان و کودکان بودند.
وی افزود: بر اثر بمباران آمریکایی‌ها ١٨٠ تأسیسات زیربنایی در سوریه تخریب شد و ٦٠بیمارستان و بیش از ٢٥مدرسه و یتیم خانه ویران شده و افراد زیادی در این بمباران‌ها کشته شدند.
 امین ادامه داد: حملات داعش و جبهه النصره که هردو مورد حمایت آمریکا بودند با حمایت نیروهای جمهوری اسلامی ایران، حزب الله و نیروهای مقاومت عراقی، افغانستانی و پاکستانی پاسخ داده شد. همه گروههای سوری با استفاده از فرهنگ مقاومت در برابر دشمنان خود ایستادگی کردند.
وی یادآور شد: مردم سوریه از ساقط شدن پهپاد آمریکایی توسط سپاه پاسداران انقلاب اسلامی روحیه زیادی گرفتند. ایران می‌توانست هواپیمایی که ٣٥سرنشین داشت را نیز سرنگون کند اما بخاطر احترام به حقوق بشر به آن هواپیمای متجاوز شلیک نکرد بلکه پهپاد را مورد اصابت قرار داد. این اقدام موجب سربلندی ایران شد. وی در پایان گفت: همه پیروزی‌های مقاومت در منطقه مدیون راهی است که امام خمینی راحل به ما نشان داد. انتهای پیام
