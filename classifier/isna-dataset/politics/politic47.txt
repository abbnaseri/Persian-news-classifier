فلاحت پیشه: گام دوم با ملاحظات دیپلماتیک برداشته شد / در دام افراطی گری نیفتیم
 یک عضو کمیسیون امنیت ملی و سیاست خارجی مجلس با تاکید بر این که گام دوم ایران در کاهش تعهدات برجامی با ملاحظات دیپلماتیک برداشته شد گفت: در حال حاضر باید مراقب باشیم که در دام افراطی‌گری در داخل و خارج نیفتیم که متأسفانه این دام برای کشورمان طراحی شده است.
حشمت‌الله فلاحت پیشه در گفت‌وگو با ایسنا با اشاره به آغاز گام دوم ایران برای کاهش تعهدات برجامی گفت: در شرایطی که برخی در داخل و برخی دشمنان ما تلاش می‌کنند رفتار ایران در گام دوم را به مثابه رفتار انتحاری تلقی و نشان دهند؛ رفتار ما در گام دوم با رعایت ملاحظات دیپلماتیک بود. لذا لازم است که مراقب باشیم در دام افراطی گری نیفتیم.
وی توضیح داد: متأسفانه در داخل و خارج از کشور دام افراطی برای ما طراحی شده است نمونه آن اظهار نظر عده‌ای در داخل کشور از ده روز قبل از برداشته شدن گام دوم بود. اعلام می‌کردند که ایران می‌خواهد سوخت ۲۰ درصد تولید کند یا این کهخ دوباره بحث محو اسرائیل را مطرح می‌کردند این یعنی این افراد به صورت آگاهانه یا ناخودآگاه به دنبال آنند که کشور را وارد فضای انتحاری کنند حال این که ایران در گام دوم قصدی ندارد که خود را به عنوان تهدید نشان دهد. بلکه تنها از ظرفیت‌های برجام استفاده کرده است.
این عضو کمیسیون امنیت ملی و سیاست خارجی مجلس خاطر نشان کرد: ایران با استفاده از ظرفیت‌های برجام، سقف برای تولید آب سنگین و درصد غنی سازی را تغییر داد. البته که در این کار ملاحظات دیپلماتیک رعایت شده و جمهوری اسلامی امکان بازگشت را همواره در دستور کار خود قرار داده است.
وی افزود: در این شرایط با رصد مصاحبه‌ها و اظهار نظرهای کارشناسان منصف خارجی فارسی زبان و غیر فارسی زبان می‌توان به این نکته رسید که کارشناسان فنی بهتر رفتار ایران را تحلیل می‌کنند مبنی بر این که ایران از نظر فنی اقدام خلاف دیپلماتیک مرتکب نشده است و تنها اعلام کرده که می‌تواند سوخت هسته‌ای را از راه‌های مختلف به دست بیاورد بدون آن که تهدیدی برای دنیا ایجاد کند.
وی یاد آور شد: همه کارهای ایران تحت نظارت آژانس انجام می‌شود. اقدام اخیر همان کاری است که ده‌ها کشور در دنیا با تولیدات سوخت هسته‌ای انجام می‌دهند چه کشورهایی که بمب اتمی دارند و چه آنهایی که بمب ندارند و از سوخت برای فناوری صلح آمیز هسته‌ای و گسترش ده‌ها رشته‌ی علمی و صنعتی خودشان بهره می‌گیرند. بر این اساس جمهوری اسلامی کاری خلاف قاعده و نظارت انجام نداده است.
فلاحت پیشه همچنین خاطر نشان کرد: البته برخی از جریانات افراطی در داخل و خارج از کشور تلاش می‌کند تا پرونده ایران را با کشورهایی همچون عراق و لیبی که منجر به قرار گرفتن در ذیل فصل ۷ شد، شبیه سازی کند. حال این که این کشورها یک باره قطع ارتباط با آژانس کرده و حتی بازرسان را اخراج و کار انتحاری انجام دادند اما ایران کارهایش را شفاف انجام می‌دهد. مصوبه مجلس ایران هم درباره‌ی الزام دولت به دستیابی به سوخت هسته‌ای مسالمت آمیز بدان معنا است که قوانین داخلی ما اجازه نمی‌دهد که ما به سمت تولید سوخت هسته‌ای به صورت غیر صلح آمیز برویم.
وی در جمع بندی گفت: آنچه در گام دوم رخ داد بازگشت ایران به قابلیت‌های قبلی‌اش بود که ما دوباره اجرا می‌کنیم البته که لازم است دیپلمات‌های ما در حوزه‌ی سیاست خارجی از توان چانه زنی استفاده کند بخصوص آقای عراقچی و ظریف و تیم سیاست خارجی باید بیشتر از گذشته فعال باشد نه اینکه در حاشیه یک سری مصاحبه‌ها و موضع گیرهای افراطی قرار گیرد.
انتهای پیام
