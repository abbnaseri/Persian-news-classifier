شیخ عیسی قاسم: گفتن مرگ‌بر آمریکا کافی نیست؛ با وحدت باید شعار را عملی کنیم
‌رهبر انقلابیون بحرین عنوان کرد: صرف بر شمردن جنایات آمریکا و گفتن «مرگ بر آمریکا» اگرچه لازم اما کافی نیست و باید با ایجاد وحدت میان مسلمین زمینه‌ی تحقق عملی مرگ آمریکا و پایان سلطه او بر جهان را فراهم کنیم.
‌به گزارش خبرنگار ایسنا منطقه قم آیت الله شیخ عیسی قاسم امروز در کنفرانس بین المللی حقوق بشر آمریکایی از دیدگاه مقام معظم رهبری که در سالن همایش‌های دارالشفا برگزار شد، گفت: امتیاز انسان نسبت به سایر موجودات به داشتن روح الهی است به همین دلیل انسان برتر از حیوانات شد و وجود انسان با استعدادهایی مثل تعقل روحی یا خلقیات روحی که خداوند در او قرار داده، می‌تواند شکوفا شود.
 وی با بیان اینکه نگاه و تعریف غرب از انسان، ماتریالیستی است و در این تعریف، انسان حیوانی مانند سگ و گربه است، افزود: حقوق بشر در جامعه غربی بر مبنای تفکر مادی گرایانه تدوین شده و غرب برای انسان صرفاً ابعادی مادی متصور شده که فاقد تفکر ملکوتی بوده و وقتی انسان ماتریالیستی تعریف شد، طبعاً در حقوق بشر روی ابعاد مادی انسان تاکید می‌شود و وقتی بشر را از خداوند جدا شد طبعاً به حیوان تبدیل خواهد شد و حقوق بشرش نیز، حقوق حیوان می‌شود.  رهبر انقلابیون بحرین تصریح کرد: انتظارات جامعه غربی از حقوق بشر انتظارات مادی بوده و مفهوم آزادی که مطرح می‌شود به این معنی است که حتی به قیمت سلب آزادی دیگران نیز می‌توان از آزادی برخوردار شد، مانند یک گرگ که می‌تواند دیگران را بدرد.  وی با اینکه حقوق بشر اسلامی برخاسته از شناخت الهی انسان است، اظهار کرد: نظام اجتماعی اسلامی در همه بخش‌ها به رعایت حقوق بشر تاکید کرده و این حقوق بشر باید در راستای اوامر الهی باشد، نه حقوق بشری که مستکبران عالم به دنبال تحمیل آن بر مردم دنیا هستند زیرا انسان مطرح شده در حقوق بشر اسلامی بر اساس عبارت «نفخت فیه من روحی» در قرآن کریم، روحی الهی در آن دمیده شده و استعدادی به او داده شده که می‌تواند با استفاده از آن به کمال مطلق برسد.  شیخ عیسی قاسم با اشاره به اینکه در احادیث داریم که «الناس عیال الله»، بیان کرد: در اسلام آزادی یک انسان به رعایت آزادی و حقوق دیگران محدود بوده و این دیگران شامل همه کسانی است که راه خدا را پیدا کرده یا نکرده‌اند فلذا تمامی جامعه بشری عیال خداوند هستند و اگر یک فرد مسلمان به هر انسان چه مسلمان و چه غیر مسلمان خدمت کند، به دین خداوند خدمت کرده است.  وی ادامه داد: رعایت حقوق دیگران از ضروریات مکارم الاخلاق است و بهترین خلق کسی است که به دیگران نفع برساند، رعایت حق تنها در قبال انسان مطرح نیست، بلکه حقوق حیوانات و محیط زیست نیز باید رعایت شود.  رهبر شیعیان بحرین با بیان اینکه جنایات و جرایمی که آمریکا مرتکب شده، قابل شمارش نیست و در کشورهای منطقه این جنایت مشهود است، اظهار کرد: صرف بر شمردن جنایات آمریکا و گفتن «مرگ بر آمریکا» اگرچه لازم اما کافی نیست و باید با ایجاد وحدت میان مسلمین زمینه‌ی تحقق عملی مرگ آمریکا و پایان سلطه او بر جهان را فراهم کنیم.  وی افزود: حقوق بشر در جامعه‌ای که تفکر الهی نهادینه شود، براساس مبنای الهی خواهد بود، ولی اگر در جامعه‌ای چنین تفکری نباشد، وقوع جنایت در آن جامعه بعید نیست.  رهبر شیعیان بحرین در خصوص اصطلاح «کرامت» که در بیانیه‌ی حقوق بشر اساس حقوق و آزادی‌های انسان شمرده شده، گفت: کرامت ذاتی یک انسان به روح الهی او بر می‌گردد که خدا به او اعطا کرده و انسان می‌تواند با اعمالش آن‌را کاهش یا افزایش بدهد.  وی با تاکید بر اینکه در اسلام رعایت عدل حتی در برابر دشمن هم ضروری است، خاطرنشان کرد: اسلام حق تشریع در زمینه حقوق بشر را دارد و خداوند در قرآن به عدل و احسان دستور می‌دهد و عدل بهترین قانون است.
 انتهای پیام
