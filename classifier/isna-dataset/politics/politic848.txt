ذوالقدر: نیروی انتظامی با سعه صدر با مردم برخورد کند
نماینده مردم تهران در مجلس شورای اسلامی با بیان این که نیروی انتظامی باید مدارای بیشتری در برخورد با شهروندان مورد نظر قرار دهد، گفت: از نیروی انتظامی می‌خواهم با سعه صدر با شهروندان برخورد کنند.
به گزارش ایسنا، سیده فاطمه ذوالقدر نماینده مردم تهران در نطق میان دستور جلسه علنی امروز مجلس ضمن گرامیداشت هفته قوه قضائیه بیان کرد: آقای رئیسی حرفهای خوبی زده‌اید برای فصل الخطاب قرار گرفتن قانون و پرهیز از سلیقه گرایی و اهتمام به پیشگیری از وقوع جرایم و روان سازی چرخهای قوه قضائیه در جهت خدمت رسانی مطلوب‌تر به مردم منتظر اجرایی شدن آن حرف‌ها هستیم.
وی با بیان اینکه از زحمات سپاه و ارتش جمهوری اسلامی ایران در منهدم کردن پهپاد دشمن دیرینه این مرز و بوم تشکر می‌کنم، افزود: لازم است همان گونه که نیروهای مسلح برای تداوم امنیت و آرامش در سطح ملی عمل می‌کنند در درون کشور نیز همان گونه عمل شود. از نیروی انتظامی می‌خواهم با سعه صدر و با مدارای بیشتر با شهروندان برخورد کنند تا امنیت و آرامش با مفهوم حقیقی و آن طوری که زیبنده حقوق شهروندان است مورد توجه قرار گیرد.
ذوالقدر تاکید کرد: موضوعاتی همچون مشکلات اقتصادی و معیشتی مردم، افزایش حقوق کارکنان دولت متناسب با نرخ تورم و پرداخت مطالبات جامعه کارگری در مصوبات بودجه ۹۸ لحاظ شده است که باید با سرعت مورد توجه قرار گیرد. دولت با اجرایی کردن آن تا حد قابل توجهی می‌تواند شرایط اقتصادی حاکم را ترمیم کنند. علیرغم تأکیدات بر ضرورت پرداخت بدهی‌های دولت به بخش‌های مختلف اقدام لازم در این خصوص انجام نشده است سازمان تأمین اجتماعی که وظیفه پاسخگویی به مخاطبان خود را دارد به واسطه عدم پرداخت بدهی‌های دولت با مشکلات زیادی مواجه است.
نماینده مردم تهران گفت: تخصیص اعتبار ۱۴ میلیارد دلاری برای تأمین کالاهای اساسی تصویب شد دولت باید با تخصیص به موقع آن بخشی از فشار اقتصادی را با تأمین کالاهای اساسی با قیمت مناسب و با نظارت دقیق کاهش دهد. آقای رئیس جمهور ۲ هزار میلیارد تومان در جهت اجرایی شدن نظام رتبه بندی معلمان کفایت نمی‌کند امیدوار است دولت آموزش و پرورش را از نظر تأمین منابع مالی و منابع انسانی در اولویت اول قرار دهد. ۴۰ درصد از مدارس کشور دارای بافت فرسوده هستند قبل از هر اتفاقی لازم است این مدارس بازسازی شوند.
نماینده مردم تهران در مجلس شورای اسلامی تاکید کرد: وظیفه ما به عنوان وکلای مردم تأمین مطالبات مردم با هدف افزایش سطح کیفی و معنوی زندگی و رضایتمندی آنها است ولی در این میان کودکان برای بیان خواسته‌های خود صدایی ندارند و حقوق آنها مکرراً نادیده گرفته می‌شود. طرح جمع آوری کودکان کار در حال اجرایی شدن است ولی ما نمی‌خواهیم نتیجه این موضوع صرفاً به حذف کودکان از چهره این شهر و انتقال آنها به زیرزمین‌ها منجر شود. طرح بهزیستی صرفاً خلاصه به جمع آوری نباشد و در این حوزه برنامه‌های آموزشی و مهارتی کودکان و تحصیل آنها مورد توجه قرار گیرد.
ذوالقدر با تاکید بر این که سازوکار قضائی برای برخورد با موضوع کودک همسری وجود داشته باشد، بیان کرد: امیدوارم ما شاهد این مسئله در کشور نباشیم.
وی ادامه داد: از مواضع قاطع و هوشمندانه رهبر معظم انقلاب در مواجهه با تحرکات شرارت آمیز آمریکا و اسرائیل و برخی مرتجعین منطقه که در پی آتش افروزی هستند تشکر می‌کنم. ایشان اجازه ندادند خواب‌های آنها برای کشور تعبیر شود.
ذوالقدر در پایان گفت: از دولت و سربازهای خط مقدم دیپلماسی کشور می‌خواهم که با فعالیتی افزون روشنگری در عرصه بین المللی، حفظ ارتباطات با کشورهای اروپایی و تنش زدایی با کشورهای منطقه را مورد توجه قرار دهند تا آمریکا در فرآیند اجماع جهانی علیه ایران ناکام بماند باید توجه کنیم که دفاع از ارزشها در سایه وحدت و همبستگی ملی و اعتماد روز افزون‌تر مردم به حاکمیت حاصل می‌شود که رمز آن جلب رضایت همه جانبه مردم و کاهش فشار به آنها است.
انتهای پیام
