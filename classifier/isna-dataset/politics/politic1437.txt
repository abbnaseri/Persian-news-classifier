قادری: امروز بین دشمنان‌مان اتفاق نظر وجود ندارد
یک فعال سیاسی گفت: امروز که اتفاق نظری بین دشمنان ما وجود ندارد و ما توانمندی‌های گسترده‌ای پیدا کردیم، بهتر از گذشته می‌توانیم از پس شرایط بد امروز بربیاییم.
جعفر قادری در گفت‌وگو با ایسنا، اظهار کرد: آمریکایی‌ها اهل مذاکره هستند، آن‌ها می‌خواهند با حیله و نیرنگ کار خودشان را پیش ببرند. ما نیز در شرایطی هستیم که مذاکره کارمان را پیش نمی‌برد.
وی در تصریح گفته‌هایش یادآور شد: ما اگر به جای اینکه وقت‌مان را صرف مذاکره کنیم و به امید دشمن بمانیم که روزنه‌ای به روی ما باز کرده و گشایشی ایجاد کند، همه توان خود را برای حل مشکلاتمان بگذاریم، می‌توانیم به سلامت از این شرایط سخت عبور کنیم.
قادری افزود: استفاده از منابع داخلی، ظرفیت انسانی، دانش فنی و مالی و همچنین بازنگری در روش مدیریت اداری از یک سو و اعتماد کردن به مردم و جلب اعتماد آن‌ها برای مشارکت در امور از سوی دیگر می‌تواند راه حل رفع مشکلات ما باشد.
وی گفت: فراموش نکنیم که امروز وضعیت‌مان نسبت به گذشته تغییر کرده است. در زمان جنگ تحمیلی دنیا کنار ما نبود و ما دانش فنی امروز را نداشتیم، اما از پس آن ماجرا برآمدیم. حالا امروز که اتفاق نظری بین دشمنان ما وجود ندارد و ما توانمندی‌های گسترده‌ای پیدا کردیم بهتر از گذشته می‌توانیم از پس شرایط بد امروز بر بیاییم.
این فعال سیاسی با بیان اینکه "دولت مسائل حاشیه‌ای را کم کند" گفت: دولت به معنای مجموعه‌ای که درون گود است، فرصت را برای حاشیه سازان فراهم نکند. به کار و تلاش و سازندگی بپردازد و همه افرادی که دل در گروی کشور دارند را به دور خود جمع کند.
انتهای پیام
