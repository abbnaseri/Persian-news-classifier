برنی سندرز: باید روش دیپلماتیک را برای حل بحران‌ها به کار گرفت
یک سناتور ارشد آمریکایی در پی تنش‌های اخیر میان آمریکا و ایران درباره پیامدهای فاجعه‌بار گسترش درگیری‌ها و منجر شدن آن به جنگ هشدار داد و بر حل‌وفصل دیپلماتیک بحران تاکید کرد.
به گزارش ایسنا، برنی سندرز، سناتور ارشد آمریکایی در گفت‌وگو با شبکه ام. اس. ان. بی. سی در واکنش به ساقط شدن پهپاد جاسوسی آمریکا توسط ایران گفت: من درباره تنش‌های رو به افزایشی که شاهد آن هستیم بسیار نگرانم. به گمانم در دولت ترامپ افرادی خواهان جنگ با ایران هستند. فکر می‌کنم اگر جنگی رخ می‌داد، یک فاجعه مطلق برای کشور ما، ایران، منطقه و جهان می‌بود.
سندرز در ادامه گفت: فکر می‌کنم کاری که باید انجام بدهیم این است که شرایط را آرام کنیم. وظیفه ما کمک به حکومت مستبدانه و آدم‌کش عربستان سعودی نیست. کاری که باید انجام بدهیم این است که به عنوان قوی‌ترین کشور جهان از قدرتمان استفاده کرده و ایران و عربستان سعودی را مجاب کنیم که به جای نظاره‌گر بودن افزایش تنش‌ها شروع به کاهش آن کنند.
سندرز با توضیح اینکه بسیاری از مواضع آمریکا در سیاست خارجی که منجر به جنگ‌هایی مانند جنگ عراق، ویتنام شد مبتنی بر دروغ بوده است، در پاسخ به این سوال که آیا کاخ سفید درباره حمله رخ‌داده به دو نفت‌کش دریای عمان صادق نیست و یا اینکه درباره پهپاد جاسوسی ساقط شده، اطلاعات درستی از سرویس‌های اطلاعاتی آمریکا دریافت نمی‌شود، گفت: درباره نفت‌کش‌ها اختلاف نظر وجود دارد. صاحب نفت‌کش ژاپنی گفت که این حمله از طریق چیزی که به این نفت‌کش شلیک شده است. درباره ساقط کردن پهپاد نیز این اختلاف نظر وجود دارد که آیا [این پهپاد] در منطقه بین‌المللی بوده است یا در قلمرو ایران.
به گزارش ایسنا، در پی سرنگونی یک فروند پهپاد جاسوسی آمریکایی پس از ورود به فضای سرزمینی ایران اسلامی در ساعات اولیه بامداد پنجشنبه مقابل منطقه کوه مبارک استان هرمزگان، روابط عمومی کل سپاه پاسداران انقلاب اسلامی در اطلاعیه‌ای به تشریح جزئیاتی از این اقدام پرداخت.
در این اطلاعیه آمده است: پهپاد جاسوسی گلوبال هاوک در ساعت ۱۴ دقیقه بامداد پنجشنبه از یکی از پایگاه‌های نیروهای آمریکایی در جنوب خلیج فارس با مختصات معلوم به هوا برخاسته و بر خلاف قوانین هوانوردی کلیه تجهیزات مربوط به معرفی خود را خاموش نموده و در نهایت پنهان‌کاری، از تنگه هرمز به سمت چابهار ادامه مسیر می‌دهد.
این اطلاعیه افزوده است: این هواپیمای بدون سرنشین در زمان بازگشت به سمت غرب منطقه در محدوده تنگه هرمز با تجاوز به فضای سرزمینی جمهوری اسلامی ایران، مشغول جمع‌آوری اطلاعات و جاسوسی می‌شود.
انتهای پیام
