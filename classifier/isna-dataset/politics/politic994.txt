دستگاه قضایی قزوین برخورد با مدیران متخلف را با جدیت آغاز کرده است
رئیس‌کل دادگستری استان قزوین گفت: دستگاه قضایی استان برخورد با مدیران متخلف و مفاسد اقتصادی را با جدیت آغاز کرده و از سال گذشته ده‌ها پرونده در استان تشکیل شده است و مدیران باید پاسخگوی تخلفات، جرائم و دست‌اندازی‌های خود به بیت‌المال و حقوق مردم باشند.


به گزارش ایسنا منطقه قزوین، حجت‌الاسلام‌والمسلمین نورالله قدرتی در دیدار مردمی مسئولان قضائی استان با مردم قزوین که در مسجد امام رضا (ع) محله باغ نشاط صورت پذیرفت، ضمن تبریک به مناسبت هفته قوه قضائیه گفت: بی‌تردید شهید بهشتی جز چهره‌های استثنایی انقلاب بود و هفته قوه قضائیه یادآور تلاش‌ها و مجاهدت‌های این شهید مظلوم و ۷۲ تن از یاران باوفایش است که در حادثه ۷ تیر ناجوانمردانه به شهادت رسیدند.

وی افزود: شهید عدالت، شهید بهشتی معمار و پایه‌گذار دستگاه قضائی بود و همچنان نگاه ایشان که همان اجرای قانون و تحقق عدالت بود در این نهاد انقلابی پابرجا است.

رئیس‌کل دادگستری قزوین بیان کرد: از ویژگی‌های بارز این شهید مظلوم ولایتمداری بود و در تمامی ابعاد زندگی و مدیریتی تکلیف محور و ولایت محور بود و به تعبیر امام خمینی (ره) ایشان یک ملت بود.

رئیس‌کل دادگستری استان قزوین تصریح کرد: هر چه که امروز به آن می‌بالیم را مدیون خون شهدا هستیم و این عزت، افتخار، اقتدار و استقلال نظام مقدس جمهوری اسلامی به خاطر برافراشته بودن پرچم ولایت است.

وی تأکید کرد: ما مسئولان در سخن توانستیم رهرو شهدا و ولایت باشیم اما در عمل ضعف داریم و کمی عقب مانده‌ایم و اگر بخواهیم در اوج قله‌های اقتدار بایستیم باید از مسیری که شهدا، امام شهدا و ولایت برای ما ترسیم کردند، منحرف نشویم.

قدرتی اظهار کرد: دستگاه قضائی در مسیر تحول قرار گرفته و شعار ریاست معظم قوه قضائیه مبارزه با فساد و تبعیض و همچنین دفاع از حقوق عامه و کرامت انسانی است و بدون شک این نگاه نویدبخش حرکتی مثبت در جهت تحقق گام دوم انقلاب است.

رئیس‌کل دادگستری استان قزوین خاطرنشان کرد: گفتمان اساسی انقلاب اسلامی عدالت بود و شکل‌گیری انقلاب ما به دلیل ناعدالتی ها و تبعیض‌های رژیم منحوس طاغوت بود به همین خاطر در نظام مقدس جمهوری اسلامی در تمامی ابعاد تحقق عدالت باید اولویت باشد و درخت انقلاب ما ریشه در معارف دینی و اخلاقی برگرفته از سیره اهل‌بیت (ع) دارد و این معارف هر چه بیشتر باید در جامعه باید تقویت شود.

وی گفت: دستگاه قضائی استان برخورد با مدیران متخلف و مفاسد اقتصادی را با جدیت آغاز کرده و از سال گذشته ده‌ها پرونده در استان تشکیل شده است و مدیران باید پاسخگوی تخلفات، جرایم و دست‌اندازی‌های خود به بیت‌المال و حقوق مردم باشند.

وی افزود: دستگاه قضائی استان با هیچ شخص و گروهی عهد اخوت نبسته است و در مسیر مبارزه با فساد از هیچ احدی واهمه ندارد و کاملاً جدی است و نخواهیم گذاشت فشارهای سیاسی عده‌ای خواص بر تصمیمات قضائی ما اثرگذار باشد.

قدرتی گفت: باید همه تلاش کنیم تا گلوگاه‌های فساد شناسایی شود و ما در بحث مبارزه با فساد با نگاه پیشگیرانه وارد شده‌ایم و با همین نگاه نظارت‌های دستگاه قضائی به خصوص بر شوراهای تصمیم گیر و تصمیم‌ساز در حوزه‌های مختلف تشدید می‌شود.

رئیس‌کل دادگستری استان قزوین در پایان با بیان اینکه هرچقدر ارزش‌های اخلاقی و آموزه‌های دینی در جامعه کمرنگ شود جرایم و آسیب‌های اجتماعی و در نتیجه ورروی پرونده‌ها به دستگاه قضائی افزایش می‌یابد، گفت: در سال ۹۶ حدود ۲۸۰ هزار پرونده به دستگاه قضائی استان وارد شد و این تعداد در سال ۹۷ به ۳۲۰ هزار پرونده رسید که افزایش ۱۲ درصدی را شاهد هستیم و این موضوع زیبنده استان قزوین نیست.

به گزارش ایسنا، در این مراسم که رئیس‌کل دادگستری و معاونین، دادستان عمومی و انقلاب قزوین و معاونین، رئیس دادگستری شهرستان قزوین و فرماندهی انتظامی شهرستان قزوین حضور داشتند برخی مشکلات محله باغ نشاط از سوی مردم مطرح شد که مسئولان قضائی استان برخی دستورات لازم را صادر و در برخی موارد نیز قول پیگیری در راستای احیا حقوق عامه از دستگاه‌های اجرایی مربوطه را دادند.
 انتهای پیام
