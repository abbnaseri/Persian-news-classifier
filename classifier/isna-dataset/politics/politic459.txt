ضرورت تسهیل گری برای فعالیت تولیدگران و جلوگیری از خود تحریمی‌های داخلی 
عضو کمیسیون صنایع و معادن مجلس شورای اسلامی با بیان اینکه بسیاری از صنایع کشور امروز با نیمی از ظرفیت خود کار می‌کنند، گفت: برای حمایت از صنایع باید واردات کالاهایی را که مشابه آنها داخل کشور تولید می‌شود ممنوع کرد.
حجت الاسلام سید جواد حسینی‌کیا در گفت و گو با ایسنا به مناسبت روز صنعت و معدن با اشاره به مهمترین چالش‌هایی که صنایع و معادن کشور با آن مواجهند، اظهار کرد: در شرایط کنونی تأمین سرمایه در گردش به مهمترین مشکل صنایع کشور تبدیل شده است، خصوصاً با افزایش قیمتی که در نرخ ارز و به دنبال آن در تمام کالاها شاهد بودیم تولیدکنندگان به سرمایه بسیار بیشتری برای تهیه مواد اولیه و ماشین آلات خود نیاز دارند.
وی ادامه داد: این مشکلات برای تأمین مواد اولیه و ماشین آلات وارداتی بسیار مشهود است.
عضو مجمع نمایندگان استان کرمانشاه دومین چالش مهم صنایع و معادن کشور را بدهی‌های معوق و جرایم بانکی دانست و خاطرنشان کرد: در شرایطی که واحدهای تولیدی با کمبود منابع مالی مواجهند، باید تسهیلاتی که از گذشته دریافت کرده‌اند استمهال شود تا بتوانند از این دوران دشوار گذر کنند و روی پای خود بایستند.
حسینی‌کیا با بیان اینکه قوانین دست و پاگیر داخلی نیز مزید علت مشکلات واحدهای تولیدی شده است، افزود: مهمترین کاری که می‌توان برای حمایت از واحدهای تولیدی انجام داد تسهیل گری برای فعالیت آنها و جلوگیری از خود تحریمی‌های داخلی است.
وی خواستار کاهش فشار دستگاه‌های مختلف بر واحدهای تولیدی شد و عنوان کرد: هم اکنون که فشارهای خارجی واحدهای تولیدی و صنعتی کشور را تحت تأثیر قرار داده، نباید اجازه دهیم از داخل نیز فشار مضاعف به این بخش وارد شود.
نماینده سنقر و کلیایی در مجلس شورای اسلامی واردات بی‌رویه کالاها را نیز عامل دیگری برای رکود واحدهای تولیدی دانست و گفت: باید واردات کالاهایی که نمونه داخلی آنها در داخل کشور تولید می‌شود، ممنوع شود.
حسینی‌کیا معتقد است، مجموع این عوامل باعث شده اکنون اکثر واحدهای تولیدی کشور با یک دوم تا یک سوم ظرفیت خود کار کنند و اگر موانع پیش روی آنها برداشته شود می‌توانند به حداکثر ظرفیت برسند.
وی با اشاره به اینکه خود واحدهای تولیدی نیز باید اقداماتی را برای بهبود شرایط فعالیت خود فراهم کنند، اضافه کرد: اکنون تجهیزات و ماشین آلات برخی از واحدهای تولیدی بسیار قدیمی و فرسوده است و این امر هزینه‌های تولید را بالا می‌برد.
به گفته عضو کمیسیون صنایع و معادن مجلس، صنایع باید حتماً نسبت به نوسازی تجهیزات خود اقدام کنند تا تولیدات آنها با کیفیت و ارزان قیمت شود و بتوانند رقابت پذیری خود را افزایش دهند.
حسینی‌کیا بر لزوم صادرات محور شدن صنایع هم تاکید کرد و ادامه داد: یکی از مهمترین راهکارهای برون رفت صنایع از مشکلات کنونی توجه به بعد صادرات است.
وی سه شرط ارزان بودن، رقابت پذیری و کیفیت مناسب را برای صادرات کالاهای تولید داخل کشور ضروری دانست.
این نماینده مجلس خاطرنشان کرد: دستگاه‌های مربوطه نیز باید روند صادرات را در کشور تسهیل کرده و قوانین زائد این بخش را بردارند.
حسینی‌کیا از آمادگی مجلس برای حمایت از تولید و صنعت کشور هم یاد کرد و گفت: در هر بخشی نیازمند اصلاح قوانین و مقررات برای حمایت از بخش تولید باشیم، مجلس پای کار است.
انتهای پیام
