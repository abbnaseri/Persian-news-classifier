حکیم خطاب به معاون پمپئو: آیت‌الله خامنه‌ای رهبر معنوی میلیون‌ها انسان در جهان است
"دیوید شینکر"، معاون وزیر امور خارجه آمریکا با حضور در دفتر جریان حکمت ملی عراق با «سید عمار حکیم»، رهبر این جریان دیدار و درخصوص تازه‌ترین وضعیت سیاسی عراق و منطقه با وی به رایزنی پرداخت.
به گزارش ایسنا سید عمار حکیم در این دیدار تاکید کرد: گزینه اپوزیسیون که جریان حکمت ملی آن را در پیش گرفته، حقی است که قانون اساسی آن را به رسمیت شناخته است. اپوزیسیون یکی از دو بازوی دموکراسی است که نظام سیاسی با وجود آن سامان می‌گیرد و در سایه آن، عملکرد دولت مورد ارزیابی قرار گرفته و روند امور شکل درستی به خود می‌گیرد اپوزیسیون در پی هدف قرار دادن دولت نیست.
رهبر جریان حکمت ملی در ادامه سخنان خود، ضمن دعوت از همگان برای آرام‌سازی اوضاع، از همه طرف‌ها خواست که مخالفت خود با جنگ را از طریق اقدامات عملی ملموس نشان دهند تا ملت‌های منطقه بتوانند از امکانات و منابع خویش بهره‌مند شوند.
حکیم در ادامه با تاکید بر اینکه منطق تحریم و محاصره اقتصادی و سیاسی ملت‌ها بی فایده است، تصریح کرد: تحریم رهبر معظم جمهوری اسلامی ایران، که نه تنها رئیس یک کشور بزرگ بلکه رهبر معنوی میلیون‌ها انسان از سرتاسر جهان است، موجب خدشه‌دار شدن عواطف و احساسات آنها شده و به هیچ وجه راه را برای حل بحران آسان نخواهد کرد. انتهای پیام
