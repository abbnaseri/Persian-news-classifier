تکرار ادعاهای ترامپ درباره ایران 
رئیس‌جمهور آمریکا در نشسست G۲۰ بار دیگر مدعی تمایل ایران برای مذاکره با آمریکا شد.
به گزارش ایسنا به نقل از روزنامه گاردین، دونالد ترامپ، رئیس جمهور آمریکا در حاشیه نشست G۲۰ درباره متوقف کردن حمله به ایران که هفته گذشته مدعی شده بود تصمیم آن را داشته است گفت: وقتی محل‌های مشخصی را برای حمله انتخاب کردیم پرسیدم که چه تعدادی از مردم جان خود را از دست خواهند داد.
ترامپ گفت که به او اطلاع دادند تعداد این افراد ممکن است تا ۱۵۰ نفر باشد و وی با خود فکر کرده بود تعداد تلفاتی که یک حمله ممکن است به بار بیاورد ناحق است و در نتیجه حمله‌ای رخ نداد.
وی همچنین بازهم درباره مذاکره تهران با واشنگتن مدعی شد که فکر می‌کند ایران تمایل دارد تا «به یک توافق با آمریکا دست پیدا کند».
وی در کنفرانس خبری پایان این نشست گفت: ما در حال کار کردن بر روی [موضوع] ایران هستیم. خواهیم دید که چه پیش می‌آید. من فکر می‌کنم آن‌ها تمایل دارند که یک توافق [با آمریکا] انجام بدهند و فکر می‌کنم این که بخواهند توافق کنند خیلی هوشمندانه است. خواهیم دید که چه پیش می‌آید. من مشکلی نداشته و وقت زیادی دارم.
رئیس‌جمهور آمریکا مدعی شد: آن‌ها عملکرد بسیار بدی دارند. وقتی من روی کار آمدم آن‌ها بسیار «بی‌رحم» بودند. آن‌ها در ۱۸ جای مختلف بودند.
وی در ادامه در پاسخ به این سوال که نشست G20 چه کمکی به کاهش تنش‌های موجود با ایران کرده است گفت: بسیاری از کشورها با من رایزنی کردند. امانوئل ماکرون، رئیس جمهور فرانسه به من گفت که فرانسه روابط تجاری زیادی با ایران دارد و مایل است به ایران برود و من گفتم که برو و با آن‌ها ملاقات کن. من با مذاکره مشکلی ندارم. مذاکره بسیار خوب است و من نمی‌گویم که با آن‌ها مذاکره نکنید.
وی در ادامه باز هم با تکیه بر این ادعای خود که پیش از این گفته بود جان کری قانون لوگان را زیر پا گذاشته و پس از کنار رفتن از سمتش در وزارت امور خارجه آمریکا با ایران رایزنی کرده بود گفت: من فکر می‌کنم این جان کری بود که نباید با آن‌ها مذاکره می‌کرد. من فکر می‌کنم که او قانون لوگان را نقض کرد و فکر می‌کنم جان کری که با ایران زیاد صحبت می‌کند شاید چیزهایی مانند این می‌گوید که مثلاً اگر ۱۵ ماه دیگر صبر کنید ترامپ انتخابات را می‌بازد و سپس می‌توانید با کسی که کمتر از ترامپ سخت‌گیر باشد سروکار داشته باشید.
به گزارش ایسنا، پافشاری ترامپ بر تمایل ایران برای مذاکره با آمریکا در حالی مطرح می‌شود که آمریکا پس از خروج از توافق هسته‌ای در ماه مه سال ۲۰۱۸ و با تکیه بر ادعاهایی مانند تلاش ایران برای دستیابی به سلاح هسته‌ای و حمایت مالی از تروریسم در منطقه، اخیراً با اقداماتی تنش‌زا مانند قرار دادن نام سپاه پاسداران ایران در فهرست سازمان‌های تروریستی آمریکا، اعمال تحریم‌های مختلف از جمله بر صنایع پتروشیمی ایران، اعمال تحریم بر مقام معظم رهبری ایران و دفتر ایشان و گسترش حضور نظامی در منطقه که همگی این‌ها را بخشی از کمپین فشار حداکثری علیه ایران تلقی می‌کند، موجب بی‌اعتبار شدن راهکار دیپلماتیک شده است.
وزیر امور خارجه کشورمان پیش از این درباره مذاکره با آمریکا گفته بود: مقام معظم رهبری در زمان مذاکرات هسته‌ای اعلام کرد که ما یک تجربه را آغاز کردیم و اگر آمریکا ثابت کند که قابل اعتماد است این مساله می‌تواند گسترده‌تر شود. این آمریکا بود که فرصت را از دست داد، این آمریکا بود که نتوانست به تعهدات خود وفادار باشد. مساله این نیست که آمریکا و ایران نمی‌توانند گفت‌وگو کنند؛ ما طولانی‌ترین مذاکرات در تاریخ دیپلماسی جهان را برگزار کردیم و میان ایران و آمریکا چنین مذاکرات گسترده‌ای میان وزیران خارجه دو کشور وجود نداشته است. ما گفت‌وگو کردیم و به یک توافق مفید و مؤثر رسیدیم، این آمریکا بود که از توافق خارج شد و این مساله نشان می‌دهد که آمریکا به تعهدات خود پایبند نیست.
ظریف در رابطه با سرانجام تنش میان ایران و آمریکا گفت: ما هیچ‌گاه میز مذاکرات را ترک نکردیم، میز مذاکرات وجود داشت و این آمریکا بود که آن را ترک کرد و منجر به خسارت‌های اقصادی فراوانی برای ایران شد.
انتهای پیام
