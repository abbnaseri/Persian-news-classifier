موسوی: درصورت اقدام مناسب اروپا کاهش تعهدات برجامی ایران برگشت‌پذیر است/امیدواریم اسدی آزاد شود
سخنگوی وزارت خارجه در واکنش به انتشار خبر عبور ایران از مرز غنی سازی 300 کیلوگرمی اورانیوم تاکید کرد که جزئیات این مساله را سازمان انرژی اتمی بهتر می‌تواند توضیح دهد و او از این امر اطلاع ندارد.
به گزارش ایسنا سید عباس موسوی در حاشیه مراسم ختم مرتضی صفاری نطنزی نماینده فقید نطنز و عضو کمیسیون امنیت ملی و سیاست خارجی مجلس همچنین خاطر نشان کرد: پیام ما درباره اینستکس به اروپایی‌ها منتقل شده و امیدواریم گام‌های مهم و عملیاتی تری را از سوی آنها شاهد باشیم.
سخنگوی وزارت خارجه با بیان اینکه رایزنی‌ها با اروپایی‌ها درباره اینستکس ادامه دارد و پیام ایران به طرف اروپایی منتقل شده است، گفت: ما به اروپایی‌ها اعلام کردیم که اگر گام‌های عملی تر، ملموس‌تر و کامل‌تر بردارند اقدامات کاهش تعهدات ایران قابل بازگشت است وگرنه ادامه خواهیم داد.
سید عباس موسوی در پاسخ به سوالی درباره اینکه آیا اینستکس توانسته خواسته‌های ایران را برآورده کند هم گفت: اینطور که می‌بینید و خبرها منتشر شده این خواسته جمهوری اسلامی ایران و مطالبه ملت ایران نبوده، رایزنی‌ها ادامه دارد و پیام ما به طرف‌های اروپایی منتقل شده است.
وی ادامه داد: البته چند روزی یعنی هفت، هشت، ۱۰ روز وقت است، امیدواریم بتوانند گام‌های مهم و عملیاتی‌تر نسبت به اجرایی کردن موضوع بردارند.
موسوی در پاسخ به این پرسش که اگر این گام‌ها برداشته نشود چه اتفاقی می‌افتد، گفت: اگر بر ندارند قطعاً جمهوری اسلامی ایران گام دوم را بر خواهند داشت.
سخنگوی وزارت خارجه در پاسخ به این پرسش که آیا ذخایر اورانیوم غنی سازی ایران از مرز ۳۰۰ کیلو گذشته است، گفت: دوستان انرژی اتمی در این باره بهتر می‌توانند پاسخ دهند.
وی در پاسخ به پرسش دیگری مبنی بر اینکه آیا این خبر درست است که ایران می‌خواسته پنجشنبه گذشته ذخایر اورانیوم را از ۳۰۰ کیلو بیشتر کند اما به خاطر عملیاتی شدن اینستکس متوقف کرده است؟ گفت: از این تحلیل خبر ندارم اما دوستان انرژی اتمی می‌توانند اطلاعات دقیق را بدهند و پاسخ دهند.
موسوی در پاسخ به این سوال که آیا شما این موضوع را تأیید یا تکذیب نمی‌کنید، گفت: من خبر ندارم.
سخنگوی وزارت خارجه در پاسخ به سوال دیگری مبنی بر اینکه گام دوم ایران چه خواهد بود اظهار کرد: ما گام دوم را اعلام کرده‌ایم. مقداری بحث غنی سازی، درصد و سطح آن است که به زودی اعلام می‌کنیم.
وی درباره واکنش احتمالی طرف‌های مقابل به گام دوم ایران گفت: باید ببینیم الان اقدامات و تقلاهایی را از طرف اروپایی‌ها می‌بینیم. اعلام کردیم که اگر گام عملی‌تر، ملموس‌تر و کامل‌تر بردارند اقدامات کاهش تعهدات ایران قابل بازگشت است وگرنه ادامه خواهیم داد.
موسوی همچنین درباره آخرین وضعیت اسدالله اسدی دیپلمات ایرانی که در آلمان زندانی شده است، گفت: پیگیری‌ها از لحاظ حقوقی و سیاسی و دیپلماتیک ادامه دارد و وکلای ایشان نیز در حال پیگیری مجدانه این پرونده هستند، امیدواریم به زودی بی گناهی ایشان ثابت شود و بتواند از بند رهایی پیدا کند.
انتهای پیام
