نامه رئیس مجمع نمایندگان استان خوزستان به رهبری درباره مشکلات سیل‌زدگان
رئیس مجمع نمایندگان استان خوزستان از تدوین نامه‌ای برای ارسال به مقام معظم رهبری در خصوص مشکلات حل نشده و وعده‌های عملی نشده مردم سیل زده استان خوزستان خبر داد.
قاسم ساعدی در گفت‌وگو با ایسنا، با اشاره به آخرین وضعیت استان سیل زده خوزستان بیان کرد: فعلاً اقدامات انجام شده در حد ارزیابی خسارات است و خسارتی در حوزه کشاورزی و مسکن و راه و شهر سازی پرداخت نشده است. امیدواریم دولتمردان در عرصه عمل نظرات خود را که همواره در رسانه‌ها در زمینه پرداخت خسارات و کمک به سیل زدگان مطرح می‌کنند، عملی سازند.
وی در ادامه با بیان اینکه تاکنون صرفاً ۵ میلیون تومان به هر خانواده سیل زده تحت عنوان وام معیشتی داده شده است اما در سایر زمینه‌ها اقدامی صورت نگرفته است، اظهار کرد: در سایر بخش‌ها نظیر بنیاد مسکن و وزارت کشاورزی کارشناسان به منطقه آمدند و خسارات را ارزیابی کردند و نظر دادند اما اقدامی در زمینه پرداخت صورت نگرفته است و مردم همچنان چشم انتظار هستند.
نماینده مردم دشت آزادگان در مجلس تصریح کرد: روند بررسی و پرداخت خسارات از سوی کارشناسان طولانی شده است و مردم خوزستان از این وعده و وعیدهای عملی نشده ناراضی هستند و انتظار دارند حداقل قدمی برداشته شود.
وی افزود: از سوی دیگر دولتمردان از وزارت نیرو گرفته تا ریاست جمهوری و مسئولان استانی اعلام کردند که مردم کشت تابستانه انجام دهند ولی متأسفانه مردم با بی آبی مواجه شده اند. در مناطق بالادست و پایین‌دست کارون و بالادست و پایین‌دست کرخه متأسفانه مردم کشت انجام دادند اما آب آنها قطع شده است. زمانی که با متولیان آب استان صحبت می‌کنیم می‌گویند آب کافی نیست.
ساعدی در ادامه تاکید کرد: دغدغه مردم این است که پس از اینکه در اخبار و رسانه‌ها اعلام می‌شود که مخازن سدها پر شده است و از حد نرمال گذشته است پس چرا برای کشت تابستانه هم به آنها آب نمی‌دهند؟ به مردم اعلام کردند که کشت تابستانه داشته باشید و حتی می‌توانید کشت نامحدود داشته باشید اما به بهانه اینکه ظرفیت شبکه‌های احداث شده بابت شلتوک نیست و بابت صیفی‌جات است آب نمی‌دهند.
وی در ادامه اظهار کرد: مردم خوزستان برای خوزستان ناراحت و نگران است این بی تدبیری‌ها معنایی ندارد. ما به دنبال این هستیم تا دولت توجه ویژه به خوزستان داشته باشد و دردهای خوزستان را درمان کند. از یکسو مردم زیر آب و سیل می‌مانند و از سوی دیگر می‌گوئیم برای کشت آب نداریم. این معنایی ندارد.
ساعدی در پایان تاکید کرد: بنده به عنوان رئیس مجمع نمایندگان استان خوزستان در حال تدوین یک نامه برای ارسال به مقام معظم رهبری هستم. رئیس جمهور و وزرا از یک طرف هزار وعده می‌دهند اما از یک سو این وعده‌ها عملیاتی نمی‌شود. مردم باید شکایت خود را کجا ببرند؟. مقام معظم رهبری دستور داده به مناطق سیل زده توجه ویژه شود اما عملاً دستور ایشان اجرایی نشده است.
انتهای پیام
