اظهار نگرانی «عارف» از برخوردهای صورت گرفته با برخی از اعضای شورای شهر کلان شهرها
رئیس مجمع امید با اظهارنگرانی از برخوردهای صورت گرفته با برخی از اعضای شورای اسلامی شهر کلان شهرها تاکید کرد: اینگونه برخوردها شائبه اقدامی هماهنگ برای ناکارآمد جلوه دادن شورای شهر را تقویت می کند.
به گزارش ایسنا، به نقل از پایگاه خبری تحلیلی امیدنامه، محمدرضا عارف در نشست مشترک نمایندگان تهران در مجلس شورای اسلامی و اعضای شورای اسلامی شهر تهران، با اشاره به فلسفه وجودی تشکیل مجمع امید ۵۱ نفره، گفت: هدف از تشکیل مجمع امید خدمت رسانی مطلوب تر به شهروندان بود. همسویی و همفکری بین شورای اسلامی شهر تهران و شهرداری فرصت مغتنمی است برای اینکه به شهروندان خدمات بهتری ارائه شود.
وی با قدردانی از حضور فعال اعضای شورای اسلامی شهر تهران در مجمع امید ۵۱ نفره، تصریح کرد: برنامه هایی که در زمان انتخابات شوراها به مردم ارائه شد باید با جدیت بیشتری دنبال شود تا شهروندان تفاوت نگاه مدیریت جدید شهری را احساس کنند.
رئیس فراکسیون امید یادآور شد: نهاد شوراها میراث ارزشمند دولت اصلاحات است و نسبت به این نهاد نظارتی تعصب داریم و به همین دلیل باید با عمل به وعده های داده شده تلاش کرد رضایت شهروندان از عملکرد مدیریت شهری ارتقاء پیدا کند.
وی بر لزوم تقویت هماهنگی شورای شهر و شهرداری ضمن عمل به وظایف نظارتی شورا تاکید کرد و گفت: باید از تلاشها و اقدامات ارزشمند شهرداری تهران در مقابله با سیل در ایام نوروز و نیز خدمات رسانی شهرداری تهران در دیگر استانهای سیل زده قدردانی کنم.

عارف با اشاره به عملکرد مطلوب شهرداری در زمینه حمل و نقل عمومی، کنترل آلودگی هوا و مدیریت پسماند بر لزوم برنامه ریزی منسجم تر در حوزه مسایل اجتماعی بخصوص آسیب های اجتماعی تاکید کرد.
رئیس مجمع نمایندگان استان تهران ادامه داد: جهت‌گیری اصلی ما در حمل و نقل شهری مترو بود زیرا جزو مطالبات مردم است که ظرفیت مترو و زمان بین قطارها کاهش پیدا کند؛ خوشبختانه تصمیمات خوبی گرفته شد و ما توانستیم در بودجه سال ۹۷ و ۹۸ در همین مسیر حرکت کنیم و فاینانس‌های خوبی برای تهران و کلانشهرها گرفته شد.
وی در بخش دیگری از سخنان خود با اشاره به برگزاری انتخابات شورای یاری، با بیان اینکه دموکراسی از محلات شروع می شود، خاطرنشان کرد: شورایاری ها در امتداد شورای های شهر و روستا است و تاثیر زیادی در همبستگی اجتماعی دارد.
رئیس مجمع امید تهران تاکید کرد: در شهر تهران، اجتماعات محلی سنتی دچار چالش‌هایی شده‌اند. به همین دلیل باید به دنبال تقویت حس محله گرایی بود و انتخابات شورایاری ها در تقویت حس محله گرایی کمک می‌کند.
وی بر لزوم مشارکت جدی شهروندان در انتخابات شورایاری ها تاکید کرد و گفت: باید افراد برجسته و نخبه معتمد و مورد اعتماد شهروندان در انتخابات شورایاری کاندیدا شوند و مدیریت محلات به افراد صاحب صلاحیت سپرده شود.
عارف همچنین بر لزوم برگزاری منظم جلسات کمیته راهبردی مجمع امید و عملیاتی کردن مصوبات این کمیته تاکید کرد.
در این نشست محسن هاشمی، مرتضی الویری و محسن علیجانی به ترتیب درباره فعالیت مدیریت شهری در حوزه های مختلف بویژه در حوزه های عمران و حمل و نقل عمومی، فعالیت شورای عالی استان‌ها و نیز اقدامات کمیته راهبردی مجمع امید گزارشی را بیان و در ادامه اعضای این مجمع دیدگاه های خود را درباره مسایل شهر تهران و لزوم هماهنگی بیشتر اعضای شورای شهر و نمایندگان تهران مطرح کردند.
انتهای پیام
