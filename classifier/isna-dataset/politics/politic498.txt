استاندار تهران: معطل شدن مردم در صف‌های طولانی انتخابات، زیبنده نیست
استاندار تهران با بیان اینکه معطل شدن مردم و ایستادن در صف‌های طولانی، زیبنده مردم نیست، گفت: فرمانداران شهرستان‌های استان باید نسبت به برقراری شرایط یکسان و برابر برای تمامی کاندیداها در ایام تبلیغات انتخاباتی، اهتمام داشته باشند.
به گزارش ایسنا، انوشیروان محسنی‌بندپی در جلسه ستاد امنیت انتخابات استان تهران با اشاره به اهمیت انتخابات در مناسبات حاکم بر نظام جمهوری اسلامی ایران، اظهار کرد: در طول ۴۰ سال گذشته، همواره انتخابات به صورت منظم و مستمر برگزار شده و کمتر کشوری به مانند ایران بر انجام و برگزاری انتخابات به شکل منظم توجه داشته است. اکنون که استکبار جهانی با تمام توان و حربه‌های خود به میدان مبارزه با ملت آگاه ایران آمده، انتخابات یازدهمین دوره مجلس شورای اسلامی در سال جاری از اهمیت دوچندان و بالایی برخوردار است.
وی خاطرنشان کرد: آمریکا و مستکبرین جهانی، سرنگونی نظام مقدس جمهوری اسلامی ایران را دنبال می‌کنند و در برابر اقدامات خصمانه، باید به انتخابات به عنوان وجه مشروعیت نظام، اهتمام داشته باشیم. هر رأی مردم می‌تواند در پایداری و مقاومت میهن عزیز در برابر توطئه‌های استکبار جهانی نقش تعیین کننده‌ای را ایفا کرده و قدرت چانه‌زنی نظام را در عرصه‌های بین‌المللی افزایش دهد.
محسنی‌بندپی ادامه داد: همه ما این وظیفه را بر دوش داریم که بستر لازم برای تقویت اعتماد عمومی و سرمایه اجتماعی را در عرصه انتخابات ایجاد کنیم و ستاد امنیت انتخابات استان تهران در این رسالت مهم، نقش جدی را با ایجاد اطمینان‌بخشی نسبت به سلامت انتخابات ایفا می‌کند. ستاد امنیت انتخابات استان تهران، عمل به نص قانون را بدون هیچ اغماضی در دستور کار جدی خود قرار دهد. اثبات بی‌طرفی کامل دولت به عنوان مجری انتخابات در اطمینان‌بخشی به آحاد جامعه و شرکت مردم در این عرصه سهم عمده‌ای خواهد داشت. در برخی از کشورهای داعیه‌دار دموکراسی، گاهی اتفاقاتی در فرآیند انتخابات رخ داده و سردمداران این کشورها به سادگی از کنار تخلفات آشکار عبور می‌کنند.  استاندار تهران تاکید کرد: فرمانداران شهرستان‌های استان، باید نسبت به برقراری شرایط یکسان و برابر برای تمامی کاندیداها در ایام تبلیغات انتخاباتی، اهتمام داشته و به صورت مستمر این مهم را مورد رصد خود قرار دهند.  وی در پایان بیان کرد: در برخی از شعب اخذ رأی که تراکم جمعیت شهروندان در آن وجود دارد، باید با افزایش صندوق آرا نسبت به تسهیل شرایط حضور مردم در عرصه انتخابات اقدام کنیم؛ چرا که معطل شدن مردم و ایستادن در صف‌های طولانی، زیبنده مردم فهیم کشورمان نخواهد بود. باید با همکاری و همدلی نسبت به رصد نقاط ضعف و قوت و رفع و تقویت آن‌ها اهتمام داشته باشیم.  انتهای پیام
