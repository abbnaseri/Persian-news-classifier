سازمان ملل: ایران به برجام پایبند بماند
سخنگوی دبیرکل سازمان ملل متحد ضمن ابراز نگرانی نسبت به کاهش تعهدات برجامی کشورمان، از ایران خواست به تعهدات خود ذیل برجام پایبند بماند.
به گزارش ایسنا، به نقل از خبرگزاری رویترز، استفان دوجاریک، سخنگوی سازمان ملل امروز (دوشنبه) در جمع خبرنگاران در خصوص کاهش تعهدات برجامی ایران در قالب افزایش غنی‌سازی اورانیم، گفت: چنین اقدامی نه به حفظ توافق کمک می‌کند و نه منافع اقتصادی محسوسی را برای مردم ایران تأمین می‌کند. این مسأله باید از طریق سازوکاری که توسط برجام راه‌اندازی شد، مورد بررسی قرار گیرد.
به گزارش ایسنا، محمدجواد ظریف، وزیر امور خارجه کشورمان روز دوشنبه تأیید کرد که ذخایر اورانیوم غنی‌شده ایران از مرز ۳۰۰ کیلوگرم گذشته است. او گفت که این اقدام بر اساس برنامه‌ریزی زمان‌بندی شده و از پیش اعلام شده بوده است.
همچنین سخنگوی آژانس بین‌المللی انرژی اتمی در بیانیه‌ای اعلام کرد: یوکیو آمانو، دبیرکل آژانس بین‌المللی انرژی اتمی به اطلاع شورای حکام رسانده است که آژانس در یکم ژوئیه عبور ذخایر اورانیم غنی‌سازی شده ایران از محدودیت‌های توافق هسته‌ای را تأیید می‌کند.
انتهای پیام
