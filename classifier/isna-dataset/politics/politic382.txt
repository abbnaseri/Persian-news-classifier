 رسیدگی به ۵ هزار پرونده پوشاک قاچاق در سال ۹۷


رئیس سازمان تعزیرات حکومتی در همایش آموزشی و مقابله‌ای یک روزه مبارزه با قاچاق پوشاک برند از رسیدگی به ۵ هزار پرونده قاچاق پوشاک در سال ۹۷ در این سازمان خبر داد.
به گزارش ایسنا، جمال انصاری معاون وزیر دادگستری و رئیس سازمان تعزیرات حکومتی در همایش آموزشی و مقابله‌ای یک روزه مبارزه با قاچاق پوشاک برند، اظهار کرد: دوازدهم تیرماه سال ۸۱ مقارن است با انتشار سیاست‌های رهبری در حوزه قاچاق کالا و ارز و تقارن این همایش با این روز تاریخی نقطه عطفی است برای موفقیت در اجرای طرح‌های پیشگیری و برخورد در حوزه قاچاق که در این همایش یک روزه مورد تاکید قرار گرفته است.
وی اظهار داشت: در سال ۹۷ به لحاظ آمار کمی تعداد ۵ هزار پرونده در حوزه پوشاک قاچاق مورد رسیدگی قرار گرفته و برای ۲۷ برند پوشاک تشکیل پرونده شده است.
انصاری افزود: منافذ زیادی برای قاچاق وجود دارد که استراتژی مؤثری برایش اندیشیده نشده و این منافاتی با زحمات دستگاه‌های کاشف و نظارتی ندارد اما مشخصاً منافذی وجود دارد که یا اقدامات جنبی نتوانسته این منافذ را پیدا کند یا اگر هم پیدا شده استراتژی مؤثری برای کاهش و یا جلوگیری از آن نیافته‌ایم.
وی تصریح کرد: تأثیرگذاری سازمان‌ها در مبارزه با قاچاق متفاوت است اما در بحث ایفای نقش مؤثر از یک نگاه بیرونی و حتی حاکمیتی، شکست‌ها و موفقیت‌های تمام دستگاه‌های متولی این حوزه، مورد ارزیابی قرار می‌گیرد.
رئیس سازمان تعزیرات گفت: سازمان تعزیرات و سایر دستگاه‌ها که در چرخه پیشگیری، برخورد و کنترل قاچاق هستند، باید سیاست‌هایی را تمهید کنند که با توجه به خواست و توقع مردم به خروجی بهتر دست پیدا کند.
وی تاکید کرد: تنظیم‌گری مقابله با قاچاق کالا و ارز مساله مهمی است و پیچیدگی‌های مبارزه با قاچاق کالا و ارز از سایر اموری که حاکمیت در حال گذر از آن است؛ پیچیده‌تر نیست و از این رو تنظیم‌گری اگرچه سخت اما ممکن است.
معاون وزیر دادگستری با اشاره به اینکه در تنظیم‌گری دامنه قاچاق نباید ملاحظه‌ها منافی با سیاست‌های اصلی باشد؛ اظهار داشت: ملاحظات دستگاه‌ها، مؤثر است و شاید در برخی موارد نیاز به تغییر روش‌ها داشته باشیم اما ملاحظات فکری، رفتاری، سازمانی موجود در راه مقابله با قاچاق اگر خلاف فرمایشات مقام معظم رهبری (مدظله العالی) و قوانین کشوری نباشد؛ سایر سازمان‌ها نیز در مقابل این ملاحظات منعطف هستند.
رئیس سازمان تعزیرات حکومتی ضمن اعلام آمادگی این سازمان برای مقابله و مبارزه با قاچاق گفت: اگر طرح اجرای مواد قانونی مربوط به پیشگیری و برخورد با قاچاق را با موفقیت به انجام برسانیم در سایر موارد نیز خیلی سریع می‌توانیم تنظیم‌گری امور را به انجام برسانیم و با قاچاق مقابله کنیم.
انصاری با بیان این مطلب که اقدامات سطحی و موردی در مبارزه با قاچاق مؤثر نیست، تصریح کرد: در مواردی که برخوردهای مؤثر اما مقطعی انجام می‌شود از آنجایی که قاچاقچیان استمرار کار را قطعی نمی‌دانند تنها کاری پر تکرار و کم فایده انجام می‌دهیم اما باید متخلفان استحکام و قطعیت اجرای تصمیمات را به عینه لمس کنند و آمادگی داریم که در سیاست‌های پیشگیری، کنترل و برخورد و حتی قاچاق خروجی که امروز زه یک دغدغه تبدیل شده؛ اقدامات مؤثری را با همراهی تمام دستگاه‌ها به انجام برسانیم.
همایش آموزشی و مقابله‌ای یک روزه مبارزه با قاچاق پوشاک برند با حضور رؤسای شعب ویژه قاچاق کالا و ارز تعزیرات حکومتی، گمرک جمهوری اسلامی ایران و وزارت اطلاعات استان‌های تهران، البرز، مازندران، گیلان، اصفهان، فارس، آذربایجان شرقی و خراسان رضوی با موضوع تبیین مقررات و برنامه‌ریزی و هماهنگی برای اقدام قاطع برای مقابله و جمع آوری پوشاک برند قاچاق برگزار شد.
مرحله نخست این طرح از اواخر سال گذشته در تهران آغاز شده و قرار است در سایر استان‌ها نیز اجرایی شود.
انتهای پیام
