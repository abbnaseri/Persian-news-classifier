پاکستان برای آزادی گروگان‌های ایرانی در دست "جیش الظلم" همکاری کند
ذوالفقاری در دیدار با وزیر کشور پاکستان گفت: وزارت کشور ایران از ظرفیت تمامی دستگاههای مرتبط در دو موضوع آزاد سازی گروگان های گرفتار در چنگال تروریست ها و همچنین فعال سازی بازارچه های مرزی جهت رونق سطح معیشتی مرزنشینان استفاده می کند.
به گزارش ایسنا به نقل از پایگاه اطلاع رسانی وزارت کشور؛ ذوالفقاری معاون امنیتی و انتظامی وزارت کشور در جریان سفر به اسلام آباد با ایجاز احمد شاه وزیر کشور پاکستان دیدار و در خصوص مسائل مشترک به تبادل نظر پرداخت.
حسین ذوالفقاری در این دیدار به موضوعاتی چون رویدادهای مرزی، قاچاق مواد مخدر، مهاجرت غیرقانونی که عمدتا سرمنشاء آن به افغانستان برمی گردد پرداخت و اظهار کرد: پس از توافقات بعمل آمده مرزهای دو کشور می بایست با سرعت بیشتری تحت فرایند حصارکشی قرار گیرد.
ذوالفقاری در ادامه گفت: دو کشور می توانند در موضوعات مرزی همچون بازارچه ها، مهاجرت غیرقانونی و همچنین موضوعات مرتبط مورد توافق طرفین و علی الخصوص در بحث بازارچه های مرزی پیشین و ریمدان تبادل نظر کنند و همچنین آمادگی همه جانبه ایران جهت برگزاری نشست های تخصصی در این زمینه ها را اعلام کرد.
معاون امنیتی و انتظامی موضوع رونق بازارچه های مرزی ریمدان و پیشین را در راستای تقویت سطح معیشت ساکنین مناطق مرزی مشترک بیان کرد و از عزم همه جانبه طرف ایرانی در خصوص  بازگشایی بازارچه ها سخن گفت.
ذوالفقاری در بخش دیگری از سخنان خود به بیان تحریم های یکجانبه ظالمانه امریکا که روایتگر دشمنی دیرینه دولتمردان به ظاهر بشردوست آمریکایی است، پرداخت و با بیان اینکه موضوع تحریم به فرصتی برای ایران تبدیل شده است، تصریح کرد: سیاست کشور در  روزهای پساتحریم مبتنی بر گسترش روابط با همسایگان صلح طلب بوده است، کشورهایی مانند عراق، ترکیه و آذربایجان بدون توجه به موضوع اعمال تحریم ها نسبت به گسترش همکاری ها اعلام آمادگی کردند.
وی همچنین با اشاره به ظرفیت پر رونق داد و ستد تجاری و اقتصادی با کشور پهناور منطقه همچون ایران در خصوص علاقه مندی طرف ایرانی در گسترش روابط اقتصادی- تجاری مشترک با ‌کشور دوست و برادر، پاکستان سخن گفت.
معاون امنیتی و انتظامی با اعلام مراتب تشکر و قدردانی از پیگیری های دولت پاکستان در خصوص شناسایی منجر به آزادسازی گروهی از مرزبانان ربوده شده توسط گرهک تروریستی جیش الظلم از طرف پاکستانی درخواست کرد تا موضوع آزاد سازی سه گروگان باقی مانده در دستور کار طرف مقابل قرار گیرد تا بتوان با اقدامات موثر از آلام خانواده های مضطرب افراد یادشده اندکی کاست.
ذوالفقاری ضمن اعلام مراتب تشکر از مهمان نوازی طرف پاکستانی مجددا اعلام کرد: وزارت کشور ایران  از ظرفیت تمامی دستگاههای مرتبط در دو موضوع آزاد سازی گروگان های گرفتار در چنگال تروریست های برهم زننده صلح منطقه و همچنین فعال سازی بازارچه های مرزی پیشین و ریمدان جهت رونق سطح معیشتی مرزنشینان  استفاده می کند.
همچنین معاون امنیتی و انتظامی وزیر کشور در این دیدار از وزیر کشور پاکستانی جهت سفر به کشورمان دعوت بعمل آورد.
در ادامه این دیدار ایجاز احمد شاه وزیر کشور پاکستان ضمن خوش آمد گویی، به تاریخ غنی روابط دو ملت از دیرباز که با عناصر فرهنگی، زبانی، اجتماعی دو کشور مسلمان گره خورده، اشاره کرد.
احمد شاه با بیان ریشه های مشترک فرهنگی، اجتماعی و مذهبی دو کشور اظهار کرد: هیچ نیرویی  نمی تواند  موجب اشتقاق چنین قرابت مثال زدنی بین ملت دو کشور شود.
وی با اعلام آمادگی دولت پاکستان در خصوص آزاد سازی گروگان های باقی مانده در چنگال تروریسم منطقه گفت: پس از ارزیابی آخرین تحولات، دستور اقدام مقتضی به نیروهای ذیربط صادر می شود.
گفتنی است؛ در این دیدار دو طرف با ابراز خشنودی از سطح روابط دو کشور بر عزم دولتمردان طرفین بر ارتقاء هرچه وسیع تر تبادلات در زمینه هایی همچون امنیتی، انتظامی، مرزی، امور اتباع و همچنین اقتصادی و بازرگانی تاکید کردند.
انتهای پیام
