انصاری: از اوضاع مدرسه چهارباغ متأثر شدم
در حاشیه مراسم رونمایی از هدایای مقامات عالی کشورهای خارجی به وزیر امور خارجه ایران، انصاری معاون اقتصادی ظریف از اوضاع ابنیه تاریخی اصفهان انتقاد کرد.
به گزارش ایسنا، غلامرضا انصاری ظهر امروز (پنجشنبه) در کتابخانه مرکزی اصفهان در مراسم رونمایی از هدایای مقامات عالی رتبه کشورهای خارجی به وزیر امور خارجه ایران با بیان این که "اوضاع مدرسه چهارباغ خیلی بد بود و متأثر شدم" به توانمندی اصفهان در جذب توریست اشاره کرد.
وی افزود: لازم است تا شورای شهر، شهرداری و استانداری نسبت به بهبود اوضاع ابنیه تاریخی و انجام ترمیم و بازسازی‌های مناسب به زودی اقدام کنند و اگر لازم است در این خصوص با کمک وزارت امور خارجه، سرمایه‌های خارجی در عرصه سازمان‌های بین‌المللی حفظ آثار تاریخی را جذب کنند.
معاون اقتصادی وزیر امور خارجه با تقدیر از زحمات انجام شده در خیابان چهارباغ گفت: خیابان چهارباغ باید با کمک مردم زیباسازی شود و اگر کسی کمکی در این خصوص کرد، همچون پارک‌های جهانی دیگر، تجهیزات به نام اشخاص شود.
انصاری در میان اعضای شورای شهر در واکنش به گلایه‌های شهروندان نسبت به کارهای صورت گرفته در شهر گفت: لازم است تا برای مردم نتیجه و ثمر این اقدامات روشن شود، به مردم بگویید که این امکانات به نفع آن‌ها است، مردم مشارکت می‌کنند.
وی افزود: سالن اجلاس سران بین‌المللی در اصفهان یک اتفاق خیلی خوب است و کارآمدی آن باید برای مردم روشن شود. اگر امکانات برای اقامت رؤسای جمهور کشورها در اصفهان مهیا شود و این سالن به سرانجام برسد اتفاقات خوبی در اصفهان رقم خواهد خورد.
انتهای پیام
