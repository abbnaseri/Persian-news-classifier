ریابکوف: مسکو برای ثمربخش بودن نشست کمیسیون مشترک تلاش می‌کند
معاون وزیر امورخارجه روسیه با ابراز تردید نسبت به نتیجه بخش بوده نشست کمیسیون مشترک برجام گفت که مسکو از هیچ تلاشی برای حصول نتیجه‌ای مثبت فروگذار نخواهد کرد.
به گزارش ایسنا به نقل از خبرگزاری تاس، سرگئی ریابکوف معاون وزیر خارجه روسیه امروز (پنج‌شنبه) در جمع خبرنگاران در مسکو با اشاره به نشست کمیسیون مشترک برجام که قرار است فردا با حضور نمایندگان طرف‌های توافق در وین برگزار شود گفت که تردید دارد این نشست به نتیجه‌ای دست یابد.
ریابکوف تصریح کرد: اینکه همکاران من تا اندازه خواسته‌ها و پیشنهادات مشخص ما را بپذیرند، در حال حاضر سوالی بی جواب است. از نظر من اینکه بگوییم احساس ما این است که این نشست به نتایج مثبت جامعی دست می‌یابد، درست باشد اما مسکو از هیچ تلاشی برای رسیدن به این نتیجه دریغ نخواهد کرد.
وی با بیان اینکه حفظ برجام به تلاش‌های بیشتر و بیشتری نیاز دارد، افزود: سوالات فراوان و راه‌حل‌ها ناکارآمد است. ما تنها یک سری ایده داریم. متأسفانه از طرفی شاهد عصبانیت، به‌ویژه در میان اروپایی‌ها هستیم و از طرفی دیگر می‌بینیم که برخی از همکارانمان تلاش می‌کنند تمام مسئولیت را گردن طرف ایرانی بیندازند.
این مقام روس در ادامه گفت که نشست روز جمعه باید روی جنبه‌هایی از برجام متمرکز باشد که تحت تأثیر تحریم‌های آمریکا هستند. وی افزود: این دستور کار سازنده‌ای است که ما پیشنهاد می‌دهیم و امیدواریم که همکاران ما نیز نشان دهند که آن را درک می‌کنند.
ریابکوف همچنین با اشاره به افزایش تنش‌ها میان تهران و واشنگتن پس از خروج آمریکا از برجام ابراز نگرانی کرد که این تنش‌ها ممکن است به نابودی کامل برجام بینجامد و در چنین شرایطی اجرای هر ایده‌ای برای حفظ برجام غیر ممکن خواهد بود.
توافق هسته‌ای که در سال ۲۰۱۵ میان ایران و قدرت‌های جهانی به دست آمد منجر به رفع تحریم‌های ایران در ازای محدودیت برنامه هسته‌ای این کشور شد اما سال گذشته دولت آمریکا به‌طور یک‌جانبه از آن خارج شد و تحریم‌ها را نیز علیه تهران بازگرداند. این اقدامات واشنگتن سبب شد تا اختلافات میان دو کشور که بیش از چهل سال با یکدیگر روابط دیپلماتیک ندارند، تشدید شود.
جمهوری اسلامی ایران به تازگی اعلام کرده است که قصد دارد اجرای برخی تعهداتش در توافق هسته‌ای را کاهش دهد.
امانوئل مکرون رئیس جمهوری فرانسه نیز امروز گفت که در دیدار قریب‌الوقوع خود با دونالد ترامپ، رئیس جمهور آمریکا می‌خواهد با او درباره لزوم جلوگیری از وقوع یک درگیری و بازگشایی مذاکرات با ایران صحبت کند.
وی همچنین اظهار داشت که قصد دارد ترامپ را متقاعد کند برای آغاز روند گشایش مذاکرات برخی از تحریم‌های ایران را لغو کند.
انتهای پیام
