یک فرمانده نظامی عراقی با فرمانده پدافند هوایی ارتش دیدار کرد



سرلشکر طارق عباس ابراهیم عبدالحسین رئیس کمیسیون مشترک ایران و عراق با حضور در ستاد نیروی پدافند هوایی ارتش با فرمانده این نیرو دیدار و گفت‌وگو کرد.
به گزارش ایسنا، امیر سرتیپ علیرضا صباحی فرد فرمانده نیروی پدافند هوایی ارتش در این دیدار گفت: دو کشور ایران و عراق موضوعات و دلایل بسیاری برای اتحاد، همبستگی و تلاش به‌منظور تقویت قدرت اسلامی در منطقه‌ دارند که اشتراکات دینی و مذهبی از مهمترین این دلایل محسوب می‌شود.  وی افزود: کشورهای ایران و عراق از اجزا و پیکره امت واحد و جهانی اسلام هستند که مرزهای سیاسی و جغرافیایی نمی‌تواند آنها را از هم دور کند، کما اینکه همه ما می دانیم در مراسم مذهبی به ویژه راهپیمایی گرانقدر و ارزشمند اربعین حسینی(ع)، حد فاصلی بین مردم ایران و مردم عراق وجود نداشته و همه آنها به عنوان یک امت واحد اسلامی زمینه های ظهور حضرت ولی عصر(عج) را در آن راهپیمایی جستجو می کنند.  امیر صباحی فرد ادامه داد: نیروی پدافند هوایی ارتش جمهوری اسلامی ایران به فضل الهی و هدایت های مدبرانه فرمانده معظم کل قوا و اتکا به نخبگان علمی و خبرگان ارزشمند فنی و عملیاتی، سامانه‌های مختلف پدافند هوایی، از جمله رادار های تاکتیکی و استقراری، سامانه‌ سلاح‌های توپخانه‌ای و موشکی، تجهیزات جمع آوری سیگنالی، تجهیزات جنگ الکترونیک و پهپادها با ماموریت‌های متفاوت در فرکانس ها و بردهای مختلف را تولید کرده است.  فرمانده نیروی پدافند هوایی ارتش با اشاره به محورهای همکاری پدافند هوایی ایران و کشور عراق تصریح کرد: ما آمادگی داریم در همه حوزه‌ها، با تشکیل کمیته‌های کارشناسی، زمینه ایجاد و گسترش همکاری متقابل را فراهم کنیم.  در ادامه این دیدار، سرلشکر طارق عبدالحسین رئیس کمیسیون مشترک ایران و عراق نیز گفت: ما و جمهوری اسلامی ایران به لحاظ مشترکات دینی، مذهبی و داشتن دشمن مشترک در یک خط واحد قرار داریم.  سرلشکر طارق با اشاره به توانمندی بالای جمهوری اسلامی ایران در طراحی، ساخت و آموزش سامانه های دفاعی بیان کرد: با توجه به بازدیدهای گذشته هیئت‌های نظامی عراق از توانمندی‌های دفاعی کشور ایران، ما خواستار همکاری متخصصین دفاع هوایی ایران در زمینه ساخت، آموزش و پشتیبانی‌های فنی در تخصص‌های مختلف عملیات جنگ الکترونیک، رادار، مراقبت‌های بصری، فرماندهی و کنترل، محاسبات راداری و همچنین امور نرم افزاری هستیم.  در پایان این دیدار، امیر سرتیپ صباحی فرد تاکید کرد: پدافند هوایی با اتکا به متخصصین داخلی در زمینه ساخت و پشتیبانی فنی سامانه های دفاع هوایی، آمادگی کامل برای تامین نیازهای دفاع هوایی کشور عراق در تمامی تخصص‌ها را دارد.  امیر سرتیپ صباحی فرد در اردیبهشت ماه سال جاری نیز دیدار مشابهی با فرمانده پدافند هوایی کشور عراق داشت و این دیدار نیز در ادامه دیدار های دو طرفه هیئت های نظامی کشور عراق با فرماندهان نظامی ایران است.  انتهای پیام
