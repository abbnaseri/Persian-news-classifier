اژه‌ای: قوه قضاییه به همکاری دولت، مجلس و مردم نیاز دارد
معاون اول قوه قضائیه گفت: همان‌هایی که ادعا می‌کردند به نفع مردم علیه بعضی کشورهای غربی می‌خواهند مبارزه کنند، ببینید کارشان به کجا رسید که به دامن اسرائیل و آمریکا پناه بردند و با آن‌ها همکاری می‌کنند.
به گزارش ایسنا، حجت‌الاسلام والمسلمین غلامحسین اژه‌ای، معاون اول قوه قضائیه به مناسبت سالگرد شهادت آیت‌الله بهشتی و هفته قوه قضائیه در پیش‌خطبه این هفته نماز جمعه تهران طی سخنانی اظهار کرد: به دو نکته می‌خواهم اشاره کنم. اول به موضوعی در گام اول انقلاب که می‌تواند چراغ راه گام دوم انقلاب باشد. اتفاقات سال ۱۳۶۰ نکته مهمی است؛ عده‌ای شعارهایی به عنوان اصلاح‌طلب مطرح می‌کردند؛ کسانی که خود را مدافع خلق می‌دانستند و کسانی که با منیت خودشان از مسیر آنچنان انحراف پیدا کردند که تا به امروز در این جهت انحرافی همچنان به پیش هستند و با کمال تأسف سردمداران آنان هنوز به خود نیامدند.
وی ادامه داد: عده‌ای هم به نام انقلابی، اصلاح‌گر، پیشتازان به اصطلاح مبارزه با استکبار وجود داشتند که ابتدا با امام مسلمین بیعت کردند و با مردم حرکت کردند، اما چه شد که در مقطع بسیار کوتاهی صف خود را از مردم جدا کردند. چه شد که راه خود را از مردم و امام جدا کردند؟ همین عده با همین شعارها در مقابل امام و مردم ایستادند؛ خرمن مردم را آتش زدند، کشاورز و کاسب و معلم و بسیجی و هرکسی که مقابل آن‌ها بودند را از زیر تیغ می‌گذراندند.
معاون اول قوه قضائیه گفت: به ترورها هم بسنده نکردند. نگفتند که ما هویت مستقل داریم و می‌خواهیم مقابل امام مسلمین و مردم بایستیم. رفتند زیر پرچم دشمنان انقلاب و اسلام و مردم قرار گرفتند. زمانی که صدام علیه این مردم قیام کرد با صدام همدست شدند. زمانی که این مردم رفتند در جبهه اسیر شدند و شکنجه شدند، آمدند با صدام به شکنجه روحی و جسمی آنها پرداختند.
وی افزود: همان‌هایی که ادعا می‌کردند به نفع مردم علیه بعضی کشورهای غربی می‌خواهند مبارزه کنند ببینید کارشان به کجا رسید که به دامن اسرائیل و آمریکا پناه بردند و با آن‌ها همکاری می‌کنند.
اژه‌ای تصریح کرد: برای ما عبرت‌انگیز است که چه شد به اینجا رسیدند؟ چرا این مقدار انحراف را ادامه دادند؟ امروز در چه موقعیتی هستند؟ امروز چه در دست دارند؟ نزد ملت، خدا و دنیا چه دارند؟ اگر امروز کلاه خود را قاضی کنند چه در پرونده خود می‌بینند و به وجدان خود چه جوابی می‌دهند؟
وی خاطر نشان کرد: یکی از علل انحراف آنان منیت بود، خودخواهی و خودکامگی بود. این منیت ممکن است همیشه بزرگ‌ترین آسیب ما باشد. امروز هم ممکن است عده‌ای با همین شعارها و الفاظ زیبنده حرفی بزنند اما آیا حرف و نامه نگاری آنان در جهت خواست مردم و رضایت حق تعالی است؟ آیا بعضی از این حرف‌ها را زیر چتر ولایت می‌زنند؟
معاون اول قوه قضائیه سپس گفت: اینجا است که باید از گذشته برای آینده درس بگیریم. امروز ولی امر ما، عزیز ما، رهبر ما، نایب امام زمان (عج) ما چه می‌گوید؟ می‌گوید نمی‌شود با آمریکا مذاکره کرد و دست دوستی داد. او خیانت کرده است و باز هم خیانت می‌کند. زمانی او جلو نمی‌آید که بدانند ما قوی هستیم. آن زمانی که بعضی کشورهای منطقه قدرت داشتند آمریکا اجازه حمله به آنها را به خود نمی‌داد. کی صدام را از سوراخ درآوردند؟ آن زمانی بود که صدام کوتاه آمد و دست کمک دراز کرد. کی قذافی را از بین بردند؟ کی به کشور لیبی و مصر حمله کردند؟ چرا امروز عده‌ای مقابل خواست مردم هستند یا نمی‌دانند و یا ناخواسته به آرمان‌های مردم پشت می‌کنند. حالا ببینید امروز مردم متدین ما کجا هستند؟ آماده‌تر و عزیز تر از هر زمان هستند.
اژه‌ای همچنین در ادامه اظهار کرد: نکته دوم نقش قوه قضائیه در گام دوم انقلاب است. این قوه باید در گام دوم انقلاب با تجربه چهل ساله گذشته بتواند نقش اصلی خود را ایفا کند و آن تحقق عدالت در همه ابعاد و زوایا است. تحقق عدالت لوازمی دارد و آن قانون خوب، ساختار خوب و مجری خوب. به حمدالله با انتخاب مقام معظم رهبری که یک نفر فرزند خود قوه قضائیه در رأس قوه است می‌تواند تأثیر گذار باشد.
وی یادآور شد: آنچه که امروز ضرورت دارد روحیه انقلابی و جهادی است. من به شما مردم عزیز قول می‌دهم با تمام روحیه جهادی در خدمت نظام و انقلاب باشیم. برای برنامه خوب قانون خوب و ساختار خوب تلاش می‌کنیم. در اینجا به نقطه نظرات مردم و مسئولین نیاز داریم.
معاون اول قوه قضائیه تصریح کرد: پیش از انتصاب رئیس جدید قوه قضائیه سندی راهبردی برای این قوه نوشته، به مقام معظم رهبری داده شد؛ ایشان این سند را تأیید کردند و تاکید داشتند سریع اجرایی شود.
وی با بیان اینکه این سند در سه دوره کوتاه مدت، میان مدت و بلند مدت اجرایی می‌شود گفت: کوتاه مدت را ظرف شش ماه برنامه‌ریزی کردیم. برنامه‌های میان مدت و بلندمدتش نیاز به همکاری دو قوه دیگر و مردم دارد. ما در برنامه میان مدت گفتیم موانع را از جلو پا بر داریم. ارتباط با بخش‌های مختلف جامعه را بر قرار کردیم و ادامه می‌دهیم. با رجال و نساء و همه کسانی که باید نقطه نظراتشان را داشته باشیم ارتباط داریم.
محسنی اژه‌ای در ادامه گفت: از مجلس تقاضا داریم به ما در قوانین انقلابی کمک کند. از دولت انتظار داریم نسبت به وظایف خودش به درستی عمل کند، در این صورت بسیاری از پرونده‌ها دیگر وجود نخواهد داشت. کمتر از ۶ میلیون ورودی پرونده‌های ما است اگر دولت و شهرداری و نهادهای امثال آن‌ها به وظایف خود درست عمل کنند به صورت چشم‌گیری ورودی پرونده‌های قضائی کاهش پیدا می‌کند.
وی سپس به عنوان مثال به پرونده‌های سپرده گذاران بانکی اشاره کرد.
معاون قوه قضائیه گفت: پیش‌تر حدود ۱۷ میلیون و ۴۰۰ هزار چک برگشتی داشتیم؛ اما در سال ۹۷ با وجود تحریم‌های ظالمانه با تصمیم و همکاری قوه قضائیه و دولت چک برگشتی‌ها به ۱۳ میلیون و چهارصد هزار رسید.
وی در پایان گفت: یکی از پرونده‌های بسیار مهم ما پرونده‌های اختلاف و نزاع است. خواهش ما از مردم این است که خود مردم این مشکلات را حل و فصل کنند و اجازه ندهند به پرونده‌های قضائی تبدیل شود.
انتهای پیام
