 واکنش «امیرعبداللهیان» به افتتاح تونل صهیونیست‌ها در حریم مسجدالاقصی
دستیار ویژه رئیس مجلس در امور بین الملل اقدام صهیونیست‌ها در حفر تونل در حریم مسجدالاقصی را نتیجه تفکرات افراطی و تروریستی صهیونیست‌ها دانست.
به گزارش ایسنا، حسین امیرعبداللهیان افتتاح تونل در جنوب مسجدالاقصی توسط صهیونیست‌ها که با حضور دو مقام آمریکایی انجام شد را تحریک آمیز دانست و ضمن محکوم کردن این اقدام آن را اهانت آشکار صهیونیست‌ها و دولت وقت آمریکا به جهان اسلام خواند.
وی این اقدام را نتیجه خیانت ذلت بار معدود سران کشورهای عربی دانست که با خوش رقصی‌های خود در برابر آمریکا و صهیونیست‌های اشغالگر قدس از جمله در برگزاری نشست ناموفق اخیر منامه و اظهارات وزیرخارجه بحرین در مدح نتانیاهو و خیانت به آرمان اسلامی فلسطین، به اهداف صهیونیسم جهانی یاری می‌رسانند، در حالی‌که خود قربانی بعدی این خوش خدمتی‌ها خواهند بود.
دستیار ویژه رئیس مجلس در امور بین‌الملل با اشاره به تصریحات نژادپرستانه سفیر آمریکا در تل‌آویو پیرامون افتتاح این تونل گفت: اقدام صهیونیست‌ها در حفر این تونل و اظهارات مقامات تل آویو درباره آن، ارتباطی با هیچیک از ادیان الهی ندارد و صرفاً نتیجه تفکرات افراطی و تروریستی صهیونیست‌ها است.
امیرعبداللهیان تحولات اخیر در صحنه فلسطین را برای امنیت منطقه خطرناک توصیف کرد و افزود: رئیس جمهور آمریکا و نخست وزیر رژیم صهیونیستی با سلسله اقدامات تحریک‌آمیز بار دیگر منطقه را به سمت درگیری‌های دینی سوق می‌دهند و بی تردید فعالیت صهیونیست‌ها برای نابودی هویت قدس و یهودی سازی این شهر برای ادیان الهی و مردم و مقاومت فلسطین قابل تحمل نخواهد بود.
دبیرکل کنفرانس بین‌المللی حمایت از فلسطین همچنین افتتاح تونل موسوم به «طریق الحجاج» در زیر شهرک سلوان منتهی به مسجدالاقصی، را نقض آشکار قانون بین‌المللی و حقوق بشر و نیز نقض مصوبات سازمان آموزشی، علمی و فرهنگی سازمان ملل (یونسکو) که همواره خواهان توقف تمامی حفاری‌های غیرقانونی رژیم صهیونیستی در بخش قدیمی قدس است، توصیف کرد و بر ضرورت عمل کردن جامعه جهانی به مسئولیت قانونی، سیاسی و اخلاقی خود برای توقف فوری اینگونه اقدامات مردود تأکید کرد و خواستار مداخله فوری دولت‌ها و سازمان‌های بین‌المللی ذیربط برای توقف حفاری‌های اشغالگران در قدس شد.
وی همچنین از سازمان‌های بین‌المللی، پارلمان‌ها و دولت‌های جهان خواست با قضیه فلسطین به عنوان کلید صلح در خاورمیانه رفتار کنند و اقدامات یکجانبه آمریکا و جنایات رژیم صهیونیستی را محکوم کنند.
انتهای پیام
