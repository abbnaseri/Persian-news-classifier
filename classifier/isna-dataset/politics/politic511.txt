حدادعادل: بعضی برای رضای خدا کاندیدا نشوند
عضو شورای مرکزی جبهه مردمی نیروهای انقلاب اسلامی گفت:خوب است که امسال برخی برای رضای خدا احساس تکلیف شرعی نکنند و فداکاری کنند تا زمینه برای رسیدن به گزینه یا گزینه‌های مشترک در جریان اصولگرایی هموار شود.
به گزارش ایسنا، غلامعلی حدادعادل طی سخنانی در نشست مشترک اعضای شورای مرکزی و دبیران استانی کانون دانشگاهیان ایران اسلامی شرط اول در انتخابات را اخلاص و کار کردن برای خدا دانست و گفت: در هر دوره تعدادی از عزیزان وارد میدان می‌شوند و همه اظهار می‌دارند بخاطر احساس تکلیف شرعی وارد رقابت انتخاباتی شده‌اند که این تعدد کاندیدا در جبهه نیروهای ارزشی باعث تقسیم آرا و موفقیت رقیب می‌شود، خوب است که امسال برخی برای رضای خدا احساس تکلیف شرعی نکنند و فداکاری کنند تا زمینه برای رسیدن به گزینه یا گزینه‌های مشترک هموار شود.
وی افزود: شرط موفقیت اصولگریان وحدت و تلاش برای بسیج اجتماعی و داشتن گفتمان مناسب و طرح دوگانه جنگ و صلح یا جنگ و مذاکره را انحرافی است.
در بخش دیگری از این نشست حجت الاسلام سیدحمید روحانی طی سخنانی با استناد به آیات قرآنی موضوع تحریف اندیشه شخصیت‌ها و تحریف گفتار و رفتار امام خمینی (ره) را به طور خاص مورد کنکاش و بررسی قرارداد و گفت: نوع معرفی سیره و سلوک امام راحل در دایرة المعارف بزرگ اسلامی و نیز کتاب الف لام خمینی با انتقادات و اشکالاتی همراه است که از استادان می‌خواهیم در این خصوص ساکت نباشند و مطالب غیر واقع و یا تحلیل و برداشتهای ناصحیح از سوی هر فرد یا مجموعه‌ای را نقد کنند تا آیندگان با چهره تحریف شده شخصیتهای مبارز مواجه نشوند.
وی تاکید کرد: برای نمونه به شخصیت مبارز و بیدارگری چون سید جمال‌الدین اسدآبادی ۷۰ نسبت ناروا زدند و این گونه جریانات امروز هم فعال هستند تا امام خمینی را همچون دیگر سیاستمداران دنیا فردی سیاست‌باز و اهل زدوبند معرفی‌کنند که در این موارد ضرورت دارد روشنگری صورت گیرد.
انتهای پیام
